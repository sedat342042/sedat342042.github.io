<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_13.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-13">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Bebeğin ve annenin ihtiyaç duyabileceği ürünler</span></h1>

    <p class="duz1" xml:lang="tr"><span class="bold-italik">Dr. Erhan Ateş: Sayın Erkin Ültanır, siz, ülkemizde, bebeklerin ve de loğusaların ihtiyaç duyabileceği ürünlerin özelliklerini ve önemlerini tüm topluma anlatarak herkesin bu konuda daha bilinçli olması için çabalayan, en dikkat çekici kişisiniz. Yazdığınız</span> <span class="italik1">Profesyonel Bir Baba’dan Annelere</span> <span class="bold-italik">isimli kitap ve ayrıca internet yazılarınızla bu konuda büyük bir çaba göstermektesiniz, sektörde yer alan bir kişi olarak. Bu nedenle</span> <span class="italik1">Modern Bebek Bakımı</span> <span class="bold-italik">kitabının bu bölümünde bebek ve annelerin ihtiyaç duyabilecekleri ürünleri sizinle birlikte değerlendirmek istedim.</span></p>

    <p class="duz1" xml:lang="tr"><span class="dar-paragraf-bold-italik">Erkin Ültanır:</span> <span class="duz">Öncelikle çok gurur verici bir olay benim için bu kitabın içerisinde yer alabilmek. Siz beni arayıp, bu kitabın bir bölümünü benim yazmamı isteyince önce şaşırdım. Ve sonrasında projenin tamamını bana anlattığınızda böyle bir eserin bir parçası olabilmenin şansına erişebildiğim için kendimi çok mutlu hissettim ve hâlâ da hissediyorum.</span></p>

    <p class="duz1" xml:lang="tr"><span class="duz">Bu kitabın bir bölümünü yazma yolunu bana açan,</span> <span class="italik1">Profesyonel Bir Baba’dan Annelere</span> <span class="duz">adlı kitabımda yer verdiğim bazı konulara değineceğimiz bu bölümde, en önemli konularda biraz daha detaya gireceğiz. Bebekleriniz ve çocuklarınız için bir ürün satın alırken nelere dikkat edeceğinizi, bu ürünleri nasıl kullanacağınızı, en ince ayrıntısına kadar ve tamamen bilimsel verilere dayanarak aktarmaya çalıştım, bir baba duyarlılığında, bir profesyonel hassaslığında.</span></p>

    <p class="duz1" xml:lang="tr"><span class="duz">Yazdığım kitaptan sonra, öncelikle annelerden aldığım yorumlarda, bilgiden ne kadar yoksun ve bilgiye ne kadar aç bir toplum olduğumuzu bir kere daha görme fırsatını buldum. Birçok çocuk ülkemizde “hasbel kader” büyüyor ve yaşıyor desek, fazla da abartmış olmayız durumu. Ebeveynlerin en büyük sıkıntısı, bilgi kaynağına ulaşamamak bu konular hakkında. Bu eserin bu anlamda çok faydalı olacağına inanıyorum, önce Türk ebeveynleri, dolayısıyla da sağlıklı çocukların yetiştirilmesi için. Bebek ve çocuk ürünleriyle ilgili anlatacak o kadar çok şey var ki, bu konuları seçmekte fazlaca zorlandığımı söylemeliyim. Ancak, önceliklerimi çocuk güvenliği olarak belirledim. Yararlı olabilmesini dilerim.</span></p>

    <p class="bold-ortali" xml:lang="tr"><span class="bold-italik">Erkin Ültanır biyografisi</span></p>

    <p class="alinti-ilk-paragraf" xml:lang="tr"><span class="dar-paragraf-italik">Erkin Ültanır, 11 mayıs 1969’da İstanbul’da doğdu. Yüksek öğrenimini İngiltere’de Otel İşletmeciliği üzerine yaptı. 1996 yılında bebek ve çocuk ürünleri sektörüne adım attı. Erkin Ültanır, Chicco Türkiye bünyesinde 7 yılı Satış Müdürü ve son 3 yılı Satış ve Pazarlama Müdürü olarak 10 yıldır görev yapmaktadır. Evli ve Doğa isminde dünyalar tatlısı bir kız çocuğu babasıdır.</span></p>

    <p class="alinti-son-paragraf" xml:lang="tr"><span class="dar-paragraf-italik">Erkin Ültanır 2006 yılında</span> <span class="dar-paragraf-bold-italik">Profesyonel Bir Baba’dan Annelere</span> <span class="dar-paragraf-italik">isimli kitabıyla okuyucularla buluştu. Erkin Ültanır profesyonel bilgilerini internet ortamında anne ve babalarla paylaşmaya devam etmektedir.</span></p>

    <p class="duz1" xml:lang="tr"><span class="bold-italik">Dr. Erhan Ateş: Ben biberon bulundurulmayan bebekli eve hiç rastlamadım. Anneler bebeklerine ya hazır mama ya meyve suyu ya su ya da 1 yaşından sonra inek sütü veriyorlar biberonla. Biberon konusu basit görünse de detayları olan bir konu. Bizlere biberon çeşitlerinden bahseder misiniz?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Biberonları şekillerine göre 3 kategoriye ayırıyoruz.</span></p>

    <p class="duz1" xml:lang="tr"><span class="bold-italik">1.</span> <span class="duz">Normal şekilli biberonlar: Herkesin bildiği bu biberonlar cam, polikarbonat ya da PES olmak üzere 3 ayrı materyalden üretilirler.</span></p>

    <p class="duz1" xml:lang="tr"><span class="bold-italik">2.</span> <span class="duz">Kolay kavrama biberonlar: Kolay kavrama biberonlar, bebeklerin kendi kendilerine biberonla beslenmeye başladıkları zamandan itibaren kullanmaya başladıkları biberonlardır. Kolay kavrama biberonların gövdesi ya da gövdesinin bir bölümü bebeğin çok rahatça kavrayıp, tutabilmesi için ince olarak üretilir. Kolay kavrama biberonlar, polikarbonat ya da PES isimli materyallerden üretilirler, cam biberon değildirler. Bu grup biberonlar eğer camdan üretilirse, cam biberonun kendi ağırlığı ve biberonun içindeki sıvının toplam ağırlığı, bebeğin biberonunu kendi kendine ağzına götürmesinde zorluk çıkarabilir ve bebeğin biberonu sık sık düşürmesine ve yaralanmalara neden olabilir. Bu nedenle kolay kavrama biberonlar camdan üretilmezler.</span></p>

    <p class="duz1" xml:lang="tr"><span class="bold-italik">3.</span> <span class="duz">Özel şekilli biberonlar:</span></p>

    <p class="duz1" xml:lang="tr"><span class="duz">• Açılı biberonlar: Biberonun gövdesi ile baş kısmının birleştiği noktaya, 25-30 derecelik bir açı verilerek üretilmiş biberonlardır. Açılı biberonlar yatay pozisyonda tutulsa bile, biberonun ağız haznesinin devamlı ve tam olarak sıvıyla dolu olması bebeğinizin hava yutmasını engeller. Bebeğin kolik ve gaz problemlerinin ilk 6 ay içerisinde olduğunu düşündüğümüzde, açılı biberonlar, bebeğinizin rahat ve mutlu bir şekilde besin alabilmesi ve gaz oluşumunu engellemesine yardımı açısından ilk aylarda çok yararlıdır.</span></p>

    <p class="duz1" xml:lang="tr"><span class="duz">Açılı biberonların iç hacimleri ise 200 ml ile 330 ml arasında değişir ve sadece polikarbonat malzemeden üretilirler.</span></p>

    <p class="duz1" xml:lang="tr"><span class="duz">• İlaç biberonları: İlaç biberonları, bebek ve çocukların kaşıktan ilaç içmekte zorlandıkları ya da içmek istemedikleri zamanlarda kullanılır. İç hacimleri 30 ml-50 ml arasında değişir.</span></p>

    <p class="duz1" xml:lang="tr"><span class="duz">Bebek büyüdükçe kullandığı biberonların hacmi de büyüyecektir. Küçük boy olarak tanımlanan biberonlar 120-150 ml, büyük biberonlar ise 240-300 ml hacmindedirler. 0-6 ay arası küçük biberonlar, 6 aydan büyük bebeklerde ise büyük biberonlar tavsiye edilecektir.</span></p>

    <p class="duz1" xml:lang="tr"><span class="bold-italik">Dr. Erhan Ateş: Cam ve plastik biberonlar arasındaki farklar nelerdir?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Cam ve plastik biberonların farklı özellikleri, farklı kullanım zaman ve alanları vardır. Bebeğinizin biberonlarını daha sağlıklı ve daha uzun ömürlü kullanabilmeniz için aşağıdaki bilgilere ihtiyacınız olacaktır.</span></p>

    <p class="duz1" xml:lang="tr"><span class="duz">Cam biberonlar:</span></p>

    <p class="duz1" xml:lang="tr"><span class="duz">• Cam biberonlar ısıya dayanıklıdır. Sterilizasyon sırasında erimez, çatlamaz, çizilmez, kırılmaz veya herhangi bir deformasyona uğramazlar. İlgili Avrupa normlarına göre bir cam biberonun minimum 700°C sıcaklığa dayanıklı olması gerekmektedir. Cam biberonlar sert yapılarından dolayı çizilmezler.</span></p>

    <p class="duz1" xml:lang="tr"><span class="duz">• Renk değiştirmezler, matlaşmazlar.</span></p>

    <p class="duz1" xml:lang="tr"><span class="duz">• Cam biberonların kullanım ömrü 1 yıldır. Cam biberonun kullanım ömrünün bittiğini size en açık gösterecek olgu, biberonun üzerindeki resim, yazı gibi baskıların silinmeye başlamasıdır.</span></p>

    <p class="duz1" xml:lang="tr"><span class="duz">• Bütün bu özelliklerden dolayı cam biberonun fiyatı doğal olarak polikarbonat biberonun fiyatından daha yüksektir.</span></p>

    <p class="duz1" xml:lang="tr"><span class="duz">Plastik biberonlar:</span></p>

    <p class="duz1" xml:lang="tr"><span class="duz">• Plastik biberonlar polikarbonattan üretilirler ve ısıya karşı duyarlıdırlar. Yanlış sterilizasyon yapıldığı zaman ısıdan etkilenir ve eriyerek deforme olabilirler. Ancak düşürülme durumunda kırılmaları söz konusu değildir.</span></p>

    <p class="duz1" xml:lang="tr"><span class="duz">• Kolay çizilirler.</span></p>

    <p class="duz1" xml:lang="tr"><span class="duz">• Havuç suyu, portakal suyu gibi sıvıların, biberonların iç kısımlarında oluşan çizikler içerisine girmesiyle biberonlar renk değiştirirler. Biberonun rengini değiştirmesini engellemek için çay, meyve suyu gibi sıvıları uzun süreli olarak biberonun içinde bırakmayınız.</span></p>

    <p class="duz1" xml:lang="tr"><span class="duz">• Plastik biberonların kullanım ömürleri ortalama 6 aydır.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: “PES” kısaltmasıyla anılan biberonların, bebeklerin sağlığına zarar verme ihtimali var mıdır?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">“PES”in, yani polietersülfon’un, polikarbonatın başka kimyasallarla birlikte uzun yıllardır plastik ve plastik ürünlerin üretilmesinde kullanılan bir kimyasal madde olduğunu söylemekle başlayalım. Polikarbonat hepimizin bildiği gibi biberon, yemek kapları, tabaklar ve bazı bardakların yapımında da kullanılan bir maddedir. Avrupa Birliği, polikarbonatın yiyecek maddeleriyle temas eden plastik maddelerde kullanımına 6 ağustos 2002 tarihli ve 2002/72/EC talimatıyla izin vermiştir. Polikarbonatın gıdayla temas eden plastik maddelerde kullanımı Amerika ve Japonya’da da serbesttir.</span></p>

    <p class="duz1" xml:lang="tr"><span class="duz">Avrupa Gıda Güvenliği Dairesi (European Food Safety Authority) EFSA’nın yaptığı çalışmalara göre, bir insan vücudunun günlük tolere edebileceği polikarbonat miktarı, vücut ağırlığının her kilogramı için 0,05 miligramdır. En kötü ihtimal ve değerler bile dikkate alındığında, polikarbonata maruz kalan bir yetişkin ya da çocuk vücudu, bunu çabuk ve kolaylıkla elemine edebilir. Bunun üzerine bir de örnek verecek olursak; 3 aylık, 6 kg ağırlığında bir bebeğin, polikarbonat biberondan zarar görebilmesi için, günde kullandığı biberon sıklığının 4 katı kadar biberon kullanması gerekir ki, imkânsız bir durumdan bahsediyoruz burada.</span></p>

    <p class="duz1" xml:lang="tr"><span class="duz">PES; ısıya dayanıklı, şeffaf, kokulu, sert ve sağlam bir plastik çeşididir. PES’in en önemli karakteristik özelliği ise, ısıya karşı diğer plastiklerden daha dayanıklı olmasıdır. PES’ten üretilmiş maddeler, 200°C sıcaklıkta bile fiziksel deformasyona uğramazlar. Kaçınılması gereken plastik hammaddesi, bisfenol A (BFA)’dır. BFA içeren plastik ürünler, bebeklerin hormon dengelerini bozabilirler. BFA içermeyen, PES içeren biberonlar kesinlikle kanserojen olma riski taşımazlar. Tek bir dezavantajı vardır, o da fiyatıdır. Polietersülfondan üretilmiş biberonların üretim maliyetleri, polikarbonattan üretilmiş biberonların hemen hemen iki katıdır.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Peki, bebeğin biberon emziği, ayına göre nasıl seçilmelidir?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Biberon emziklerinin kullanım aylarını bir tabloyla gösterelim:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kullanım ayı ......................... Boy .......................... Materyal</span></p>

    <p class="alinti-ilk-paragraf" xml:lang="tr"><span class="dar-paragraf-italik">0- 4 ay veya 0-6 ay.............Küçük -No:1........Silikon / Kauçuk</span></p>

    <p class="alinti" xml:lang="tr"><span class="dar-paragraf-italik">4 veya 6 ay sonrası...............Orta -No:2...........Kauçuk</span></p>

    <p class="alinti-son-paragraf" xml:lang="tr"><span class="dar-paragraf-italik">18 ay ve sonrası.....................Büyük -No:3........Kauçuk</span></p>

    <p class="duz1" xml:lang="tr"><span class="duz">Bu tablodan da anlaşılacağı üzere 4-6 ay sonrasındaki bebeklerin dişleri çıkmış olacağı için kesinlikle silikon emzik kullanmamaları gerekmektedir. Bazı Avrupa menşeli markalar sadece 1 numara ve 2 numaralı biberon emzikleri üretirler.</span></p>

    <p class="duz1" xml:lang="tr"><span class="duz">Bu durum, biberon emziklerinin doğru kullanımıyla birebir ilintilidir. Kauçuk biberon emziğinin kullanım süresi 4-6 hafta arasındadır. Kullanımı bu süreyi geçen kauçuk biberon emziği nem, sıcaklık, güneş ışığı gibi etkenlerden dolayı özelliklerini kaybetmeye başlayacak ve yüksek elastikiyet avantajı bir anda dezavantaja dönüşerek biberon emziğinin şeklini değiştirmeye başlamasına neden olacaktır. Bunun en önemli göstergelerinden biri, biberon emziğinin boyutlarının büyümeye başlaması olacaktır.</span></p>

    <p class="duz1" xml:lang="tr"><span class="duz">Silikon biberon emziklerinde bu problem söz konusu değildir. Silikon biberon emzikleri doğal olmadıkları için şekil değiştirmezler.</span></p>

    <p class="duz1" xml:lang="tr"><span class="duz">Biberon emziklerinizi ambalajlarının üstünde belirtildiği şekilde ve bebeğinizin yaşına uygun olarak kullanın. Küçük, orta ve büyük ölçülere denk gelen 1, 2 ve 3 numaralı emzikler dışında üretilmiş daha büyük boyutlardaki biberon emziklerini kullanmanız bebeğinizin ortodontik gelişimine zarar verecektir.</span></p>

    <p class="duz1" xml:lang="tr"><span class="bold-italik">Dr. Erhan Ateş: Anne biberonun akış hızını nasıl ayarlamalıdır?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Biberonla beslemede en önemli olgulardan biri de biberonun sıvı akış hızıdır. Bebeğiniz biberonla beslenirken, biberondan her emiş sırasında aynı miktar sıvıyı almak isteyecektir. Biberondan düzenli sıvı akışını sağlamak için biberon emziğini tutan halkayı kullanmanız gerekir. Sıvıyı biberona doldurduktan sonra eğer biberondan yavaş şekilde akmasını istiyorsanız halkayı sıkarak biberonun içerisine giren havayı azaltınız. Daha hızlı bir akış istiyorsanız halkayı gevşeterek biberondan içeri daha fazla hava girmesini sağlamanız yeterli olacaktır.</span></p>

    <p class="duz-son-paragraf" xml:lang="tr"><span class="duz">Biberonun içerisine giren hava kadar sıvı, bebeğin her emişinde ağzına akacaktır. Biberon halkası çok sıkı ve bebeğin de emme kuvveti yüksekse biberon emziği büzüşerek sıvının istenilen miktarda gelmesini engelleyecektir. Bu durum ise bebeğinizin rahatsız olmasına, sinirlenmesine yol açacaktır.</span></p>

    <p class="bold-ortali" xml:lang="tr"><span class="bold-italik">Önemli tavsiye</span></p>

    <p class="bold-ortali-2-en-son" xml:lang="tr"><span class="dar-paragraf-bold-italik">Biberonun akış hızını, biberonu doldurduktan sonra baş aşağı tutarak deneyebilir gözlemleyebilirsiniz. Biberonun akış hızını denemeden kesinlikle bebeğinize vermeyiniz. Bebeğinizin bir kerede yutabileceğinden fazla sıvının ağzına dolması tehlike yaratabilir.</span></p>

    <p class="duz1" xml:lang="tr"><span class="bold-italik">Dr. Erhan Ateş: Bebeğe biberonla bir sıvı gıda verilirken nelere dikkat etmeliyiz?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Bebeğinizi ilk aylarda en çok rahatsız eden şey gaz ve koliktir. Gaz; bebeğinizin hava yutması ya da yanlış besinlerle beslenmesi sonucu oluşur.</span></p>

    <p class="duz1" xml:lang="tr"><span class="duz">Bebeğinizi biberonla beslerken dikkat etmeniz gereken noktaları sıralayalım:</span></p>

    <p class="duz1" xml:lang="tr"><span class="bold-italik">1.</span> <span class="duz">Biberonu tutma şekliniz çok önemlidir. Biberonu, devamlı olarak ağız kısmının sıvıyla dolu olacak şekilde tutmanız gerekmektedir. Biberonun ağız kısmında boşluk olması bebeğinizin hava yutmasına neden olacak ve yutulan havanın da bebeğinize gaz yapması kaçınılmaz olacaktır.</span></p>

    <p class="duz1" xml:lang="tr"><span class="bold-italik">2.</span> <span class="duz">Biberonu başparmağınız ve ortaparmağınızın arasında avucunuzun içine alarak tutmanız en uygun kavrama şeklidir.</span></p>

    <p class="duz1" xml:lang="tr"><span class="bold-italik">3.</span> <span class="duz">Biberonla emzirme zor bir işlemdir. Özellikle ilk aylarda bebeğin emme kuvveti az olduğundan 150 ml hacmindeki bir biberondaki sıvıyı bitirmesi 10-15 dakika gibi uzun bir zaman alacaktır. Bu sebeple kolunuz uzun süre havada kalacağından ve biberonun ağız kısmının devamlı olarak sıvıyla dolu tutulması gerektiğinden bu yorucu işleme hazırlıklı olun. Ya da eşinizden yardım isteyin. Bir emzirmeyi siz diğerini de eşiniz yaparak bu zorlu görevi paylaşmış olursunuz.</span></p>

    <p class="duz1" xml:lang="tr"><span class="duz">Biberonun içindeki süt veya mamanın sıcaklığı bebeğinizin ağzını yakmayacak derecede olmalıdır. Bu sıcaklık 22-25°C arasında olup, eğer elinizde bu sıcaklığı ölçebilecek bir termometre yoksa, hepimizin bildiği yöntem olan sıvıyı el bileğimizin iç tarafına damlatma yolunu kullanmanız gerekecektir. Bileğinizi yakan sıvı bebeğinizin de ağzını yakacaktır.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Biberonların kullanım ömürleri nasıldır?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Cam biberonların kullanım ömrü, günde 3 ila 5 kez kullanım sıklığında 1 yıldır. Çizilme olasılığının olmadığını düşündüğümüz takdirde hiçbir zaman renk değiştirmeyen ve matlaşmayan cam biberonlar, üzerlerinde basılı olan resim ve/veya şekiller silinmeye başladıktan sonra kullanılmamalıdır. Polikarbonat ve polietersülfon (PES) biberonlarda ise yine günde 3 ila 5 kez kullanım sıklığında kullanım ömrü 6 aydır. Bu tür biberonlar, kolay çizildiği ve içerisine konulan sıvının rengini kolayca alabildiği için, çabuk renk değiştirir ve matlaşırlar. Biberon fırçasıyla yapılan temizliklerde biberon fırçasının meydana getirdiği çizikler, biberon sağlıklı bir şekilde sterilize edilmezse biberonun içerisine konulan süt, mama ve meyve suyu artıkları nedeniyle üreme şansına ulaşan bakteriler için uygun yerler olacaklardır.</span></p>

    <p class="duz-ilk-paragraf" xml:lang="tr"><span class="bold">Sterilizasyon</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Biberonların temizlenmesi ve sterilizasyonu hakkında bizlere bilgi aktarır mısınız?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Öncelikle cam biberonların temizlenmesi ve sterilizasyonuyla başlayalım:</span></p>

    <p class="duz1" xml:lang="tr"><span class="duz">Cam biberonlar ısıya dayanıklı biberonlardır. Dolayısıyla evde kullanabileceğiniz hiçbir sterilizasyon yöntemi cam biberonu deforme etmeyecektir. Cam biberonun içini ilk önce fırçayla temizleyerek içerisinde hiçbir süt, mama, meyve suyu artığının kalmamasını sağlamalısınız. Daha sonra kaynatma, sıcak buhar ya da sterilizasyon sıvısıyla sterilize ederek biberonu bir sonraki kullanım için hazır hale getirebilirsiniz. Burada önemli bir noktaya değinecek olursak; üzerinde veya kullanma kılavuzlarında “Bulaşık makinesinde yıkanabilir” ibaresi bulunan biberonları bulaşık makinesinde yıkayarak temizleyebilirsiniz. Ancak sonrasında biberonu tekrar herhangi bir sterilizasyon yöntemiyle sterilize etmeyi unutmamanız gerekmektedir. Birçok tecrübeden hatırladığımız üzere bazı ebeveynlerin biberonları bulaşık makinesinde yıkadıktan sonra bebeklerine kullandırdıkları bilinen bir gerçek olmakla birlikte son derece yanlıştır. Bulaşık makinesinde yıkama bir ön temizlemedir. Ancak unutmamalıyız ki temizleme farklı, sterilizasyon farklı işlemlerdir.</span></p>

    <p class="duz1" xml:lang="tr"><span class="duz">Polikarbonat ve polietersülfon (PES) biberonların sterilizasyonu:</span></p>

    <p class="duz1" xml:lang="tr"><span class="duz">Polikarbonat biberonlar, cam biberonlarda olduğu gibi temizleme işlemine tabi tutulmaları gerekmekle birlikte temizleme yapılırken daha dikkatli olunması gereken biberonlardır.</span></p>

    <p class="duz1" xml:lang="tr"><span class="duz">Fırçayla temizlenirken çizilme riski yüksek olduğundan, fırçayı çok bastırarak temizlemek biberonu çizerek kullanım süresini de azaltacaktır. Polikarbonat malzemeden üretilen kolay kavrama biberonlarda kıvrımların çok olması kesinlikle fırçayla dikkatli bir temizleme gerektirmektedir. Cam biberonlarda olduğu gibi polikarbonat biberonlarda da biberonun içerisinde hiçbir süt, mama veya meyve suyu artığının kalmamasına dikkat edilmelidir.</span></p>

    <p class="duz1" xml:lang="tr"><span class="duz">Polikarbonat biberonların sterilizasyonu, dikkatli olunması gereken bir işlemdir. Isıya duyarlı olan polikarbonat biberonlar, kaynatma ve sıcak buharla sterilizasyon işlemlerinde kolaylıkla eriyerek deforme olabilirler. Dolayısıyla kaynar suda uzun süre bekletmek ve çok yüksek ısıda, uzun süre buharla sterilize etmek biberonun şeklini bozacaktır. Dolayısıyla satın aldığınız polikarbonat biberonun, sıcak sterilizasyon sırasındaki maksimum direnç derecesini öğrenmeniz gerekecektir. Sterilizasyon işlemleriyle ilgili detaylı bilgileri, sterilizasyon ürünleri ve sistemleri başlığı altında geçelim:</span></p>

    <p class="duz1" xml:lang="tr"><span class="duz">Yaşamının ilk aylarında bebeğinizin bağışıklık sistemi tam olarak gelişmediği için mikroplara karşı fazla direnç gösteremeyecektir. Bu nedenle; bebeğinizin bulunduğu ortamları, beslenme sırasında kullanılan araç ve gereçleri, oyuncaklarını kısacası kullandığı bütün eşyalarını olabildiğince temiz ve steril tutmanız onun sağlığı ve gelişimi için son derece önemlidir.</span></p>

    <p class="duz1" xml:lang="tr"><span class="duz">Sterilizasyon çeşitleri “sıcak sterilizasyon” ve “soğuk sterilizasyon” olmak üzere 2 gruba ayrılmıştır.</span></p>

    <p class="duz1" xml:lang="tr"><span class="duz">Bir kez daha hatırlatmamız gerekirse, özellikle göğüs pompaları, biberonlar ve biberon emziklerinin sterilizasyondan önce ön temizlemeye ihtiyaçları vardır. Özel fırçalarıyla temizlenen bu ürünler daha sonra da istenilen sterilizasyon yöntemiyle sterilize edilmelidirler. Bir başka ve hatırlanması gereken önemli nokta da kullanım kılavuzlarında “Bulaşık makinesinde yıkanabilir” ibaresi bulunan ürünlerdir. Birçok ebeveynin bebeklerinin kullandığı ürünleri sadece bulaşık makinesinde yıkadıktan sonra başka bir işleme tabi tutmadan bebeklerine kullandıkları bilinir.</span></p>

    <p class="duz1" xml:lang="tr"><span class="duz">Bulaşık makinesinde yıkamanın bebeğinizin ürünlerini sterilize edemeyeceğini bir kez daha ve önemle hatırlatmak isteriz. Bulaşık makinesinde yıkamak bir çeşit ön temizlemedir ve daha sonrasında bebeğinizin ürünlerini aşağıda belirtilen herhangi bir sistemle sterilize etmeniz gerekmektedir.</span></p>

    <p class="duz1" xml:lang="tr"><span class="duz">Bu önemli uyarıyı yaptıktan sonra size yardımcı olacak sterilizasyon sistemlerini incelemeye başlayalım.</span></p>

    <p class="baslik" xml:lang="tr"><span class="bold">Sıcak sterilizasyon</span></p>

    <p class="duz1" xml:lang="tr"><span class="duz">Sıcak sterilizasyon 2 ayrı yöntemle yapılır.</span></p>

    <p class="duz-ilk-paragraf" xml:lang="tr"><span class="bold-italik">1. Sıcak buharla sterilizasyon</span></p>

    <p class="duz1" xml:lang="tr"><span class="duz">a. Elektrikli sterilizatörler</span></p>

    <p class="duz1" xml:lang="tr"><span class="duz">b. Mikrodalga sterilizatörler</span></p>

    <p class="duz-ilk-paragraf" xml:lang="tr"><span class="bold-italik">2. Su içinde kaynatmayla sterilizasyon</span></p>

    <p class="duz1" xml:lang="tr"><span class="duz">Sterilize edeceğiniz ürünü, herhangi bir şekilde sterilize etmeye başlamadan önce akan suyun altında ürünün her köşesine ulaşabilmeniz için tasarlanmış bükülebilen temizleme fırçalarıyla bir ön temizlemeden geçirmeniz gerekmektedir. Bunu sağladıktan sonra sterilizasyona başlayabilirsiniz.</span></p>

    <p class="duz-ilk-paragraf" xml:lang="tr"><span class="duz">Sıcak buhar ile sterilizasyon</span></p>

    <p class="duz1" xml:lang="tr"><span class="duz">Elektrikli sterilizatörler:</span></p>

    <p class="duz1" xml:lang="tr"><span class="duz">Elektrikli sterilizatörler çeşitli büyüklük ve hacimlerde olabilirler. Sterilizatörlerin içinde biberonlar ve diğer ürünler için dizayn edilmiş sepetler bulunur. Ancak sterilizasyona başlamadan önce uymanız gereken güvenlik kuralları olduğunu da unutmayınız. Güvenlik kurallarına bir göz atacak olursak:</span></p>

    <p class="duz1" xml:lang="tr"><span class="duz">1. Sterilizatörün voltajının sizin kullanacağınız mekândaki voltaja uygun olduğundan emin olunuz.</span></p>

    <p class="duz1" xml:lang="tr"><span class="duz">2. Sterilizatör yeterli şekilde topraklanmış elektrik prizine takılmalıdır.</span></p>

    <p class="duz1" xml:lang="tr"><span class="duz">3. Sterilizatörü içerisinde su olmadan kesinlikle kullanmayınız.</span></p>

    <p class="duz1" xml:lang="tr"><span class="duz">4. Sterilizasyon sırasında sterilizatörün kapağını kesinlikle açmayınız.</span></p>

    <p class="duz1" xml:lang="tr"><span class="duz">5. Sterilizasyon sonrasında, sterilize ettiğiniz ürünler çok sıcak olacağından kesinlikle elinizle tutmayınız. Bunun için özel olarak üretilmiş maşaları kullanınız.</span></p>

    <p class="duz1" xml:lang="tr"><span class="duz">6. Sterilizatör çalışır konumdayken ürüne hiçbir şekilde dokunmayınız, yerini değiştirmeye çalışmayınız.</span></p>

    <p class="duz-ilk-paragraf" xml:lang="tr"><span class="duz">Elektrikli sterilizatörün temizlenmesi ve bakımı:</span></p>

    <p class="duz1" xml:lang="tr"><span class="duz">1. Temizlemeye başlamadan önce sterilizatörün prize takılı olmamasına ve tamamen soğumuş olmasına dikkat edin.</span></p>

    <p class="duz1" xml:lang="tr"><span class="duz">2. Sterilizatör içersindeki suyu tamamen boşaltın.</span></p>

    <p class="duz1" xml:lang="tr"><span class="duz">3. Bir bezle sterilizatörün içini iyice kurulayınız.</span></p>

    <p class="duz1" xml:lang="tr"><span class="duz">4. Düzenli kullanım esnasında sterilizatörünüzün ısıtıcı sac levhaları kireç bağlayabilir. Bu durumda özel olarak satılan kireç çözücüleri kullanabilirsiniz.</span></p>

    <p class="duz-ilk-paragraf" xml:lang="tr"><span class="duz">Mikrodalga sterilizatörler:</span></p>

    <p class="duz1" xml:lang="tr"><span class="duz">Mikrodalga sterilizatörler sadece mikrodalga fırınlarda kullanılabilen sterilizatör çeşididir. Çok yüksek ısıyla sterilizasyon için üretilmiş mikrodalga sterilizatörler deforme olmazlar.</span></p>

    <p class="duz1" xml:lang="tr"><span class="duz">Genelde 3 parçadan oluşurlar:</span></p>

    <p class="duz1" xml:lang="tr"><span class="duz">1. İçerisine su konulan bölüm</span></p>

    <p class="duz1" xml:lang="tr"><span class="duz">2. Sterilize edilecek ürünlerin konulduğu bölüm</span></p>

    <p class="duz1" xml:lang="tr"><span class="duz">3. Kapak</span></p>

    <p class="duz-ilk-paragraf" xml:lang="tr"><span class="duz">Bu ürünleri kullanırken dikkat edeceğiniz noktalar şöyledir:</span></p>

    <p class="duz1" xml:lang="tr"><span class="duz">1. Sterilizatörün taban kısmında yer alan su haznesine su koyup, sterilize edilecek ürünler ön temizlemeden geçirildikten sonra, uygun bölüme yerleştirilmelidir. Sterilizatörün kapağı kapatılıp mikrodalga fırının içine yerleştirilmelidir.</span></p>

    <p class="duz1" xml:lang="tr"><span class="duz">2. Mikrodalga fırının kapağını kapattıktan sonra, fırınınızı, mikrodalga sterilizatörün kullanma kılavuzunda yazdığı süre ve sıcaklığa ayarlayınız.</span></p>

    <p class="duz1" xml:lang="tr"><span class="duz">3. Mikrodalga fırın çalışmaya başladıktan sonra, sterilizatör içerisindeki su kaynamaya başlayacak ve kaynama sayesinde ortaya çıkan buhar sterilizatör içerisindeki ürünleri sterilize edecektir.</span></p>

    <p class="duz1" xml:lang="tr"><span class="duz">4. Sterilizatörün kapağını açarken çok dikkatli olun. Eğer tam soğuma gerçekleşmeden kapağı dikkatsizce açacak olursanız, sterilizatör içerisindeki sıcak buhar yanmanıza neden olabilir.</span></p>

    <p class="duz1" xml:lang="tr"><span class="duz">5. Sterilizatörü, devrilmeyecek şekilde düz bir zemine yerleştirdikten sonra kapağını açınız. İçindeki ürünler hâlâ çok sıcak olacağından kesinlikle elinizi sürmeyiniz, sterilizatörle birlikte verilmiş özel maşayı kullanınız.</span></p>

    <p class="duz1" xml:lang="tr"><span class="duz">6. Sterilizatörden çıkardığınız ürünleri steril bir yüzeye bırakarak soğumalarını sağlayınız. Bundan sonra bir kez daha durulamayınız.</span></p>

    <p class="duz1" xml:lang="tr"><span class="duz">7. Sterilizasyon sırasında sadece içilebilir su kullanın. Kimyasal sterilizasyon solüsyonlarını mikrodalga sterilizatör içerisinde kullanmayın.</span></p>

    <p class="duz1" xml:lang="tr"><span class="duz">8. Mikrodalga sterilizatörle metal ürünlerin sterilize edilemeyeceğini kesinlikle unutmayın.</span></p>

    <p class="duz-ilk-paragraf" xml:lang="tr"><span class="duz">Su içinde kaynatmayla sterilizasyon</span></p>

    <p class="duz1" xml:lang="tr"><span class="duz">Ülkemizde belki de dünyada en yaygın olan sterilizasyon şeklidir. Bu sterilizasyon için ihtiyacınız olan bir tencere ve içilebilir sudur. Bu sterilizasyon yöntemi ne kadar basit olsa da alacağınız bazı önlemler daha etkili ve güvenli bir sterilizasyon yapmanızı sağlayacaktır.</span></p>

    <p class="duz1" xml:lang="tr"><span class="duz">1. Kaynadığında taşmayacak miktarda suyu tencereye boşaltınız.</span></p>

    <p class="duz1" xml:lang="tr"><span class="duz">2. Sterilize etmek istediğiniz ürünlerin kullanma kılavuzlarını bir kez daha okuyarak sıcak suyla sterilize edilebileceğinden emin olunuz.</span></p>

    <p class="duz1" xml:lang="tr"><span class="duz">3. Sterilize edilecek ürünleri su kaynamaya başladıktan sonra tencerenin içerisine yavaşça daldırınız. Bunun için kesinlikle elinizi kullanmayıp maşa gibi bir aletten yardım alınız.</span></p>

    <p class="duz1" xml:lang="tr"><span class="duz">4. Ürünleri, etkili sterilizasyon için, tamamıyla suyun içine batırınız.</span></p>

    <p class="duz1" xml:lang="tr"><span class="duz">5. Ortalama 5 dakikalık bir süreden sonra (kauçuk ürünler için bu zaman 3 dakikadır) ocağın altını kapatarak ürünleri yine elinizi kullanmadan bir maşa yardımıyla tencereden çıkarınız ve temiz bir yüzeye bırakınız.</span></p>

    <p class="duz1" xml:lang="tr"><span class="duz">6. Bu ürünler çok sıcak olacağı için hiçbir şekilde elinizle dokunmayınız, çocuğunuzun bu ürünlere ulaşamayacağından emin olunuz.</span></p>

    <p class="duz1" xml:lang="tr"><span class="duz">7. Sterilize ettiğiniz ürünler tamamen soğumadıktan sonra kesinlikle kullanmayınız.</span></p>

    <p class="duz-ilk-paragraf" xml:lang="tr"><span class="bold">Soğuk sterilizasyon</span></p>

    <p class="duz1" xml:lang="tr"><span class="duz">Soğuk sterilizasyon da 2 ayrı yöntemle gerçekleştirilebilir. Bu tür sterilizasyon yöntemleri genelde yolculuklar veya tatil zamanları için daha uygun olup, diğer sterilizasyon yöntemlerinden daha pahalı sistemlerdir.</span></p>

    <p class="duz1" xml:lang="tr"><span class="duz">1. Sterilizasyon sıvılarıyla sterilizasyon</span></p>

    <p class="duz1" xml:lang="tr"><span class="duz">2. Sterilizasyon tabletleriyle sterilizasyon</span></p>

    <p class="duz1" xml:lang="tr"><span class="duz">Bu ürünlerle sterilizasyon, diğer sistemlere göre çok daha fazla dikkat ve itina gösterilmesi gereken sistemlerdir. Kimyasallardan oluşan bu sterilizasyon ürünleri sadece çok iyi temizlenmiş ürünlerdeki bakterileri öldürürler ancak diğer sistemlerdeki gibi temizleyici özellikleri yoktur.</span></p>

    <p class="duz1" xml:lang="tr"><span class="duz">Bu ürünleri kullanırken dikkat etmeniz gereken noktalar şunlardır:</span></p>

    <p class="duz1" xml:lang="tr"><span class="duz">• Sterilize etmek istediğiniz ürünü çok iyi bir ön temizlemeden geçiriniz.</span></p>

    <p class="duz1" xml:lang="tr"><span class="duz">• Ürünleri sterilize edeceğiniz kabı yeterli suyla doldurunuz.</span></p>

    <p class="duz1" xml:lang="tr"><span class="duz">• Ürün açıklamalarında yazan ölçü ve miktarda steril sıvı ya da steril tableti suyun içine atın.</span></p>

    <p class="duz1" xml:lang="tr"><span class="duz">• En iyi sonucu alabilmek için sterilize etmek istediğiniz ürünleri suyun içerisine tamamen batırın. Bunu yapmadığınız takdirde suyun dışında kalan kısımlar sterilize olmaz. Hatta bu kısımlarda tekrar bakteri oluşmaya başlayabilir.</span></p>

    <p class="duz1" xml:lang="tr"><span class="duz">• Ürünleri, ürün açıklamalarında belirtildiği süre kadar suyun içerisinde tutun. Zaman bittikten sonra ürünleri sudan çıkarın ve tekrar suyla durulamadan kullanın. Bu tür solüsyonlarda sterilizasyonun ortalama süresi 30-45 dakika arasındadır.</span></p>

    <p class="duz1" xml:lang="tr"><span class="duz">Bu tür sterilizasyon yöntemini sıcak su bulamayacağınız, yolculuk, tatil gibi durumlar dışında kullanmamaya çalışın.</span></p>

    <p class="duz1" xml:lang="tr"><span class="duz">Bu sterilizasyon sisteminin diğer yöntemlere göre daha pahalı olduğunu unutmayın.</span></p>

    <p class="duz-ilk-paragraf" xml:lang="tr"><span class="bold">Burun aspiratörleri</span></p>

    <p class="duz1" xml:lang="tr"><span class="bold-italik">Dr. Erhan Ateş: Yenidoğan bebekler, özellikle mevsim kış ise, bebek odasının ısıtılması nedeniyle ortamdaki havanın neminin azalmasından dolayı sık sık burun tıkanıklığı yaşayabilmektedirler. Bu sorunu aşabilmek için burun aspiratörü kullanmak gerekebilmektedir. Burun aspiratörü denince sizin aklınıza neler geliyor?</span></p>

    <p class="duz1" xml:lang="tr"><span class="dar-paragraf-bold-italik">Erkin Ültanır:</span> <span class="duz">Çocukların doğumlarından ortalama 2-2,5 yaşına kadar sümkürme refleksleri gelişmediği için, kendi kendilerine burunlarını temizleme şansına sahip olamazlar. Bu nedenle anne ya da babaların çocuklarına bu konuda yardımcı olmaları gerekmektedir.</span></p>

    <p class="duz1" xml:lang="tr"><span class="duz">Burun aspiratörleri, kullanımları çok kolay görünse de çok dikkatle kullanılması gereken araçlardır.</span></p>

    <p class="duz1" xml:lang="tr"><span class="duz">Bir burun aspiratörünü kullanmak için dikkatle takip edeceğimiz adımlar sırasıyla şunlardır:</span></p>

    <p class="duz1" xml:lang="tr"><span class="duz">1. Öncelikle doktorunuzun da tavsiye ettiği, burun içerisindeki mukozayı yumuşatacak bir solüsyon, yani serum fizyolojik kullanmanız gerekebilir. Bebeğinizin burnuna bu solüsyonu sıktıktan sonra mukozanın yumuşaması için 30 sn kadar bekleyin.</span></p>

    <p class="duz1" xml:lang="tr"><span class="duz">2. Burun aspiratörünü, bebeğinizin burnuna sokmadan önce sıkarak içindeki havayı boşaltmanız gerekir. Bazı yanlış kullanımlarda olduğu gibi, burun aspiratörünü bebeğinizin burnunun içine sokup, ondan sonra basarsanız, mevcut ifrazatı hava basıncıyla daha ileri itebilirsiniz. Bebeğin burun temizliği için burun aspiratörünü sıkılı olarak burun deliğine yerleştiriniz, diğer burun kanadı üzerine bastırarak diğer burun deliğini kapatınız. Daha sonra hem aspiratörü, hem de diğer burun kanadını gevşeterek aspirasyon işlemini gerçekleştiriniz.</span></p>

    <p class="duz1" xml:lang="tr"><span class="duz">3. Bebeğinizin burnunu temizlemeye, mukozanın ilk göründüğü yerden itibaren başlayınız. Tamamen dolu olan burun deliğinin içine soktuğunuz burun aspiratörünün ucu, ifrazatı daha derine itecektir.</span></p>

    <p class="duz1" xml:lang="tr"><span class="duz">4. Daha etkili emiş için her kullanımdan sonra burun aspiratörünü bir mendil ya da peçetenin üstüne sıkarak temizleyin.</span></p>

    <p class="duz1" xml:lang="tr"><span class="duz">5. Bebeğinizin burnunu iyice temizlediğinizden emin olduktan sonra burun aspiratörünü iyice yıkayarak temizleyin.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Burun aspiratörü satın alırken hangi özelliklere dikkat edilmelidir?</span></p>

    <p class="duz1" xml:lang="tr"><span class="bold-italik">Erkin Ültanır:</span></p>

    <p class="duz1" xml:lang="tr"><span class="duz">1. Burun aspiratörünün, bebeğinizin burnuna giren ucunun çok yumuşak ve eğilebilen (silikon gibi) bir maddeden yapılmış olması gerekmektedir. Sert uçlu burun aspiratörleri bebeğinizin burnunu çizerek tahriş edebilirler.</span></p>

    <p class="duz1" xml:lang="tr"><span class="duz">2. Burun aspiratörünün uç tarafı ile ana kompartmanının çok iyi birleşmiş olduğundan ve dışarı hava kaçırır şekilde üretilmediğinden emin olun.</span></p>

    <p class="duz1" xml:lang="tr"><span class="duz">3. Burun aspiratörünün şeklinden çok iç hacminin büyük olmasına önem verin. İç hacmi geniş olan burun aspiratörlerinin çekiş gücü daha yüksektir.</span></p>

    <p class="duz1" xml:lang="tr"><span class="duz">4. Burun aspiratörünün, içerisine hava giren ana kompartmanının daha iyi temizlenebilmesi için düz hatlarla çizilmiş bir şekilde olmasına dikkat edin. İyi temizlenmeyen burun aspiratörlerinin içerisinin küflenerek ağır bir koku oluşturabileceğini unutmayın.</span></p>

    <p class="baslik" xml:lang="tr"><span class="bold">Anne için ürünler</span></p>

    <p class="duz1" xml:lang="tr"><span class="bold-italik">Dr. Erhan Ateş: Annelere gerekli olabilecek ürünler nelerdir?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">İlk aylar içerisinde anneler göğüs pompası, göğüs pedleri, göğüs koruyucuları ve göğüs kalkanları kullanmak ihtiyacında olabilirler. Görüldüğü gibi, annelere yönelik ürünler genellikle göğüsle ilgili.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Anneler neden göğüs pompası kullanırlar?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Bu kitabın birçok yerinde bahsedildiği üzere “Anne sütü bebeğinizin alabileceği en değerli ve yararlı besindir. Anne sütünün yerini tutabilecek başka bir besin yoktur”. Ancak bazı bebekler anne sütünü direkt olarak annelerinin göğüslerinden emme şansına sahip olamayabilirler. Direkt olmasa da, sütünüzü bebeğinize verebilmeniz bebeğiniz ve sizin için çok önemlidir. Bunun için geliştirilen ve annelerin bu konudaki en büyük yardımcılarından biri olan göğüs pompalarının kullanım nedenlerini sıralayacak olursak:</span></p>

    <p class="duz1" xml:lang="tr"><span class="duz">1. Tahriş olmuş göğüsler ve göğüs uçları,</span></p>

    <p class="duz1" xml:lang="tr"><span class="duz">2. Göğüs iltihaplanmaları,</span></p>

    <p class="duz1" xml:lang="tr"><span class="duz">3. Düz veya içeri dönük göğüs uçları,</span></p>

    <p class="duz1" xml:lang="tr"><span class="duz">4. Göğüste tıkanıklık,</span></p>

    <p class="duz1" xml:lang="tr"><span class="duz">5. Erken doğan ufak bebeğin anne göğsünü yeterince boşaltamaması,</span></p>

    <p class="duz1" xml:lang="tr"><span class="duz">6. Hasta bebeğin anneyi emememesi,</span></p>

    <p class="duz1" xml:lang="tr"><span class="duz">7. Annenin doğumdan sonra tekrar çalışmaya başlaması,</span></p>

    <p class="duz1" xml:lang="tr"><span class="duz">Göğüs pompalarının en önemli kullanım sebepleridirler.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Anneler göğüs pompası satın alırken nelere dikkat etmelidirler?</span></p>

    <p class="duz1" xml:lang="tr"><span class="bold-italik">Erkin Ültanır:</span></p>

    <p class="duz1" xml:lang="tr"><span class="duz">Göğüs pompasının,</span></p>

    <p class="duz1" xml:lang="tr"><span class="duz">a. Her emişte devamlı ve aynı oranda süt çekmesi.</span></p>

    <p class="duz1" xml:lang="tr"><span class="duz">b. Göğsü ve göğüs ucunu rahatsız etmemesi. (Göğüse yerleştirilen tirle, yani göğüs pompası ağzının silikon gibi yumuşak bir maddeyle kaplanmış olması gerekmektedir.)</span></p>

    <p class="duz1" xml:lang="tr"><span class="duz">c. Daha fazla ya da az süt alabilmek için göğüs pompasında emiş hızı ayar sisteminin bulunması.</span></p>

    <p class="duz1" xml:lang="tr"><span class="duz">d. Kolay monte ve demonte edilebilmesi için az parçadan oluşması.</span></p>

    <p class="duz1" xml:lang="tr"><span class="duz">e. Kolay temizlenebilir olması ve de suyla temas ettiğinde pas tutabilecek hiçbir parçasının olmaması önemlidir. Bu özelliklere dikkat edilmelidir.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Göğüs pompalarının çeşitleri var mıdır?</span></p>

    <p class="duz1" xml:lang="tr"><span class="bold-italik">Erkin Ültanır:</span></p>

    <p class="duz1" xml:lang="tr"><span class="duz">Göğüs pompası çeşitlerini 2 ana grupta toplayabiliriz:</span></p>

    <p class="duz1" xml:lang="tr"><span class="duz">1. Ev tipi göğüs pompaları</span></p>

    <p class="duz-son-paragraf" xml:lang="tr"><span class="duz">2. Hastane tipi göğüs pompaları</span></p>

    <p class="duz-ilk-paragraf" xml:lang="tr"><span class="duz">1. Ev tipi göğüs pompaları</span></p>

    <p class="alinti" xml:lang="tr"><span class="duz">a. Elle çalışan göğüs pompaları</span></p>

    <p class="alinti" xml:lang="tr"><span class="duz">b. Pilli / elektrikli göğüs pompaları</span></p>

    <p class="duz1" xml:lang="tr"><span class="duz">Ev tipi göğüs pompaları, göğüsleriniz ve göğüs uçlarınız tahriş olduğunda, bebeğinizin göğsünüzden ememeyecek kadar rahatsız olması durumunda ve tekrar iş hayatına dönmek zorunda olduğunuz durumlarda kullanmanız için üretilmişlerdir. Genelde günde 1-2 kez göğüs pompası kullanma ihtiyacı duyuyorsanız ev tipi göğüs pompaları sizin için idealdir.</span></p>

    <p class="duz-ilk-paragraf" xml:lang="tr"><span class="duz">a. Elle çalışan göğüs pompaları :</span></p>

    <p class="duz1" xml:lang="tr"><span class="duz">Pompalı tirle: Pompalı tirleler, bir pompa sayesinde göğsünüzden sütü sağarak direkt olarak biberonun içerisine çekebilir. Biberonun üstüne biberon emziğini direkt olarak takarak sütün doğal sıcaklığını kaybetmeden bebeğinize verebilme imkânını da sağlar. Genelde ciddi emzirme problemi olmayan anneler tarafından kullanılırlar. İş hayatına yeniden dönmüş anneler için ideal göğüs pompası çeşididir.</span></p>

    <p class="duz1" xml:lang="tr"><span class="duz">Tek elle çalışan tirleler: Bu tür göğüs pompaları, bir elinizle göğsünüzü tutmanızı diğer elinizle de pompayla göğsünüzden süt sağabilmeniz için dizayn edilmiş çok kullanışlı göğüs pompalarıdır.</span></p>

    <p class="duz-son-paragraf" xml:lang="tr"><span class="duz">Emiş ayarlı olmaları ve tek elle kullanılabiliyor olmaları size büyük rahatlık ve konfor sağlayacaktır. Bu tür pompalar da, sütün direkt olarak pompaya monte edilmiş biberonun içine akarak hemen bebeğinize verilebilmesi imkânını sağlar.</span></p>

    <p class="duz1" xml:lang="tr"><span class="duz">2. Hastane tipi göğüs pompaları</span></p>

    <p class="duz1" xml:lang="tr"><span class="duz">Hastane tipi göğüs pompaları genelde en iyi sonucun alındığı tip pompalardır. Ev tipi elle çalışan ve küçük pilli / elektrikli göğüs pompalarından daha gelişmiş ve daha fazla özellik / fonksiyonları bulunan bu tip pompalarla aynı anda 2 göğsü de sağarak boşaltabilirsiniz. Bu tarz pompalar, genelde daha ciddi sorunları bulunan anneler tarafından kullanılırlar. Prematüre bebekleri olan anneler ile bebekleri hasta olan anneler için ideal olan göğüs pompalarıdır.</span></p>

    <p class="duz1" xml:lang="tr"><span class="duz">Ancak bu tip pompaları kullanmak için mutlaka ciddi bir probleminizin olması gerekmemektedir. Bu tip göğüs pompalarını satın alabilmenin dışında kiralamanız da mümkündür.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Göğüs pompasıyla sağma işlemi kaç dakika olmalıdır?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Bebeğinizi ne kadar sık emzirirseniz göğsünüzden gelen sütün miktarı o kadar fazla olur. Aynı durum göğüs pompalarıyla süt çekimi için de geçerlidir. İlk emzirmede veya pompayla sağmada birkaç damla süt çekebilmek için 15 dakika zaman gerekebilir.</span></p>

    <p class="duz1" xml:lang="tr"><span class="duz">Sütün gelmesi durduktan sonra da 2 dakika daha sağmaya devam etmeniz biraz daha süt elde etmenizi sağlayacaktır ki bu son damlalarda bebeğinizin çok ihtiyacı olan kaloriyi sağlayan yüksek düzeyde yağ bulunur.</span></p>

    <p class="duz1" xml:lang="tr"><span class="duz">Prensip olarak, 20-25 dakikadan fazla sütünüz gelmeye devam ediyorsa göğüs pompası kullanmamanız tavsiye edilir.</span></p>

    <p class="duz1" xml:lang="tr"><span class="duz">Göğüs pompası kullanımında en önemli konulardan biri de göğüslerdeki, sütün tamamını boşaltmak gerektiğidir. Zira göğüste bırakılan sütü “fazla” olarak algılayacak olan vücudunuz, daha az süt üretmeye eğilimli olabilecektir.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Göğüs pompası kullanırken nelere dikkat edilmelidir?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Göğüs pompanızı kullanırken dikkat etmeniz gereken noktalar şunlardır:</span></p>

    <p class="duz1" xml:lang="tr"><span class="duz">1. Göğsünüzü sağmaya başlamadan ellerinizi iyice yıkayın ve göğsünüzü temizleyerek sterilize edin.</span></p>

    <p class="duz1" xml:lang="tr"><span class="duz">2. Göğsünüzü pompanın ağzına yerleştirmeden önce göğüs ucunuzun dışarı dönük olduğundan emin olun.</span></p>

    <p class="duz1" xml:lang="tr"><span class="duz">3. Rahat bir pozisyonda oturun ve sakinleşin.</span></p>

    <p class="duz1" xml:lang="tr"><span class="duz">4. Göğsünüzün pompanın ağzına tam olarak oturduğundan emin olun.</span></p>

    <p class="duz1" xml:lang="tr"><span class="duz">5. Göğüs pompası ile göğüs arasında hiçbir boşluk kalmadığından emin olun. Göğüsleri, pompanın ağız kısmından daha küçük olan anneler gerekli adaptörleri kullanarak bu sorundan kurtulabilirler.</span></p>

    <p class="duz1" xml:lang="tr"><span class="duz">6. Süt akışına yardımcı olmak amacıyla hafifçe öne doğru eğilin.</span></p>

    <p class="duz1" xml:lang="tr"><span class="duz">7. Elle çalışan göğüs pompalarında pompa veya emme kolunu aralıklı olarak hafifçe basıp bırakın, bu şekilde süt gelmeye başlayacaktır. Elektrikli veya pilli göğüs pompalarında bu ayar pompa tarafından otomatik olarak yapılmaktadır.</span></p>

    <p class="duz1" xml:lang="tr"><span class="duz">8. Pompanızın emişi çok güçlü ve acı verici olduğu takdirde, emme ayarını tekrar kontrol ederek istediğiniz düzeye getiriniz.</span></p>

    <p class="duz1" xml:lang="tr"><span class="duz">9. Göğsünüzden aldığınız sütü direkt olarak hiçbir işleme tabi tutmadan biberonla bebeğinize verebilirsiniz.</span></p>

    <p class="baslik" xml:lang="tr"><span class="bold">Anne sütünün saklanması ve kullanımı</span></p>

    <p class="duz1" xml:lang="tr"><span class="duz">Göğsünüzden sağdığınız süt, bebeğinizin o an için kullanacağından fazla ise sütünüzü daha sonra da bebeğinize verebilmek amacıyla saklayabilirsiniz. Sütünüzü 2 şekilde saklayabilirsiniz. Bunun için özel olarak üretilmiş süt saklama kapları ve süt saklama poşetleri size yardımcı ürünler olacaklardır. Süt saklama kaplarını kullanarak sütünüzü buzdolabında (3-5°C) en fazla 24 saat tutabilirsiniz. Sütünüzü derin dondurucularda saklamanız için ise süt saklama poşetlerini kullanmanız gerekmektedir. Sütünüzü derin dondurucularda en fazla 3 ay tutabilirsiniz. Unutmayınız ki; derin dondurucudan çıkarmış olduğunuz sütü çözdürdükten sonra kullanmalı, ancak sonra tekrar kesinlikle dondurmamalısınız.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: göğüs pompalarının sterilizasyonuyla ilgili bilgi verebilir misiniz?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Göğüs pompalarının sterilizasyonu bebeğiniz ve sizin sağlığınız açısından çok önemli olmakla birlikte, göğüs pompanızın uzun süreli kullanımı için de vazgeçilmezdir.</span></p>

    <p class="duz1" xml:lang="tr"><span class="duz">Göğsünüzün, sütünüzün ve bebeğinizin temas ettiği her göğüs pompası parçasının her kullanımdan sonra kesinlikle sterilize edilmesi gerekir. Aksi takdirde hem siz, hem de bebeğiniz pompanın ilgili parçalarında üreyecek bakterilerden dolayı enfeksiyon problemiyle karşılaşabilirsiniz. Elle çalışan göğüs pompaları rahatlıkla sterilize edilebilirken, pilli veya elektrikli göğüs pompaları, elektrik aksamının su veya sıcak buharla teması halinde çalışamaz hale gelebilir.</span></p>

    <p class="duz1" xml:lang="tr"><span class="duz">Pompanızı sterilize etmeden önce kullanım kılavuzundaki uyarıları bir kez daha okumanız daha sağlıklı bir sterilizasyon yapmanızı sağlayacaktır.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Loğusalar neden göğüs pedi kullanırlar?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Bebeğinizi emzirmeye başladıktan sonra sizi en rahatsız edecek durumlardan biri, bebeğinizi emzirmediğiniz zamanlarda göğsünüzden gelecek süt damlaları olacaktır. Bu süt damlaları, iç çamaşırınızda ıslaklık yaratarak size rahatsızlık verecek olmakla birlikte göğüs uçlarınızda da enfeksiyona yol açabilecektir. Sizi bu durumdan koruyacak ürünler göğüs pedleridir.</span></p>

    <p class="duz1" xml:lang="tr"><span class="duz">Tek kullanımlık ve pamuklu göğüs pedleri, satış noktalarında en çok karşılaşacağınız göğüs pedi çeşididir. Bu tür göğüs pedini satın alırken, bazı özelliklerin aranması doğru olacaktır. Bu özellikler, etkili emiş ve kuruluk özelliği, hava sirkülasyonu sağlayabilen dış yüzey, pedin iç çamaşıra sabitlenebilmesi ve göğüse temas eden pamuksu kısmın çok yumuşak olması şeklindedir. Bu tür göğüs pedlerinden günde ortalama her göğüs için 2 tane olmak üzere 4 tane kullanmanız tavsiye edilir.</span></p>

    <p class="duz1" xml:lang="tr"><span class="duz">İçindeki selüloz sayesinde emdiği sütü jelleştirerek pedin içerisinde tutan, dışarı çıkmasını engelleyen, emiş gücü çok yüksek tek kullanımlık göğüs pedleri, kullanabileceğiniz en yüksek kalitedeki göğüs pedleri olacaktır. Dünya piyasasında yer edinmiş markalar son yıllarda bu tip göğüs pedleri üretmektedirler. Bu tür göğüs pedlerinden günde 2 tane kullanmanız emiş gücü yüksek olduğu için yeterli ve ekonomik olacaktır.</span></p>

    <p class="duz1" xml:lang="tr"><span class="duz">Yıkanabilir göğüs pedleri her günün sonunda yıkanması ve sterilize edilmesi gereken göğüs pedleridir.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Anne göğsünü tahrişlerden koruyan bir ürün var mı?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Evet var: göğüs koruyucuları.</span></p>

    <p class="duz1" xml:lang="tr"><span class="duz">Anneler genelde bebeklerini emzirmeye başladıktan sonra göğüs uçları tahriş olur hatta çatlar. Bu durum anneler için bazen dayanılmaz hale gelebilir ve acı verir. Göğüs koruyucuların kullanılmasındaki amaç, bu ürünleri normal emzirmeleriniz arasında, zaman zaman kullanarak göğüs uçlarınızı dinlendirmeniz ve böylece göğüs uçlarınızda tahriş ve çatlak oluşmasını engellemenizdir. Göğüs koruyucusu, göğsün üzerine tam oturur ve göğüs ucunu içine alarak bebeğin göğüsten direkt olarak emmesini sağlar. Göğüs koruyucu kullanılmazsa ve göğüste tahriş oluşmuşsa, ancak doktorunuzun vereceği bir tavsiyeyle iyileşmeniz mümkün olacaktır. Göğüs koruyucular, tedavi edici değil engelleyicidirler.</span></p>

    <p class="duz1" xml:lang="tr"><span class="duz">Göğüs koruyucular kauçuk ve silikon olmak üzere 2 ayrı materyalden üretilirler. Bizim buradaki önerimiz diğer ürünlerde de olduğu gibi kauçuk göğüs koruyucuları kullanmanızdır. Kauçuk emziklerde olduğu gibi kauçuk, silikondan çok daha esnek bir madde olduğu için bebeğiniz kauçuk göğüs koruyucudan emerken, esneklik açısından göğüs ucunuzdan aldığı uzama hissine yakın bir his alabilecektir. Bir kez daha hatırlatmak yerinde olursa anne göğüs ucu emme sırasında bebeğin ağzında iki kat kadar uzayabilir.</span></p>

    <p class="duz1" xml:lang="tr"><span class="duz">Ancak bebeğiniz, aynı hissi, esneme imkânı fazla bulunmayan silikon göğüs koruyucularda kesinlikle bulamaz.</span></p>

    <p class="duz1" xml:lang="tr"><span class="duz">Göğüs koruyucular da kauçuk ve silikon emzikler gibi aynı özelliklere sahiptirler. Ancak emzikler kadar sık aralıklarla kullanılmadıklarından, korunma ortamı ve şekilleri uygun olduğunda 6 ay kadar kullanılabilirler.</span></p>

    <p class="duz1" xml:lang="tr"><span class="duz">Kauçuk göğüs koruyucularını, nemli, tozlu ortamlarda ve direkt güneş ışığına maruz bırakmanız kullanım ömürlerini çok kısaltacaktır. Göğüs koruyucularınızı daha güvenli ve hijyenik bir ortamda tutabilmeniz için, ya çok hijyenik bir kutu içerisinde koruyun ya da hijyenik kutular içerisinde satılan göğüs koruyucularını tercih edin.</span></p>

    <p class="duz1" xml:lang="tr"><span class="duz">Göğüs kalkanları, göğsün tam üstüne oturarak yara olmuş göğüs uçlarının iç çamaşırıyla temasını keser ve hava almasını sağlar. Ayrıca göğüse yaptığı hafif baskı sayesinde göğüste kalan fazla sütü dışarı çıkararak içinde bulunan haznede tutar. Süt daha sonra bu haznedeki deliklerden dökülerek göğüs kalkanı temizlenebilmektedir.</span></p>

    <p class="duz1" xml:lang="tr"><span class="duz">Anlatmayı istediğim bir ürün daha var: göğüs ucu düzeltici.</span></p>

    <p class="duz1" xml:lang="tr"><span class="duz">Bazı annelerin göğüs uçları doğuştan düz ya da içeri dönüktür. Bu durumda bebeklerini emzirmekte zorluk çekerler. Bu durum karşısında en iyi çözüm göğüs ucu düzelticidir. Emzirmenin hemen öncesinde kullanılan bu ürün göğüs ucunuzu dışarı çıkararak bebeğinizin direkt göğsünüzden emmesini sağlar. Sürekli kullanım, problemli olan göğüs uçlarınızı dışarı dönük hale de getirebilir.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Göğüs sağlık ürünlerinin sterilizasyonu nasıl yapılır peki?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Bu ürünlerin sterilizasyonları, kauçuk ve silikondan üretildikleri için aynı emzikler gibi yapılır. Soğuk ve sıcak bütün sterilizasyon yöntemleri bu ürün grubu için de uygulanabilir.</span></p>

    <p class="duz-ilk-paragraf" xml:lang="tr"><span class="bold-italik">Otomobillerde kullanılan çocuk güvenlik koltukları</span></p>

    <p class="duz1" xml:lang="tr"><span class="bold-italik">Dr. Erhan Ateş:</span> <span class="duz">Günümüzün modern bebek bakımı uygulamaları içerisinde bebeklerin otomobille seyahatleri sırasında güvenliklerini en üst düzeye çıkartmak da büyük önem taşımakta artık. Bu konuda bizlere aktaracağınız bilgiler çok önemli.</span></p>

    <p class="duz-son-paragraf" xml:lang="tr"><span class="bold-italik">Erkin Ültanır:</span> <span class="duz">Türkiye İstatistik Kurumu’nun açıkladığı 2007 yılı nüfus sayımı sonuçlarına göre Türkiye’de 0-9 yaş arası çocuk sayısı 12 milyondan fazla. Bu yaş aralığı, çocukların bir oto güvenlik koltuğuna sahip olmaları gereken yıllar. Yapılan istatistiklere göre ülkemiz genelinde, seyahat anında otomobilde bulunan çocukların % 80’i korunmamaktadır. Meydana gelen trafik kazalarından etkilenen çocukların çoğunluğunda, çocuk güvenlik oto koltuğu kullanılmadığı, bebeğin ya da çocuğun kucakta taşındığı ya da araç içerisinde yanlış yerde oturtuldukları ve bu nedenle hayatlarını kaybettikleri ortaya çıkmıştır. 1996 yılı istatistiklerine göre Türkiye, trafik kazalarında hayatını kaybeden çocukların toplam ölümlerle orantılandığı sıralamada, içlerinde ABD, Japonya ve Avrupa Birliği ülkelerinin yer aldığı değişik ülkelerle kıyaslandığında, üzülerek söylemek gerekir ki, birinci sırada yer almaktadır.</span></p>

    <p class="bold-ortali1" xml:lang="tr"><span class="bold-italik">Ülkeler........toplam ölü sayısı.......0-14 yaş grubu ölüm sayısı........(%)</span></p>

    <p class="bold-ortali2" xml:lang="tr"><span class="dar-paragraf-italik">ABD.............................41 907................................................2 761...................................6,59</span></p>

    <p class="bold-ortali2" xml:lang="tr"><span class="dar-paragraf-italik">Japonya......................9 942..................................................254...................................2,56</span></p>

    <p class="bold-ortali2" xml:lang="tr"><span class="dar-paragraf-italik">Almanya.....................8 758...................................................358...................................4,09</span></p>

    <p class="bold-ortali2" xml:lang="tr"><span class="dar-paragraf-italik">Avusturya...................1 027......................................................51....................................4,97</span></p>

    <p class="bold-ortali2" xml:lang="tr"><span class="dar-paragraf-italik">Fransa.......................8 080..................................................364....................................4,51</span></p>

    <p class="bold-ortali2" xml:lang="tr"><span class="dar-paragraf-italik">Hollanda....................1 180....................................................66...................................5,59</span></p>

    <p class="bold-ortali2" xml:lang="tr"><span class="dar-paragraf-italik">İngiltere.....................3 598...................................................211....................................5,86</span></p>

    <p class="bold-ortali2" xml:lang="tr"><span class="dar-paragraf-italik">İtalya............................6 193...................................................173....................................2,79</span></p>

    <p class="bold-ortali2" xml:lang="tr"><span class="dar-paragraf-italik">İspanya......................5 483..................................................192.....................................3,5</span></p>

    <p class="bold-ortali2" xml:lang="tr"><span class="dar-paragraf-italik">İsveç................................537....................................................22.......................................4,1</span></p>

    <p class="bold-ortali2" xml:lang="tr"><span class="dar-paragraf-italik">Yunanistan..............2 043....................................................59......................................2,89</span></p>

    <p class="bold-ortali2" xml:lang="tr"><span class="dar-paragraf-italik">Türkiye......................5 428..................................................798.....................................14,7</span></p>

    <p class="duz-ilk-paragraf" xml:lang="tr"><span class="duz">Yukarıdaki tabloyu incelediğimizde, ülkemizdeki trafik kazalarında hayatını kaybeden her 100 kişiden 15’inin çocuk olduğunu görüyoruz. Yaralanmalarda da bu oran aynı.</span></p>

    <p class="duz1" xml:lang="tr"><span class="duz">Bütün bu rakamlar gerçekten iç karartıcı, üzücü ama gerçektir. Görünen o ki, Türkiye’deki doğum hızı yakın gelecekte düşmeyecek, hatta belki de artacak. Dolayısıyla bazı yanlışları ve hataları düzeltmezsek, değiştirmezsek, bilinçlenmezsek trafik kazalarında hayatını kaybedecek ya da yaralanacak çocuk sayısının artacağı da çok net, ancak acı bir gerçektir.</span></p>

    <p class="duz1" xml:lang="tr"><span class="duz">Çocuklarımızın doğdukları günden, kendi ayakları üzerinde durabilecekleri güne kadar yanlarında olmamıza, yönlendirmemize, öğretmemize, eğitmemize ve korumamıza “ihtiyaçları” vardır. Evet, en önemli kelimeyi en sona yazdım. Özellikle yaşamlarının ilk yıllarında çocuklar birçok dış tehlikeye karşı savunmasızdırlar, çaresizdirler. Sağlıklarının ve hayatlarının korunması tamamen ebeveynlerinin sorumluluğundadır. Çocukların seyahat sırasında otomobil içerisinde güvenliğinden de sorumlu olan, yine ebeveynleridir. Türkiye kadar trafik kaza sayısının yüksek olduğu ve bu kazaların çok da fazla can kaybına yol açtığı bir ülkede, çocuklarımızın diğer ülkelerin çocuklarından biraz daha fazla korunmaya ihtiyaçlarının olduğu apaçıktır.</span></p>

    <p class="duz1" xml:lang="tr"><span class="duz">Ülkemizde, “oto koltuğu” adı verilen ancak gelişmiş ülkelerde “çocuk güvenlik otomobil koltuğu” olarak adlandırılan bu ürünlerin, Türkiyemizde kullanılma oranı maalesef yok denecek kadar az. Avrupa’da yılda satılan çocuk güvenlik oto koltuğu sayısı, 2007 yılı sonu itibariyle 10 milyon adetken, ülkemizde uluslararası güvenlik standartlarına uygun çocuk otomobil güvenlik koltuğu satışı, yılda sadece 40 000 adet civarında. Oysa ülkemizde doğan bebek sayısı ise yılda 1,400,000’dir. Ülkemizde herkesin bir otomobili yok belki, ama yine de kullanılan çocuk güvenlik otomobil koltuğu sayısını, doğum sayısına oranladığımızda karşımıza hiç de hoş olmayan bir tablo çıkıyor. Bu tedbirsizlik hayatların yitirilmesi olarak geri dönüyor Türk insanına. İşte; hayatların daha yeşermeden solmasına neden olan bu vurdumduymazlığa ve tedbirsizliğe artık bir son vermemiz gerekiyor. Bunun dışında bir neden belirtmek gerekiyor mu, çocuk güvenlik oto koltuklarını kullanmak için?</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Biz anne ve babaların bebek ve çocuklarımızı otomobil seyahatleri sırasında otomobil güvenlik koltuğuna oturtmamız şart tabii. Bunun aksi düşünülemez bile. Peki otomobil güvenlik koltuklarının çeşitlerini ve özelliklerini bizlere aktarır mısınız?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Çocuk güvenlik oto koltukları bebeğinizin ilkönce ağırlığı sonra da boyu dikkate alınarak üretilir ve sınıflandırılırlar. Unutmayalım ki, bebeğinizin yaşı, bu 2 önemli faktörden sonra gelir. Buradan yola çıkarak oto güvenlik koltuklarını sıralayacak olursak:</span></p>

    <p class="alinti-ilk-paragraf" xml:lang="tr"><span class="dar-paragraf-italik">Grup 0....................Doğumdan 10 kg’a kadar</span></p>

    <p class="alinti" xml:lang="tr"><span class="dar-paragraf-italik">Grup 0+..................Doğumdan 13 kg’a kadar</span></p>

    <p class="alinti" xml:lang="tr"><span class="dar-paragraf-italik">Grup 0+/1..............Doğumdan 18 kg’a kadar</span></p>

    <p class="alinti" xml:lang="tr"><span class="dar-paragraf-italik">Grup 1.....................9-18 kg arası</span></p>

    <p class="alinti" xml:lang="tr"><span class="dar-paragraf-italik">Grup 2....................15-25 kg arası</span></p>

    <p class="alinti" xml:lang="tr"><span class="dar-paragraf-italik">Grup 2-3...............15-36 kg arası</span></p>

    <p class="alinti-son-paragraf" xml:lang="tr"><span class="dar-paragraf-italik">Grup 3...................22-36 kg arası</span></p>

    <p class="duz1" xml:lang="tr"><span class="duz">bebekler ve çocukların kullanması için ideal çocuk güvenlik otomobil koltuklarıdır.</span></p>

    <p class="duz1" xml:lang="tr"><span class="duz">Şimdi çocuk güvenlik koltuklarını gruplarına göre inceleyelim.</span></p>

    <p class="duz1" xml:lang="tr"><span class="duz">Grup 0 ve Grup 0+ Çocuk güvenlik otomobil koltukları</span></p>

    <p class="duz-ilk-paragraf" xml:lang="tr"><span class="duz">• Bebeğin doğumundan itibaren kullanılır. Doğumdan sonra hastaneden bir otomobille ayrılacaksanız, bebeğinizin ilk araç yolculuğunu bu gruplardaki çocuk güvenlik otomobil koltuğuyla yapması gerekir.</span></p>

    <p class="duz1" xml:lang="tr"><span class="duz">• Grup 0, bebeğiniz en fazla 10 kg, grup 0+ ise 13 kg ağırlığa gelene kadar kullanılabilen çocuk güvenlik otomobil koltuklarıdır.</span></p>

    <p class="duz1" xml:lang="tr"><span class="duz">• Bu iki çeşit çocuk güvenlik otomobil koltuğu da “bebeğinizin yüzü, arka cama dönük olacak şekilde” otomobil koltuğuna, otomobilde bulunan emniyet kemerleri kullanılarak sabitlenir.</span></p>

    <p class="duz1" xml:lang="tr"><span class="duz">• Bu gruptaki çocuk güvenlik otomobil koltuklarının, bebeğinizi bacak arası ile omuz üstlerinden geçerek bir noktada bağlayacak 3 ya da 5 nokta güvenlik kemer sistemiyle donatılmış olması gereklidir. Unutmayınız ki, çocuk güvenlik koltuğu otomobilinize ne kadar sağlam ve güvenli bir şekilde bağlanmış olursa olsun, bebeğinizin güvenliğini sağlayan en önemli unsurlardan biri de bebeğinizin çocuk güvenlik koltuğuna çok güvenli bir şekilde bu kemer sistemiyle bağlanmış olmasıdır.</span></p>

    <p class="duz1" xml:lang="tr"><span class="duz">• Çocuk güvenlik koltuğunuzun kılıfının çıkarılarak yıkanıyor olmasına lütfen dikkat edin. Ayrıca koltuğun kılıfının bebeğinizi terletmeyecek özellikte üretilmiş olması da önem taşımaktadır.</span></p>

    <p class="duz1" xml:lang="tr"><span class="duz">• Yukarıda maddeler şeklinde sıraladığımız güvenlik unsurlarına sahip olabilmesi için oto güvenlik koltuklarının bir dizi güvenlik testlerinden geçmiş olmaları gerekmektedir. Satın alacağınız çocuk güvenlik koltuğunun yan ya da arka kısmında çocuk güvenlik koltuğunuzun Avrupa Çocuk Güvenlik Koltuğu Yönetmeliğine uygun üretildiğine dair, ECE R44 / 04 etiketi bulunmalıdır.</span></p>

    <p class="duz1" xml:lang="tr"><span class="duz">Grup 0+/1 ve grup 1 çocuk güvenlik otomobil koltukları</span></p>

    <p class="duz-ilk-paragraf" xml:lang="tr"><span class="duz">• Grup 0+/1 çocuk güvenlik otomobil koltukları, çocuğunuzun doğumundan 18 kg. ağırlığa ulaşıncaya kadar, grup 1 çocuk güvenlik koltukları ise, çocuğunuz 9-18 kg arası olduğu zaman dilimi içerisinde kullanılırlar.</span></p>

    <p class="duz1" xml:lang="tr"><span class="duz">• Grup 0+/1 çocuk güvenlik koltukları, bebeğinizin yüzü otomobilin hem arka camına hem de ön camına dönük olarak kullanılabilirler. Bu nedenle çocuk güvenlik otomobil koltuğunuzu satın alırken bu özellik hakkında bilgi sahibi olmanız çok önemlidir. Grup 1 çocuk güvenlik otomobil koltuğu ise, bebeğinizin yüzü, otomobilin ön camına bakacak şekilde otomobilinize bağlanır. Her iki gruptaki çocuk güvenlik otomobil koltukları otomobilinizin yolcu emniyet kemerleri kullanılarak otomobilinizin koltuğuna bağlanırlar. Unutmayınız ki, çocuğunuzun güvenli seyahat edebilmesi için çok önemli unsurlardan biri de, çocuk güvenlik otomobil koltuğunun, otomobilinizin koltuğuna son derece güvenli, sıkı, ve sağa, sola, arkaya hareket etmeyecek bir şekilde bağlanmasıdır.</span></p>

    <p class="duz1" xml:lang="tr"><span class="duz">• Çocuğunuz 18 kg ağırlığa ulaşana kadar (2,5-3 yaş arası) kullanabileceğiniz bu gruplardaki çocuk güvenlik koltuklarının, çocuğunuzu koltuğa bağlayan kilitlerinin kolay açılabilir türden olmamasına dikkat ediniz. Bu yaşlarda çok hareketli ve meraklı olan çocuğunuz kolay basılabilir ve açılabilir düğmeleri olan kilitleri açarak, yolculuk sırasında kendi güvenliğini ve sizinkini de tehlikeye atacaktır. Bu grup çocuk güvenlik otomobil koltuklarında da çocuğunuzu, bacaklarının arasından ve omuz üstlerinden gelerek ortada birleşen 5 nokta güvenlik kemer sistemi korur.</span></p>

    <p class="duz1" xml:lang="tr"><span class="duz">• Bu gruplardaki çocuk güvenlik koltuklarında da, diğer grup çocuk güvenlik koltuklarında olduğu gibi, koltuğun baş ve omurga kısımlarının “darbe emici köpük”le (strafor) kaplanmış olması şarttır. Tekrar hatırlatmak isterim ki, bir çarpışma sırasında çocuğunuza gelebilecek zararı önleyecek ya da en az seviyede tutacak parça bu köpüktür.</span></p>

    <p class="duz1" xml:lang="tr"><span class="duz">• Bu gruplardaki çocuk güvenlik otomobil koltuklarında arayacağınız en önemli özelliklerden biri de, “yan güvenlik sistemi”dir. Ortalama trafik kazalarının % 20’ sinin yandan darbeli kazalar olduğunu dikkate aldığımızda, bu sisteme sahip olan çocuk güvenlik otomobil koltuklarının önemi ön plana çıkmaktadır. Çocuğunuzun güvenlik otomobil koltuğunun baş tarafının daha derin olması, bir çarpışma anında bebeğinizin başının şiddetle yana, boşa gitmesini engeller ve meydana gelebilecek travmalara engel olur.</span></p>

    <p class="duz1" xml:lang="tr"><span class="duz">• Çocuğunuzun başının üst tarafı, kesinlikle çocuk güvenlik koltuğunun en uç noktasını geçmemelidir. Çocuğunuz bu uzunluğa eriştiği durumda çocuğunuzun ağırlığına bakmaksızın bir üst grup oto koltuğuna geçmeniz gerekecektir.</span></p>

    <p class="duz-ilk-paragraf" xml:lang="tr"><span class="duz">Isofix sistem çocuk güvenlik otomobil koltukları</span></p>

    <p class="duz1" xml:lang="tr"><span class="duz">Yukarıda da bahsettiğimiz gibi, bir çocuk güvenlik otomobil koltuğunun işlevini tam anlamıyla yerine getirebilmesi için dikkat edilmesi gereken en önemli nokta çocuk güvenlik koltuğunun, otomobilinizin koltuğuna son derece güvenli ve sıkı bir şekilde bağlanmasıdır. Çocuk güvenlik otomobil koltuğunu yanlış ya da gevşek bir şekilde otomobilinize bağlamak, olası bir trafik kazasında çocuğunuzun güvenliğini ve korunma şansını azaltacaktır.</span></p>

    <p class="duz1" xml:lang="tr"><span class="duz">Isofix, bu riski ortadan kaldıran bir sistemdir. Ancak sadece otomobilinizin Isofix sisteme sahip olması halinde kullanabileceğiniz bu çeşit çocuk güvenlik otomobil koltukları, otomobil emniyet kemeri kullanılmadan otomobilinizin koltuğuna çok sağlam bir şekilde monte edilebilirler. Isofix sistem çocuk güvenlik otomobil koltukları, grup 1 çocuk güvenlik otomobil koltuklarındandır ve 9-18 kg arası çocuklar için üretilmişlerdir.</span></p>

    <p class="duz1" xml:lang="tr"><span class="duz">Isofix sisteminin diğer avantajlarından biri de, çocuk güvenlik otomobil koltuğunuzun bu sistem sayesinde otomobilinize normal yol olan kemerle bağlanmasından çok daha kısa sürede ve pratik bir şekilde bağlanması ve çıkarılmasıdır.</span></p>

    <p class="duz1" xml:lang="tr"><span class="duz">Isofix sistem çocuk güvenlik otomobil koltuklarında, çocuğunuz, grup 1 koltuklarda olduğu gibi 3 veya 5 nokta kemer güvenlik sistemiyle çocuk güvenlik koltuğuna bağlanır. Bu üründe de ECE R 44/04 etiketi bulunmalıdır.</span></p>

    <p class="duz1" xml:lang="tr"><span class="duz">Grup 2, grup 2-3, grup 3 çocuk güvenlik otomobil koltukları</span></p>

    <p class="duz-ilk-paragraf" xml:lang="tr"><span class="duz">• Çocuğunuzun 15 kg-36 kg arası ağırlıkta olduğu yıllarda kullanılan çocuk güvenlik otomobil koltuklarıdır.</span></p>

    <p class="duz1" xml:lang="tr"><span class="duz">• Bu gruplardaki çocuk güvenlik otomobil koltuklarında, çocuğunuzu ürüne bağlayan bir kemer ve kilit sistemi bulunmamaktadır. Bu ürünler, aynı yetişkinlerin kullandığı gibi, otomobilin emniyet kemerleri kullanılarak çocuğun bacaklarının ve göğsünün üstünden, en sonda da omuz üstündeki kemer yerinden geçerek otomobile bağlanırlar.</span></p>

    <p class="duz1" xml:lang="tr"><span class="duz">• Grup 2 ve grup 2-3 çocuk güvenlik otomobil koltuklarında grup 1’deki gibi tek parça olmasa da bir arkalık ve baş koruması vardır. Bu arkalık ve baş kısmının kılıf altında kalan bölümlerinin de “darbe emici köpük” ile kaplı olması maksimum güvenlik açısından şarttır.</span></p>

    <p class="duz1" xml:lang="tr"><span class="duz">• Grup 2 ve grup 2-3 çocuk güvenlik koltuklarında da, yandan darbeli kazalarda riski minimuma indirecek “yan güvenlik sistemi” nin bulunması gereklidir.</span></p>

    <p class="duz1" xml:lang="tr"><span class="duz">• Bu grup çocuk güvenlik otomobil koltuklarında, çocuğunuzun boyu uzadıkça çocuk güvenlik otomobil koltuğunun da baş kısmı çocuğunuzun başını korumak amacıyla yükseltilerek ayarlanabilir olmalıdır.</span></p>

    <p class="duz1" xml:lang="tr"><span class="duz">• Grup 3 çocuk güvenlik koltukları ise sırt kısmı olmayan sadece oturma kısmı olan koltuklardır ve bu ürünler “yükseltici” olarak da adlandırılırlar. Bu gruptaki ürünler, otomobilin emniyet kemerleri kullanılarak çocuğun bacaklarının ve göğsünün üstünden geçerek otomobile bağlanırlar.</span></p>

    <p class="duz1" xml:lang="tr"><span class="duz">• Grup 3 çocuk güvenlik otomobil koltuklarında, otomobil emniyet kemerinin çocuğunuzun boğaz kısmına değil, omuz kısmına denk geldiğinden emin olunuz.</span></p>

    <p class="baslik" xml:lang="tr"><span class="bold">Yürüteç</span></p>

    <p class="duz1" xml:lang="tr"><span class="bold-italik">Dr. Erhan Ateş: Pek çok çocuk hekimi, bebeklerde yürüteç kullanmanın zararlı olduğuna inanır. Siz yürütecin zararları hakkında neler biliyorsunuz?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Burada en önemli unsur yürütecin nasıl kullanıldığıdır. Yürütecin içindeki bebeğinizin ayak tabanlarının, kesinlikle yere basmaması gerekir. Bebeğinizin bacak kaslarının gelişimi için sadece ayak uçlarının yere değmesi ve kendisini 360 derecelik bir alanda hareket ettirebilmesi gereklidir. Bebeğinizin boyu uzadıkça yürütecin yükseklik ayarından yararlanarak oturduğu bölümü yükseltmeniz gerekmektedir. Yürüteç günde en fazla 3 kere, 20’şer dakikalık sürelerde kullanılmalıdır.</span></p>

    <p class="duz1" xml:lang="tr"><span class="duz">Kanada Pediatri Derneği’nin 2006 yılında düzenlediği yıllık konferansta konuşan başkan Dr. Bob Issenman, yürüteçlerin son derece tehlikeli olduğunu ve Kanada’da 2004 yılında başlayan yürüteç kullanma yasağının arkasında durulmasının gerekliliğini belirtmiştir. Kanada Winnipeg’deki Sağlık Bilimleri Merkezi yürüteçlerle ilgili yaptığı açıklamada şu gerçeklere yer vermiştir:</span></p>

    <p class="duz1" xml:lang="tr"><span class="duz">1. Yürüteçler bebeklerin yürümelerine yardımcı olmazlar hatta gelişimlerinde gecikmeye neden olabilirler.</span></p>

    <p class="duz1" xml:lang="tr"><span class="duz">2. Yürüteç kullanımı yaralanma riskini de birlikte getirir. Yürüteç kullanan bebeklerin % 30 ile % 40’ı yaralanırlar.</span></p>

    <p class="duz1" xml:lang="tr"><span class="duz">3. Merdivenlerden yürüteçle birlikte yuvarlanma ana yaralanma nedenidir.</span></p>

    <p class="duz-ilk-paragraf" xml:lang="tr"><span class="duz">Yürüteçlerin sebep olduğu bu kazalar nasıl meydana geliyor peki, bir de bunlara göz atalım birlikte;</span></p>

    <p class="duz1" xml:lang="tr"><span class="duz">1. Bebeklerin yüksek hız sonucunda bir nesneye çarparak yürüteçle takla atmaları ve devrilmeleri.</span></p>

    <p class="duz1" xml:lang="tr"><span class="duz">2. Yürüteçle birlikte merdivenlerden yuvarlanmaları.</span></p>

    <p class="duz1" xml:lang="tr"><span class="duz">3. Soba, fırın gibi ısı yayan nesnelere, yürüteçle birlikte hızlı hareket etmelerinden dolayı, çarparak yanmaları.</span></p>

    <p class="duz1" xml:lang="tr"><span class="duz">4. Yürüteç üstünde normal boylarından 5 ile 8 cm arası daha uzun oldukları için tezgâh üstlerindeki ya da ocaklardaki çaydanlık veya sıcak yemekler gibi nesnelere ulaşarak bunları devirmeleri ve yanmaları.</span></p>

    <p class="duz1" xml:lang="tr"><span class="duz">5. Yine bu yükseklikten dolayı masa örtülerini çekmeleri ve masanın üstündeki ağır cisimlerin üstlerine düşmesiyle yaralanmaları.</span></p>

    <p class="duz1" xml:lang="tr"><span class="duz">6. Yine normal şartlarda ulaşamayacakları yükseklikteki ilaçlara ulaşarak zehirlenmeleri.</span></p>

    <p class="duz1" xml:lang="tr"><span class="duz">7. Ve hepsinden önemlisi, ebeveynlerin ve bebeklere bakmakla sorumlu olan insanların dikkatsizliği.</span></p>

    <p class="duz1" xml:lang="tr"><span class="duz">Genel olarak baktığımızda, yürüteçlerin yasaklanmış olmalarının ya da yasaklanmak istenmelerinin ana nedeninin, bebeklerin güvenliğiyle ilgili olduğu kolaylıkla görülmektedir.</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Peki ebeveyn, tüm bu olumsuz özelliklerine rağmen yürüteç almaya karar verir ise, hangi özellikleri göz önüne almalıdır ?</span></p>

    <p class="duz1" xml:lang="tr"><span class="bold-italik">Erkin Ültanır:</span></p>

    <p class="duz1" xml:lang="tr"><span class="duz">Bu özellikleri sayarsak:</span></p>

    <p class="duz1" xml:lang="tr"><span class="duz">• Bebek yürütecini 9 aylık olduktan sonra kullanmaya başlar ve 12 kg ağırlığa ulaşıncaya kadar kullanabilir.</span></p>

    <p class="duz1" xml:lang="tr"><span class="duz">• Yürütecin minimum 4 tekerleği bulunmalıdır ve her tekerlek bağımsız olarak 360 derece dönebilir özellikte olmalıdır.</span></p>

    <p class="duz1" xml:lang="tr"><span class="duz">• Yürütecin hiçbir bölümünde bebeğinizin ellerini ya da parmaklarını sıkıştırabileceği aralıklar bulunmamalıdır.</span></p>

    <p class="duz1" xml:lang="tr"><span class="duz">• Bebeğinizin, herhangi bir yükseklikten düşme riskini en aza indirmek için, yürüteçte “stopper - durdurucu” dediğimiz mekanizmanın bulunması gerekmektedir.</span></p>

    <p class="duz1" xml:lang="tr"><span class="duz">• Yürütecin tekerleklerinde kesinlikle fren bulunmaması gerekmektedir.</span></p>

    <p class="duz1" xml:lang="tr"><span class="duz">• Yürütecin oturma bölümünün, 12 kg ağırlığı taşıyacak sağlamlıkta, sökülebilir ve yıkanabilir özelliklerde üretilmiş olması şarttır.</span></p>

    <p class="duz1" xml:lang="tr"><span class="duz">• Yürütecin katlanma mekanizmasının çift emniyetli olması gerekmektedir. İkinci emniyet, yürütecin aniden katlanarak bebeğinize zarar vermesini engelleyecektir.</span></p>

    <p class="duz1" xml:lang="tr"><span class="duz">• Hiçbir yürütecin yüksekliği en alt yükseklik seviyesindeyken 18 cm’den az olmamalıdır.</span></p>

    <p class="duz1" xml:lang="tr"><span class="duz">• Yürütecin, herhangi bir yüzeye 2m/sn hızla çarptığında devrilmemesi, hiçbir fonksiyonel ve şekilsel özelliğini kaybetmemesi gerekmektedir.</span></p>

    <p class="duz-ilk-paragraf" xml:lang="tr"><span class="duz">Bebek eğer yürüteç kullanıyor ise, ev içerisinde alınması gereken önlemler şöyledir:</span></p>

    <p class="duz1" xml:lang="tr"><span class="duz">• Evdeki bütün prizlere, priz emniyeti konulması,</span></p>

    <p class="duz1" xml:lang="tr"><span class="duz">• Çekmecelere kilit takılması,</span></p>

    <p class="duz1" xml:lang="tr"><span class="duz">• Zehirlenmeyi önlemek için, deterjan, kimyasallar ve ilaçların bebeğiniz yürüteçteyken ulaşamayacağı şekilde saklanması,</span></p>

    <p class="duz1" xml:lang="tr"><span class="duz">• Keskin kenarlı, sivri uçlu mobilyaların kaldırılması,</span></p>

    <p class="duz1" xml:lang="tr"><span class="duz">• Raflardan ve masalardan, ağır maddelerin kaldırılması,</span></p>

    <p class="duz1" xml:lang="tr"><span class="duz">• Bebeğiniz yürüteci kullanırken, ev içerisinde sıcak sıvıları taşımamak ve bebeğinizi soba, ocak, ütü, ısıtıcı gibi eşyalardan uzak tutmak,</span></p>

    <p class="duz1" xml:lang="tr"><span class="duz">• Bebeğinizin yürüteçle kaçabilme ihtimaline karşı çocuk emniyet kilidini ve de içerisinde bulunduğu odayı kilitlemek gerekir.</span></p>

    <p class="duz-ilk-paragraf" xml:lang="tr"><span class="bold">Emzikler</span></p>

    <p class="duz1" xml:lang="tr"><span class="bold-italik">Dr. Erhan Ateş: Biz çocuk hekimleri, bebeklerin emzik kullanmaya alışmalarını hiç istemeyiz. Bu nedenle emzik hiç kullanılmasın önerisinde bulunuruz. Yine de kimi aileler bebeklerine emzik vererek sakinleştirmek eğilimindedirler. Emzik kullanan annelerin merak edebilecekleri bir konu, kauçuk ve silikon emzikler.</span></p>

    <p class="duz1" xml:lang="tr"><span class="bold-italik">Erkin Ültanır:</span></p>

    <p class="duz1" xml:lang="tr"><span class="duz">Kauçuk emziklerin avantajları:</span></p>

    <p class="duz1" xml:lang="tr"><span class="duz">• Tamamen doğal olarak kauçuk ağacı reçinesinden üretilir ve çevreyle dosttur.</span></p>

    <p class="duz1" xml:lang="tr"><span class="duz">• Elastikiyeti yüksek olduğu için bebeğe anne göğsünden aldığı hisse yakın bir his verir. Anne göğüs ucunun emme sırasında bebeğin ağzında normal uzunluğunun iki katına ulaşabildiğini bir kez daha hatırlatalım.</span></p>

    <p class="duz1" xml:lang="tr"><span class="duz">• Çekme, dişle kesme, yırtılma ve kopmaya karşı son derece dirençlidir. Kauçuk emziklerin dişleri çok keskin olan bebekler tarafından kesilmesi ya da kopartılması çok zordur. Bu yüzden dişleri çıkmış olan bebeğinize güvenle kauçuk emzik verebilirsiniz.</span></p>

    <p class="duz1" xml:lang="tr"><span class="duz">• Düşük üretim maliyetinden dolayı daha ucuzdur.</span></p>

    <p class="duz1" xml:lang="tr"><span class="duz">• Statik elektrik oluşturmadıkları için toz çekmez ve barındırmazlar.</span></p>

    <p class="duz-ilk-paragraf" xml:lang="tr"><span class="duz">Dezavantajları:</span></p>

    <p class="duz1" xml:lang="tr"><span class="duz">• Çabuk eskirler. Normal bir kauçuk emziğin kullanım süresi 4-6 hafta arasıdır.</span></p>

    <p class="duz1" xml:lang="tr"><span class="duz">• Çabuk matlaşırlar. Bunun nedeni de doğal olan kauçuğun sıvıların içinde bulunan asit ya da boya gibi (portakal suyu, süt, sıvı mama, çay) maddelerden etkilenmesidir.</span></p>

    <p class="duz1" xml:lang="tr"><span class="duz">• Bazı insanlar kauçuğa karşı alerjiktir. Bu oran % 1’dir.</span></p>

    <p class="duz1" xml:lang="tr"><span class="duz">• Isıya karşı duyarlıdır. Kauçuk emziği hiçbir zaman direkt güneş ışığında ve sıcak ortamlarda bırakmamalısınız. Aksi takdirde, kauçuk biberon emziği çabuk çürüyecek, parmaklarınızla bastırdığınız zaman yapışkanlaşacak ve çok kolay şekilde parçalanabilecektir.</span></p>

    <p class="duz1" xml:lang="tr"><span class="duz">• Kauçuk kokusu bazen rahatsız edici olabilir.</span></p>

    <p class="duz1" xml:lang="tr"><span class="duz">• Kullanım zamanının aşılması, yani 4-6 haftadan fazla kullanılması, emziğin iç kısmında küf oluşmasına neden olabilir.</span></p>

    <p class="duz-ilk-paragraf" xml:lang="tr"><span class="duz">Silikon emziklerin avantajları ise şöyledir:</span></p>

    <p class="duz1" xml:lang="tr"><span class="duz">Silikon emzikler uzun ömürlüdür. Silikon emzikler üzerlerinde herhangi bir kesik, diş izi, parçalanma belirtisi olmadığı sürece 10-12 hafta arasında kullanılabilirler. Isıya dayanıklıdırlar. Kolayca kaynatılarak sterilize edilirler. Hijyenik bir görüntüsü vardır, tatsız ve kokusuzdur. Alerji riski yoktur.</span></p>

    <p class="duz1" xml:lang="tr"><span class="duz">Dezavantajları ise: Kolayca parçalanabilirler. Kauçuğun aksine, silikon emzikler, dişleri her zaman çok keskin olan bebeğiniz tarafından çok kolay bir şekilde hasar görebilirler. Üzerinde bir kesik, delik veya herhangi bir deformasyon görülen silikon emzikler parçalanma riskine karşı kesinlikle kullanılmamalıdır.</span></p>

    <p class="duz1" xml:lang="tr"><span class="duz">• Dişleri çıkmış hiçbir bebek silikon emzik kullanmamalıdır. Yukarıda da bahsettiğimiz gibi dişleri çıkmış bir bebek silikon emziği kolayca parçalayarak yutabilir. Büyük parça koparılması halinde bu parça, nefes borusuna ya da boğaza kaçarak boğulma tehlikesi yaratabilir.</span></p>

    <p class="duz1" xml:lang="tr"><span class="duz">• Doğal olmayıp üretim aşamasında birtakım işlemlerden geçirildiği için kauçuk emziğe oranla daha pahalıdır.</span></p>

    <p class="duz-ilk-paragraf" xml:lang="tr"><span class="duz">Sonuç olarak; kauçuk emzik ile silikon emziği karşılaştırdığımız zaman kauçuk emziğin daha doğal, elastikiyet açısından anne göğüs ucuna daha benzer, daha sağlıklı ve güvenli, daha ucuz olduğunu görebiliyoruz. Bebeğinizin ihtiyacı olmaya başlamasından en sonuna kadar, kauçuk emzik kullanmanız hem bebeğinizin sağlığı ve güvenliği hem de ekonominiz açısından daha avantajlıdır.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt16.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Dişleri çıkmış hiçbir bebek silikon emzik kullanmamalıdır.</span></p>

    <p class="duz1" xml:lang="tr"><span class="bold-italik">Dr. Erhan Ateş: Emzikler kullanıldıktan ne kadar süre sonra değiştirilmelidirler?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Üzerlerinde hiçbir deformasyon olmadığı sürece kauçuk emziklerin ya da biberon emziklerinin kullanım süresi 4-6 hafta arası, silikon emziklerin ve biberon emziklerinin kullanım süresi ise maksimum 10-12 hafta arasıdır. Bu kullanım sürelerini geçen emzikler deformasyona uğrarlar ve dirençlerini yitirerek daha kolay kopar ya da parçalanırlar. Ürünlerde küflenme ve renk değişimi, görülebilecek diğer problemlerdir. Belirttiğimiz kullanma süreleri, emzikler doğru ortam ve ısıda bulundukları sürece geçerlidir. Özellikle kauçuk emziklerin hiçbir şekilde direkt olarak güneş ışınlarına maruz kalmaması ve 30°C’den sıcak ortamlarda bulunmaması gerekir. Zira ısınan kauçuk çok kısa bir sürede çürüyerek emme sırasında kopabilir ve parçalanabilir.</span></p>

    <p class="duz1" xml:lang="tr"><span class="duz">Yalancı emzik kullanımı bebeğiniz en geç 2 yaşındayken bıraktırılmalıdır. Bu süreden sonra kullanılan yalancı emzikler, hatta süregelmiş biberon kullanım alışkanlıkları diş çürüklerine, çene ve damakta şekil bozukluklarına yol açabilirler. Bu tür çürükler genelde “biberon çürüğü” olarak tanımlanırlar.</span></p>

    <p class="duz1" xml:lang="tr"><span class="duz">Yalancı emziğin seçiminde en önemli noktalardan biri, bebeğinizin ağzında minimum yeri kaplamasıdır. Bebeğinizin ağzına büyük gelen bir yalancı emzik, emme sırasında çene ve damağa olan baskıyı maksimum seviyeye çıkaracaktır. Dolayısıyla, şiddetle emilen ve ağıza büyük gelen bir yalancı emzik bebeğinizin ortodontik gelişimini olumsuz etkileyerek dişlerin çarpık çıkması, konuşmada bozukluk gibi problemlere yol açabilir.</span></p>

    <p class="duz-son-paragraf" xml:lang="tr"><span class="duz">Buradan yola çıkarak bebeğinize doğru zamanda doğru büyüklükte ve yaşının gerektirdiği materyalden üretilmiş yalancı emziği kullandırmanız gerekecektir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">0 - 6 ay ............................. kauçuk - silikon ............. küçük boy</span></p>

    <p class="alinti-ilk-paragraf" xml:lang="tr"><span class="dar-paragraf-italik">6 ay ve yukarısı ............ kauçuk ................................. orta boy</span></p>

    <p class="duz-ilk-paragraf" xml:lang="tr"><span class="bold-italik">Dr. Erhan Ateş: Kauçuk ya da silikon emzikleri anneler nasıl sterilize etmelidirler?</span></p>

    <p class="duz1" xml:lang="tr"><span class="bold-italik">Erkin Ültanır:</span> <span class="duz">Biberon emzikleri ve yalancı emzikler de diğer ürünler gibi çeşitli metotlarla sterilize edilebilirler. Bu ürünler diğer ürünlere göre daha hassas olduklarından deforme olmamaları ve özelliklerini kaybetmemeleri için sterilizasyon sırasında daha fazla özen isterler.</span></p>

    <p class="duz1" xml:lang="tr"><span class="duz">Özellikle kaynatma ve sıcak buhar yoluyla yapılan sterilizasyonlarda kauçuk emziği 3 dakikadan, silikon emziği de 5 dakikadan fazla sterilize etmeniz emziğin direncini kaybederek çürümesine ve deforme olmasına yol açar. Unutmamamız gereken önemli unsurlardan biri de, kaynatma yoluyla sterilize edeceğiniz ürünleri tencere içersindeki su tam anlamıyla kaynamaya başladıktan sonra suyun içine atmanızdır. Aksi takdirde sterilize edeceğiniz ürünler de suyla birlikte ısınmaya başlayacak ve kaynamadan sonra beklenecek sterilizasyon süresi de kaynama süresine eklenince ürün sıcak suyun içerisinde gereğinden fazla kaldığı için çürüyecek ve deforme olacaktır.</span></p>

    <p class="duz1" xml:lang="tr"><span class="duz">Bebeğinizin bütün ürünlerini, sterilize etmeye başlamadan önce, akan suyun altında temizlemeli, üzerinde ve içinde hiçbir yiyecek veya içecek artığının kalmaması amacıyla ön temizlemeden geçirmelisiniz.</span></p>

    <p class="duz-son-paragraf1" xml:lang="tr"><span class="duz">Sıcak ya da soğuk suyla yapılan bütün sterilizasyonlarda, emziklerin tamamının suya batması gerektiğini belirtmek etkili sterilizasyon açısından yararlı olacaktır.</span></p>
  </div>
</body>
</html>