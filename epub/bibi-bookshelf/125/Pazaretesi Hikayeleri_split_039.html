<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_37">Noel Hikâyesi – I</h2>
				<p class="ortaitalik">Marais’de Bir Noel Yemeği</p>
				<p class="normal">Marais’de Seltz suyu fabrikatörü Mösyö Majesté, Ro-<br class="chapter"/>yale meydanında oturan dostlarının evindeki Noel yemeğinden çıkmış, hafiften şarkı söyleyerek kendi evine dönüyor... Saint-Paul, saat ikiyi çalıyor. Adamcağız kendi kendine:</p>
				<p class="normal">“Zaman amma da geçmiş ha!” diyor ve acele ediyor. Fakat kaldırım taşları kayıyor, sokaklar karanlık ve arabaların az olduğu devirden kalma bu şeytan alası, eski mahallede bir sürü dönemeç, köşe bucak, kapı önlerinde ata binenler için binek taşları var. Bütün bunlar, özellikle Noel yemeğinde kadeh kaldırmaktan insanın bacakları biraz ağırlaşıp gözleri de etrafı iyi seçmemeye başlayınca, hızlı gitmeye engel oluyor. Sonunda M. Majesté, evine varıyor. Sonradan tekrar boyanmış armasıyla taze yaldız sürülmüş bir levhanın ay ışığında parıldadığı süslü ve büyük bir kapının önünde duruyor. Bu levhayı fabrikasının simgesi haline getirmiştir:</p>
				<p class="ortayazi">ESKİ NESMOND KONAĞI<br class="chapter"/>GENÇ MAJESTE<br class="chapter"/>SELTZ SUYU FABRİKATÖRÜ</p>
				<p class="normal">Böylece, fabrikanın bütün sifonlarında, bordrolarında, antetli kâğıtlarında Nesmond ailesinin eski arması pırıl pırıl yanıyor.</p>
				<p class="normal">Cümle kapısından sonra avlu geliyor, havadar, aydınlık, gündüzün açılınca bütün sokağı ışığa boğan büyük bir avlu. Avlunun dip tarafında, gayet eski, büyük bir bina, siyah, işlemeli, süslü duvarlar, yuvarlak demirli balkonlar, sütunlu taş balkonlar, gayet yüksek, üstleri tepelikli, başlıklı, en yüksek katlara yükselerek her biri çatıda birer küçük çatı halinde beliren pencereler, sonunda çatının üstünde, arduvazların ortasında yuvarlak, zarif, birer ayna gibi süs kordonuyla çevrili küçük pencereler. Sonra yağmurla aşınmış ve yeşil renk bağlamış büyük bir taş merdiven, yukarıda, tavan arasının çıkrığına asılmış sallanan ip kadar siyah ve eğri büğrü, duvarlara tırmanan sıska bir asma. Her tarafta ne olduğunu bilmediğim bir köhnelik, bir dertlilik... Burası eski Nesmond konağıdır.</p>
				<p class="normal">Gündüzün konağın manzarası değişir. Her yerde, eski duvarlar üstünde kasa, depo, atölyelere buradan girilir kelimeleri yaldızla parlar ve duvarları canlandırır, gençleştirir. Demiryollarına ait ağır yük arabaları cümle kapısını sarsar; görevliler, gelen malları teslim almak için, kulakta kalem, taş merdivene gelirler. Avlu sandıklar, sepetler, saman ve çuvalla tıklım tıklımdır. İnsan bir fabrikada bulunduğunu pekâlâ hisseder... Fakat geceleyin, o derin sessizlikte, gölgeleri karışık çatı yığınlarına yansıtıp birbirine karıştıran o kış mehtabında Nesmond’ların eski konağı tekrar saray oluyor. Balkonlar danteller içindedir, iç avlu büyüyor, eski merdivene öyle bölük börçük ışıklar düşüyor ki, boş oyukları ve mihraba benzeyen belirsiz basamaklarıyla bir katedralin köşesini andırıyor.</p>
				<p class="normal">Özellikle bu gece M. Majesté’ye evi pek azametli geliyor. Bomboş avludan geçerken kendi ayak seslerinden heyecana düşüyor. Merdiven ona muazzam, özellikle çıkılması pek güç görünüyor. Herhalde Noel yemeğinin etkisi olacak... Birinci kata varınca, nefes almak için duruyor ve bir pencereye yaklaşıyor. Eh, tarihi evde oturmak, ne demekmiş, anlasın! M. Majesté şair filan değildir, estağfurullah. Ama yine, mehtabın mavi ışıktan bir örtü yaydığı bu güzel asilzade avlusuna, kardan kukuletaları altında kendinden geçmiş çatılarıyla mışıl mışıl uyuyor gibi görünen bu eski derebeyi konağına baktıkça, aklı öteki dünyaya gidiyor:</p>
				<p class="normal">“Ha? Şayet Nesmond’lar geliverirse...”</p>
				<p class="normal">O esnada müthiş bir çıngırak sesi duyuluyor. Cümle kapısının iki kanadı birden açılıyor, hem öyle çabuk, öyle şiddetle ki, sokak feneri sönüyor. Birkaç dakika, oracıkta, kapının karanlığında, ne olduğu belirsiz bir sürtünme ve fısıltıdır gidiyor. İçeriye girmek için tartışmalar, itişip kakışmalar oluyor, işte uşaklar, bir sürü uşak, mehtapta pırıl pırıl, her tarafı aynalı saltanat arabaları, kapıdaki hava akımıyla canlanan iki meşale arasında sallana sallana giren tahtırevanlar. Göz açıp kapayıncaya kadar avlu tıklım tıklım doluyor. Fakat merdiven ayağında bu keşmekeş duruluyor. Arabadan inenler birbirlerini selamlıyorlar ve evi biliyorlarmış gibi konuşa konuşa içeriye giriyorlar. Sahanlıkta bir ipek hışırtısı, bir kılıç şakırtısıdır gidiyor. Her yerde pudrayla donuklaşmış ve ağırlaşmış beyaz saçlar; her yerde birazcık titrek, cırlak, net sesler, tınısız gülüşmeler, hafif ayak sesleri. Bütün bu insanların ihtiyar, pek ihtiyar bir halleri var. Silik bakışlar, ölgün mücevherler, küçük farklılıklarla rengi tatlılaşmış, meşalelerin ışığında sevimli bir parıltıyla yanıp sönen işlemeli eski kumaşlar. Bütün bunların üstünde, kılıçlar ve kocaman kasnaklar yüzünden birazcık yapma hissini veren o güzelim reveransların her birinde, başların üzerine bukle bukle oturtulmuş saçlardan yükselen ince bir pudra bulutu dalgalanıyor... Çok geçmeden, bütün evi cinler basmış gibi oluyor. Meşaleler pencere pencere dolaşıyor, merdivenlerden döne döne inip çıkıyor. Çatı arası pencerelerinde bile onların şenlik ve hayat kıvılcımları parıldıyor. Bütün Nesmond konağı gurubun müthiş bir parıltısıyla pencereleri tutuşmuş gibi aydınlanıyor.</p>
				<p class="normal">M. Majesté, kendi kendine:</p>
				<p class="normal">“Aman Allahım!” diyor. “Ya evi ateşe verirlerse!..” Sersemliği geçmiş, bacaklarının uyuşukluğunu gidermeye çalışıyor ve acele acele, uşakların büyük bir ateş yaktıkları avluya iniyor. M. Majesté yaklaşıyor, adamlara söz söylüyor. Uşaklar cevap vermiyor ve gecenin dondurucu karanlığında ağızlarından birazcık buğu bile çıkmaksızın, kendi aralarında konuşmaya devam ediyorlar. M. Majesté bu halden hiç memnun değil. Yalnız bir şey, içine birazcık su serpiyor. O da şu: Alevi dimdik bu kadar yükseklere çıkan bu müthiş ateş, sıcaklığı olmayan bir alev, parlayan fakat yakmayan tuhaf bir ateş. Bu yüzden içi rahat eden adamcağız, sahanlıktan geçip depolara giriyor.</p>
				<p class="normal">Zemin katındaki bu depolar herhalde eskiden mükemmel birer kabul salonu olmalı. Hâlâ bütün köşelerde kararmış yaldız parçaları var. Mitologyaya ait resimler, tavanda fır dönüyor, aynaların etrafını sarıyor ve geçmiş senelerin hatırası gibi belirsiz ve biraz donuk renklerle kapıların üstünde dalgalanıyor. Ne yazık ki, artık ne perde kalmış, ne de eşya. Sepetlerden, kalay başlı sifonlarla dolu kocaman sandıklardan ve camların arkasından kapkara yükselen, dalları kurumuş, ihtiyar bir leylak fidanından başka bir şey yok. M. Majesté içeriye girince, deposunu ışık içinde ve kalabalık görüyor. Selam veriyor, fakat kimsenin aldırış ettiği yok. Kavalyelerinin koluna girmiş kadınlar, saten kaplı kürklerinin altında, kibar kibar naz ve cilvelerine devam ediyorlar. Herkes geziniyor, birbiriyle konuşuyor, şuraya buraya dağılıyor. Gerçekten bütün şu eski ihtiyar markilerde, kendi evlerindeymiş gibi bir hal var. Küçük ve titrek bir gölge, üzerine resim yapılmış bir duvarın önünde duruyor:</p>
				<p class="normal">“Demek ben buymuşum! Şimdi şu halime bakın!” Ve duvar kaplamalarında peyda olan, alnında bir hilal, ince ve pembe bir Diana’ya gülümseyerek bakıyor.</p>
				<p class="normal">“Nesmond, gel de armanı gör!” Herkes, altında Majesté ismiyle bir çuvalın üzerine resmedilmiş Nesmond’ların armasına bakarak kahkahayı koparıyor.</p>
				<p class="normal">“Hah, hah, hah!.. Majesté mi? Fransa’da artık Majesté filan kaldı mı?”</p>
				<p class="normal">Peşinden de coşkun bir neşe, flüt sesine benzeyen gevrek kahkahalar, havaya kaldırılan parmaklar, cilveleşen ağızlar...</p>
				<p class="normal">Ansızın birisi bağırıyor:</p>
				<p class="normal">“Şampanya! Şampanya!”</p>
				<p class="normal">“Yok canım!”</p>
				<p class="normal">“Evet, evet... Şampanya bu... Haydi kontes, şöyle hafif bir Noel yemeği yiyelim.”</p>
				<p class="normal">Şampanya sandıkları şey, M. Majesté’nin Seltz suyu. Yalnız havasını biraz fazla kaçmış buluyorlar. Ama ne çıkar? Yine pekâlâ içiyorlar. Bu zavallı gölgeciklerin kafası pek o kadar dayanıklı olmadığı için, Seltz suyunun köpüğü yavaş yavaş onları neşelendiriyor, keyfe getiriyor, dans etmek arzusuna düşürüyor. Menuet’ler düzenleniyor. Nesmond’un getirttiği dört usta kemancı, Rameau’nun hep üçlemelerden ibaret, kıvraklığına rağmen ince ve melankolik bir havasını çalmaya başlıyorlar. Bütün bu ihtiyar kadınların yavaş yavaş dönmeleri ve sırası gelince tempoya uyarak ciddi bir edayla selam vermeleri görülecek şey! Takılarına bir gençlik geliyor; keza sırmalı yelekler, diba elbiseler, elmas tokalı ayakkabılar da gençleşiyor. Duvarlardaki panolar da bu eski havaları duyunca canlanmışa benziyorlar, iki yüz seneden beri duvarın içine tıkılıp kalmış eski ayna da bunları hatırlıyor. Her tarafı çizik çizik, köşeleri kararmış olmasına rağmen, yavaşça aydınlanıyor ve her dans edene, bir esefle içi yanmış gibi, biraz silik, kendi hayalini yansıtıyor. Bütün bu zarafetlerin ortasında M. Majesté rahatsız oluyor. Bir sandığın arkasına büzülüyor ve seyrediyor...</p>
				<p class="normal">Sonunda ortalık yavaş yavaş ağarmaya başlıyor. Deponun camlı kapılarından avlunun aydınlandığı görülüyor. Sonra pencere üstleri, daha sonra salonun bir tarafı ağarıyor. Işık geldikçe çehreler siliniyor, birbirine karışıyor. Biraz sonra M. Majesté bir köşede gecikmiş iki küçük kemancıdan başka bir şey göremez oluyor. Gün ışığı dokununca, onlar da uçup gidiyor. Avluya bakınca, yine bir tahtırevan, ama gayet belirsiz bir tahtırevan şekli, zümrütlerle süslü pudralı bir baş, uşakların kaldırım taşları üzerine attıkları bir meşalenin açık cümle kapısından büyük bir gürültüyle içeriye giren bir yük arabasının tekerlekleriyle çıkardığı kıvılcımlara karışmakta olan son ışıltılarını görüyor.</p>
			</body>
</html>