<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_17">Sancaktar</h2>
				<p class="ortaitalik">I</p>
				<p class="normal">Alay bir demir yolu tümseği üzerinde çarpışıyor ve tam karşıda, orman içinde toplanmış bütün Prusya ordusunun ateşine hedef oluyordu. Birbirlerine seksen metreden ateş ediyorlardı. Subaylar:</p>
				<p class="normal">“Yat!” diye bağırıyor, fakat kimse itaat etmek istemiyor ve mağrur alay, sancağının etrafında küme olmuş, ayakta duruyordu. Bu batan güneş, başaklı buğday ve mera ufkunda, bu perişan ve karışık bir dumanla sarılmış insan kitlesi, kendini kırların ortasında müthiş bir fırtınanın ilk rüzgârına kaptırmış bir sürüyü andırıyordu.</p>
				<p class="normal">Bu tümseğin üzerine ne kadar da demir yağıyordu! Yaylım ateşinin takırtısından, hendeğe yuvarlanan karavanaların boğuk gürültüsünden, uğursuz ve tınlayan bir çalgının telleri gibi, savaş meydanının bir ucundan öbür ucuna, uzun uzun titreşen kurşunlardan başka bir şey duyulmuyordu. Başların üzerinde yükselerek mermilerin rüzgârıyla çırpınan sancak, zaman zaman dumana dalıyordu. O zaman, silah seslerini, can çekişmeleri, yaralıların küfürlerini bastıran gür ve mağrur bir ses duyuluyordu:</p>
				<p class="normal">“Bayrağa, çocuklar, bayrağa!..” Hemen o anda, bir subay, o kızıl sisin içinde bir gölge gibi belirsiz atılıyor ve kahraman sancak tekrar canlanarak yine çarpışmanın üstünde dalgalanıyordu.</p>
				<p class="normal">Yirmi iki defa düştü!.. Yirmi iki defa, can verenin elinden kurtulan sapı henüz daha sıcakken yakalandı ve havaya kaldırıldı. Güneş batıp da alaydan ne kaldıysa –bir avuç adam– ağır ağır geri çekilince, sancak günün yirmi üçüncü sancaktarı olan Hornus çavuşun elinde paçavraya dönmüştü.</p>
				<p class="ortaitalik">II</p>
				<p class="normal">Bu Hornus çavuş, üç kere gönüllü yazılmış, bön bir adamcağızdı. İmzasını atmaktan başka bir şey bilmezdi ve ancak yirmi senede erbaş olabilmişti. Yetimhane çocuğu olmanın bütün sefaleti, kışlanın bütün o insanı aptallaştıran hayatı, bu dar ve inatçı alından, bu çantayla kamburlaşmış sırttan, safta giden erlere has bu sallapati yürüyüşten belli oluyordu. Üstelik biraz da kekemeydi, fakat sancaktar olmak için hitabete lüzum yoktur. Daha çarpışma akşamı albayı kendisine:</p>
				<p class="normal">“Bayrak sende, öyle mi arkadaş? Peki, öyleyse hep sende kalsın!” demişti. Yağmur ve ateş yemiş zavallı kaputunun üstüne alayın kantincisi kadın hemen bir teğmen şeridi teyelleyiverdi.</p>
				<p class="normal">Horlanma içinde geçmiş bütün bir hayatın biricik gururu, bu oldu. Daha o anda ihtiyar askerin beli doğruldu. Kambur kambur, gözler yerde yürümeye alışık olan bu zavallı insanın yüzünde bir gurur parladı; bakışları, bez parçasının dalgalandığını görmek ve onu dimdik, yükseklerde, ölümün, hıyanetin ve bozgunun üstünde tutmak için daima yukarıya dikildi.</p>
				<p class="normal">Çarpışma günlerinde, bayrağın meşin kılıfı içinde sımsıkı duran sapına iki elle yapıştığı zaman, Hornus’tan daha mesut adam görmemişsinizdir. O artık konuşmaz, kımıldanmazdı. Rahip gibi ciddi dururdu. Onun bu halini görenler, elinde kutsal bir şeyler olduğunu anlarlardı. Bütün hayatı, bütün kuvveti, kurşunların saldırdığı bu güzel, yaldızlı bez parçasına kenetlenen parmaklarında ve:</p>
				<p class="normal">“Hele bir almaya kalkışın da göreyim!” der gibi Prusyalılara dimdik, meydan okurcasına bakan gözlerindeydi.</p>
				<p class="normal">Kimse böyle bir işe kalkışmadı, hatta ölüm bile. Borny gibi, Gravelotte gibi en kanlı çarpışmalardan sonra sancak, her tarafı kopmuş, delik deşik olmuş, yaralardan şeffaf bir hale gelmişti; fakat onu taşayan hep o koca Hornus’tu.</p>
				<p class="ortaitalik">III</p>
				<p class="normal">... Sonra eylül gelip çattı. Ordu Metz önlerinde, abluka, topların pas tuttuğu, dünyanın en birinci askerlerinin hareketsizlikten, yiyecek ve haber yokluğundan maneviyatları bozularak, tüfek çatılarının yanı başında hummadan ve sıkıntıdan öldükleri bu çamur deryasındaki uzun mola. Ne komutanlarda, ne de askerde inanç kalmıştı... Yalnız Hornus’un güveni sarsılmamıştı. Onun her şeyi, o üç renkli bez parçasıydı. Onu yanında hissettikçe, gözünde hiçbir şey kaybolmamıştı. Fakat ne çare ki, artık çarpışma olmadığı için, albay sancağı Metz’in kenar mahallelerinin birindeki evine götürdü ve Hornus’çuk, aşağı yukarı, evladını sütnineye vermiş anneye döndü. Aklı fikri hep sancaktaydı. Pek fazla sıkıntı bastığı zaman, bir koşu Metz’e gidiyor, sadece onu hep aynı yerde, rahat rahat duvara dayanmış görmekle, gönlü cesaret ve sabırla dolarak, yerine dönüyor ve ıslak çadırına Prusyalıların siperleri üzerinde dalga dalga açılmış o üç renkli bayrakla çarpışma ve ileri yürüyüş hülyaları getiriyordu.</p>
				<p class="normal">Mareşal Bazaine’in bir günlük emri, bütün bu hülyaları bir anda çökertti. Hornus, bir sabah uyanınca, ordugâhı uğultu içinde buldu. Askerler öbek öbek olmuş, gayet hararetli, birbirlerini coşturarak kudurmuş gibi bağırıyorlar ve sanki kabahatliyi göstermek istiyorlarmış gibi, hep birden şehrin aynı tarafına yumruk kaldırıyorlardı.</p>
				<p class="normal">“Yakalayalım şunu!.. Kurşuna dizelim!” diye bağırışılıyordu. Subaylar buna hiç ses çıkarmıyorlardı... Sanki erlerinin önünde utanıyorlarmış gibi başları eğik, alargada dolaşıyorlardı. Gerçekten de utanılacak şeydi. Tepeden tırnağa kadar silahlı, henüz eli ayağı tutan yüz elli bin askere, kendilerini çarpışmadan düşmana teslim eden mareşalin emri okunmuştu.</p>
				<p class="normal">Hornus sapsarı kesilerek, kendi kendine:</p>
				<p class="normal">“Ya sancaklar ne olacak?” dedi... Sancaklar da, ne varsa, tüfeklerle beraber cephane ve malzeme namına ne kalmışsa, hepsi birlikte teslim edilecekti.</p>
				<p class="normal">Zavallı adam:</p>
				<p class="normal">“Va... va... vay canına...” diye kekeledi. “Ne olursa olsun, benimkini alamazlar...” Ve şehre doğru koşmaya başladı.</p>
				<p class="ortaitalik">IV</p>
				<p class="normal">Şehirde de büyük bir telaş vardı. Milli muhafızlar, ahali, yedekler bağrışıyor, çırpınıp duruyorlardı.</p>
				<p class="normal">Yetkili kurullar, hiddetten titreye titreye mareşale çıkmaya gidiyorlardı. Hornus’a gelince, onun gözü hiçbir şey görmüyor, kulağı hiçbir şey işitmiyordu. Faubourg sokağından geçerken, kendi kendine söyleniyordu:</p>
				<p class="normal">“Sancağımı elimden almak ha!.. Haydi be sen de! Buna imkân mı var? Kimin hakkı var? Canı isterse, yaldızlı arabalarını, Mexico’dan getirdiği o canım gümüş takımlarını, nesi varsa, Prusyalılara versin! Ama sancak, o benim malım... Benim namusum. Hele bir el sürmeye kalksınlar!”</p>
				<p class="normal">Koşması ve kekemeliği yüzünden böyle kesik kesik söyleniyordu ama ne yapacağını da pek iyi biliyordu adamcağız. Açıkça şuna karar vermişti. Sancağı alacak, alayın ortasına götürecek ve peşi sıra gelmek isteyenlerle birlikte, Prusyalıların göbeğine basa basa geçecek.</p>
				<p class="normal">Varacağı yere vardığı zaman, kendisini içeriye bile bırakmadılar. Hiddetinden ateş püsküren albay da kimseyi görmek istemiyordu. Ama Hornus, yüz geri edecek takımından değildi. Küfür ediyor, bağırıyor, nöbetçi çavuşunu itip kakıyordu:</p>
				<p class="normal">“Sancağım be... Sancağımı istiyorum yahu...” Sonunda bir pencere açıldı:</p>
				<p class="normal">“Sen misin Hornus?”</p>
				<p class="normal">“Benim, albayım, ben...”</p>
				<p class="normal">“Bütün sancaklar cephanelikte... Sen de oraya git, sana bir makbuz verecekler...”</p>
				<p class="normal">“Makbuz mu?.. Ne yapayım makbuzu?..”</p>
				<p class="normal">“Mareşalin emri bu...”</p>
				<p class="normal">“Ama albayım...”</p>
				<p class="normal">“Kafa şişirme artık!..” Pencere kapandı.</p>
				<p class="normal">Hornus’çuk sarhoş gibi sendeliyordu.</p>
				<p class="normal">Aklı başka yerde, makine gibi:</p>
				<p class="normal">“Makbuz... Makbuz...” diye söylenip duruyordu. Sonunda yola düzüldü. Yalnız bir şey anlamıştı. Sancak cephanelikteydi ve her ne pahasına olursa olsun, onu tekrar ele geçirmek lazımdı.</p>
				<p class="ortaitalik">V</p>
				<p class="normal">Cephaneliğin kapıları, Prusyalıların avluda dizili bekleyen yük arabaları geçsin diye, artlarına kadar açık duruyordu. Hornus içeri girerken, sırtında bir ürperme duydu. Diğer bütün sancaktarlar, elli altmış kadar subay, üzgün ve sessiz, oraya toplanmıştı. Hele yağmur altında duran o kasvet verici arabalar, arkada da, baş açık, küme olmuş bu adamlar. Sanki cenaze alayı vardı.</p>
				<p class="normal">Bir köşede de Bazaine ordusunun bütün sancakları, çamurlu kaldırım üstünde, karmakarışık yığın olmuştu. Bu göz alıcı ipek parçalarının, bu sırma saçak ve oymalı sap döküntülerinin, yere açılmış, yağmura ve çamura bulanmış bütün o şanlı takım taklavatın manzarası yürekler acısıydı. Bir levazım subayı sancakları birer birer alıyor ve her sancaktar, alayının adı geçer geçmez, makbuz almak için saftan çıkıyordu, iki Prusyalı subay, kaskatı, hiç renk vermeden, sancakların arabalara yükletilmesine nezaret ediyordu.</p>
				<p class="normal">Ey şanlı kutsal enkaz, yırtıklarınızı göstererek, kanatları kopmuş kuşlar gibi hazin hazin kaldırımı süpürerek, böyle kalkıp gidiyordunuz, öyle mi? Kirlenmiş güzel şeylerin utancıyla gidiyordunuz ve her biriniz Fransa’dan bir şeyler götürüyordunuz. Uzun yürüyüşlerin güneşi, soluk kıvrımlarınızın arasında kalmıştı. Kurşun izlerinde, nişan alınan sancağın altında rasgele can vermiş, meçhul ölülerin hatırasını saklıyordunuz...</p>
				<p class="normal">“Sıra sende, Hornus... Seni çağırıyorlar... Git de makbuzunu al...”</p>
				<p class="normal">Demek makbuz meselesi ha!</p>
				<p class="normal">Sancak orada, önündeydi. Kendi sancağı, hepsinin en güzeli, en yaralısı... Onu görünce, kendini yine orada, tümseğin üstünde sandı. Kurşunların ıslık çaldığını, paramparça olan karavanaların gürültüsünü ve:</p>
				<p class="normal">“Bayrağa, çocuklar!” diye bağıran albayın sesini duyuyordu. Sonra, toprağa düşen yirmi iki arkadaş. Kendisi, yirmi üçüncüsü, tutacak kol kalmadığı için sallanan zavallı sancağı kaldırmaya, ona destek olmaya koşuyordu. Ah o gün, ölünceye kadar savunacağına, elinden düşürmeyeceğine yemin etmişti. Ama şimdi...</p>
				<p class="normal">Bunları düşününce, kalbinin bütün kanı beynine sıçradı. Sarhoş, kendinden geçmiş gibi, Prusyalı subayın üzerine atıldı, sevgili sancağını sımsıkı yakalayarak çekip aldı. Sonra:</p>
				<p class="normal">“Sanca...” diye bağırarak, dimdik, yukarıya kaldırmaya çalıştı, fakat ses boğazına tıkandı kaldı. Sancak sapının titrediğini, ellerinden kaydığını hissetti. Bu bitkinlik havasında, teslim olmuş şehirlerin üstüne kasvetle çöken bu ölüm havasında, artık sancaklar dalgalanamaz, gururu olan hiçbir şey yaşayamazdı... Ve koca Hornus, yıldırım çarpmış gibi yere yığıldı.</p>
			</body>
</html>