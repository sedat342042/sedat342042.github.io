<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_38">Noel Hikâyesi – II</h2>
				<p class="ortaitalik">İlahisiz Üç Ayin</p>
				<p class="ortaitalik">I</p>
				<p class="normal">“Mantarlı iki hindi dolması ha, Garrigou?..”</p>
				<p class="normal">“Evet, muhterem peder, mantarla tıka basa doldurulmuş iki adet nefis hindi. Biliyorum, çünkü doldurulurken ben de yardım ettim. Derileri o kadar gergindi ki, kızarırken az kalsın çatlayacaktı...”</p>
				<p class="normal">“Aman Allah! Ben de mantara bayılırım!.. Çabuk ver şu benim hırkayı Garrigou... Hindiden başka mutfakta daha neler gördün?..”</p>
				<p class="normal">“Ah, türlü türlü nefis şeyler... Öğleden beri boyuna sülün, çil, yaban horozu yola yola hal olduk. Her tarafta tüyler uçuşuyordu... Sonra efendim, gölden yılanbalıkları, pırıl pırıl sazan balıkları, alabalıklar geldi. Daha...”</p>
				<p class="normal">“Alabalıklar iri miydi, Garrigou?”</p>
				<p class="normal">“Nah bu kadar vardı, muhterem peder... Koskocaman!..”</p>
				<p class="normal">“Aman Allah! Gözümün önüne geldi... Sürahilere şarabı koydun mu?”</p>
				<p class="normal">“Evet, muhterem peder, sürahilere şarabı koydum... Ama doğrusu bu şarap nerede, az sonra gece yarısı ayininden çıkınca içeceğiniz şaraplar nerede? Şatonun yemek salonunda, her renkten şaraplarla alev alev yanan bütün o sürahileri görseniz! Ya o gümüş sofra takımları, o nakışlı kaplar, o çiçekler, o şamdanlar... Böyle Noel yemeği dünyada bir kere olur... Marki cenapları, civardaki bütün mülk sahibi asilzadeleri davet ettti. Naiple adliye kâtibini hesaba katmaksızın, sofrada en az kırk kişi olacaksınız... Ah muhterem peder, böyle bir sofrada bulunmanız, ne büyük mutluluk!.. O güzelim hindileri bir koklayayım dedim, o mis gibi mantar kokusu bir türlü burnumdan gitmez oldu... Aman Allah!..”</p>
				<p class="normal">“Haydi evladım, haydi. Sakın oburluk edip de günaha girmeyelim. Hele İsa’nın doğduğu bir gecede... Sen hemen git, mumları yak, ayinin ilk çanını çal. Bak neredeyse gece yarısı olacak. Geç kalmayalım.”</p>
				<p class="normal">Bu konuşma, miladın bin altı yüz şu kadar senesinde, bir Noel gecesi, evvelce bir Barnabit<sup class="calibre2"><a href="Pazaretesi%20Hikayeleri_split_047.html#footnote-600-11" id="footnote-600-11-backlink" name="footnote-600-11-backlink">[11]</a></sup> manastırında başkeşişken şimdi Trinquelage şatosundaki kilisede maaşla papazlık eden muhterem Dom Balaguère ile küçük çömezi Garrigou, daha doğrusu hazretin kendi çömezi Garrigou olduğunu sandığı kimse arasında oluyordu. Böyle diyorum, çünkü ileride göreceğiniz gibi, şeytan o akşam, muhterem pederi adamakıllı kandırıp korkunç bir oburluk günahına sokmak için, ablak yüzlü ve şaşkın suratlı genç çömezin kalıbına girmişti. İşte o, sözde Garrigou (öhö, öhö!), malikâne kilisesinin çanlarına var kuvvetiyle asılırken, muhterem peder de hücresinde sırma işlemeli göğüslüğünü giymekteydi. Zihni daha şimdiden bütün o yemek tasvirleriyle allak bullak olmuş, giyinirken boyuna söylenip duruyordu.</p>
				<p class="normal">“Kızarmış hindiler... Pırıl pırıl sazan balıkları... Nah bu kadar büyük alabalıklar!..”</p>
				<p class="normal">Dışarıda gecenin rüzgârı, çanların ezgisini dağıta dağıta esiyor ve tepesinde Trinquelage şatosunun eski kuleleri yükselen Ventoux dağının yamaçlarında, karanlığın içinde birtakım ışıklar beliriyordu. Bunlar, gece yarısı ayininde bulunmak için şatoya aileleriyle birlikte gelen çiftçilerdi. Elinde feneriyle baba önde, kadınlar koyu renkli harmanilerine bürünmüş, çocuklar birbirlerine sokularak annelerinin eteğine sığınmış, ilahiler okuya okuya, beş altı kişilik kümeler halinde bayıra tırmanıyordu. Böyle geç vakte ve soğuğa rağmen bütün bu babacan insanlar, ayinden çıkınca, her sene olduğu gibi, mutfaklarda kendileri için kurulan sofralara çökeceklerini düşünerek, keyifli keyifli yürüyorlardı. Ara sıra bu dik yokuşta, önünde meşalecileriyle bir asilzade arabasının camları ay ışığında parlıyor, yahut bir katır, çıngıraklarını sallaya sallaya tin tin gidiyordu. Çiftçiler, etrafı dumanlı fenerlerin ışığında, naiplerini tanıyorlar ve önlerinden geçerken kendisini selamlıyorlardı:</p>
				<p class="normal">“İyi akşamlar, iyi akşamlar, Maître Arnoton.”</p>
				<p class="normal">“İyi akşamlar, evlatlarım, iyi akşamlar.”</p>
				<p class="normal">Gece aydınlıktı, yıldızlar soğuktan canlanmış gibiydi. Poyraz kasıp kavuruyor, ince ince yağan dolu, ıslatmadan elbiselerin üzerinde kayarak, karlı Noel geceleri geleneğini yaşatıyordu. Bayırın ta tepesine, kuleleri, sivri çatıları, kilisesinin koyu mavi gökyüzüne yükselen çan kulesiyle muazzam bir yığın halinde çöken şato, kafileye bir hedef gibi görünüyor, küçücük ışıklar, dizi dizi, göz kırpıyor, gidip geliyor, bütün pencerelerde yanıp sönüyor ve binanın karaltısında, kâğıt yanınca küllerin arasından uçuşan kıvılcımları andırıyor... Kiliseye gitmek için, asma köprüden ve sur kapısından sonra, meşalelerin ateşi ve mutfaktan dışarıya vuran alevlerle gündüz gibi olmuş, arabalar, uşaklar, tahtırevanlarla tıklım tıklım dolu dış avludan da geçmek gerekiyordu. Dönen kebap şişlerinin tıkırtısı, tencerelerin gürültüsü, karıştırılan billur ve gümüş takımlarının şıkırtısı duyuluyordu. Üstelik karışık salçalara konulan keskin kokulu otlarla et kızartması kokan ılık bir buğu, papaza, naibe, herkese dedirttiği gibi, çiftçilere de:</p>
				<p class="normal">“Aman efendim, ayinden sonra ne güzel yemekler yiyeceğiz,” dedirtiyordu.</p>
				<p class="ortaitalik">II</p>
				<p class="normal">Şıngır, şıngır! Şıngır, şıngır!..</p>
				<p class="normal">Gece yarısı ayini başlıyordu. Şatonun bir katedral yavrusu olan kilisesinde birbirine geçmiş kemerlerle meşe kaplamalarına duvar boyunca işlemeli perdeler ve halılar asılmış, bütün mumlar yakılmıştı... Aman ne kalabalıktı! Aman ne tuvaletler vardı! Bakın, önce ilahicilerin bulunduğu yerin etrafında, oymalı tahta koltuklara kurulmuş, toz pembe tafta elbisesiyle Trinquelage şatosunun sahibi, yanında da bütün asilzade davetlileri. Karşıda markinin ateş renginde diba bir elbise giymiş ihtiyar annesiyle Fransa sarayındaki son modaya göre başına kabartmalı dantelden yüksek bir hotoz geçirmiş genç karısı, kadife kaplı sıraların arkasında bulunuyorlardı. Daha aşağıda siyahlar giymiş, geniş ve sivri uçlu perukaları, matruş yüzleriyle naip Thomas Arnoton ve adliye kâtibi Maître Ambroy, göz alıcı ipekliler ile kılaptanlı Şam kumaşları arasında, ciddi ve vakur kıyafetleriyle göze çarpıyordu. Sonra şişko kâhyalar, uşaklar, arabacılar, vekilharçlar ve bütün anahtarlarını ince gümüş bir halkayla belinden aşağı sallandırmış Barbe kadın geliyordu. Dipteki sıralarda uşaklar, hizmetçi kadınlar ve aileleriyle birlikte çiftçiler vardı. Sonunda daha ötede usulcacık açıp kapadıkları kapının önünde, iş güç arasında zaman zaman bir sofu edası takınmaya gelen ve o kadar mumun ışığıyla, şenlik içinde, havası ılınan kiliseye yemek kokuları getiren aşçı yamakları...</p>
				<p class="normal">Acaba aşçı yamaklarının küçük beyaz takkeleri mi papazın aklını başından almıştı? Yoksa bu işi Garrigou’nun çıngırağı, hani mihrabın altında:</p>
				<p class="normal">“Aman çabuk olalım, aman çabuk olalım... Ne kadar erken bitirirsek, o kadar erken sofraya otururuz” der gibi olanca hızıyla çınlayıp duran o azgın küçük çıngırak yapmış olmasın?</p>
				<p class="normal">Yalnız şu var ki, ne zaman o melun çıngırak çınlasa, papaz, duayı unutuyor ve ziyafetten başka bir şey düşünmüyor. Gözlerinin önüne telaşlı aşçılar, demirci ocağı gibi harıl harıl yanan maltızlar, aralanmış tencere kapaklarından çıkan buğu ve bu buğunun içinde tıka basa doldurulmuş, gergin, kat kat mantarlı iki muhteşem hindi geliyor...</p>
				<p class="normal">Yahut, imrendirici buğularla harelenmiş tabak tabak yemek taşıyan uşakların dizi dizi geçtiğini ve onlarla birlikte kendisinin de ziyafet için çoktan hazırlanmış büyük salona daldığını görür gibi oluyor. Aman ne manzara! Kendi tüyleriyle süslenmiş tavuslar, kızıl hareli boz kanatlarını açmış sülünler, yakut renginde sürahiler, yeşil dallar arasında pırıl pırıl meyve yığınlarıyla bezenmiş öyle muazzam bir sofra ki, alev alev nur açıyor. Ya Garrigou’nun (evet, evet, o Garrigou!) bahsettiği o harikulade balıklar! Sanki henüz sudan çıkmış gibi pulları sedef sedef, o kocaman burun deliklerine birer tutam kokulu yeşillik sokularak rezene otlarının üzerine yatırılmış. Bu harikulade manzaranın hayali o kadar canlı ki, Dom Balaguère bütün bu nefis yemekleri mihrabın işlemeli örtüsü üzerine, kendi önüne konmuş sanıyor ve iki üç defa Dominas Vobiscum! diyeceği yerde ağzından bir Benedicite<sup class="calibre2"><a href="Pazaretesi%20Hikayeleri_split_047.html#footnote-600-12" id="footnote-600-12-backlink" name="footnote-600-12-backlink">[12]</a></sup>  kaçırıveriyor. Bu küçük yanılmalar dışında, muhterem adam, bir tek satır atlamadan, bir tek eğilmeyi ihmal etmeden duasını harfi harfine okuyor. Birinci duanın sonuna kadar her şey oldukça yolunda gidiyor. Fakat bilirsiniz ki, Noel günü aynı papazın birbiri ardı sıra üç dua okuması lazımdır.</p>
				<p class="normal">Papaz rahat bir nefes alarak, kendi kendine:</p>
				<p class="normal">“Şükür, bir tanesi bitti,” diyor, sonra bir dakika bile kaybetmeden, çömezine, yahut çömezi sandığı kimseye işaret ediyor</p>
				<p class="normal">Şıngır, şıngır! Şıngır, şıngır!..</p>
				<p class="normal">Artık ikinci ayin ve ayinle birlikte de Dom Balaguère’in günahı başlıyor. Garrigou’nun elindeki çıngırak, kulağına cıyak cıyak:</p>
				<p class="normal">“Aman, elini çabuk tut,” diye bağırıyor, bu sefer zavallı papaz, yakasını büsbütün oburluk şeytanına kaptırarak, dua kitabına saldırıyor ve şaha kalkmış iştahının hırsıyla sayfaları göçertiyor. Çılgıncasına eğilip kalkıyor, yarım yamalak istavroz çıkarıp tekrar eğiliyor, bir an evvel bitirip de kurtulmak için, bütün hareketlerini kuşa benzetiyor. Kollarını İncil’e uzatıp uzatmadığı, Confiteor bölümünde göğsünü yumruklayıp yumruklamadığı bile belli değil. Papazla çömezi arasında kim daha çabuk bırbır edecek diye bir yarıştır başlıyor. Ayetlerle karşılıkları birbirine dolanıyor, birbirini omuzluyor. Zaman almasın diye, ağız açmadan, yarısı gürültüye giden kelimeler, anlaşılmaz mırıltılar halinde sona eriyor.</p>
				<p class="normal">Oremus Ps... Ps... Ps...</p>
				<p class="normal">Mea culpa... Pa... Pa...</p>
				<p class="normal">Her ikisi de fıçıda ayaklarıyla şaraplık üzüm ezen bağcılar gibi, her tarafa sıvalar sıçratarak duanın Latincesini ha bire karıştırıp duruyorlar.</p>
				<p class="normal">Balaguère:</p>
				<p class="normal">Don... Scum!.. diyor.</p>
				<p class="normal">Garrigou da:</p>
				<p class="normal">Stutuo!.. diye cevap veriyor. Sonra dörtnala gitsinler diye posta arabalarının atlarına takılan çıngırak gibi çınlayıp duran o melun çıngırak da hep kulaklarının dibinde... Bu hızla, ilahisiz bir ayinin ne çabuk hakkından gelineceğini artık siz düşünün.</p>
				<p class="normal">Papaz nefes nefese:</p>
				<p class="normal">“Şükür, ikincisi de bitti!” diyor, soluk bile almadan, kan ter içinde, kendini mihrabın basamaklarından aşağı atıyor ve...</p>
				<p class="normal">Şıngır, şıngır! Şıngır, şıngır!..</p>
				<p class="normal">Üçüncü ayin de başlıyor. Artık sofraya oturmaya ne kaldı? Fakat heyhat, yemek vakti yaklaştıkça, biçare Balaguère kendini bir sabırsızlık ve oburluk cinnetine kaptırıyor. Gözlerinin önünde hayaller bir kat daha canlanıyor: O pırıl pırıl sazan balıkları, o kızarmış hindiler sanki önünde, neredeyse elini uzatıp... Aman Allahım!.. Yemeklerin dumanı tütüyor, şaraplar mis gibi kokuyor ve küçük çıngırak azgın azgın:</p>
				<p class="normal">“Aman, elini biraz daha çabuk tut,” diye bağırıyor.</p>
				<p class="normal">Ama elini daha nasıl çabuk tutsun? Dudaklarını kıpırdatır gibi yapıyor. Artık kelimeleri söylediği yok. Şimdi artık Cenabıhakkı dalavereye getirip duayı el çabukluğuyla atlatmaktan başka çıkar yol kalmadı, biçare bu haltı da yiyor. Gittikçe şeytana uyarak evvela bir, sonra bir derken iki ayet atlamaya başlıyor. Derken Tevrat’taki sureyi pek uzun bularak sonunu getirmiyor. İncil’e şöyle bir dokunuyor, Cracdo’nun önünden geçiyor, Pater’i atlıyor; Önsöz’e uzaktan bir merhaba diyor ve böylece, sıçraya, atlaya, kendini lanetin deryasına atıyor. Peşinden de hep o melun Garrigou (şerrine lanet), ne mükemmel bir anlayışla kendisine tempo tutuyor, ayin göğüslüğünü düzeltiyor, yaprakları ikişer ikişer çeviriyor, sıralara çarpıyor, sürahileri deviriyor ve hiç durmadan, o küçük çıngırağı gittikçe daha kuvvetli, gittikçe daha hızlı sallayıp duruyor.</p>
				<p class="normal">Kilisede bulunanların şaşkınlığını görmelisiniz! Bir kelimesini bile işitmedikleri ayini papaza adım uydurarak takip etmek zorunda kaldıkları için, kimi kalkarken, kimi diz çöküyor; kimi otururken, kimi ayakta duruyor. Bu garip ayinin bütün safhaları, türlü türlü vaziyetlerle safları biribine katıyor. Ötede, gökyüzünün yollarında küçük ahıra doğru süzülen Noel yıldızı, bu hengâmeyi görünce, dehşetinden sararıp soluyor.</p>
				<p class="normal">İhtiyar markiz, şaşkın şaşkın, hotozunu sallayarak:</p>
				<p class="normal">“Papaz pek acele ediyor. Yetişemiyorum,” diye mırıldanıyor.</p>
				<p class="normal">Maître Arnoton, çelik çerçeveli kocaman gözlükleri burnunda, acaba nereye geldik diye ha bire dua kitabını karıştırıp duruyor. Ama gerçekte, akılları fikirleri hep ziyafete takılıp kalan bu babacan insanlar, ayinin böyle posta arabası süratiyle yapılmasına kızmıyorlar. Dom Balaguère, güler yüzle cemaate dönüp var kuvvetiyle, İte, missa est, diye bağırınca, bütün kiliseden öyle neşeli, öyle şakrak bir Deo gratias cevabı yükseliyor ki, insan kendisini adeta Noel yemeği sofrasına oturmuş da ilk kadehi parlatıyor sanıyor.</p>
				<p class="ortaitalik">III</p>
				<p class="normal">Beş dakika sonra asilzade takımı, ortalarında papaz, büyük yemek salonunda oturmuşlardı. Baştan başa donanan şato, şarkılar, haykırışmalar, gülüşmeler, gürültülerle çın çın çınlıyordu. Muhterem dom Balaguére, çatalını bir çilkuşunun kanadına saplıyor ve işlediği günahın vicdan azabını kadeh kadeh yuvarladığı papanın şarabıyla o canım et suyunda eritiyordu. Mübarek adam, o kadar yiyip içti ki, daha o gece tövbe ve istiğfara zaman bulamadan, fücceten göçüverdi. Sonra sabah sabah, henüz geceki şenliklerin gürültüsüyle çalkanan cennete varınca, nasıl karşılandığını artık siz düşünün...</p>
				<p class="normal">Rabbülalemin olan hâkimimutlak ona:</p>
				<p class="normal">“Yıkıl karşımdan,” dedi, “seni gözüm görmesin, günahkâr adam. Suçun o kadar büyük ki, faziletle geçirdiğin bütün ömrünü unutturmaya yeter... Benden bir gece duası çalarsın ha!.. Peki öyle ise, yerine senden üç yüz dua isterim. Bu üç yüz Noel ayinini kendi kilisende, senin yüzünden ve seninle birlikte günaha girenlerin huzurunda tamamlamadıkça sana cennete girmek yok.”</p>
				<p class="normal">... İşte, Dom Balaguère’in gerçek efsanesi bu... Zeytinler, diyarında bunu böyle anlatırlar. Bugün Trinquelage şatosunun yerinde yeller esiyor, ama kilisesi Ventoux dağının ta tepesinde, yemyeşil bir meşe korusu içinde hâlâ dimdik duruyor. Rüzgâr, rezeleri düşmüş kapısını çat çat vurur, eşiğini otlar bürümüştür. Mihrabının köşelerinde, renkli camları çoktan dökülmüş yüksek pencerelerinin aralıklarında kuş yuvaları vardır. Ama yine, anlatılanlara bakılırsa her sene Noel’de, bu harabeler arasında, ne olduğu bilinmeyen bir ışık dolaşır dururmuş. Köylüler de, açıkta, hatta rüzgâr ve kar altında yanan, göze görünmez mumların aydınlattığı bu kilise hayaletini uzaktan seyrederlermiş. Siz isterseniz gülün ama, o civarın bağcılarından, herhalde Garrigou’nun oğullarının soyundan Garrigue adlı biri bana şunu anlattı: Bir Noel gecesi fazlaca kaçırmış da, Trinquelage taraflarında, dağ başında yolunu şaşırmış. Bakın neler görmüş: Saat on bire kadar bir şeyler olmamış. Her taraf ıssız, sönük ve hareketsizmiş. Gece yarısına doğru, ansızın çan kulesinin tepesinde çanlar çalmaya başlamış. Ama öyle ölgün, öyle bitkin bir çan sesi ki, on fersahlık yerden geliyor sanki. Arkasından bizim Garrigue, tepeye çıkan yoldan ışıkların titreştiğini, belirsiz gölgelerin kımıldandığını görmüş. Kilisenin kapısı önündeki dehlizden kulağına ayak sesleri ve şöyle fısıltılar gelmiş:</p>
				<p class="normal">“İyi akşamlar, Maître Arnoton!”</p>
				<p class="normal">“İyi akşamlar evlatlarım, iyi akşamlar!”</p>
				<p class="normal">Herkes içeriye daldıktan sonra, bizim bağcının gözü pek, yavaşça yaklaşmış, kırık kapıdan bakınca tuhaf bir manzara görmüş. Önünden geçip kiliseye giren bütün o adamlar, sanki eski sıralar hâlâ varmış gibi, ilahicilere ayrılan yerin etrafına, kilisenin içine sıralanmışlar. Tentene hotozlarıyla dibalar giymiş güzel hanımlar, tepeden tırnağa sırmalar içinde asilzadeler, tıpkı dedelerimizin giydiği gibi iri çiçekli setreleriyle çiftçiler... Hepsi de ihtiyar, solgun, tozlu, bitkin bir halde... Ara sıra, kilisenin her zamanki misafirleri olan gece kuşları, bu kadar ışıktan uykuları kaçarak, sanki tülbent içinde yanıyormuş gibi alevleri dimdik, fakat belirsiz çıkan büyük mumların arasında uçuşuyorlarmış. Garrigue’in en çok tuhafına giden şey, burnunda çelik çerçeveli iri gözlükler bulunan birinin haliymiş. Gece kuşlarından biri adamın kocaman siyah perukasının üstünde, ayağını ökseye kaptırmış gibi, dimdik durur ve boyuna sessiz sessiz kanat çırparmış, adam da ikide bir başını sallarmış.</p>
				<p class="normal">Dip tarafta sırması kararmış cüppesiyle bir papaz, bir kelimesi bile işitilmeyen dualar okuyarak mihrabın önünde gidip gelirken, çocuk boyunda küçücük bir ihtiyar, ilahicilere ayrılan yerin ortasında diz çökmüş, tokmağı kopuk, sesi çıkmayan bir çıngırağı sürekli sallar dururmuş... Hiç şüphe yok, bu papaz, üçüncü ilahisiz duasını okuyan bizim Dom Balaguère olacak.</p>
			</body>
</html>