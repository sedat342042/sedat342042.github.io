<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_40">Yemek Tabloları</h2>
				<p class="ortaitalik">Balık Çorbası (La Bouillabaisse)</p>
				<p class="normal">Madeleine adasına doğru, Sardunya sahillerini takip ediyorduk. Bir sabah gezintisi. Kürekçiler yavaştan alıyorlardı. Kayığın kenarından eğilerek, bir kaynak gibi şeffaf, ta dibine kadar gün işleyen denize bakıyorum. Denizanaları, denizyıldızları yosunların arasına uzanmışlardı. Kocaman böcekler, uzun kıskaçlarını ince kuma yaslamış, hareketsiz uyuyorlardı. Bütün bunları on sekiz-yirmi ayak derinlikte, adeta billur bir akvaryum içindeymiş gibi görüyordum. Kayığın başında, ayakta, elinde uzun ve ortasından yarık bir kamış tutan bir balıkçı, kürekçilere:</p>
				<p class="normal">“Piano... Piano<sup class="calibre2"><a href="Pazaretesi%20Hikayeleri_split_047.html#footnote-600-13" id="footnote-600-13-backlink" name="footnote-600-13-backlink">[13]</a></sup>” diye işaret ediyor ve ansızın kamışının yarığına geçirdiği güzel bir böceği havaya kaldırıyordu. Böcek, henüz uykulu bir dehşet içinde kıskaçlarını uzatıyordu. Yanı başımda bir başka gemici, çıtasını dümen suyuna bırakıveriyor ve ölürken binbir parlak ve hareli renk bağlayan harikulade küçük balıklar tutuyordu. Bu adeta bir prizmadan görülen bir can çekişme.</p>
				<p class="normal">Balık tutma işi bitince, boz renkli yüksek kayalıklar arasına yanaşılıyor. Derhal, güneşin altında alevi solgun çıkan bir ateş yakılıyor. Kırmızı renkte küçük toprak çanaklara kocaman ekmek dilimleri konuyor ve herkes burun delikleri açılmış, çanağını uzatarak tencerenin etrafına diziliyor... Acaba manzaradan mı, ışıktan mı, o gökyüzü ve deniz ufkundan mı, bilmiyorum. Fakat hayatımda o böcek çorbasından daha lezetli bir şey yememişimdir. Sonra kumsalda ne nefis bir uyku! Denizin salıntısıyla dolu bir uyku, kapanan gözlerde hâlâ binlerce küçücük dalganın pul pul pırıldayarak titreştiği bir uyku.</p>
				<p class="ortaitalik">Aioli</p>
				<p class="normal">İnsan kendini, neredeyse Sicilya denizi kıyılarında, Theokritos devrinin bir balıkçı kulübesinde sanacaktı. Halbuki sadece Provence’ta, Camargue adasında bir balık kolcusunun evindeydik. Sazdan bir kulübe, duvarlarda asılı ağlar, kürekler, tüfekler, bir tuzakçının, bir kara ve su avcısının avadanlığı gibi bir şeyler. Rüzgârla bir kat büyümüş geniş bir ova peyzajını çerçeveleyen kapının önünde kolcunun karısı, diri diri, canım yılanbalıklarını temizliyordu. Balıklar, güneşin altında çırpınıyorlardı ve ötede esintilerin beyaz ışığında sıska ağaçlar, yapraklarının solgun tarafını göstererek eğiliyor, kaçacakmış gibi oluyordu. Bataklıklar, kırılmış bir aynanın parçaları gibi, yer yer sazların arasından parıldıyordu. Biraz daha ötede kıvılcımlı uzun bir çizgi ufku kapatıyordu. Orası Vaccarès gölüydü.</p>
				<p class="normal">Boğumlu kütüklerin parlak parlak, çıtırdaya çıtırdaya yandığı kulübede kolcu, dindarane bir halle, havanda sarmısak dövüyor ve içine de damla damla zeytinyağı akıtıyordu. Çatı arasına çıkan merdivenin en geniş yeri kapladığı bu daracık kulübede, küçük bir tahta masanın etrafında, arkalıksız uzun iskemlelere oturarak, yılanbalıklarının yanı sıra aioli’yi yedik. Daracık odanın etrafında rüzgârların, acele acele göç eden kuş sürülerinin geçip gittiği muazzam bir ufkun varlığı hissediliyordu. Kulübeyi saran uzaklıklar, at ve sığır sürülerinin bazen çın çın öten, bazen de uzaklarda hafifleyen ve bir mistral esintisiyle savrularak, ancak dağınık ve boğuk notalar gibi gelen çıngırak sesleriyle ölçülebiliyordu.</p>
				<p class="ortaitalik">Kuskus</p>
				<p class="normal">Cezayir’de, Şelif ovasında bir ağaya misafirdik. Ağanın evi önünde bizim için kurulan büyük otağdan, muhteşem bir gurubun erguvanı kararan, eftatun-siyah bir yarı matem gecesinin etrafa indiğini görüyorduk. Gecenin serinliğinde, aralık çadırın ortasında, hurma ağacından Kabiliye işi bir şamdanın kolları ucunda, titremeden, dikine yükselen alevler, gece böceklerini, ürkek kanat çırpınışlarını ışığa çekiyordu. Hasırların üzerine çepeçevre bağdaş kurmuş, sessiz sessiz yemek yiyorduk! Sofraya bir sırığın ucunda getirilen, pırıl pırıl yağ içinde bütün koyunlar, balla yapılmış tatlılar, gül reçelleri ve sonunda kocaman bir tahta çanak içinde, nar gibi pişmiş tepeleme dolu kuskus pilavı, üzerine konmuş piliçler geldi.</p>
				<p class="normal">Bu aralık gece iyice bastırmıştı. Etrafı saran tepelerin üstünden, içine bir yıldız girmiş bir doğu hilali yükseliyordu. Çadırın önünde, açıkta büyük bir ateş yanıyordu. Oyuncular ve çalgıcılar ateşi çepeçevre sarmıştı. Çıplak vücuduna eski bir hafif piyade alayı setresi geçirmiş, bütün çadırın üzerinde gölgeler koşturarak sıçrayan dev gibi bir zenciyi hâlâ hatırlıyorum... Bu yamyam dansı, acele bir tempoyla nefes nefese soluyan o küçük Arap darbukaları, ovanın her tarafından birbirine seslenen çakalların cırlak ulumaları arasında o insan kendini vahşiler diyarında hissediyordu. Ama yine çadırın –göçebe kabilelerin hareketsiz bir direğe çakılı bir yelkene benzeyen bu barınağının– içinde ağa, beyaz yünden bornozuna sarınmış, bana eski çağların bir canlanması gibi görünüyor ve ciddi bir edayla kuskusunu yerken, bu milli Arap yemeğinin Kutsal Kitap’ta bahsi geçen kudret helvası olabileceği aklıma geliyordu.</p>
				<p class="ortaitalik">Polenta</p>
				<p class="normal">Bir kasım akşamı Korsika sahilindeyiz. Müthiş bir yağmur altında, tamamıyla ıssız bir yere yanaşıyoruz. Lucques’lü kömürcüler, bize ateşin yanında yer veriyorlar. Sonra yerli bir çoban, sırtına teke postu geçirmiş, bir tür yaban adamı, bizi kulübesine polenta yemeğe davet ediyor. Eğilerek, büzülerek, içinde ayakta durulamayacak kadar basık bir kulübeye giriyoruz. İçerdeki duman, kulübenin tavanındaki deliğe doğru yükseliyor, sonra yağmur ve rüzgâr bastırınca, tekrar her tarafa yayılıyor. Küçük bir lamba, bir Provence kandili bu boğucu havada ürkek ürkek gözünü açıyor. Duman biraz hafifleyince, bir kadınla çocuklar meydana çıkıyor ve ta dipte bir domuz homurdanıp duruyor. Odada kazalardan kalma döküntüler, gemi parçalarıyla yapılmış bir sıra, üstünde bir nakliye şirketinin harfleri bulunan tahta bir sandık, bir pruvadan kopma, deniz suyunda bir hayli çalkalanmış, boyalı tahtadan bir denizkızı başı.</p>
				<p class="normal">Polenta, berbat bir şey. İyi ezilmemiş kestaneler küf kokuyor. Sanki uzun süre ağaç altında kalıp yağmur yemişler gibi. Arkasından, serseri keçileri hayal ettiren yabani kokusuyla milli bruccio geliyor... Biz burada koyu bir İtalyan sefaleti içindeyiz. Ev yok, barınak var. İklim o kadar güzel, geçim o kadar kolay ki! Sel gibi yağmur yağan günlerde böyle bir kovuk yeterli. Mademki dam altı hapishane demekmiş ve insan ancak güneşin alnında hoşça yaşayabilirmiş, dumana, ölü gözü gibi yanan lambaya kim aldırış eder?</p>
			</body>
</html>