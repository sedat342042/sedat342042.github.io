<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_28">Fransa Perileri</h2>
				<p class="ortaitalik">(Hayali Hikâye)</p>
				<p class="normal">Reis:</p>
				<p class="normal">“Sanık, kalkınız,” dedi.</p>
				<p class="normal">Kundakçı karıların oturduğu kötü sırada bir hareket oldu, biçimsiz ve titrek bir şey gelip parmaklığa dayandı. Gelen, bir paçavra, delik, yama, sicim, kuru çiçek, köhne sorguç yığını, alt tarafı da kocamış, meşin gibi, buruşuk, pürtük pürtük bir surat, buruşuklar arasında iki küçük siyah gözün kötülüğü köhne bir duvarın yarığındaki kertenkele gibi kıvır kıvır.</p>
				<p class="normal">Kendisine soruldu:</p>
				<p class="normal">“Adınız nedir?”</p>
				<p class="normal">“Mélusine.”</p>
				<p class="normal">“Ne dediniz?..”</p>
				<p class="normal">Gayet ciddi bir edayla tekrarladı:</p>
				<p class="normal">“Mélusine.”</p>
				<p class="normal">Reis, o muhafız birliği albaylarına has posbıyıklarının altından şöyle bir gülümsedi, ama hiç belli etmeden devam etti.</p>
				<p class="normal">“Kaç yaşındasınız?”</p>
				<p class="normal">“Artık unuttum.”</p>
				<p class="normal">“Mesleğiniz?”</p>
				<p class="normal">“Periyim!”</p>
				<p class="normal">Bu cevap üzerine dinleyiciler, askeri mahkeme heyeti, hatta hükümet komiseri bile, hep birden kahkahayı kopardılar. Fakat acuze istifini bozmadı, salonda pek yükseğe çıkan ve bir rüya sesi gibi tavanda dalgalanan berrak ve titrek sesceğiziyle devam etti:</p>
				<p class="normal">“Ah Fransa perileri, şimdi nerdeler? Hepsi öldü, efendiciklerim. Sonuncuları benim, benden başka kimse kalmadı... Doğrusu pek yazık oldu, çünkü Fransa henüz perileri varken, çok daha güzeldi. Bizler memleketin şiiri, inanı, saffeti, gençliğiydik. Bütün gezip tozduğumuz yerler, çalılık bahçe dipleri, çeşme taşları, köhne şato kuleleri, göl sisleri, geniş bataklıklar, bizim varlığımızdan ne olduğu bilinmeyen sihirli ve azametli bir şeyler alırdı. Efsanelerin harikulade aydınlığında, bizi her yerde eteklerimizi sürüye sürüye bir ay ışığından geçerken veya otların ucuna basa basa çayırlarda koşarken görürlerdi. Köylüler bizi sever, bize saygı gösterirlerdi.</p>
				<p class="normal">Saf hayal güçlerinde inciyle çevrili alınlarımız, değneklerimiz, sihirli örekelerimiz, hayranlığa biraz da korku katardı. Nitekim kaynaklarımız daima berrak kalırdı. Sabanlar, bekçiliğini ettiğimiz yollara kadar gelip dururlardı. Bizler, dünyanın en ihtiyarları, köhne şeyleri herkese saydırdığımız için, Fransa’da bir baştan öbür başa, ormanlar kimse elini sürmeden büyür, taşlar kendiliğinden çökerdi.</p>
				<p class="normal">Fakat zamanlar değişti. Şimendiferler çıktı. Tüneller kazıldı, göller dolduruldu ve o kadar ağaç kesildi ki, nerede barınacağımızı bilemez olduk. Yavaş yavaş köylüler de bize inanmaya başladılar. Geceleri pancurlarına vurduğumuz zaman Robin:</p>
				<p class="normal">‘Rüzgâr herhalde!’ diyor ve tekrar uykuya dalıyordu. Kadınlar göllerimize çamaşır yıkamaya geliyorlardı. Artık bizim devrimiz geçmişti. Ancak halkın inanışı sayesinde yaşadığımız için, onu kaybedince, her şeyimizi de kaybetmiş olduk. Değneklerimizin gücü kayboldu. Kudretli birer kraliçeyken, unutulan periler gibi buruşuk ve kötü huylu birer acuze olup çıktık. Ekmek paramızı kazanmak gerekiyordu, ama elimizden hiçbir iş gelmiyordu. Bir süre bizleri ormanlarda çalı çırpı taşırken veyahut yolların kenarında buğday tanesi toplarken gördüler. Fakat orman bekçileri bize pek sert davranıyordu, köylüler de bizi taşla kovalıyordu. O zaman, kendi memleketlerinde hayatlarını kazanamayan fukaralar gibi, büyük şehirlere çalışıp karnımızı doyurmaya gittik.</p>
				<p class="normal">İçimizden bez fabrikalarına girenler oldu. Bazılarımız kışın köprülerin köşesinde elma veyahut kiliselerin kapısında tespih sattık. Çekçek arabalarına portakal doldurup sokak sokak dolaştırdık, gelip geçenlere bir meteliklik buketler uzattık ama kimse başını bile çevirip bakmadı. Çocuklar bizim sarkık gerdanlarımızla alay ediyorlar, belediye çavuşları bizi koşturuyorlar, omnibüsler çarpıp deviriyorlardı. Sonra hastalıklar, yoksunluklar, üstümüze çekilen hastane çarşafları... Bakın Fransa bütün perilerinin nasıl canına kıydı. Ama cezasını da çekti.</p>
				<p class="normal">Evet, evet, siz güledurun efendilerim. Ama perileri kalmayan bir memleketin ne mal olduğunu hepimiz gözümüzle gördük. O karınları tok ve işin alayında olan köylülerin Prusyalılara ekmek sandıklarını açtıklarını ve onlara yol gösterdiklerini gördük. Neden? Robin artık sihre, keramete inanmıyordu, ama vatana da artık inandığı yoktu. Ah bizler orada olsaydık, Fransa’ya giren bütün o Almanlardan bir tanesi bile sağ çıkmazdı. Draklarımız, alevli buharlarımız onları bataklıklar ve uçurumlara götürürdü. Adımızı taşıyan bütün o saf kaynaklara büyülü içkiler karıştırır ve onların akıllarını başlarından alırdık. Ay ışığındaki toplantılarımızda sihirli bir kelime ile yolları, nehirleri öyle karıştırır, çalılıkları, fundalıkları, hep gidip büzüldükleri o orman içlerini öyle arapsaçına döndürürdük ki, M. de Moltke’nin küçük kedi gözleri bile işin içinden çıkamazdı. Biz olsaydık, köylüler ileriye atılırdı. Göllerimizin kocaman çiçeklerinden yaralara merhem çıkarırdık, şeytan örümceklerinden lifler yapardık. Savaş meydanlarında can çekişen asker, kendi köyünün perisini, yarı kapanmış gözlerinin üzerine eğilerek, ona ormanın bir köşesini, bir yol dönemecini, memleketini hatırlatan bir şeyi gösterdiğini görürdü. Millet savaşı, kutsal savaş böyle yapılır. Fakat ne yazık ki artık inancını kaybetmiş memleketlerde, perisi kalmamış memleketlerde böyle bir savaş mümkün olmuyor.”</p>
				<p class="normal">Burada cırlak ses bir an sustu ve reis söze başladı:</p>
				<p class="normal">“Pekâlâ, ama askerler sizi yakaladıkları zaman üzerinizde bulunan gazyağıyla neler yaptığınızı bir türlü söylemiyorsunuz!”</p>
				<p class="normal">Acuze gayet sakin:</p>
				<p class="normal">“Neye söylemeyeyim efendiciğim,” dedi. “Paris’i yakıyordum. Paris’i yakıyordum, çünkü Paris’ten nefret ediyorum, çünkü her şeyle alay eden odur, çünkü bizleri öldüren odur. Bizim şifalı kaynaklarımızı tahlil etsinler ve içinde ne miktarda demir ve kükürt bulunduğunu öğrensinler diye bilginleri başımıza saran Paris’tir. Paris, tiyatrolarında bizimle alay etmiştir. Sihirlerimiz birer hokkabazlık, kerametlerimiz birer alay konusu haline geldi. Bizim pembe elbiselerimiz ve kanatlı arabalarımız içinde, yalancı mehtaplar arasından geçen öyle bet suratlar görüldü ki, kimse bizi artık kahkahayı koparmadan düşünemez oldu... Hepimizi isimlerimizle bilen, bizleri seven, birazcık da korkan küçük çocuklar vardı. Fakat maceralarımızı öğrendikleri o baştan başa yaldızlı ve resimli güzel kitaplar yerine, şimdi Paris, ellerine çocukların anlayamayacağı bilim kitapları tutuşturdu. İçlerinden sıkıntının buram buram toz gibi yükseldiği kitaplar, küçük gözlerden bizim büyülü saraylarımızı ve sihirli aynalarımızı silip süpüren hantal kitaplar... Evet, sizin o Parisinizin alev alev yandığını görmekten pek memnun olmuştum... Kundakçı kadınların tenekelerini dolduran ve onları asıl ateşe verilecek yerlere götüren hep bendim. ‘Yakın, kızlarım, her şeyi yakın, yakın, yakın!’ diyordum.”</p>
				<p class="normal">Reis:</p>
				<p class="normal">“Bu ihtiyar kadın mutlaka kaçırmış olmalı. Alın, götürün şunu!” dedi.</p>
			</body>
</html>