<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_30">Girardin’in Bana Vaat Ettiği Üç Yüz Bin Frankla!</h2>
				<p class="normal">Evinizden, adeta seker gibi, içiniz ferah çıkıp da Paris’te iki saat dolaştıktan sonra, sebepsiz bir hüzün, ne olduğu bilinmeyen bir sıkıntıyla keyfiniz kaçmış, bitkin bir halde eve döndüğünüz hiç olmamış mıdır? Kendi kendinize:</p>
				<p class="normal">“Neyim var?..” dersiniz. Fakat istediğiniz kadar kafa yorun, bir şey bulamazsınız. Bütün ziyaretleriniz iyi geçmiştir, kaldırım kurudur, güneş sıcaktır; fakat yine içinizde, yüreğiniz yanmış gibi, acı veren bir sıkıntı duyarsınız.</p>
				<p class="normal">Çünkü halkın kendini gözden ırak ve serbest hissettiği şu koca Paris’te, üzerinize sıçrayan ve geçerken size damgasını basan herhangi bir koyu sefalete çarpmadan bir adım atamazsınız. Yalnız, bilinen ve ilgi duyulan talihsizliklerden, birazı da bizim payımıza düşen ve ansızın karşılaşınca vicdan azabı gibi yüreğimizi yakan dost dertlerinden, yahut bir kulağımızdan girip öbür kulağımızdan çıktığı halde farkına varmaksızın bizi kederlendiren rasgele tanıdık şikâyetlerinden bahsetmiyorum. Tamamıyla yabancı, geçerken, kendi işinizin telaşı ve sokağın hercümerci arasından bir an peyda oluveren ıstırapları kastediyorum.</p>
				<p class="normal">Bunlar araba sarsıntılarıyla kopmuş konuşma parçaları, kendi kendine ve yüksek sesle söylenen o sağır ve kör endişeler, düşük omuzlar, çılgınca jestler, hummalı gözler, gözyaşıyla şişmiş sapsarı suratlar, siyah tüyler içinde henüz dinmemiş taze yaslardır. Sonra çakıp geçen, belli belirsiz ayrıntılar! Fırçalanmış, yıpranmış, hep kuytu ve gölgelik yer arayan bir ceket yakası, bir kemerin altında boşa dönen, sesi çıkmaz bir küçük laterna, kambur bir kadının çarpık omuzları arasında insana hüzün veren bir düzgünlükle boynuna bağladığı kadife bir kurdele... Bütün bu meçhul zavallılık manzaraları çabucak gelip geçer. Siz onları daha yolda unutursunuz. Fakat dertlerinin size sürtündüğünü hissetmişsinizdir, peşleri sıra sürükledikleri azap elbisenize işlemiştir ve günün sonunda sizde bütün bir üzüntü ve azabın kımıldandığını duyarsınız. Çünkü farkına varmaksızın, bir sokağın dönemecinde, bir kapının eşiğinde, bütün talihsizlikleri bağlayan ve aynı sarsıntıyla harekete geçiren o göze görünmez ipliğe siz de takılmışsınızdır.</p>
				<p class="normal">Geçen sabah –çünkü Paris özellikle sabahleyin sefaletlerini gösterir–, sırtına adımlarını çok daha uzun ve doğal olarak bütün hareketlerini pek aşırı gösteren daracık bir palto giymiş, önüm sıra giden bir zavallı adamcağızı görünce, bütün bunlar aklıma geldi. İki büklüm olmuş, rüzgâra tutulmuş ağaç gibi sallanan bu adam pek hızlı yürüyordu. Zaman zaman eli arka ceplerinden birine dalıyor ve küçük bir francaladan parçalar koparıp, sokakta yemekten utanıyormuş gibi gizlice ağzına atıyordu.</p>
				<p class="normal">Duvarcıların yaya kaldırımlarına oturarak taze okkalıklarını orta yerinden dişlediklerini görünce, ağzımın suyu akar. Küçük memurların kulaklarında kalem, ağızları dolu dolu, açık havada karın doyurmaktan pek memnun, koşa koşa ekmekçiden daireye dönmelerine de pek imrenirim. Fakat önümdekinde, asıl açlığın utancı hissediliyordu. Bu zavallıcığın cebinde ufaladığı ekmeği ancak böyle kırıntı halinde yemeye cesaret edebilmesi yürekler acısıydı.</p>
				<p class="normal">Peşine takılalı bir süre geçmişti ki, ansızın, bu yolunu şaşırmış varlıklarda sık sık görüldüğü gibi, birdenbire yön ve düşünce değiştirdi, geriye dönünce benimle yüz yüze geldi:</p>
				<p class="normal">“Ah, siz misiniz?”</p>
				<p class="normal">Tesadüfen kendisini biraz tanıyordum. Paris kaldırımlarında biten örnekleri gibi, işinin ustası, buluşlar yapan bir kişiydi. Sonu gelmeyen gazeteler çıkarmış, bir süre hayli reklam yapmış, basında gürültü koparmış ve üç ay evvel de müthiş bir balıklamayla ortadan kaybolmuştu. Daldığı yer de birkaç gün süren bir köpüklenmeden sonra tekrar dümdüz olmuş, eski haline dönmüş ve adamcağızın artık sözü edilmez olmuştu. Beni görünce, biraz şaşırdı ve herhangi bir soruya meydan vermemek ve galiba bakışlarını kötü giysilerinden ve bir meteliklik ekmeğinden uzaklaştırmak için olacak, çabuk çabuk ve yapmacık bir neşe ile konuşmaya başladı... İşleri pek, hem de pek yolundaymış... Başına gelenler bir duraklamadan başka bir şey değilmiş. Şu anda mükemmel bir iş peşindeymiş... Resimli büyük bir sanayi gazetesi. Para bol, her taraftan ilan yağıyormuş!.. Söz söylerken yüzüne bir canlılık geliyordu. Beli doğruluyordu. Yavaş yavaş, bir koruyucu edası takındı ve sanki idarehanesini kurup da yerleşmiş gibi, benden makale bile istedi. Muzafferane bir halle:</p>
				<p class="normal">“Biliyor musunuz?” dedi. “Bu iş sağlam bir iştir... Girardin’in bana vaat ettiği üç yüz bin frankla başlıyorum!”</p>
				<p class="normal">Girardin!</p>
				<p class="normal">Bu çeşit hayalperestlerin ağzından hiç düşmeyen bir isimdi. Bu isim ne zaman önümde söylense, yepyeni mahalleler, inşaatı tamamlanmamış muazzam binalar, hissedarlar ve idarecilerin listesiyle taze basılmış gazeteler görür gibi olurum. Kaç kere akla hayale sığmayan projeler dolayısıyla:</p>
				<p class="normal">“Bundan Girardin’e bahsetmeli!” dendiğini duymuşumdur.</p>
				<p class="normal">Ona da, bu zavallı adama da, bu işten Girardin’e bahsetmek fikri gelmişti. Herhalde bütün gece planını hazırlamış, rakamlar sıralamıştı. Sonra sokağa çıkmış ve yürürken, içi içine sığmayarak, iş zihninde o kadar tavına gelmişti ki, karşılaştığımız sırada, Girardin’in kendisinden üç yüz bin frangı esirgeyebileceği imkânsız görünmeye başlamıştı. Bu paranın kendisine vaat edildiğini söylemekle zavallı adamcağız kıtır atmıyordu, sadece rüya görmekte devam ediyordu.</p>
				<p class="normal">O bana meseleyi anlatırken, sokaktan geçenler sağdan soldan bize çarpmışlar, duvarın dibine kadar itmişlerdi. Borsadan bankaya giden, aceleci, dalgın, gözleri işlerinden başka bir şey görmeyen adamlarla, senetlerini çekmeye koşan endişeli dükkâncılar, geçerken birbirlerine rakamlar fısıldayan gözleri yerde borsa simsarlarıyla dolu, kalabalık sokaklardan birinin yaya kaldırımı üzerindeydik. Bu kalabalığın arasında, adeta talih oyunlarının acelesi ve ateşi hissedilen bu borsacı mahallesinde bütün bu güzel projeleri dinlemek, denizin ortasında bir batma hikâyesi dinliyormuşum gibi sırtımı ürpertiyordu. Bu adamın bütün anlattıklarını, felaketlerini başka çehrelerde, coşkun ümitlerini başka dalgın gözlerde gerçekten görüyordum. Birdenbire nasıl yanıma yaklaşmışsa, öylece ansızın benden uzaklaştı ve bütün bu adamların ciddi bir edayla “iş âlemi” dedikleri o çılgınlık, rüya ve yalan girdabına kendini kapıp koyuverdi.</p>
				<p class="normal">Beş dakika sonra kendisini unutmuştum, fakat akşam evime dönüp de sokakların tozuyla birlikte günün bütün dertlerini de üzerimden silkince, o telaşlı ve solgun yüz, o bir meteliklik francala ve o şatafatlı:</p>
				<p class="normal">“Girardin’in bana vaat ettiği üç yüz bin frankla!..” sözlerini belirten jest tekrar gözümde canlandı.</p>
			</body>
</html>