<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_41">Deniz Kenarında Hasat</h2>
				<p class="normal">Sabahtan beri Brötanya sahillerinin o girintili çıkıntılı yerleri, burunları, yarımadaları içinde boyuna bizden kaçan denizin peşine düşmüş, ovada dolaşıp duruyorduk.</p>
				<p class="normal">Zaman zaman ufukta daha koyu ve daha hareketli bir gökyüzü parçası gibi lacivert bir köşe açılıyor, fakat pusu ve Chouannerie<sup class="calibre2"><a href="Pazaretesi%20Hikayeleri_split_047.html#footnote-600-14" id="footnote-600-14-backlink" name="footnote-600-14-backlink">[14]</a></sup> hatıralarını uyandıran bu dolambaçlı yolların keyfi yüzünden, bir an görünen o manzara tekrar kayboluyordu. Böylece sokakları karanlık, Cezayir sokakları gibi dar, gübre, kaz, öküz ve domuz yavrularıyla tıkanmış, eski ve kaba saba bir köye vardık. Evler, yukarısı yuvarlak, kenarları beyaz, üstlerinde kireçle yapılmış birer haç işareti bulunan alçak kapıları ve ancak bol rüzgârlı memleketlerde görüldüğü gibi uzun bir çapraz çubukla pekleştirilmiş pancurlarıyla kulübeye benziyordu. Ama yine bu küçük Brötanya köyünün pek kuytu, havasız ve sakin bir hali vardı, insan kendini denizden yirmi fersah uzakta hissediyordu... Fakat kilise meydanına çıkınca kendimizi göz kamaştırıcı bir ışık, müthiş bir hava akımı, sonsuz bir dalga gürültüsü içinde bulduk. Karşımızda okyanus, o muazzam, uçsuz bucaksız okyanus, serin ve tuzlu kokusu, yükselen denizin sahile her atılan dalgadan çıkardığı o kuvvetli nefesi vardı. Köy ilerliyor, rıhtımın kenarında yükseliyor ve dalgakıran birkaç balıkçı kayığının demirli bulunduğu küçük bir limana kadar yolu izliyordu. Kilise, çan kulesini nöbetçi gibi dalgaların yanına dikmiş, etrafını da, bu toprak parçasının sonu olarak, eğrilmiş haçları, karmakarışık, yabani otları ve taş sıraların dayandığı alçak ve aşınmış duvarıyla mezarlık sarmış.</p>
				<p class="normal">Gerçekten, kayalıklar arasında kaybolmuş, hem denizci, hem çiftçi haliyle pek çekici bu küçük köyden daha nefis, daha ücra bir yer bulmak imkânsız. Hepsi de ya balıkçı yahut çiftçi olan bura halkı yabancıyı pek isteksiz, pek kaba karşılıyor, kimseyi evlerinde misafir etmeye yanaşmıyorlar, tersine. Ama yine yavaş yavaş insana alışıyorlar. Bu asık suratlı karşılamaların ardında saf ve iyi kalpli adamlar görünce, hayrete düşmemek elden gelmiyor. Bunlar, memleketlerine, o taşlık ve sert yolları güneş altında bile bakır veya kalay parıltılarıyla pul pul olmuş, kapkara bir renk bağlayacak kadar madeni toprağa pek benziyorlar. Bu kayalık araziyi açığa vuran sahil pek sert, haşin ve diken diken. Çöküntüler, yalçın ve dik falezler, denizin oyup da içine daldığı ve kükrediği mağaralar. Sular çekilince, göz alabildiğine, karaya vurmuş dev boyunda amberbalıkları gibi, dalgalar arasından parlak ve köpükle beyazlaşmış canavar sırtlarını çıkaran kayalar görülüyor.</p>
				<p class="normal">Garip bir zıtlıkla, sahilden ancak iki adım ötede, çit boyunda ve böğürtlenlerle yemyeşil küçük duvarların birbirinden ayırdığı buğday ve kaba yonca tarlaları, bağlar uzanıyor. Yüksek falezlerden, taşlara sımsıkıya bağlanmış iplerle içine inilen o uçurumlardan, köpüklü dip kayalarından insanın başı dönünce, gözler ovaların tekdüzeliğinde, sevimli ve cana yakın tabiatta dinleniyor. Patika dönemeçlerinde, çatıların aralarında, duvarların gediğinde, dar bir yolun ucunda daima hazır ve nazır bulunan denizin mavimtırak yeşil fonu üstünde, çiftlik hayatının en önemsiz ayrıntısı bile büyüyor. Horozların ötüşü daha keskin, adeta daha uzaklara gidiyor. Fakat en güzeli, ürünün deniz kenarında öbek öbek olması, mavi dalgaların üstünde altın sarısı harman yığınları, üzerine değneklerin tempoyla indiği başak demetleri ve dik kayalıklarda, rüzgârın estiği yöne dönerek, adeta sihir yapar gibi jestlerle, havaya kaldırdıkları ellerinin arasından buğdayın samanını savuran o kadın kümeleri. Deniz rüzgârı samanı götürüp havada uçururken, buğday taneleri düzenli ve gür bir yağmur halinde yere düşüyor. Kilise meydanında, rıhtımda, büyük balık ağlarının, deliklerine sarılmış deniz bitkileriyle, serilerek kurumakta olduğu dalgakıranda bile harman savruluyor.</p>
				<p class="normal">Bu esnada, kayaların altında, yükselen denizin zaman zaman yayılıp boşalttığı o tarafsız alanda bir başka hasat yapılıyor. Bu, deniz yosunu rekoltesi. Sahile yayılan her dalga, türlü yosunlardan ve deniz bitkilerinden eğimli bir çizgi halinde izini bırakıyor. Rüzgâr esince yosunlar, fışırtıyla, bütün kumsal boyunca yuvarlanıyor ve denizin kayalıklardan çekildiği en uzak yerlere kadar, bu uzun ve ıslak saç yığınları yapışıp kalıyor. Bunları ağır demetler halinde topluyorlar ve demetleri de sahile, ölen balığın veya solan bitkinin o garip harelenişleriyle, denizin bütün renklerini koruyan koyu, menekşe moru harman yığınları halinde üst üste koyuyorlar. Bu yığınları kuruyunca yakıyorlar ve onlardan soda çıkarıyorlar.</p>
				<p class="normal">Bu garip hasat, deniz alçalırken, suların çekilirken bıraktığı o binlerce küçük ve berrak gölün arasında, çıplak ayakla yapılıyor. Kadın erkek, çoluk çocuk, ellerine uzun tırmıklar alarak o kaypak kayaların arasına giriyorlar, yolları üzerinde ürken yengeçler kaçıyor, pusuya giriyor, yere yapışıyor ve kıskaçlarını uzatıyor, şeffaf karidesler de bulanık suyun renginde gözden kayboluyor. Tırmıkla çekilen, toplanan yosunlar, öküz koşulmuş arabalara yükleniyor. Boyunduruğa vurulmuş öküzler, başlarını eğe eğe, bu inişli yokuşlu arazide arabayı zahmetle çekiyorlar. Ne tarafa dönseniz, hep bu çeşit arabalar görürsünüz. Bazen, pek sarp patikalardan geçilerek varılan, hemen hemen içine girilmesi imkânsız yerlerde, sarkık ve sırsıklam bitkilerle yüklü bir beygiri dizgininden çekip götüren bir adam peyda olur. Çocukların da sedye gibi taşıdıkları çapraz sırıklar üstünde bu deniz hasadından ne toplamışlarsa alıp gittiklerini görürsünüz. Bütün bunlar melankolik ve insana heyecan veren bir manzara oluşturur. Dehşet içinde kalan büyük martılar bağırışarak yumurtalarının etrafında uçarlar. Deniz, hep karşıdan tehdit etmektedir. Bu görünümün heybetini tamamlayan şey, tarlalarda olduğu gibi dalganın bıraktığı izlerde yapılan bu hasat sırasında da sessizlik, cimri ve inatçı tabiatın karşısında bir yığın insanın emeğiyle dolu etkin bir sessizlik hâkimdir. Zaman zaman öküzlere bir seslenme, mağaraların içinde çın çın öten keskin bir “trrr”, işte bütün kulağıma gelen sesler bundan ibarettir, insan kendini sofu bir cemaat arasında, katı bir suskunluk kuralıyla açık havada çalışılan o manastırların birinde sanır. Arabaları sürenler, siz geçerken başlarını çevirip bakmazlar bile. Yalnız öküzler, o hareketsiz kocaman gözlerini size diker. Bununla beraber bu insanlar hiç de hayata küskün değildir. Pazar günü gelince, neşelenmesini ve el ele verip eski Brötanya havalarıyla dans etmesini bilirler. Akşam saat sekiz sularında, kilise ile mezarlık arasındaki rıhtım boyunda toplanılır. Bu mezarlık kelimesinde insana ürküntü veren bir şey vardır. Fakat oradaki mezarlığı görseniz, hiç böyle bir korku duymazsınız. Ne şimşiri, ne taflanı, ne de mermeri vardır, öyle heybetli bir tarafı da yoktur. Yalnız ahalisi birbiriyle akraba olan bütün küçük yerlerde olduğu gibi, birçoklarının üstünde hep aynı isimler görülen dikili haçlar, her yerdeki gibi yüksek otlar ve çocukların oyun oynarken üstüne çıkabilecekleri ve cenaze günlerinde diz çöken halkın dışarıdan görülebileceği kadar bodur duvarlar bulunur.</p>
				<p class="normal">İhtiyarlar bu küçük duvarların dibine güneşe karşı oturup balık ağı örmeye veyahut o bakımsız ve sessiz bahçe ile denizin gezgin sonsuzluğu arasında uyumaya gelirler...</p>
				<p class="normal">İşte gençlerin pazar akşamları dans etmeye geldikleri yer, bu mezarlık önüdür. Henüz dalgakıran boyunca sulardan bir parça ışık yükselirken, genç kız ve delikanlı kümeleri birbirine yaklaşır. El ele tutuşularak halka yapılır, önce ince bir ses, tek başına, arkasından koroyu davet ederek basit bir ritim üzerinden şarkıya başlar:</p>
				<p class="normal">Kalaylı Kap’ın avlusunda...</p>
				<p class="normal">Bütün sesler hep birden tekrarlar:</p>
				<p class="normal">Kalaylı Kap’ın avlusunda...</p>
				<p class="normal">Rondo canlanır; beyaz başlıklar, yanlardan kelebek kanatları gibi aralıklanarak fır döner. Hemen her zaman, denizden gelen rüzgâr sözlerin yarısını alır götürür:</p>
				<p class="normal">... uşağımı kaybet...</p>
				<p class="normal">... armamı taşıyacak...</p>
				<p class="normal">Kelimelerin anlamından çok ritme önem veren ve dans edilirken yaratılan köy şarkılarında olduğu gibi, garip aralıklarla, kulağa parça parça gelen bu şarkı, bu haliyle daha saf, daha şirin. Yalnız bulanık bir ay ışığında yapılan bu dans bir hayale benziyor. Her şey yaşanmış şeylerden çok hayal edilmiş şeylere yoldaşlık eden bir renk tarafsızlığı içinde gri, siyah veya beyaz. Ay yükseldikçe, yavaş yavaş mezarlığın haçları, bir köşede duran ibadet haçı uzuyor, halkaya varıyor, dans edenlerin arasına karışıyor... Sonunda saat onu çalıyor. Herkes birbirinden ayrılıyor, o anda garip bir görünüme bürünen köyün daracık sokaklarından evine dönüyor. Dış merdivenlerin aşınmış basamakları, dam köşeleri, gecenin kapkaranlık ve bütün ağırlığıyla girdiği açık sundurmalar eğiliyor, kamburlaşıyor, sıkışıp büzülüyor. Büyük incir ağaçlarının sürtündüğü köhne duvarlar boyunca gidiliyor ve yolda harman edilmiş buğdayın boş samanı ayaklar altında ezilirken, deniz kokusu, hasadın ve uykuya dalmış ahırların sıcak kokusuna karışıyor.</p>
				<p class="normal">Bizim oturduğumuz ev, köyün biraz dışında, kırlık bir yerde. Yolda dönerken, çitlerin ucundan, deniz fenerlerinden fışkıran ışıkların yarımadanın her yanından parıldadığını görüyoruz. Yanıp sönen bir deniz feneri, dönen bir ışık, sabit bir ışık. Okyanus görünmediği için, simsiyah dip kayalarını bekleyen bu gözcüler, sakin kırlarda kaybolmuşa benziyor.</p>
			</body>
</html>