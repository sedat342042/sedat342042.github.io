<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_33">Bir İlk Temsil Akşamı</h2>
				<p class="ortaitalik">Yazarın İzlenimleri</p>
				<p class="normal">Tam saat sekizde başlayacak. Beş dakika sonra perde açılacak. Makinistler, rejisör, aksesuvara bakan adam, herkes yerli yerinde. İlk sahnenin aktörleri yerlerine geçiyor, vaziyet alıyorlar. Son defa olarak perdenin deliğinden bakıyorum. Salon hıncahınç. Amfiteatr şeklinde sıralanmış, ışık içinde gülen, kıpırdanan bin beş yüz kafa. İçlerinden birkaçını şöyle böyle tanıyorum, fakat yüzleri bana değişmiş gibi geliyor. Bunlar tepeden bakan, kırıcı, hık mık dinlemeyen suratlar. Gözlükler perdeye çevrilmiş, şimdiden tabanca gibi bana nişan alıyor. Bir köşede, beklemenin azabı içinde rengi uçmuş birkaç dost çehresi de var. Fakat kayıtsızlar, bit yeniği arayanlar o kadar çok ki! Bütün bu insanların dışarıdan getirdikleri şeyler, o endişe, dalgınlık, iş güç, güvensizlik yığını... Bütün bunları dağıtmak, bu sıkıntılı, kötülük bulaştırıcı havayı yarıp geçmek, bu yüzlerce varlığı bir tek düşünceye bağlamak gerekeceğini, dramımın bu taş gibi sert bakışları hayatıyla ışıklandırmadan yaşayamayacağını düşündükçe fena oluyorum... Biraz daha beklemek, perdenin kalkmasına engel olmak istiyorum. Ama geçmiş ola. Yere üç defa vuruldu bile. Orkestra da çalmaya başlıyor... Sonra derin bir sessizlik ve kuliste kulağıma gelen boğuk, uzak, salonun azameti içinde kaybolmuş bir ses. Demek bizim piyes başladı. Ah zavallı, bu da mı başıma gelecekti?..</p>
				<p class="normal">Ne korkunç dakika! İnsan nereye gideceğini, ne yapacağını bilemiyor, içi içine sığmazken, bir kulis direğine yaslanarak, oradan kulak mı kabartsın? İnsanın kendisi o kadar yüreklendirilmeye muhtaçken, aktörleri mi cesaretlendirmeye çalışsın? Ne dediğini bilmeden mi söz söylesin? Zihninin başka şeylere takıldığı, bakışlarının perişanlığından belliyken, kalkıp da gülümsesin mi? Adam sen de! Salonun içine süzülmek ve tehlikeye karşıdan bakmak hepsinden iyi.</p>
				<p class="normal">Alt kat localarından birine gizlenip, sanki iki ay süreyle eserimin etrafında bu sahnenin bütün tozlarının dalgalandığını gören, bütün bu jestleri, bütün bu sesleri, kapıların açılıp kapanmasından tutunuz da havagazının ayarına kadar bütün ayrıntıları düzenleyen ben değilmişim gibi, kayıtsız, soğukkanlı bir seyirci kalıbına girmeye çalışıyorum. Bu çok tuhaf oluyor, dinlemek istiyorum, fakat dinleyemiyorum. Her şey beni sıkıyor, rahatsız ediyor. Loca kapılarının anahtarla çatır çatır açılması, taburelerin takırdaması, birbirini kışkırtan, birbirine cevap veren öksürük fasılları, yelpaze ardından fısıldamalar, ipekli kumaşların hışırtısı, kısacası bana muazzam gelen bir sürü ufak tefek gürültü. Sonra jestlerdeki, tavırlardaki düşmanlık, pek memnun görünmeyen sırtlar, sıkılmışların yayılıp bütün dekoru kapatacak gibi olan dirsekleri.</p>
				<p class="normal">Önümde, kelebek gözlüklü bir delikanlı, ciddi ciddi not alıyor ve:</p>
				<p class="normal">“Çocukça!” diyor.</p>
				<p class="normal">Yandaki locada yavaş sesle konuşuluyor:</p>
				<p class="normal">“Biliyorsunuz ki yarın bu iş olacak.”</p>
				<p class="normal">“Yarın mı?”</p>
				<p class="normal">“Evet, mutlaka yarın.”</p>
				<p class="normal">Yarının bu adamlar için pek önemli olduğu görülüyor. Halbuki ben yalnız bugünü düşünüyorum!.. Bu karışıklık içinde sözlerimden hiçbiri hedefini bulamıyor, insanın içine işlemiyor. Aktörlerin sesleri yükselecek, salonu dolduracak yerde, rampaya gelip dayanıyor, ücretli alkışçıların aptalca şamatası arasında, cuppadak, suflörün deliğine düşüyor... Şu yukardaki adam da niçin kızıyor, bilmem ki. Doğrusu korkuyorum, artık gidiyorum.</p>
				<p class="normal">Dışarıdayım. Yağmur yağıyor, ortalık zifiri karanlık, fakat ben farkında değilim. Işıklı kafalarıyla localar, galeriler, hâlâ gözlerimin önünde dönüyor. Ortada da sahne, sabit bir nokta gibi parlak, ben uzaklaştıkça kararıyor, istediğim kadar yürüyeyim, silkineyim, boşuna, hep onu, o lanet olası sahneyi görüyorum ve ezbere bildiğim piyes, beynimin içinde acı acı oynamaya, sürüklenmeye devam ediyor. Sanki, korkulu bir rüyayı yüklenmiş gidiyorum ve bu kâbusa, bana çarpıp geçen insanları, sokağın çirkefini ve gürültüsünü katıyorum. Bulvarın dönemecinde bir ıslık sesi duyunca duruyorum; elim ayağım titriyor. Hay koca budala! Orası omnibüs durağı... Yine yürüyorum. Yağmur bir kat daha şiddetleniyor. Bana öyle geliyor ki, orada da piyesin üstüne yağmur yağıyor, her şey bozuluyor, sırsıklam oluyor ve utanan, paçavraya dönen kahramanlarım havagazı ve suyla pırıl pırıl olmuş kaldırımlarda bata çıka, peşim sıra geliyor.</p>
				<p class="normal">Bu kötü düşünceleri kafamdan atmak için bir kahveye giriyorum. Bir şeyler okumaya çalışıyorum. Fakat harfler birbirine giriyor, dans ediyor, uzuyor, kaynaşıyor. Artık kelimelerin ne anlama geldiğini seçemez oluyorum. Hepsi bana garip, anlamsız görünüyor. Bu hal, birkaç sene önce, deniz üstünde, fırtınalı bir günde bir kitap okuyuşum vardı, onu hatırlatıyor. Su içinde kalmış başaltında bir kenara büzülmüş, elime de bir İngilizce grameri almıştım. İşte orada, dalgaların ve kırılan direklerin gürültüsü içinde, tehlikeyi düşünmemek, güverteye devrilip yayılan o yeşilimtırak su yığınlarını görmemek için, kendimi bütün bütüne İngilizcedeki th’nin tetkikine vermeye gayret ediyorum. Fakat istediğim kadar yüksek sesle okuyayım, kelimeleri tekrarlayayım, bağıra bağıra söyleyeyim, denizin ulumaları ve serenlerin yukarısında rüzgârın keskin ıslıklarıyla dolup şişen kafama hiçbir şey girmiyordu.</p>
				<p class="normal">Şu anda elimdeki gazete de bana İngilizce gramerim kadar anlaşılmaz geliyor. Ama yine, önüme serdiğim büyük sayfaya gözlerimi dike dike kısa ve sıkışık satırlar arasında, yarınki makalelerin serpilip açıldığını ve dikenli çalılarla acı mürekkep dalgaları arasında zavallı ismimin çırpınıp durduğunu görür gibi oluyorum.</p>
				<p class="normal">Birdenbire havagazı kısılıyor, kahveyi kapıyorlar.</p>
				<p class="normal">Ne de çabuk!</p>
				<p class="normal">Acaba saat kaç?</p>
				<p class="normal">... Bulvarlar pek kalabalık. Tiyatrolardan halk boşanıyor. Herhalde piyesimi gören insanlarla karşılaşıyorum. Sormak, öğrenmek istiyorum ve aynı zamanda yüksek sesle söylenen düşünceleri ve sokak ortası yazı dizilerini işitmemek için hızlı hızlı yoluma gidiyorum. Ah şimdi evlerine dönen ve piyes yazmamış olan insanlar ne kadar mutlu... Yine tiyatronun önündeyim. Her taraf kapalı, karanlık. Anlaşıldı, bu gece bir şeyler öğrenmek bana nasip olmayacak. Fakat ıslak ilanlar ve henüz kapıda göz kırpan sıra sıra fenerler karşısında içim ezilir gibi oluyor. Az önce, bütün şu bulvar köşesine gürültü ve ışık halinde yayıldığını gördüğüm bu büyük bina, yangına uğramış gibi sessiz, karanlık, ıssız ve sırsıklam... Haydi, artık bitti. Altı aylık çalışma, hülya, yorgunluk, ümit, her şey yandı, mahvoldu, bir gecenin havagazı alevinde uçup gitti.</p>
			</body>
</html>