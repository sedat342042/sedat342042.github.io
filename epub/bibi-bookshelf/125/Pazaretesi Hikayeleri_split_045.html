<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_43">Ayna</h2>
				<p class="normal">Kuzeye, Niemen kıyılarına, on beş yaşlarında, badem çiçeği gibi pembe beyaz, küçük bir adalı kız gelmişti. Sinekkuşları diyarından kalkıp gelmişti. Onu aşkın rüzgârı alıp getirmişti... Adadaki tanıdıkları:</p>
				<p class="normal">“Gitme,” demişlerdi. “Karada hava soğuk olur. Kış senin canına kıyar.” Fakat küçük adalı kız kışa inanmıyordu. Soğuğu ancak memleketinde içtiği şerbetlerden biliyordu. Hem sonra âşıktı da, ölümden korkusu yoktu... Sonunda günlerden bir gün, o taraflarda, Niemen’in sisleri içinde, yelpazeleri, salıncağı, cibinlikleri ve memleketinin kuşlarıyla dolu, çubukları yaldızlı kafesiyle karaya çıktı.</p>
				<p class="normal">İhtiyar Kuzey babanın, güneyin güneş içinde kendisine gönderdiği bu adalar çiçeğinin gelişini görünce, yüreği merhametle titredi. Soğuğun kızcağız ile sinekkuşlarını bir lokmada silip süpüreceğini bildiği için, hemen o kocaman sarı güneşini yaktı ve onları karşılamak üzere yazlıklarını giydi. Adalı kız buna aldandı. Kuzeyin bu haşin ve ağır sıcağını uzun sürecek sandı, bu sonsuz siyah yeşilliği bir ilkbahar yeşilliği sandı ve bahçenin içinde iki çam ağacına salıncağını kurarak bütün gün yelpazelendi, sallandı.</p>
				<p class="normal">Gülerek:</p>
				<p class="normal">“Kuzeyde hava pek sıcak!” diyordu. Ama yine zihnini kurcalayan bir şeyler vardı. Bu garip memlekette evlerin neden verandaları yoktu? Bu kalın duvarlar, bu halılar, bu ağır perdeler niçindi? Bu kocaman çini sobalara, avlulara istif edilen bu muazzam odun yığınlarına, bu mavi tilki postlarına, bu içi pamuklu mantolara, dolapların dibinde uyuyan bu kürklere ne lüzum vardı? Bütün bunlar ne işe yarayabilirdi? Zavallı kızcağız bunu pek yakında öğrenecekti.</p>
				<p class="normal">Küçük adalı kız, bir sabah uyanınca, kendinde müthiş bir titreme hissetti. Güneş kaybolmuştu, geceleyin toprağa yaklaşmışa benzeyen kapkara ve basık bir gökyüzünden, pamuk saplarının altına dökülenler gibi, birtakım beyaz tüyler, sessizce, lapa lapa düşmekteydi. Kış gelmişti! Kış gelmişti! Rüzgâr ıslık çalıyor, sobalar horulduyordu. Sinekkuşları, çubuklu büyük kafeslerinde artık ötmez olmuştu. Mavi, pembe, yakut, deniz yeşili kanatları hareketsiz kalmıştı. Onların böyle incecik gagaları ve topluiğnenin başı kadar gözleriyle, soğuktan uyuşmuş ve kabarmış, birbirlerine sımsıkı sokulduklarını görmek insanın içine dokunuyordu, ötede, bahçenin dibindeki salıncak buz tutmuş, tir tir titriyordu, çamların dalları ise adeta camdandı. Küçük adalı kız üşüyor, artık dışarıya çıkmak istemiyordu.</p>
				<p class="normal">Tıpkı kuşlarından biri gibi ocağın bir köşesinde tortop olmuş, vaktini alevlere bakmakla geçiriyor ve hatıralarıyla kendine bir güneş yaratıyordu. O aydınlık ve yakıcı ocakta bütün memleketini görür gibi oluyordu. İşte bir taraftan o esmer şekerkamışı özsuyunun sızdığı, bir taraftan da mısır tanelerinin yaldızlı bir toz bulutu içinde dalgalandığı geniş rıhtımlar, sonra öğle uykuları, açık renk storlar, hasırlar, sonra yıldızlı geceler, çiçekler arasında ve cibinliğin tülleri içinde vızıldayan milyonlarca küçük kanat.</p>
				<p class="normal">O böyle ateş karşısında hülyaya daladursun, kış günleri gittikçe daha kısa, gittikçe daha karanlık, birbirine eklenip duruyordu. Her sabah kafesten ölü bir sinekkuşu çıkarılıyordu. Çok geçmeden yalnız iki tanesi kaldı, bir köşede diken diken olup birbirine sokulmuş iki yeşil tüy yumağı...</p>
				<p class="normal">Bir sabah küçük adalı kız yatağından kalkamadı. Kuzeyin buzları arasına sıkışıp kalmış bir Minorka sandalı gibi soğuk onu sarmış, kötürüm etmişti. Ortalık loş, oda pek hazindi. Buz, camların üstüne mat ipekten kalın bir perde asmıştı. Şehir ölü gibiydi ve sessiz sokaklarda kar süpürme makinesi acı acı düdük çalıyordu... Adalı kız, yatağında biraz gönlünü avutmak için yelpazesinin pullarını parıldatıyor ve zamanını memleketinden getirdiği kocaman tüy saçaklı aynalarda kendine bakmakla geçiriyordu.</p>
				<p class="normal">Kış günleri hep daha kısa, hep daha karanlık, geçip gidiyordu. Küçük adalı kız, dantel yatak perdeleri içinde sararıp soluyor, dertleniyordu. Asıl ona dert olan şey, yatağından ateşi görememesiydi. Adeta memleketinden bir defa daha uzaklaşmış gibiydi... Zaman zaman soruyordu:</p>
				<p class="normal">“Odada ateş var mı?”</p>
				<p class="normal">“Elbette var yavrum. Ocak alev alev yanıyor. Odunun çıtırdadığını, çam kozalaklarının patladığını duymuyor musun?”</p>
				<p class="normal">“Peki öyleyse bir bakayım, bir bakayım.”</p>
				<p class="normal">Ateşi görmek için eğiliyordu ama boşuna, alevler ondan pek uzaktaydı. Ateşi göremiyordu ve bir kat daha üzülüyordu. Bir akşam, yine düşünceli ve solgun, başı yastığının bir ucunda, gözleri o görülmeyen güzel ateşe çevrilmiş yatarken, dostu yatağına yaklaştı, yorganın üzerindeki aynalardan birini aldı:</p>
				<p class="normal">“Ateşi görmek istiyordun, değil mi güzelim? Peki öyleyse. Biraz bekle...”</p>
				<p class="normal">Ocağın başına diz çökerek, aynasıyla ona sihirli alevi yansıtmaya çalıştı:</p>
				<p class="normal">“Görebiliyor musun?”</p>
				<p class="normal">“Hayır, hiçbir şey göremiyorum.”</p>
				<p class="normal">“Ya şimdi?”</p>
				<p class="normal">“Hayır, yine göremiyorum...”</p>
				<p class="normal">Sonra birdenbire, bir ışık fıskiyesi yüzüne çarptı, her yanını sardı. Adalı kız, neşe içinde:</p>
				<p class="normal">“Ah şimdi görüyorum!” dedi ve gözlerinin içinde iki küçük alevle, gülümseyerek can verdi.</p>
			</body>
</html>