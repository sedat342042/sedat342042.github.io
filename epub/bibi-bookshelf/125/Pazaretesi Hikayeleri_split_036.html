<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_34">Peynir Çorbası</h2>
				<p class="normal">Beşinci katta küçük bir oda, yağmurun çatıya açılan pencereleri üzerine dikine yağdığı ve –şimdiki gibi gece olunca– çatılarla birlikte karanlığın ve boranın içine karışmışa benzeyen o tavan aralarından biri. Ama yine pekâlâ konforlu, içeriye girilince, insana rüzgârın gürültüsü ve oluklarda parıldayan yağmur sularıyla bir kat daha artan, ne olduğunu bilmediğim bir rahatlık ve ferahlık hissi geliyor; insan kendini büyük bir ağacın tepesinde sıcak bir yuvada sanıyor. Şimdilik yuva bomboş. Odanın sahibi içerde yok. Fakat neredeyse geleceği ve odada adeta her şeyin onu beklediği hissediliyor. Kül bağlamış güzel bir ateşin üstünde küçük bir tencere rahat rahat, memnun bir mırıltıyla kaynıyor. Doğrusu bir tencere için vakit hayli geç. Nitekim bu da, alev göre göre kararmış kenarlarına bakılınca işe alışkın olduğu anlaşılıyor ama, yine zaman zaman sabırsızlanıyor ve buharın kuvvetiyle kapağı kalkıyor. O zaman içinden iştah açıcı bir nefes sıcaklık yükseliyor ve bütün odaya yayılıyor.</p>
				<p class="normal">Ah o peynir çorbasının güzel kokusu...</p>
				<p class="normal">Bazen de küllü ateş biraz canlanıyor. Kütüklerin arasındaki küller çöküyor ve küçük bir alev denetliyor ve her şeyin yerli yerinde olup olmadığını yokluyormuş gibi, odayı alt tarafından aydınlatarak taban tahtaları üzerinde sekiyor. Evet, doğrusu her şey yerli yerinde; efendi ne zaman canı isterse, gelebilir. Pencerelerin Cezayir işi incecik perdeleri çekilmiş, aynı tüller karyolanın etrafını pek güzel çevirmiş... İşte orada, ocağın yanında büyük bir koltuk uzanıyor. Bir köşede sofra kurulmuş, üstünde hemen yakılmaya hazır bir lamba, bir kişilik tabak, kaşık ve çatal, tabağın yanında da tek başına sofraya oturanların yoldaşı bir kitap... Nasıl tencere ateşten kararmışsa, tabakların çiçekleri de sudan sararmış, kitabın kenarları buruşmuş, her şeye bir alışkanlığın biraz yorgun sevgisi sinmiş. Efendinin her gece eve pek geç döndüğü ve dönüşünde için için pişen ve odayı mis gibi kokulu ve sıcak tutan böyle sade ve hazır bir akşam yemeği bulmaktan hoşlandığı hissediliyor.</p>
				<p class="normal">Ah o peynir çorbasının güzel kokusu.</p>
				<p class="normal">Bu bekâr odasının düzenini görünce, sahibinin bir memur, bütün hayatlarına tam vaktinde daireye gitmek alışkanlığıyla etiketli dosya düzeni sinmiş o titiz insanlardan biri olduğunu tahmin ediyorum. Bu kadar geç dönmesi için de, herhalde posta veya telgrafta gece servisinde çalışması gerek. Onu buradan, bir parmaklığın arkasında, alpaka kollukları ve kadife takkesiyle, mektupları pullayarak, ayırarak, telgrafların mavi şeritlerini makaralarından çıkararak, uykuya veya eğlenceye dalan Paris’e bütün ertesi günkü işleri hazırladığını görüyorum. Fakat hayır, böyle değilmiş. Ocağın küçücük alevi odayı yoklarken, duvara asılmış kocaman fotoğrafları aydınlatıyor. Karanlıktan derhal, yaldızlı çerçeveler içinde, şahane harmanilere bürünmüş imparator Augustus, Muhammed, Roma şövalyesi ve Ermenistan valisi Felix, taçlar, miğferler meydana çıkıyor, bütün bu değişik başlıkların altında hep aynı vakur ve dik baş, ev sahibinin, yesin diye bu mis kokulu çorbanın sıcak küller üstünde için için pişip kaynadığı o mutlu asilzadenin başı...</p>
				<p class="normal">Ah o peynir çorbasının güzel kokusu...</p>
				<p class="normal">Şüphesiz değil, o posta memuru filan değil. O bir imparator, bir cihan hâkimi, haftanın her gecesinde Odéon’nun kubbesini çın çın çınlatan ve:</p>
				<p class="normal">“Muhafızlar, yakalayın şunu!” deyince, muhafızların hemen emre itaat ettiği, o Allahın sevgili kullarından biri. Şu anda, orada, nehrin öbür yakasındaki sarayında bulunuyor. Ayağında yüksek ökçeli çarık, sırtında harmani, sütunlar arasında dolaşıyor, şiir okuyor, kaşlarını çatıyor ve tragedya tiratlarında canı sıkılmış gibi harmanisine sarınıyor. Gerçekten boş sıralar önünde oynamak o kadar hazin ki! Hele tragedya gecelerinde Odéon salonu pek geniş, pek soğuk oluyor!.. Harmanisinin altında yan dönmüş imparator, birdenbire bütün vücudunda sıcak bir nefesin dolaştığını hissediyor. Gözü parlıyor, burun delikleri açılıyor... Eve dönünce, odasını henüz sıcak, sofrayı kurulu, lambayı hazır ve bütün o küçük yuvasını, özel hayatlarında sahnedeki biraz savruk hallerinin acısını çıkarmak isteyen sanatkârların o burjuvalara has titizliğiyle düzenli bulacağını düşünüyor. Tencerenin kapağını kaldırdığını ve çiçekli tabağına çorba doldurduğunu görür gibi oluyor.</p>
				<p class="normal">Ah o peynir çorbasının güzel kokusu...</p>
				<p class="normal">Artık o andan başlayarak büsbütün başka bir adam oluyor. Harmanisinin düzgün kıvrımlarında, mermer merdivenlerde, sütunlarının katılığında kendisini sıkan hiçbir şey kalmıyor. Canlanıyor, oyununa hız veriyor, olayı süratle sonuca götürüyor. Düşünün bir kere, ya ateş sönüverirse... Zaman geçtikçe, gözünde tüten şeyler, biraz daha yakına geliyor ve kendisine öyle kuvvet veriyor ki. Mucize! Odéon’un havası ısınıyor. Koltuklarında uyuşukluktan kurtulan devamlı müşteriler, bu Marancout’un özellikle son sahnelerde gerçekten fevkalade olduğunu görüyorlar. Pek doğru, oyunun sonunda, hainlerin hançerlendiği, prenseslerin evlendirildiği o kuşkuya yer bırakmayan dakikalarda, imparatorun yüzü öyle garip bir huzur ve mutluluk içinde ki. O kadar heyecan ve tiratla karnı büsbütün acıkmış, kendini odasında, küçücük sofrasına oturmuş sanıyor ve peynir çorbası tam kıvamında pişip de sıcak sıcak sofraya gelince, kaşığa takılan o güzelim beyaz iplikleri daha şimdiden görüyormuş gibi, bakışları tatlı bir gülümsemeyle Cinna’dan Maximus’a gidip geliyor.</p>
			</body>
</html>