<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_26">Poğaçalar</h2>
				<p class="ortaitalik">I</p>
				<p class="normal">Günlerden bir pazar sabahı, Turenne sokağındaki pastacı Sureau, çırağını çağırdı ve ona:</p>
				<p class="normal">“İşte M. Bonnicar’ın poğaçaları,” dedi, “al götür ve çabuk dön... Bugün Versailles’lılar Paris’e girmiş diyorlar.”</p>
				<p class="normal">Politikaya aklı ermeyen küçük, sıcak sıcak poğaçaları bir tepsiye yerleştirdi, tepsiyi beyaz bir örtüyle sardı ve hepsini külahının üzerine iyice oturtarak, M. Bonnicar’ın oturduğu Saint-Louis adasına doğru koşa koşa yola çıktı. Hava pek güzeldi, manav dükkânlarını leylak demetleri ve kiraz dallarıyla dolduran o bol güneşli mayıs günlerinden biriydi. Uzaktan gelen silah seslerine ve sokak başlarında çalınan toplanma borularına rağmen, bütün bu eski Marais mahallesi sakin çehresini koruyordu. Havada bir pazar havası, avlularda el ele vermiş zıplayan çocuklar, kapıların önünde birbirlerine raketle tüy takılı toplar atan kocaman kızlar vardı. Sonra ıssız sokağın ortasında, o güzelim sıcak hamur kokuları içinde tin tin yürüyen bu küçük beyaz siluet, o çarpışma sabahına safdil ve yabanlıklarını giymiş gibi bir manzara veriyordu. Mahallenin bütün canlılığı Rivoli sokağına boşanmış gibiydi. Toplar çekiliyor, barikatlar yapılıyordu. Her adımda öbek öbek toplanmış halk, şuraya buraya koşuşan milli muhafızlar. Ama küçük pastacı ölçülü davranışını hiç bozmadı. Bu çocuklar kalabalık içinde, sokağın gürültü ve patırtısı arasında yürümeye alışıktırlar; en çok bayram ve şenlik günlerinde, yılbaşı günleriyle yortu pazarlarının kalabalığında sağa sola koşarlar. Onun için ihtilallerde şaşkına dönmezler.</p>
				<p class="normal">O küçük beyaz külahın çarpışmaktan kaçınarak, nazlı nazlı sallanarak, kâh pek hızlı, kâh şiddetli bir koşma arzusunun hissedildiği zoraki bir yavaşlıkla, kepler ve süngüler arasından yol bulması pek hoştu. Savaş onun nesine gerekti! Asıl iş, öğleye doğru Bonnicar’ların evine yetişmek ve bekleme odasının küçük masası üzerinde kendisini bekleyen bahşişi çabucak cebe indirmekti.</p>
				<p class="normal">Birdenbire kalabalıkta müthiş bir itişip kakışma oldu ve Cumhuriyet’in yetimleri, şarkı söyleyerek hızlı adımlarla geçtiler. Bunlar tüfek, kırmızı kuşak ve kocaman çizmelerle süslenmiş, on ikiyle on beş yaşları arasında bir sürü yumurcaktı. Karnaval gününde kâğıttan birer külah ve pembe renkte komik birer şemsiye parçasıyla bulvarların çamurunda koşturup dururken ne kadar gurur duyuyorlarsa, asker kılığına girmiş olmakla da o kadar böbürleniyorlardı. Bu sefer, küçük pastacı, itişip kakışmalardan yuvarlanmamak için epey zahmet çekti; fakat o, tepsisiyle o kadar çok buz üstünde kaymış ve yaya kaldırımı üzerinde o kadar çok kaydırak oynamışti ki, poğaçalar korktuklarıyla kaldılar. Maalesef bu coşkunluk, bu şarkılar, bu kırmızı kuşaklar, hayranlık, merak, küçük çırağı, bu kadar hoş bir güruhla birlikte birazcık yol yürümek arzusuna düşürdü. Farkına varmadan belediye ve Saint-Louis adasının köprülerini geçti ve bu çılgın koşunun tozu dumanı içinde, kim bilir nerelere sürüklendi.</p>
				<p class="ortaitalik">II</p>
				<p class="normal">En az yirmi seneden beri Bonnicar’ların evinde pazar günleri poğaça yemek âdet olmuştu. Tam saat on ikide, büyük küçük bütün aile erkânı salonda toplanmış bulunurken, canlı ve neşeli bir çıngırak sesi duyulunca herkes:</p>
				<p class="normal">“İşte pastacı da geldi!” derdi.</p>
				<p class="normal">O zaman, bütün bu mutlu burjuvalar, uzun bir iskemle tıkırtısı, yabanlık elbiselerin fışırtısı, sofranın önünde bir neşeli çocuk coşkunluğuyla bir gümüş sahana karşılıklı dizilmiş poğaçaların etrafına yerleşirlerdi.</p>
				<p class="normal">O gün çıngırak bir türlü çalmadı. M. Bonnicar, içerleyerek saate, üstüne içi saman dolu bir balıkçıl oturtulmuş ve o zamana kadar bir dakika bile şaşmamış olan eski konsol saatine baktı. Çocuklar, çırağın her pazar sökün ettiği köşebaşını gözetleyerek camlarda esnediler. Konuşmalar da artık gevşiyordu. Birbiri ardı sıra on iki defa vuruşuyla öğle vaktinin büsbütün iştaha getirdiği açlık yüzünden, pike sofra örtüsü üzerinde parlayan antika gümüş takımı ve çepeçevre, katı, beyaz küçük külahlar halinde katlanmış peçetelere rağmen, yemek salonu pek geniş, pek hazin görünüyordu.</p>
				<p class="normal">İhtiyar hizmetçi kadın birkaç defa gelip efendisinin kulağına rostonun yanmak üzere olduğunu, bezelyelerin fazla kuruduğunu fısıldamıştı. Fakat M. Bonnicar poğaçasız sofraya oturmamakta inat ediyordu. Sonunda, Sureau’ya fena halde kızarak, bizzat gidip bu görülmemiş gecikmenin anlamını öğrenmeye karar verdi. Bastonunu havaya kaldırarak, ateş püsküre püsküre evden çıkarken, komşular kendisine haber verdiler:</p>
				<p class="normal">“Aman, dikkat edin M. Bonnicar... Versailles’lılar Paris’e girmiş diyorlar.”</p>
				<p class="normal">Kulağına hiçbir şey girmiyordu, hatta Neuilly’den su boyunca gelen silah sesleriyle belediyeden atılarak mahallenin bütün camlarını sarsan tehlike işareti topunu bile duymadı.</p>
				<p class="normal">“Ah şu Sureau hınzırı!.. Ah şu Sureau hınzırı!..”</p>
				<p class="normal">Apar topar giderken, coşarak kendi kendine söyleniyor ve daha şimdiden dükkânın ortasında bastonuyla yere vurarak vitrinin camlarını ve şambabası tabaklarını zangır zangır titrettiğini görür gibi oluyordu. Louis-Philippe köprüsündeki barikat, hiddetini ikiye böldü. Orada güneşe karşı, kaldırımı sökülmüş yere uzanmış, haşin suratlı birkaç Com-<br class="chapter"/>mune’lü vardı.</p>
				<p class="normal">“Nereye gidiyorsunuz, vatandaş?”</p>
				<p class="normal">Vatandaş derdini anlattı. Fakat poğaça hikâyesi şüpheli göründü; hem sonra M. Bonnicar, o pazarlık güzel redingotu ve altın gözlükleriyle tam bir ihtiyar gericiye benziyordu. Komün’lüler:</p>
				<p class="normal">“Herif hafiye,” dediler, “Rigault’ya göndermeli.”</p>
				<p class="normal">Bunun üzerine, barikatı bırakıp gitmek pek işlerine gelen dört gönüllü, hiddetinden çılgına dönen zavallı adamcağızı, dipçik vura vura, önlerine kattılar.</p>
				<p class="normal">Yollarını nasıl hesap ettiler bilmiyorum, fakat yarım saat sonra hepsi de ordunun eline düşmüş ve Versailles’a doğru yola çıkmaya hazırlanan uzun bir esir kafilesine katılmışlardı. M. Bonnicar, durmaksızın itiraz ediyor, bastonunu kaldırıyor, yüzüncü defa olarak macerasını anlatıyordu. Maalesef bu muazzam hercümercin içinde bu poğaça masalı o kadar saçma, o kadar akla sığmaz görünüyordu ki, subaylar sadece gülüp geçiyorlardı.</p>
				<p class="normal">“Pekâlâ, pekâlâ babalık... Derdinizi Versailles’da anlatırsınız.”</p>
				<p class="normal">Kafile yaylım ateşlerinin dumanından henüz bembeyaz olan Champs-Elysées’den iki sıra nişancı arasında harekete geçti.</p>
				<p class="ortaitalik">III</p>
				<p class="normal">Esirler, beşer beşer, sıkışık ve yekpare saflar halinde yürüyorlardı. Kafilenin dağılmasına engel olmak için, birbirlerinin koluna girmeye mecbur tutulmuşlardı. Bu upuzun insan sürüsü, yolun tozunu tepe tepe giderken, adeta şiddetli bir sağanak gürültüsü çıkarıyordu.</p>
				<p class="normal">Biçare Bonnicar rüya gördüğünü sanıyordu. Terleyerek, nefes nefese, korkudan ve yorgunluktan serseme dönmüş, kafilenin sonunda, gazyağı ve içki kokan iki acuzenin arasında sürüklenip gidiyor ve beddualarında sık sık:</p>
				<p class="normal">“Pastacı, poğaçalar!..” kelimelerini tekrarladığını duyan etrafındakiler, zavallının aklını kaçırdığını sanıyorlardı.</p>
				<p class="normal">Gerçekten biçare adamın aklı başından gitmişti. Yoksa yokuşlarda, inişlerde, kafilenin safları birbirinden biraz ayrılınca, ötede, boşlukları dolduran toz duman içinde, Sureau’nun dükkânındaki küçük çırağın beyaz ceketiyle külahını gördüğünü sanabilir miydi? Yolda on kere böyle bir sanıya kapıldı! Bu küçük beyaz parıltı, nispet vermek istiyormuş gibi, şöyle bir görünüyor, sonra bu üniforma, önlük ve paçavra dalgası içinde gözden kayboluyordu.</p>
				<p class="normal">Sonunda, gün batarken Versailles’a vardılar. Bu üstü başı perişan, toz toprak içinde, kızgın, gözlüklü ihtiyar burjuvayı görünce, herkes adamcağızda tam bir cani suratı olduğunda birleşti.</p>
				<p class="normal">“Bu Félix Pyat’dır... Hayır! Delescluze’dür!” diyorlardı. Kafileyi getiren nişancılar, Bonnicar’ı sağ salim Orangerie’nin avlusuna sokuncaya kadar akla karayı seçtiler. Ancak orada zavallı sürü dağılmak, yerlere uzanmak, nefes almak imkânını buldu. Kimi uyuyor, kimi küfrediyor, kimi öksürüyor, kimi de ağlıyordu. Bonnicar’a gelince, o uyumuyordu, ağlamıyordu. Bir merdivenin basamağına ilişmiş, başı elleri arasında, açlıktan, utançtan, yorgunluktan canı çıkmış, başına gelenleri düşünüyordu. Evden çıkışı, meraka düşen davetlileri, akşama kadar sofrada kalan ve hâlâ kendisini bekleyen çatal bıçağı, sonra kendisine yapılan hakaretler, duyduğu küfürler, yediği dipçikler, bütün bunlar, sözünü tutmayan bir pastacının yüzündendi.</p>
				<p class="normal">Birdenbire yanı başında bir ses ona:</p>
				<p class="normal">“Mösyö Bonnicar,” dedi, “işte poğaçalarınız!” Adamcağız başını kaldırıp da Sureau’nun dükkânındaki küçük çırağı görünce, hayretlere düştü. Cumhuriyet’in yetimleriyle birlikte yakayı ele vermiş olan çırak, beyaz önlüğünün altına sakladığı tepsiyi açmış, kendisine uzatıyordu, işte böylece, isyana ve esarete rağmen, M. Bonnicar, o pazar da öteki pazar günleri gibi poğaçasız kalmadı.</p>
			</body>
</html>