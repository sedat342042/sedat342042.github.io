<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_25">Père-Lachaise Çarpışması</h2>
				<p class="normal">Bekçi gülmeye başladı:</p>
				<p class="normal">“Burada çarpışma mı? Burada çarpışma filan olmadı ki. Bu, gazetelerin icadı... Neler olup bittiğini bakın ben size anlatayım. Ayın 22’si, yani pazar günü akşamı, 7’lik bir top bataryası ve yeni model bir mitralyöz ile otuz kadar Komün topçusunun geldiğini gördük. Mezarlığın tam tepesinde mevzi aldılar. O kısmın bekçiliği bende olduğu için, gelenleri ben karşıladım. Mitralyözleri şu yolun köşesinde, bizim nöbetçi kulübesinin yanındaydı; topları biraz daha aşağıda, şu düzlükte bulunuyordu. Gelir gelmez, beni zorlayarak birçok dua odasını açtırdılar. İçlerinde ne varsa hepsini kırıp dökecekler, yağma edecekler sandım. Fakat reisleri, her şeyi yoluna koydu, adamlarının karşısına geçerek onlara şöyle küçük bir nutuk çekti:</p>
				<p class="normal">‘Elini herhangi bir şeye sürecek olan domuzun derhal suratını dağıtırım... Haydi, şimdi dağılın!..’ Ufak tefek, bembeyaz bir ihtiyardı, göğsünde Kırım ve İtalya madalyaları vardı. Üstelik barut gibi sert bir adama benziyordu. Emrindekiler, bir dediğini iki etmediler. Doğrusunu söylemek gerek, mezarlardan hiçbir şey aşırmadılar, hatta Dük de Morny’nin tek başına, iki bin frank eden haçını bile.</p>
				<p class="normal">Ama yine, bu Komün topçuları, aşağının bayağısı ayaktakımıydı. Sözümona topçuların, üç frank elli santimlik çifte gündelikleri cebe indirmekten başka bir şey düşündükleri yoktu... Bu mezarlıkta nasıl yaşadıkları görülecek şeydi! Kabirlerin mahzenine, Morny’ninkine, Favronne’unkine, hani şu imparatorun sütninesinin yattığı güzel mezar odasına girip üst üste yatıyorlardı. Şaraplarını soğusun diye Champeaux’nun mezar odasına koyuyorlardı. Orada bir çeşme vardır da. Sonra kadın da getiriyorlardı. Ta sabahlara kadar içki, bir âlem ki sormayın! Herhalde bizim ölülerin duymadığı rezalet kalmamıştır.</p>
				<p class="normal">Evet, bu haydutlar öyle pek becerikli değillerdi ama yine de Paris’e çok zararları dokunuyordu. Mevzileri o kadar mükemmeldi ki. Zaman zaman bir emir geliyordu:</p>
				<p class="normal">‘Louvre’a ateş edin... Palais-Royal’e ateş edin...’</p>
				<p class="normal">İhtiyar derhal topları çeviriyor ve petrollü gülleler sıra sıra, şehrin üzerine uçuyordu. Aşağıda olup biten şeylerden hiç kimsenin haberi yoktu. Silah seslerinin yavaş yavaş yaklaştığı duyuluyordu, fakat Komün’lülerin aldırış ettikleri yoktu. Chaumont’dan, Montmartre’dan, Père-Lachaise’den karşı tarafı çapraz ateşine aldıkları için, Versailles’lıların ilerleyebileceğini ummuyorlardı. Denizciler Montmartre tepesine çıkıp da bize ilk gülleyi gönderdikleri zaman herkeste hoşafın yağı kesildi.</p>
				<p class="normal">Doğrusu bunu hiç beklemiyorlardı.</p>
				<p class="normal">Ben bile aralarında, Morny’nin mezarına dayanmış, pipomu içip duruyordum. Güllelerin geldiğini işitince, ancak kendimi yere atmaya zaman bulabildim. Evvela bizim topçular, bunu bir atış hatası veya kafayı fazla çekmiş bir arkadaşın muzipliği sandılar... Ama nerede o bolluk! Beş dakika sonra Montmartre’dan yine şimşekler çaktı ve yine bir sürü gülle, evvelkiler gibi bizim tarafa cuk oturdu. Artık bu sefer bizim babayiğitler top, mitralyöz, ne varsa hepsini bırakıp tabanları kaldırdılar. Koca mezarlık kendilerine dar geliyordu.</p>
				<p class="normal">Boyuna:</p>
				<p class="normal">‘İhanete uğradık... İhanete uğradık!’ diye bağrışıyorlardı.</p>
				<p class="normal">İhtiyara gelince, o tek başına, gülle yağmuru altında bataryasının etrafında fır dönüyor ve topçularının kendisini bırakıp savuştuklarını görünce, hiddetinden ağlayacak gibi oluyordu.</p>
				<p class="normal">Ama yine akşama doğru, gündelik dağıtılan saatte, birkaçı sökün etti. Bakın, mösyö, şu bizim nöbetçi kulübesinin üzerine bakın. O akşam gündelik almaya gelenlerin adları hâlâ duruyor, ihtiyar yoklama yapıyor ve bulunanların adını oraya yazıyordu: Sidoine, burada; Choudeyras, burada; Billot, Vollon...</p>
				<p class="normal">Görüyorsunuz ya, artık topu topu dört beş kişiydiler. Ama yanlarında karılar da vardı. Ah, o akşamı hiç unutamayacağım. Paris yanıyordu. Belediye, cephanelik, bütün o erzak dolu ambarlar alev alevdi. Père-Lachaise’de ortalık gündüz gibi aydınlıktı. Komün’lüler tekrar top başı etmek istediler. Fakat pek az kişi kalmışlardı, sonra Montmartre’dan de ödleri kopuyordu. Tuttular, bir mahzene girdiler, yanlarındaki karılar ile birlikte içip şarkı söylemeye koyuldular.</p>
				<p class="normal">İhtiyar, Favronne mezar odasının kapısındaki şu iki kocaman taş figürün arasına oturmuş, yanan Paris’e korkunç korkunç bakıyordu. Onu o halde görseydiniz, son gecesini yaşadığı içine doğmuş derdiniz.</p>
				<p class="normal">O andan itibaren artık neler olup bittiğini bilmiyorum. Evime, şu dallar arasına gizlenmiş küçücük barakayı görüyorsunuz ya, işte oraya döndüm. Pek yorgun düşmüştüm, elbisemi çıkarmadan, fırtına gecelerinde olduğu gibi lambamı söndürmeden, yatağımın üzerine uzandım... Birdenbire kapıya hızlı hızlı vuruldu. Karım titreye titreye kapıyı açmaya gitti. Yine Komün’lülerle başımız belaya uğrayacak sanıyorduk... Meğer denizcilermiş. Bir binbaşı, birkaç asteğmen, bir de hekim. Bana:</p>
				<p class="normal">‘Kalkınız... Bize kahve pişiriniz,’ dediler.</p>
				<p class="normal">Kalktım, kahve pişirdim. Mezarlıkta, sanki kıyamet günü gelmişti de, bütün ölüler dinliyormuş gibi belirsiz bir mırıltı vardı. Subaylar, ayakta, kahvelerini çabucak içip bitildiler, sonra beni de yanlarına alıp dışarıya çıktılar.</p>
				<p class="normal">Her taraf asker ve denizci doluydu. Beni bir takımın başına geçirdiler. Hep birlikte mezarları bir bir araştırmaya başladık. Zaman zaman askerler, yaprak kımıldadığını görünce, ağaçlıklı bir yolun sonuna, bir büstün üzerine, bir parmaklığa silah sıkıyorlardı. Şurada burada, bir dua odasının köşesine gizlenmiş birkaç zavallıyı yakaladılar. Adamcağızların hesabı derhal görüldü... Bizim topçuların da başına aynı akıbet geldi, kadın erkek hepsini bizim nöbet kulübesinin önünde yığın halinde gördüm. Madalyalı ihtiyar da aralarındaydı. Doğrusu, sabahın o ayazında görülecek manzara değildi. Brrr... Asıl içime dokunan şey, o aralık Roquette hapishanesinden getirilen uzun bir kafile oldu. Bunlar milli muhafızlardı, geceyi hapishanede geçirmişlerdi. Kafile, cenaze alayı gibi ağır ağır, ağaçlıklı büyük yoldan çıkıyordu. Bir kelime, bir şikâyet bile işitilmiyordu. Bu zavallılar, o kadar bitkin, o kadar halsizdiler ki... İçlerinde yürürken uyuyanlar bile vardı. Biraz sonra ölmek düşüncesi bile kendilerini uyandırmıyordu. Hepsini mezarlığın şu dip tarafına götürdüler, yaylım ateşi başladı. Yüz kırk yedi kişiydiler. Tabii, iş pek uzun sürdü... İşte Père-Lachaise çarpışması dedikleri şey bu...</p>
				<p class="normal">Bekçi, sözünün burasında, onbaşısını görür görmez, derhal yanımdan ayrıldı. Ben de yapayalnız, son gündelik dağıtmada, ateşe verilen Paris’in ışığında nöbetçi kulübesinin üzerine yazılmış isimlere bakakaldım. Zihnimde, güllelerle delik deşik olmuş, kanla ve alevle kıpkırmızı kesilmiş o mayıs gecesini, yol ağzında bırakılmış toplar, etraftaki mahzenler açık, mezar odalarında rezalet, hemen çevrede, bu kubbe, sütun ve alevlerin kımıldanışıyla canlanan taştan tasvir yığını arasında Balzac’ın uzaklara bakan geniş alınlı, iri gözlü büstüyle, donanmış bir şehir gibi aydınlık, bu ıssız ve büyük mezarlığı yaşattım.”</p>
			</body>
</html>