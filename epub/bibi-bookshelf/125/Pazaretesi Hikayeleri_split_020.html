<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_19">Alsace! Alsace!</h2>
				<p class="normal">Birkaç sene evvel Alsace’ta bir yolculuk yapmıştım ki, en güzel hatıralarımdan biridir, insanın hafızasına raylar ve telgraf telleriyle çizik çizik olmuş memleket manzaralarından başka bir şey bırakmayan öyle anlamsız bir tren yolculuğu değil, fakat sırtta çanta, elde adamakıllı sağlam bir asa, çenesi pek düşük olmayan bir yol arkadaşıyla yayan bir gezinti... Bu ne hoş yolculuktur, bilseniz! Görülen şeyler insanın aklında kalıyor!</p>
				<p class="normal">Özellikle Alsace’ın bize kapıları kapandığı şu anda, bu kaybolan memlekete ait bütün eski izlenimlerim, ormanların, güneş ışığına boğulmuş, sakin köylerin üstünde yeşil perdeler gibi yükseldiği, bir dağ dönemecinde çan kulelerinin, içinden ırmak geçen fabrikaların, bıçkıhanelerin, değirmenlerin meydana çıktığı ve ovanın yeşil serinlikleri arasından meçhul bir kıyafetin göz alıcı manzarasının birdenbire peyda oluverdiği harikulade bir diyarda uzun gezintilerin o hayretten hayrete düşüren lezzetiyle içimde uyanıyor...</p>
				<p class="normal">Allahın günü, daha şafak sökmeden ayaktaydık.</p>
				<p class="normal">Hanın garsonu:</p>
				<p class="normal">“Mosye! Mosye!.. Saat dört!” diye bağırırdı. Çabuk yataktan fırlar, çantayı sırtımıza vurduğumuz gibi, el yordamıyla, gıcırdayan ve nerdeyse kırılacak hissini veren küçük ve tahta bir merdivenden inerdik, yola çıkmadan önce, aşağıda, o geniş han mutfağında bir kadeh kirş yuvarlardık. Ürperişleriyle, sisleri ve nemli camları hayal ettiren o boğumlu kütük ateşi çoktan yanmış olurdu. Sonra, haydi yola!</p>
				<p class="normal">İlk anlar biraz güç gelirdi. O saatte bir önceki günün bütün yorgunluğu kendini hissettirirdi. Gözler henüz mahmur, hava henüz uykulu olurdu. Ama yine yavaş yavaş soğuk çiy dağılır, sis güneşte uçup giderdi... Biz boyuna yürürdük... Sıcak bastığı zaman, yemeğimizi yemek için bir kaynağın, bir ırmağın kenarında mola verirdik. Otların içine uzanarak, akar suyun şırıltısıyla uykuya dalardık. Kurşun gibi vızıldayarak yüzümüzü sıyırıp geçen kocaman bir yabanarısının hamlesiyle uykudan uyanırdık... Ortalık serinleyince tekrar yola düzülürdük. Çok geçmeden güneş alçalır ve güneş alçaldıkça yol daha kısa görünürdü. Bir varılacak yer, bir sığınılacak yer aranırdı ve yorgun argın, kâh bir han odasında, kâh bir ot ambarında, kâh açıkta, bir harman yığınının altında, kuş cıvıldamaları, yaprakların arasında böcek kıpırdanmaları, sessiz uçuşlar, insan pek fazla yorgun olunca rüya başlangıcına benzeyen bütün o gece mırıltıları içinde uykuya dalınırdı.</p>
				<p class="normal">Yol boyunca birbirinden aralıklı rast geldiğimiz bütün o güzel köylerin isimleri neydi? Şimdi aklıma hiçbir isim gelmiyor, fakat özellikle Yukarı Ren’de birbirlerine o kadar benziyorlardı ki, değişik saatlerde içlerinden geçe geçe, bana yalnız bir tanesini görmüşüm gibi geliyor. Büyük bir sokak, kurşun çerçeveli, ömürotu ve gül ağacı sarılmış küçük vitraylar, ihtiyarların kocaman pipolarını içerek dayandığı, kadınların yolda oynayan çocukları çağırmak için üstünden sarktığı parmaklıklı kapılar... Sabahleyin biz geçerken her şey uyurdu. Ahırlarda samanın karıştığını yahut kapı altlarındaki köpeğin acele acele nefes aldığını ancak duyardık. İki fersah ötede köy uyanırdı. Açılan pancurların, tokuşan kovaların, dolan arkların gürültüsü duyulurdu. İnekler kuyruklarıyla sinekleri kaçırarak, battal battal yalağa giderlerdi. Daha uzakta, yine hep aynı köy, fakat yazın öğle sonlarına has o geniş sessizliği, yalnız köy evlerinin çatılarına kadar tırmanan dallar boyunca yükselen arı vızıltısıyla okuldan gelen o ezik makam. Bazen köyün bir ucunda küçük bir köşe, fakat köy değil, bir eyalet köşesi, yepyeni ve pırıl pırıl bir sigorta plakası, noter tabelası veya hekim ziliyle iki katlı, bembeyaz bir ev. Geçerken, piyanoda bir vals duyardık. Biraz eskimiş bir hava, yeşil pancurlardan güneşli yola dökülürdü. Daha sonra, akşam karanlığında sığırlar köye döner, ipekhanelerden akın başlardı. Ne gürültü, ne canlılık! Herkes kapılara dökülür, sarışın çocuk kümeleri sokağa çıkar ve pencere camları, batan güneşin nereden geldiği belli olmayan kocaman bir ışığıyla aydınlanırdı...</p>
				<p class="normal">Alsace köyünün pazar sabahları dua saatlerindeki halini hatırladıkça içim ferahlar: Issız sokaklar, kapılarında güneşlenen birkaç ihtiyarı saymazsak, bomboş evler; kilise tıklım tıklım, güpegündüz yakılan mumların o baygın ve pembe, güzel tonlarına boyanmış vitraylar, geçerken nefes nefes kulağa gelen ilahi, başı açık, elinde bir buhurdan, fırından ateş almaya giden kırmızı kaftanlı bir ilahici çocuğun acele acele meydandan geçişi...</p>
				<p class="normal">Bazen de günlerce köye uğramadığımız olurdu. Hep baltalık ormanlar, üstü kapalı yollar, hani şu Ren boyunca uzanan ve o güzel yeşil suyunun böcek vızıltılarıyla dolu bataklık yerlerde kaybolduğu küçük ve narin korular arardık. Uzaktan uzağa, dalların ince örgüsü arasından, sallar ve adalardan kesilmiş otlarla tepeleme dolu oldukları için, kendileri de dağınık ve akıntıya kapılmış adacıklara benzeyen kayıklarla yüklü o koca nehri görürdük. Sonra Ren ile Rhône arasındaki kanal, kanal boyunca giden kavaklar ve kavakların bu tanıdık, adeta özel, dar sahillerle hapsedilmiş suda birbiriyle birleşen yeşil uçları. Kıyıda, şurada burada, bir bent muhafızının kulübesi, bendin seti üzerinde yalınayak koşuşan çocuklar ve köpük fışkırmaları içinde, kanalın bütün genişliğini kaplayarak yavaşça ilerleyen uzun kütük yığınları.</p>
				<p class="normal">Sonra, zikzaklardan ve avare dolaşmalardan bıkınca, iki yanına serin gölgeli ceviz ağaçları dikilmiş, sağda Vosges sıradağları, öbür tarafında Schwartzwald (Kara Orman), <br class="chapter"/>Bâle’e giden dümdüz ve bembeyaz anayolu tuttururduk.</p>
				<p class="normal">Hele o ağır temmuz güneşinde, bu Bâle yolunun kenarında, yanımızda bir tarladan öbür tarlaya birbirlerini çağıran keklikler ve başlarımızın üstünde melankolik patırdısına devam eden anayol, hendeğin kuru otları üzerine boylu boyunca uzanmış, o nefis molalarım. Zaman zaman, bir arabacının küfürü, bir çıngırak, bir dingil gürültüsü, taş kıran bir işçinin balyozu, saf halinde büyük bir kaz sürüsünü ürküterek geçen bir jandarmanın acele dörtnalı, yüklerinin altında bitkin çerçiler, birdenbire anayoldan saparak ta sonunda bir ova, bir çiftlik, inzivaya çekilmiş bir hayat bulunduğu hissedilen, yabani çitlerle çevrili dar bir patikaya dalan, kırmızı şeritli mavi önlüğüyle bir posta dağıtıcısı.</p>
				<p class="normal">Hele yaya yolculuğun o güzel muziplikleri, bir türlü bitip tükenmek bilmeyen o kestirmeler, araba tekerleklerinden, atların tepinmesinden meydana gelip de sizi bir tarlanın göbeğine çıkarıp bırakan o aldatıcı patikalar, bir türlü açılmayan sağır kapılar, tıklım tıklım dolu hanlar, sonra sağanak, sıcacık havada çabucak uçup giden, ovaları, sürülerin postunu, çobanın yamçısına varıncaya kadar her şeyi tüttüren o canım yaz sağanakları.</p>
				<p class="normal">Alsace tepesinden inerken, bizi ormanın içinde yakalayan müthiş bir yağmuru hatırlarım. Tepedeki handan ayrıldığımız zaman bulutlar altımızdaydı. Ancak birkaç çamın ucu meydandaydı. Fakat biz aşağıya doğru indikçe, tam manasıyla rüzgârın, yağmurun ve dolunun içine dalıyorduk. Çok geçmeden bir şimşek örgüsü içine düştük, kıskıvrak yakalandık. Yanı başımızda, üstüne yıldırım düşen bir ağaç yere yuvarlandı. Daracık bir schlitage yolundan paldır küldür inerken, parıl parıl bir su perdesinin arasından, bir kayanın kovuğuna sığınmış bir küme kız çocuğu gördük. Ürkek ürkek birbirlerine sokulmuşlar, taze toplanmış siyah dağ çileğiyle dolu basma önlüklerini ve küçük hasır sepetlerini de bir türlü elden bırakmıyorlardı. Yemişler ışık noktalarıyla parıldıyor ve kovuğun dibinde bize dikilen o küçük siyah gözler de ıslak dağ çileklerine benziyordu. Bayırın üzerinde yatan bu kocaman çam, bu hırpani ve şirin, küçük orman kaçkınları, tam papaz Schmidt’e yakışacak bir masal konusu...</p>
				<p class="normal">Ama Rouge-Goutte’a varınca da, güzel bir çalı çırpı ateşi! Omlet, Alsace’ın o pasta gibi kıtır kıtır ve nar gibi kızarmış emsalsiz omleti alevlerin üstünde zıplayadursun, üstümüzü başımızı kurutmak için o ne canım ocak ateşiydi o!</p>
				<p class="normal">Asıl bu fırtınanın ertesi günü, insanı hayretle sarsan bir şey gördüm:</p>
				<p class="normal">Dannemarie yolu üzerinde, bir çit dönemecinde, yağmur ve doluyla mahvolmuş, biçilmiş, sellerin hücumuna uğramış harikulade bir buğday tarlası. Kırılmış saplar, birbirine girmiş yatıyordu. Ağır ve olgun başaklar, çamurun içinde ufalanmıştı ve küçük kuşlar, sürü sürü, bu mahvolmuş ürüne çullanıyor, bu ıslak samanla dolu sel çukurlarına dalıyor ve etrafa buğday sıçratıyordu. Güneşin alnında, bulutsuz bir gökyüzü altında bu yağma pek acıydı... Harap olan tarlasının önünde, iriyarı, uzun boylu, sırtı kavisli, eski Alsace modasına göre giyinmiş bir köylü, ayakta, bu manzaraya sessiz sessiz bakıyordu. Yüzünde derin bir ıstırap, fakat aynı zamanda mütevekkil ve sakin bir hal, sanki kendi kendine, bu yere uzanmış başakların altındaki toprak, o canlı, bereketli ve sadık toprak yine kendisinin ve toprak orada oldukça kedere kapılmamalı dermiş gibi, ne olduğunu bilmediğim belirsiz bir ümit vardı.</p>
			</body>
</html>