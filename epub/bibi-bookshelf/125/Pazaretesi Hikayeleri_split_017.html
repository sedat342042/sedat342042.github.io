<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_16">Geçit Salı</h2>
				<p class="normal">Savaştan önce orada, beyaz taşlardan iki yüksek ayağı ve balonlarla gemilere o kadar güzellik veren havai bir manzara içinde Seine nehrinin ufukları üzerinde süzülen katranlı halatlarıyla güzel bir asma köprü vardı. Ortadaki büyük kemerlerin altından, günde iki defa duman kasırgaları içinde, bacayı indirmeye bile lüzum kalmadan, bir çatanayla arkasındaki mavnalar geçerdi. Yanlarda çamaşır yıkayan kadınların tahta iskemleleriyle tokaçları dururdu ve küçük balıkçı kayıkları halkalara bağlı kalırdı. Suyun serinliğiyle kımıldanan büyük bir yeşil perde gibi çayırlar arasında gerilmiş duran iki yanı kavaklı bir yoldan köprüye geçilirdi. Manzaraya doyum olmazdı...</p>
				<p class="normal">Bu sene her şey değişmiş... Kavaklar yine yerinde ama yol çıkmaz olmuş. Çünkü köprü yok. Her iki ayak da havaya uçurulmuş ve taşlar etrafa dökülüp kalmış. Sarsıntıyla yarı yarıya harap olan beyaz bir geçiş ücreti ödeme kulübesi, barikat veya yıkıntı, taze bir harabe manzarasında. Halatlar, demir teller, hazin hazin suya dalmış, köprünün çöken tabanı, suyun ortasında kocaman bir gemi enkazı gibi duruyor. Mavnacılar görsün diye, üzerine bir de kırmızı bayrak dikilmiş. Seine nehri, çalı çırpı, çürümüş tahta cinsinden ne getirmişse, hepsi de çalkantılar ve girdaplarla dolu bir set halinde oraya takılmış kalmış. Manzarada bir yırtık, bir gedik ve felaket kokan bir şey var. Ufkun sıkıntısını bir kat daha artırmak için, köprüye giden iki yanı ağaçlıklı yolun yeşilliği seyrekleşmiş. O kadar sık yapraklı bütün o güzelim kavaklar, tepelerine kadar kurt üşüşmüş –ağaçlar da istilaya uğruyorlar–, tomurcuksuz, sıskalaşmış, kırık dökük dallarını uzatıyorlar ve artık faydası kalmamış, bu ıssız ve geniş yolda kocaman beyaz kelebekler ağır ağır uçuşuyor...</p>
				<p class="normal">Köprü yeniden yapılıncaya kadar, buraya kocaman bir sal getirmişler. Hani içine arabaları koşulu koşulu, çift beygirlerini sabanlarıyla beraber ve suyu görüp de sallantı başlayınca gamsız gözleri yuvarlak yuvarlak olan öküzleri doldurdukları o kocaman sallar vardır ya, onlardan biri. Hayvanlarla arabalar tam ortasına konur; yanlarda da yolcular, köylüler, kasabadaki okula giden çocuklar, sayfiyedeki Parisliler yer alır. Beygirlerin başlıklarının yanında tüller, kurdeleler dalgalanır. Adeta batmış bir gemiden kurtulanların salı. Yavaş yavaş ilerler. Zaten geçilmesi pek uzun süren Seine, eskisinden daha geniş gibi. Çöken köprünün harabeleri arkasında, hemen hemen birbirine yabancı bu iki kıyı arasında ufuk bir tür hazin ihtişamla büyür.</p>
				<p class="normal">O gün suyu geçmek için pek erken gelmiştim. Henüz kumsalda kimseler yoktu. Salcının ıslak kumun üzerinde köhne bir vagondan ibaret olan küçücük evi, kapalı ve sisten sırsıklamdı. İçeride çocukların öksürdüğü duyuluyordu.</p>
				<p class="normal">“Hey, Eugène!”</p>
				<p class="normal">Salcı, ayağını sürüye sürüye meydana çıktı:</p>
				<p class="normal">“Geldim, geldim!”</p>
				<p class="normal">Oldukça genç, yakışıklı bir kayıkçıydı. Fakat son savaşta topçuluk yapmış, ayağında bir mermi parçası, yüzü çentik çentik, romatizmadan kaskatı kesilmiş olarak dönmüştü. Adamcağız beni görünce gülümsedi:</p>
				<p class="normal">“Bu sabah kalabalıktan rahatsız olmayacaksınız mösyö.”</p>
				<p class="normal">Gerçekten salda benden başka kimse yoktu. Fakat salcı palamarı çözmeden önce, yolcular bastırdı. Evvela Corbeil pazarına giden şişman bir köylü kadın, her kolunda kocaman bir sepet. Sepetler, o yarma endamına daha okkalı bir hal vermiş, onu sımsıkı ve dimdik yürütüyor. Sonra, kadının arkasından, çukur yolda sisler içinden belli belirsiz öteki yolcular da peyda oluyor. Önce yalnız seslerini duyuyoruz. Tatlı ve ağlamaklı bir kadın sesi:</p>
				<p class="normal">“Ah Mösyö Chachignot, size yalvarırım, bize eziyet etmeyin... Görüyorsunuz ki şimdi çalışıyor... Süre verin de borcunu ödeyebilsin... Sizden yalnız bunu istiyor.”</p>
				<p class="normal">Dişsiz ve huysuz, ihtiyar bir köylü sesi:</p>
				<p class="normal">“Süre vere vere bıktım artık... Süre filan tanımam. Artık iş, icraya düştü. Onlar yapacaklarını bilirler... Hey Eugène!”</p>
				<p class="normal">Salcı bana yavaşça:</p>
				<p class="normal">“Bu Chachignot keratasıdır,” dedi. “Buradayım! Buradayım!”</p>
				<p class="normal">O sırada kumsala, kalın çuhadan bir redingot giymiş, başına da yepyeni ve kocaman bir ipek silindir şapka geçirmiş, uzun boylu bir ihtiyarın geldiğini gördüm. Bu güneşten kararmış, cildi çatlak çatlak, boğumlu elleri çapa çalmaktan bozulmuş köylü, efendi elbisesi içinde, olduğundan daha kara, daha yağız görünüyordu. İnatçı bir alın, kızıl derililerinkine benzeyen kocaman bir gaga burun, huysuzluğunu gösteren buruşuklarla çevrili kısık bir ağız, suratına Chachignot adına pek uygun, zalim bir manzara veriyordu.</p>
				<p class="normal">Sala atlarken, hiddetten titreyen sesiyle:</p>
				<p class="normal">“Haydi, Eugène, yürüt bakalım!” dedi. Köylü kadın, salcı palamarları çözerken, ihtiyara yaklaştı:</p>
				<p class="normal">“Yine kime kızdınız böyle, Chachignot baba?” diye sordu.</p>
				<p class="normal">“Ha, sen misin Blanche?.. Sorma... Tepem atıyor... Kime olacak? Şu Mazilier edepsizlerine!” Yumruğuyla, hıçkıra hıçkıra çukur yoldan dönen ufacık ve sıska bir gölgeyi gösteriyordu.</p>
				<p class="normal">“Ne yaptı bunlar size?”</p>
				<p class="normal">“Daha ne yapacaklar! Bana dört kira borçları var. Üstelik bütün şarabımın üstüne de yattılar. Bir metelik bile verdikleri yok... Ben de şimdi hepsini sokağa attırmak için icraya gidiyorum.”</p>
				<p class="normal">“Ama Mazilier, mert adamdır doğrusu. Borcunu veremiyorsa, belki de kabahati yoktur... Bu savaştan zarar görenler o kadar çok ki.”</p>
				<p class="normal">İhtiyar köylü artık coştu.</p>
				<p class="normal">“Aptalın biri... Prusyalılarla iş yapıp pekâlâ zengin olabilirdi. Ama istemedi. Geldikleri zaman meyhanesini kapadı, tabelasını indirdi... Öteki meyhaneciler, savaş boyunca para kırdılar. Halbuki onun eline bir metelik bile geçmedi... Bununla da kalsa yine iyi. Heriflere kafa tutarak, kendini hapse attırdı... Aptalın biri, dedim ya! Bu işler onun nesine gerekti! Asker miydi! Akıllı uslu şarabını satsaydı ya. Hiç olmazsa şimdi borcunu verirdi... Bırakın şu edepsizi! Vatanseverlik neymiş, ben ona gösteririm.”</p>
				<p class="normal">Hiddetten kıpkırmızı kesilmiş, mintana alışık köylülerin o abullabut jestleriyle, kocaman redingotunun içinde kıvranıp duruyordu.</p>
				<p class="normal">O söz söyledikçe, köylü kadının biraz evvel Mazilier’lere karşı merhametle dolu olan çakır gözleri, gittikçe katı, hemen hemen tiksinir gibi bir anlam kazanıyordu. Eh, o da köylüydü. Bu insanlar, para kazanmak istemeyenleri adam yerine koymazlar.</p>
				<p class="normal">Önceleri:</p>
				<p class="normal">“Karısı için ne felaket!” diyordu. Biraz sonra:</p>
				<p class="normal">“Evet, doğru... İnsan bahtına arka çevirmemeli...” dedi. Sonunda:</p>
				<p class="normal">“Hakkınız var, babacığım, insan borcunu vermeli,” sonucuna vardı. Chachignot’ya gelince, o boyuna dişlerini sıkarak:</p>
				<p class="normal">“Aptalın biri... Aptalın biri...” diyordu.</p>
				<p class="normal">Salın kenarında, sırığını suya batırıp çıkarırken, kulağı hep onlarda olan salcı söze karışacak oldu:</p>
				<p class="normal">“Böyle huysuzluk etmeyin, Chachignot baba. İcraya gitmekten ne kazanacaksınız?.. Bu fukaranın eşyasını sattırmakla elinize ne geçecek? Mademki öyle pek ihtiyacınız yok, biraz daha bekleyin, ne olur!”</p>
				<p class="normal">İhtiyar, bacağını ısırmışlar gibi, salcıya döndü:</p>
				<p class="normal">“Senin de laf etmeye hakkın var ya, serseri herif! Zaten sen de o vatanperverlerdensin... Şu hale bakın da acımayın! Beş çocuk, metelik yok, sonra sen git de, kimse zorlamadan top atmakla zaman geçir... Sorarım size mösyö (galiba aşağılık herif bana hitap ediyordu!), bütün bu haller ne işimize yaradı? Mesela şu adam, suratını paramparça ettirmekten, eski yerini kaybetmekten ne kazandı ki!.. Şimdi de rüzgârların cirit oynadığı bir barakaya çingene gibi sığınmış, oturuyor. Çocukları hastalıktan baş kaldıramıyor. Çamaşır yıkamaktan karısının imanı gevremiş... Sanki bu da aptalın biri değil mi?”</p>
				<p class="normal">Salcının gözlerinde bir hiddet şimşeği çaktı; rengi atan suratının ortasında yara izinin, bembeyaz, derinleştiğini gördüm. Fakat kendini zapt etti ve bütün hıncını eğriltecek kadar kuma sapladığı sırığından aldı. Bir kelime daha söyleseydi, şimdiki yerinden de olabilirdi. Çünkü M. Chachignot’nun memlekette nüfuzu var:</p>
				<p class="normal">Kendisi belediye meclisi üyelerindendir.</p>
			</body>
</html>