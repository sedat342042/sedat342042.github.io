<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_9">Hayırsız Zuhaf</h2>
				<p class="normal">Sainte-Marie-aux-Mines’in iriyarı demircisi Lory’nin o akşam keyfi yoktu.</p>
				<p class="normal">Her zaman, güneş batıp da ocağını söndürünce, işin ağırlığı ve ocak başında geçmiş bütün bir günün o nefis rehavetiyle, kapısının önündeki sıraya oturur ve çıraklarına izin vermeden önce, fabrikalardan çıkanları seyrederek, onlarla birlikte birkaç bardak soğuk bira içerdi. Fakat o akşam, yemek saatine kadar dükkânında kaldı ve istemeye istemeye evine döndü. Karısı adamı görünce, kendi kendine:</p>
				<p class="normal">“Buna ne oldu?.. Belki askerden kötü bir haber geldi de bana söylemek mi istemiyor?.. Büyük oğlan belki hasta...” diye düşündü.</p>
				<p class="normal">Fakat bir şey sormaya cesaret edemiyor ve yalnız, sofrada kremalı güzel bir karaturp salatası atıştırırken gülüp oynayan, saçları yanık başak renginde, üç sarışın yavruyu susturmaya çalışıyordu.</p>
				<p class="normal">Sonunda demirci, hiddetle tabağını itti:</p>
				<p class="normal">“Vay aşağılıklar, vay hergeleler!..”</p>
				<p class="normal">“Yine kime kızdın, ha Lory?”</p>
				<p class="normal">Artık coştu:</p>
				<p class="normal">“Kime olacak? Sabahtan beri, sırtlarında Fransız askeri elbisesiyle, Bavyeralılarla kol kola şehirde gezip tozan beş altı edepsiz var, onlara... Bunlar... Nasıl diyorlar?.. Tercihlerini kullanıp Prusyalı olanlardan... Hem Allahın günü, bu sahte Alsace’lıların geri döndüğünü göreceğiz demek!.. Acaba bunlara ne içirdiler?”</p>
				<p class="normal">Anne, bunları savunmaya kalkıştı:</p>
				<p class="normal">“Öyle ama, canım, bu yalnız çocukların kabahati değil ki... Onları gönderdikleri şu Afrika Cezayiri de, ta cehennemin dibi!.. Oraya gittiler mi, memleketlerine hasret kalıyorlar... Yurtlarına dönmek, askerlikten kurtulmak arzusuna kapılmazlık edemiyorlar.”</p>
				<p class="normal">Lory masaya dehşetli bir yumruk indirdi:</p>
				<p class="normal">“Sus be kadın!.. Siz kadınlar, bu işlerden anlamazsınız. Çocuklarla birlikte, hep onlar için yaşaya yaşaya, her şeyi yumurcaklarınızın boyu kadar küçültürsünüz... Ama ben sana diyorum ki, bu adamlar hergele, dönek, aşağının bayağısı heriflerdir. Allah saklasın, şayet bizim Christian da böyle bir alçaklık yapacak olursa, şu kılıcımı derhal karnına saplamazsam, bana da Fransa’nın avcı taburlarında yedi sene hizmet etmiş Georges Lory demesinler!”</p>
				<p class="normal">Demirci, korkunç bir tavırla, yerinden kalkar gibi, duvarda, oğlunun resmi, orada, Afrika’da çekilmiş bir zuhaf resmi üzerinde asılı duran uzun avcı kılıcını gösteriyordu. Fakat bu beyazlıklar, göz alıcı renklerin bol ışıkta silinişleri arasında kapkara ve güneşten yanmış o mert Alsace’lı çehresini görünce, birdenbire yatıştı ve gülmeye başladı:</p>
				<p class="normal">“Benim de ne çabuk tepem atıyor? Sanki bizim Christian’ın Prusyalı olmak aklına gelirmiş gibi, hem savaşta kaç tanesini geberttikten sonra!..”</p>
				<p class="normal">Bu düşünce ile keyfi yerine gelen adamcağız, neşeli neşeli yemeğini bitirdi ve iki duble bira yuvarlamak niyetiyle hemen Ville de Strasbourg’a yollandı.</p>
				<p class="normal">Artık kadıncağız yalnız kalmıştı. Yandaki odada cıvıldadıkları işitilen üç sarışın yavrusunu yatırdıktan sonra işini aldı ve bahçe tarafındaki kapının önünde örmeye koyuldu. Zaman zaman içini çekiyor ve:</p>
				<p class="normal">“Peki, öyle olsun. Bunlar aşağılık, dönek herifler... Ama bana ne? Anneleri evlatlarına kavuşmaktan pek memnun ya!” diye düşünüyordu.</p>
				<p class="normal">Kendi evladının da, askere gitmeden önce, bu saatte, şuracıkta, küçücük bahçeyi düzeltmeye çalıştığını hatırlıyordu. Sırtında gömleği, uzun saçlarıyla, hani zuhaf alayına girerken kestikleri o güzel saçlarıyla kovalarını doldurduğu kuyuya bakıyordu...</p>
				<p class="normal">Birdenbire ürperdi. Dipteki küçük kapı, tarlalara açılan kapı aralanmıştı. Köpekler havlamadılar. Ama yine içeriye giren gölge, hırsız gibi duvar boyunca yürüyor, kovanların arasından süzülüyordu...</p>
				<p class="normal">“Merhaba, anne!”</p>
				<p class="normal">Christian’ı, üniforması perişan, mahcup, telaşlı, boğazı kurumuş, karşısında duruyordu. Meğer sefil çocuk, ötekilerle birlikte memlekete dönmüş, bir saatten beri içeriye girmek için babasının çıkmasını bekleyerek, evin etrafında dolaşıp duruyormuş. Kadıncağız oğlunu azarlamak istedi, ama buna bir türlü gönlü razı olmadı. Ne zamandan beri kendisini görmemiş, kucaklamamıştı! Hem sonra anlattığı şeyler de pek doğruydu. Memleketi, demirci dükkânını göreceği gelmişti, kendilerinden ayrı yaşamaya artık katlanacak hali kalmamıştı... Üstelik disiplin de bir kat daha sert olmuştu, arkadaşları da Alsace şivesi yüzünden kendisine “Prusyalı!” demeye başlamışlardı. Kısacası kadıncağız, oğlu ne söylediyse, hepsine inandı, inanmak için de yüzüne bakması yeterliydi. Konuşa konuşa, basık tavanlı odaya girdiler. Uyanan küçükler, yalınayak, gecelik entarileriyle, ağabeylerini öpmeye koşuştular. Kendisine yemek yedirmek istediler, fakat karnı aç değildi. Yalnız susamıştı, pek susamıştı. Sabahtan beri meyhanede boyuna yuvarladığı bira ve beyaz şarabın üstüne lıkır lıkır su içti.</p>
				<p class="normal">O aralık avluda birinin yürüdüğü duyuldu. Demirci evine dönüyordu. Anne:</p>
				<p class="normal">“Christian,” dedi, “baban geliyor. Çabuk, bir yere saklan da, ben kendisiyle konuşayım, meseleyi anlatayım...”</p>
				<p class="normal">Çocuğu kocaman çini sobanın arkasına itti ve elleri titreye titreye dikiş dikmeye başladı. Fakat ne çare ki, zuhafın fesi masanın üstünde kalmıştı ve içeriye girince Lory’nin gözüne ilk çarpan şey bu oldu. Sonra annenin sararan benzi, telaşı... Her şeyi anladı. Müthiş bir sesle:</p>
				<p class="normal">“Christian burda!” diye bağırdı ve çılgın gibi kılıcını duvardan indirerek, zuhafın sapsarı, ayılmış, yere düşmek korkusuyla duvara dayanarak arkasına büzüldüğü sobaya doğru koştu.</p>
				<p class="normal">Anne ikisinin arasına atıldı:</p>
				<p class="normal">“Lory, Lory, öldürme onu... Gelsin diye, kendisine dükkânda ihtiyacın var diye, ben mektup yazdım ona...”</p>
				<p class="normal">Kocasının koluna sıkı sıkıya sarılıyor, sürükleniyor, hıçkırıyordu. Çocuklar, karanlık odalarında, hiddet ve gözyaşıyla tanıyamayacakları kadar değişmiş olan bu sesleri duyunca bağrışmaya başladılar. Demirci durakladı ve karısına baktı:</p>
				<p class="normal">“Ya, demek onu sen getirttin, öyle mi? Pekâlâ, öyleyse. Gidip yatsın. Yapacağımı yarın yaparım.”</p>
				<p class="normal">Ertesi gün Christian, kâbuslar ve sebepsiz korkular içinde geçen ağır bir uykudan uyanınca, kendini çocukluk odasında buldu. Çiçek açmış ömürotunun sardığı kurşun çerçeveli küçük camların arasından geçen güneş, hayli yükselmiş, etraf adamakıllı ısınmıştı. Aşağıda çekiçler, örsün üzerinde çınlayıp duruyordu... Annesi başının ucundaydı, kocasının hiddetinden o kadar korkmuştu ki, bütün gece oradan ayrılmamıştı. Zaten adam da yatağına girmemişti. Sabaha kadar ağlayarak, hıçkırarak, dolapları açıp kapayarak evin içinde dolaşmıştı. Şimdi de ayağında kocaman poturu, başında geniş şapkası, elinde ucu demirli iri asasıyla, yolculuğa çıkar gibi giyinmiş, gayet ciddi, oğlunun odasına girdi. Dosdoğru yatağa gitti:</p>
				<p class="normal">“Haydi, kalk bakalım!”</p>
				<p class="normal">Çocuk, biraz utana utana, zuhaf elbisesini almaya davrandı.</p>
				<p class="normal">Baba, sert sert:</p>
				<p class="normal">“Hayır, el sürme ona!” dedi.</p>
				<p class="normal">Anne korka korka:</p>
				<p class="normal">“Ama başka elbisesi yok ki!” dedi.</p>
				<p class="normal">“Benimkini ver ona... Bana lüzumu kalmadı artık.”</p>
				<p class="normal">Çocuk giyinirken Lory, üniformayı, kısa setreyi, geniş kırmızı şalvarı özene bezene katladı, bohça yaptı, içinde yol tezkeresinin bulunduğu teneke muhafazayı boynuna geçirdi... Sonra:</p>
				<p class="normal">“Artık inelim!” dedi. Her üçü birden, hiç konuşmadan, demirci dükkânına indiler. Körük pufluyordu, herkes işbaşındaydı. Zuhaf, uzaklardayken hep düşündüğü bu sundurmayı, kapıları ardına kadar açık görünce, çocukluğunu, orada, yolun sıcaklığıyla kömür tozları içinde, ocağın pırıl pırıl kıvılcımları arasında saatlerce nasıl oynadığını hatırladı. Yüreği burkuldu ve babasından af dilemek arzusuyla içi yandı. Fakat ne zaman gözlerini kaldırsa, haşin bir nazarla karşılaşıyordu.</p>
				<p class="normal">Sonunda demirci, sözünü söyledi:</p>
				<p class="normal">“Evlat,” dedi, “işte örs, işte aletler. Bunların hepsi senin...” Ötede, dipte, kapının dumanlı çerçevesi içinde görünen, içi güneş ve arılarla dolu küçük bahçeyi göstererek:</p>
				<p class="normal">“Bunlar da senin!..” dedi. “Kovanlar, bağ, ev, hepsi senin... Mademki şerefini bunlar için feda ettin, elbette senin olmalı... Artık buranın efendisi sensin... Ben gidiyorum... Sen Fransa’ya beş sene borçlusun, ben o borcu ödemeye gidiyorum.”</p>
				<p class="normal">Zavallı kadın:</p>
				<p class="normal">“Lory, Lory, nereye gidiyorsun?” diye bağırdı.</p>
				<p class="normal">Çocuk:</p>
				<p class="normal">“Baba!” diye yalvardı. Fakat demirci, arkasına bile bakmadan, iri adımlarla yola çıkmıştı bile...</p>
				<p class="normal">Sidi-bel-Abbés’te, 3. zuhaf alayının deposunda birkaç günden beri elli beş yaşında bir gönüllü var.</p>
			</body>
</html>