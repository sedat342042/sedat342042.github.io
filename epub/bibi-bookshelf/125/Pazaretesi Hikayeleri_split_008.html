<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_7">Anneler</h2>
				<p class="ortaitalik">(Kuşatma Anısı)</p>
				<p class="normal">O sabah, Seine vilayeti yedek taburlarında teğmen bulunan dostumuz ressam B...’yi görmek için Valérien tepesine gitmiştim. Meğer bizim arkadaş nöbetçiymiş. Yerinden kımıldamasına imkân yoktu. Bize de tabyanın kapısı önünde, Paris’ten, savaştan ve şimdi aramızda bulunmayan aziz dostlarımızdan bahsede ede, vardiyadaki tayfalar gibi, bir aşağı bir yukarı dolaşmak düştü... Yedek üniformasının altında yine hep o eski muzip ressam olmakta devam eden bizim teğmen birdenbire sözünü kesti, durakladı ve kolumdan tutarak yavaşça:</p>
				<p class="normal">“Aman ne güzel Daumier!” dedi ve av köpeğinin gözü gibi bir anda parlayan küçücük ela gözünün ucuyla bana Valérien tepesinin düzlüğünde peyda olan iki kerli ferli silueti işaret etti.</p>
				<p class="normal">Gerçekten, Daumier’ye layık bir tablo! Eski bir orman yosunundan yapılmışa benzeyen yeşilimtırak kadife yakasıyla kahverengi, uzun bir redingot giymiş olan erkek, zayıf, ufak tefek, kırmızı yüzlü, çökük alınlı, yuvarlak gözlü ve gaga burunluydu. Kısacası kırış kırış, azametli ve budala bir kuş kafası. Buna, içinden bir şişenin boynu çıkan, çiçekli hasırdan küçük bir zembille, öbür koltuğunun altındaki konserve kutusunu, hani Parislilerin artık görür görmez, mutlaka beş ay sürmüş olan ablukayı hatırlayacakları o bildik teneke kutuyu ilave ettiniz mi, tamam... Kadından ise, önce muazzam bir havaleli şapkayla, sanki zavallılığını daha iyi belli etmek içinmiş gibi vücudunu yukardan aşağıya sımsıkı saran yıpranmış bir omuz atkısından, sonra da zaman zaman şapkanın solmuş tülleri arasından çıkıveren sivri bir burun ucuyla bir tutam kırçıl ve zavallı saçtan başka bir şey görülmüyordu.</p>
				<p class="normal">Erkek, düzlüğe varınca, nefes almak ve alnının terini silmek için durdu. Kasım sonu sislerinin bastırdığı bu yükseklikte hava hiç de sıcak değildi, fakat onlar pek hızlı yürümüşlerdi.</p>
				<p class="normal">Kadına gelince, o durmadı. Dosdoğru kapıya doğru yürüdü, sanki konuşmak istiyormuş gibi, bir an bize tereddütle baktı, fakat subayın şeritlerinden ürkmüş olacak ki, nöbetçiye başvurmayı tercih etti. Sıkıla sıkıla üçüncü Paris yedek taburunun altıncı bölüğünde bulunan oğlunu görmek istediğini söyledi.</p>
				<p class="normal">Nöbetçi:</p>
				<p class="normal">“Siz burada bekleyin, ben çağırtırım,” dedi.</p>
				<p class="normal">Kadın, şöyle bir oh diyerek, neşeli neşeli, kocasının yanına geldi. Her ikisi birlikte gidip ötede bir tümseğin kenarına oturdular.</p>
				<p class="normal">Orada epey beklediler. Şu Valérien tepesi de öyle büyük; avlular, şivler, burçlar, kışlalar ve kazamatlarla öyle karmakarışık ki! Siz gidin de, yerle gök arasında asılı kalmış, Laputa adası gibi bulutların ortasında helezonvari dalgalanan şu karınca yuvasında, altıncı bölükten bir yedeği bulun bakalım. Hem o saatte tabyada trampet ve boru sesleri, koşuşan askerler, takırdayan mataralar mı istersiniz, gırla. Sonra da nöbet değiştirmeler, angaryalar, dağıtım, sivil nişancıların dipçik vura vura getirdikleri kanlar içinde bir casus, generale şikâyete gelen Nanterre köylüleri, kendisi soğuktan donmuş, hayvanı kan ter içinde, dörtnala erişen bir haberci, semerlerin her iki yanında sallana sallana, hasta kuzular gibi yavaşça inildeyen yaralıları ta ileri karakollardan alıp getiren sıhhiye katırları, yeni gelmiş bir topu fifre ile ve heyamola ile yukarıya çeken tayfalar, değneği elinde, tüfeği arkasında, kırmızı pantolonlu bir çobanın önüne kattığı tabyanın sürüsü, bütün bu kalabalık gidiyor, geliyor, avlularda karşılaşıyor, bir doğu kervansarayının alçak kapısından dalıyormuş gibi tabyanın içine girip kayboluyordu.</p>
				<p class="normal">Bu arada zavallı annenin gözleri hep, “Allah vere de çocuğumu unutmasalar!” der gibiydi. Her beş dakikada bir yerinden kalkıyor, usulcacık kapıya yaklaşıyor, duvara sürtünmeden içeriye, ön avluya şöyle çekingen bir göz atıyor, fakat evladını gülünç duruma düşürmek korkusuyla bir şey sormaya, bir şey istemeye cesaret edemiyordu. Kendisinden daha utangaç olan kocası köşesinden kımıldamıyordu. Fakat kadın, her defasında biraz daha üzgün, biraz daha ümitsiz, gelip yerine oturunca, kocasının sabırsızlık gösterdiği için kendisine çıkıştığını ve bu işleri bilir geçinen bir aptalın jestleriyle askerliğin icapları hakkında boyuna açıklama yaptığını görüyorduk.</p>
				<p class="normal">Ne oldukları görülmeden tahmin edilen bu küçük ve sessiz aile sahnelerini, yolda yürürken, yanı başınızdan geçen ve bir jestle size bütün bir hayatı açığa vuran o sokak pandomimlerini daima pek merak ederim. Fakat burada beni asıl saran şey, kişilerin acemiliği ve safdilliği oldu. Hayal perdesinin iki tasviri gibi berrak ve anlamlı yüz buruşturmalarından, nefis bir aile dramının bütün o girdi çıktısını gerçek bir heyecanla takip ediyordum.</p>
				<p class="normal">Bir sabah annenin, kendi kendine:</p>
				<p class="normal">“Şu M. Trochu’nün emirlerinden de bıktım usandım artık... Çocuğumu görmeyeli üç ay oldu... Gidip evladımı bağrıma basmak istiyorum,” dediğini duyar gibi oluyordum.</p>
				<p class="normal">Baba utangaç, hayatta beceriksiz, bir izin kâğıdı koparmak için gereken başvuruları düşününce ödü patlayarak evvela karısını yatıştırmaya çalışıyor:</p>
				<p class="normal">“Aklına böyle şeyler sokma, ruhum. O Valérien tepesi, cehennemin dibinde bir yer... Oraya arabasız nasıl gidersin? Hem sonra orası müstahkem mevki! Kadınlar giremez.”</p>
				<p class="normal">Anne:</p>
				<p class="normal">“Ben girerim!” diyor. Kocası da, onun her dediğini yaptığı için, sokaklara düşüyor, korkudan terleyerek, soğuktan titreyerek, sağa sola çarparak, kapıları şaşırarak, bir dairenin önünde iki saat sıra bekledikten sonra işine o dairenin bakmadığını görerek, şubeye, belediyeye, kurmay heyetine, komisere koşuyor, sonunda akşam, cebinde validen kopardığı izin kâğıdıyla eve dönüyor... Ertesi sabah erkenden, soğukta ve karanlıkta kalkılıyor. Baba, biraz içini ısıtsın diye bir şeyler yiyor, ama annnenin karnı aç değil. Kadıncağız, öğle yemeğini orada, oğluyla birlikte yemek niyetinde. Zavallı yedeğe biraz ziyafet çekmek için kuşatma erzakından ne kalmışsa, çikolata, reçel, ağzı mühürlü şarap şişesi, hatta sıkı sıkıya kıtlık günleri için saklanan sekiz franklık bir konserve kutusuna varıncıya kadar her şey, çabuk çabuk zembile dolduruluyor. Bunun üzerine, artık yola düzülüyorlar. İstihkâmlara geldikleri zaman, kapılar henüz yeni açılıyor, izin kâğıdını göstermek gerekiyor. Annedeki korkuyu görmeyin! Ama hayır, her şey yolunda.</p>
				<p class="normal">Nöbetçi başçavuşu:</p>
				<p class="normal">“Bırakın geçsinler!” diyor. Anne ancak o zaman rahat bir nefes alıyor:</p>
				<p class="normal">“Bu subay ne kadar kibar!”</p>
				<p class="normal">Şimdi artık keklik gibi çevik, sekiyor, hızlı hızlı gidiyor. Kocası kendisine ayak uydurmakta zorluk çekiyor:</p>
				<p class="normal">“Ne de hızlı yürüyorsun, ruhum!”</p>
				<p class="normal">Fakat onun dinlediği yok. Ta ötede, ufkun buğuları içinde Valérien tepesi ona işaret ediyor gibi:</p>
				<p class="normal">“Çabuk geliniz... Buradadır.”</p>
				<p class="normal">Ama oraya gelince de yeni bir azap.</p>
				<p class="normal">Ya bulamazlarsa! Ya kendisi gelmezse!..</p>
				<p class="normal">Birdenbire ürperdiğini, ihtiyarın koluna vurduğunu ve bir sıçrayışta ayağa kalktığını görüyorum... Uzaktan, kapının kemeri altından ayak sesini tanıyor.</p>
				<p class="normal">Gelen o!</p>
				<p class="normal">Delikanlı meydana çıkınca, tabyanın cephesi, adeta baştan başa ışıkla donanıyor.</p>
				<p class="normal">Allah için, boylu poslu, güzel bir delikanlı. Sırtında çantası, elinde tüfeği, babayiğit bir çocuk. Güler yüzle, neşeli bir erkek sesiyle:</p>
				<p class="normal">“Hoş geldin, anne!” diyerek onlara yaklaştı.</p>
				<p class="normal">Bir anda çanta, battaniye, tüfek, ne varsa hepsi, o havaleli muazzam şapkanın içinde kayboldu. Sonra babaya sıra geldi ama uzun sürmedi. Havaleli şapka, hep kendine yontuyordu. Doymak bilmiyordu...</p>
				<p class="normal">“Nasılsın?.. Geceleri iyi örtünüyor musun?.. Çamaşırların ne âlemde?”</p>
				<p class="normal">Şapkanın kırmalı tülleri altında, bir öpücük, gözyaşı, gülücük tufanı içinde, delikanlıyı tepeden tırnağa saran uzun ve sevgi dolu bakışını hissediyordum. Üç aydır birikmiş anne şefkatini bir defada ödüyor gibiydi. Baba, o da heyecanlıydı, ama öyle görünmek istemiyordu. Kendisini seyrettiğimizi biliyor ve:</p>
				<p class="normal">“Kusuruna bakmayın... Kadındır!” demek ister gibi bize göz kırpıyordu.</p>
				<p class="normal">Kusuruna bakmak mı?</p>
				<p class="normal">Ansızın bir boru sesi bu coşkun sevinci sarstı.</p>
				<p class="normal">Delikanlı:</p>
				<p class="normal">“Bizi çağırıyorlar,” dedi. “Hemen gitmeliyim.”</p>
				<p class="normal">“Nasıl? Bizimle yemek yemeyecek misin?”</p>
				<p class="normal">“Olmaz ki! İmkânı yok. Tam yirmi dört saat tabyanın tepesinde nöbetim var.”</p>
				<p class="normal">Zavallı kadın:</p>
				<p class="normal">“Ah!” dedi ve daha fazlasını söyleyemedi.</p>
				<p class="normal">Her üçü de bir an üzgün üzgün birbirlerine bakışıp kaldılar. Sonra baba, fedakârlık etmenin hem dokunaklı, hem de komik ifadesiyle, yürekler parçalayıcı bir ses çıkardı.</p>
				<p class="normal">“Bari kutuyu götür!”</p>
				<p class="normal">Fakat aksilik bu ya, vedalaşmanın telaşı ve heyecanı arasında, o kör olası kutu bir türlü bulunamıyordu. O sıska ve titrek ellerin sağı solu araştırdığını, çırpınıp durduğunu görmek, zaman zaman hıçkırıklarla kesilen o seslerin, böyle manasız bir ıvır zıvırı öyle derin bir ıstıraba karıştırmaktan utanmaksızın:</p>
				<p class="normal">“Kutu nerede? Nerede şu kutu?” dediğini duymak, insana hüzün veriyordu. Kutu bulununca, son ve uzun bir kucaklaşmadan sonra, delikanlı koşa koşa tabyaya girdi.</p>
				<p class="normal">Düşünün ki bu öğle yemeği için ta nerelerden gelmişlerdi, bugünü bir bayram sevinciyle beklemişlerdi, anne bütün gece gözünü bile kırpmamıştı. Söyleyin bakalım, bu yarıda kalmış eğlenceden, bir an görünüp de hemen birdenbire kayboluveren bu cennet manzarasından daha acı bir şey biliyor musunuz?</p>
				<p class="normal">Daha bir süre aynı yerde hareketsiz, gözler hep çocuklarının içeriye daldığı o kapıya mıhlanmış gibi beklediler. Sonunda adam şöyle bir silkindi, geriye döndü, gayet metin bir tavırla iki üç kere öksürdü ve sesine çekidüzen verdikten sonra, yüksekten ve gayet şen:</p>
				<p class="normal">“Haydi, anne, gidelim!” dedi. Bunun üzerine dönüp bize iyi bir selam çaktı ve karısının koluna girdi... Yolun dönemecine kadar zaman zaman, gözlerimi onlardan ayırmadım. Babanın pek öfkeli bir hali vardı. Zembili kızgın bir edayla havaya kaldırıyordu... Anneye gelince, o daha sakin görünüyordu. Kocasının yanı sıra, başı yerde, kolları sarkmış, yürüyordu. Fakat zaman zaman, dar omuzları üzerindeki atkısının sarsıldığını görür gibi oluyordum.</p>
			</body>
</html>