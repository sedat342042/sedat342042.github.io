<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_4">Bilardo Partisi</h2>
				<p class="normal">İki günden beri çarpıştıkları ve geceyi de, sırtta çanta, sel gibi yağan yağmurun altında geçirdikleri için, askerler yorgunluktan bitkindiler. Ama yine, anayolların su birikintileri, sırsıklam olmuş tarlaların çamuru içinde, tam üç saatten beri, elde silah, soğukta beklemekten imanları gevriyordu.</p>
				<p class="normal">Yorgunluk, bundan evvelki geceler, su içindeki üniformalarıyla ağırlaşmış, dermanları kesilmiş, ısınmak için, ayakta durabilmek için birbirlerine sokuluyorlar. Yanındakinin çantasına dayanarak ayakta uyuyanlar bile var. Bu uykuda pörsümüş, sarkmış suratlarda bezginlik ve yoksunluklar daha çok belli oluyor. Yağmur, çamur, ateş yok, çorba yok, basık ve karanlık bir gökyüzü, her taraftan kokusu gelen düşman. Ne kasvetli hal.</p>
				<p class="normal">Burada ne yapıyorlar? Neler olup bitiyor?</p>
				<p class="normal">Namluları ormana çevrilmiş topların bir şeyler bekler gibi bir hali var. Pusuya yatmış makineli tüfekler, gözlerini ufka dikmiş. Her şey hücuma hazırlanmış gibi. Neden hücum edilmiyor? Ne bekleniyor? Emir bekleniyor ve genel karargâhtan bir türlü emir gelmiyor.</p>
				<p class="normal">Şu genel karargâh da pek uzakta değil. Yağmurla yıkanmış kırmızı tuğlaları, yamaçta yeşillik kümeleri arasında parıldayan şu XIII. Louis biçimindeki güzel şato da Allah için bir Fransız mareşalinin flamasını taşımaya layık, tam manasıyla bir saray. Bahçeyi yoldan ayıran geniş bir hendekle taştan bir parmaklığın arkasında çimenler, yekpare ve yemyeşil, kenarları çiçek açmış saksılarla çevrili, dosdoğru sahanlığa kadar çıkıyor, öbür tarafta, şatonun teklifsiz ve kuytu tarafında, iki yanı taflanlı yollar aydınlık birer gedik açmış, kuğuların yüzdüğü havuz bir ayna gibi uzanıyor, muazzam bir güvercinliğin pagoda biçimindeki çatısı altında tavuslar ve yaldızlı sülünler, tiz perdeden bağrışarak kanat çırpıyorlar ve kuyruklarını yelpaze gibi açıyorlar. Şatonun sahipleri gitmiş ama ortalıkta öyle bir terk edilmişlik hali, savaşın o koyu adamsendeciliği hissedilmiyor. Ordu komutanının flaması, çimenlerin en gösterişsiz kır çiçeklerine varıncaya kadar her şeyi korumuş. Savaş meydanının bu kadar yakınında, ortalığın düzeninde, yeşillik kümelerinin düzgün sıralanışından, bahçe yollarının sessiz derinliğinden gelen böyle bir zenginlik huzur ve sükûnuyla karşılaşmak, insanı hayret ve heyecan içinde bırakıyor.</p>
				<p class="normal">Öte tarafta yollara o çirkin çamuru yığan ve tekerlek izlerini bir kat daha oyan yağmur, burada tuğlaların kızıllığını çimenlerin yeşilliğini canlandıran, portakal ağaçlarının yapraklarını, kuğuların beyaz tüylerini cilalayan zarif ve kibar bir nisan sağanağından başka bir şey değil. Her şey parıldıyor, her şey sakin. Gerçekten damın üstünde dalgalanan bayrakla, parmaklığın önünde nöbet tutan iki asker olmasa, burasının genel karargâh olduğu kimsenin aklına gelmez. Atlar ahırlara çekilmiş, istirahatte. Şurada burada hizmet erlerine rast geliniyor; emir erleri kışla kıyafetleriyle mutfakların civarında dolaşıyorlar, yahut kırmızı pantolonlu bir bahçıvan, hiç istifini bozmadan, tırmığını geniş bahçe yollarının kumları üstünde gezdiriyor.</p>
				<p class="normal">Pencereleri sahanlığa açılan yemek salonuna bakacak olursanız, yarı yarıya kaldırılmış bir sofra görürsünüz. Buruşmuş bir sofra örtüsü üstünde tıpası atılmış şişeler, buğulu, boş ve bulanık kadehler, bütün bir ziyafet sonu; davetliler gitmiş. Yandaki odadan, haykırmalar, kahkahalar, yuvarlanan toplar ve tokuşturulan kadehlerin gürültüsü geliyor. Mareşal, partisine başlamıştır ve işte bu sebeple ordu emir bekliyor. Mareşal, partisine başladı mı, dünya yerinden oynasa, kimse sonunu getirmesine engel olamaz.</p>
				<p class="normal">Bilardo!</p>
				<p class="normal">O büyük cengâverin zayıf tarafı bu. O şimdi, savaştaymış gibi ciddi, büyük üniforması sırtında, göğsü nişanlarla dolu, yemeğin, oyunun ve içkinin hararetiyle gözleri parlamış, yanakları alev alev, oradadır. Yaverler tetik üstünde, hürmetkâr, her isteka çekişinde hayran ve mest, etrafını sarmış. Mareşal bir sayı yaptı mı, hepsi yazmaya koşuşuyor; mareşalin canı bir şey içmek istedi mi, hepsi kadehini doldurmaya davranıyor. Bir apolet ve sorguç hışırtısı ve bir haç ve kordon şıkırtısıdır gidiyor. İnsan, duvarları meşe kaplamalı, bahçelere ve merasim avlularına açılan bu yüksek tavanlı salonda, bu kadar şirin gülücükler, bu kadar ince saray reveransları görünce, Compiègne’deki sonbahar âlemlerini hatırlıyor ve ötede, yollar boyunca titreşip duran ve yağmur altında pek karanlık kümeler halinde bekleşen o ıslak kaputları biraz olsun unutuveriyor.</p>
				<p class="normal">Mareşalin karşısındaki oyuncu, çakı gibi, kıvırcık, beyaz eldivenli, genç bir kurmay yüzbaşısı. Bilardoda üstüne adam yok, dünyadaki bütün mareşalleri alt edecek kabiliyette. Fakat amirinin saygıyla arkasında durmasını biliyor. Partiyi kazanmamaya, aynı zamanda kolayca kaybetmemeye dikkat ediyor. Yani sizin anlayacağınız, istikbali parlak bir subay...</p>
				<p class="normal">Aman delikanlı, dikkat. Gözümüzü dört açalım. Mareşalin on beş sayısı var. Sizinse on. Oyunu sonuna kadar bu minval üzere götürmek lazım. Ötekiler gibi dışarıda, ufku boğan seller altında, bir türlü gelmeyen emirleri bekleyerek, güzelim üniformanızı kirletecek, kordonlarınızın yaldızını karartacak yerde, bunda muvaffak oldunuz mu, terfiinizi çantada keklik bilin.</p>
				<p class="normal">Gerçekten de pek meraklı bir parti. Toplar seğirtiyor, birbirine değiyor, renkleri birbirini çaprazlıyor. Masanın kenarları da pek hassas, çuha kızışıyor... Ansızın, gökyüzünde bir top mermisinin alevi parlayıp sönüyor. Boğuk bir gürültü camları sarsıyor. Herkeste bir ürperme. Endişe ile birbirlerine bakışıyorlar. Yalnız mareşalin ne gördüğü ne de işittiği var: Masanın üzerine eğilmiş, mükemmel bir kleps vuruşu hazırlamakla meşgul. Kleps vuruşları, onun zaten en kuvvetli tarafı!..</p>
				<p class="normal">Ama işte bir şimşek daha, arkasından bir daha. Top sesleri, art arda, birbirini kovalıyor. Yaverler pencerelere üşüşüyor. Acaba Prusyalılar hücuma mı kalktı?</p>
				<p class="normal">Mareşal, istekasını tebeşirleyerek:</p>
				<p class="normal">“Pekâlâ, varsın hücum etsinler,” diyor. “Sıra sizde yüzbaşı.”</p>
				<p class="normal">Kurmay heyeti hayranlık içinde. Bir top kundağına yaslanarak uykuya dalmış olan Turenne, tam çarpışma zamanında bilardosu başında bu kadar sakin duran şu mareşalin yanında hiç kalır... Bu esnada gürültünün şiddeti artıyor. Topların sarsıntısına makineli tüfeklerin çatırdayışı ve yaylım ateşlerinin gümbürtüsü karışıyor. Kenarları siyah, kızıl bir buhar yığını, çimenlerin ötesinden gökyüzüne yükseliyor. Bahçenin dip tarafı tutuşmuştur. Ürken tavuslarla sülünler güvercinlikte feryada başlıyorlar. Arap atları, barut kokusunu duyunca, ahırların içinde şaha kalkıyorlar. Genel karargâh telaşa düşmek üzeredir. Haber, haber üstüne. İrtibat atlıları dörtnala geliyor. Mareşali isteyen isteyene.</p>
				<p class="normal">Ama mareşale yaklaşmak kabil mi? Size hiçbir şey oyununu bitirmesine engel olamaz demedim miydi?</p>
				<p class="normal">“Sıra sizde yüzbaşı.”</p>
				<p class="normal">Ama yüzbaşının bazen unutkanlığı tutuyor. Eh ayıplanmaz, gençlik bu! Bakın şimdi, büsbütün kendinden geçti, oyununu unuttu ve üst üste iki seri yaptı. Neredeyse partiyi kazanacak. Bu sefer mareşal adamakıllı kızıyor. Erkek çehresinde şaşkınlık ve hiddet peyda oluyor. Tam o sırada karnı yere değercesine hızla gelen bir at, avluya girip devriliyor. Üstü başı çamur içinde bir yaver, emir dinlemeyerek, bir sıçrayışta sahanlığı geçiyor.</p>
				<p class="normal">“Mareşal! Mareşal!”</p>
				<p class="normal">Nasıl karşılandığını görmelisiniz... Mareşal, hiddetten çatlama raddelerine gelmiş, horoz ibiği gibi kıpkırmızı, elinde istekasıyla pencerede görünüyor.</p>
				<p class="normal">“Ne var? Bu ne hal? Burada nöbetçi yok mu?”</p>
				<p class="normal">“Fakat mareşal...”</p>
				<p class="normal">“Peki, anladık... Biraz sonra... Emir bekleyin, hay canına!” ve pencere gürültüyle kapanıyor.</p>
				<p class="normal">“Emir beklensin!”</p>
				<p class="normal">Zaten o zavallıların da bundan başka bir şey yaptıkları yok. Rüzgâr, yağmurla kurşunu tam suratlarına yapıştırıyor: Başkaları, elde silah, neden kımıldamadıklarını bile anlamaksızın, boşu boşuna dururken, nice taburlar ezilip gidiyor. Ama ne yapsınlar? Emir bekliyorlar... Fakat ölmek için emre hacet kalmadığından, yüzlerce asker, çalıların arkasında, hendeklerin içinde, o sessiz büyük şatonun tam karşısında can veriyor... Hatta vurulup yere düştükleri zaman bile, kurşunlar yine onları didik didik ediyor ve yaralarından Fransa’nın cömert kanı sessizce akıp gidiyor... Yukarda, bilardo salonunda da vaziyet müthiş sıkışık. Mareşal sayıca yine önde, ama küçük yüzbaşı da kendini aslanlar gibi müdafaa ediyor...</p>
				<p class="normal">On yedi! On sekiz! On dokuz!</p>
				<p class="normal">Sayıları yazmaya insan zor yetişiyor. Çarpışma gürültüsü gittikçe yaklaşıyor. Mareşal, bir tek sayı için oynuyor. Artık mermiler bahçeye düşmeye başladı. İşte bir tanesi, havuzun üstünde patlıyor. Ayna çatlıyor; kanlı bir tüy kasırgası içinde bir kuğu, ürkmüş, yüze yüze kaçıyor. Artık bu son vuruş...</p>
				<p class="normal">Şimdi, derin bir sessizlik. Bahçe yolları üzerine düşen yağmurla bir de yamacın altında, ıslak yollardan koşuşan bir sürünün ayak patırdısı gibi gelen karışık bir gürültüden başka bir şey duyulmuyor... Ordu bozgun halindedir. Mareşal, oyununu kazandı.</p>
			</body>
</html>