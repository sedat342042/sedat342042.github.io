<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_23">Komün’ün Türkosu</h2>
				<p class="normal">Cezayir nişancılarının nakkarecisiydi. Adı Kadour’du, Cendel kabilesinden geliyordu ve Vinoy ordusunun peşi sıra Paris’e düşen bir avuç Türkodandı. Wissembourg’dan Champigny’ye kadar, demir çalparası ve darbukasıyla, bir fırtına kuşu gibi savaş meydanlarından geçerek, bütün sefere katılmıştı. O kadar canlı, o kadar kıvraktı ki, kurşunlar onu neresinden yakalayacaklarını bilemiyorlardı. Fakat kış gelince, mermilerin ateşinde pişmiş olan bu küçük Afrika bronzu, ileri karakol gecelerine, karın içinde kıpırdamadan beklemeye dayanamadı ve ocak ayının bir sabahı, onu Marne kenarında, ayakları donmuş, soğuktan çarpılmış olarak buldular. Uzun zaman askeri hastanede kaldı. Ben de kendisini ilk defa orada gördüm.</p>
				<p class="normal">Türko, hasta bir köpek gibi kederli ve sabırlı, o tatlı iri gözleriyle etrafına bakınıyordu. Kendisine bir şey söylendiği zaman gülüyor ve dişlerini gösteriyordu. Zaten elinden başka ne gelebilirdi ki? Dilimizden anlamıyor, ancak Provence’ça, İtalyanca ve Arapça karışığı, Latin denizleri boyunca toplanmış kavkılar gibi alacalı kelimelerden yapılma, o Cezayir ağzı, Sabirceyi biraz becerebiliyordu.</p>
				<p class="normal">Kadour’un biricik eğlencesi, darbukasıydı. Zaman zaman, pek fazla canı sıkıldığı zaman, darbukasını yatağına getiriyorlar ve çalmasına izin veriyorlardı. Ama öyle kuvvetli değil, pesten, çünkü başka hastalar da var. O zaman günün sarıya çalan ışığında ve sokaktan yükselen o hazin kış manzarası içinde, o pek donuk, pek solgun yağız suratçığı canlanıyor, anlam kazanıyor ve ritmin bütün akışına uyuyordu. Bazen hücum havası çalıyor ve beyaz dişlerinin parıltısı vahşi bir gülüşe dönüyordu. Yahut bir Müslüman havası tutturunca gözleri doluyor, burun delikleri kabarıyor ve askeri hastanenin tatsız kokusu içinde, ilaç şişeleri ve sargıları arasında, portakallarla yüklü Blida bahçelerini, hamamdan çıkan mini minnacık Mağribi kadınlarını, mineçiçeği kokan beyaz camileri görür gibi oluyordu.</p>
				<p class="normal">Böylece iki ay geçti. Bu iki ay içinde Paris’te çok şeyler olmuştu. Fakat Kadour’un olup bitenlerden hiç haberi yoktu. Şehre dönen bitkin ve silahsız sürünün, pencereleri altından geçtiğini, sonraları sabahtan akşama kadar gezdirilen, şuraya buraya çekilen topları, sonra çan seslerini, top atışlarını duymuştu. Bu hallerden hiçbir şey anlayamadı; yalnız savaşın devam ettiğini, bacakları iyileştiği için kendisinin de tekrar çarpışmaya gideceğini biliyordu. Sonunda taburcu edildi ve, darbukası sırtında, bölüğünü aramaya koyuldu. Araması çok sürmedi. O civardan geçen Komün’lüler onu komutanlığa götürdüler. Uzun bir sorgudan sonra, ağzından:</p>
				<p class="normal">“Bono bezef, macach bono!”lardan başka bir şey öğrenmek mümkün olamadığı için, o gün orada bulunan general, sonunda 10 frank ile bir omnibüs beygiri verip Kadour’u kendi kurmayına katmakla işin içinden çıktı.</p>
				<p class="normal">Bu Komün kurmaylarında türlüsü vardı: Kırmızı kaputlar, Leh mantoları, Macar setreleri, bahriye ceketleri, sırmalar, kadifeler, allar pullar. Sarı işlemeli mavi ceketi, sarığı ve darbukasıyla Türko gelip karnaval alayını tamamladı. Böyle hoş bir toplulukla karışmaktan pek neşeli, güneşle, top ateşiyle, sokakların haliyle, bu silah ve üniforma keşmekeşiyle sarhoşa dönen, Prusya’ya karşı savaşın daha canlı, daha serbest bir hava içinde devam ettiğine inanan bu kendinden habersiz asker kaçağı, Paris’in o muazzam curcunasına temiz yüreklilikle katıldı ve günün adamı oldu. Nereden geçse, Komün’lüler kendisini alkışlıyorlar, düğün bayram ediyorlardı. Komün, kendisiyle o kadar iftihar ediyordu ki onu herkese gösteriyor, ilan ediyor, muska gibi boynuna asıyordu. Günde yirmi defa komutanlık kendisini Savaş bakanlığına, Savaş bakanlığı da belediyeye gönderiyordu, öyle ya, kendilerine denizcilerinin uydurma denizci; topçularının uydurma topçu olduğu kaç defa söylenmişti!.. Hiç olmazsa bu adam, su katılmamış bir Türko idi. Buna iman etmek için de, bu uyanık maymun yavrusu suratına, kocaman bir beygir üzerinde hop hop türlü hünerler gösteren bu küçük vücudun yabaniliğine bakmak yeterliydi.</p>
				<p class="normal">Ama yine Kadour’un mutluluğu tam değildi. O dövüşmek, barut yakmak istiyordu. Ne yazık ki, imparatorluk devrinde olduğu gibi, Komün devrinde de kurmaylar sık sık ateş hattına gitmiyorlardı. Görev gereği şuraya buraya gönderilmediği ve resmi geçitlerde boy göstermediği zamanlarda biçare Türko, bütün vaktini, Vendôme meydanında veya Savaş bakanlığı avlularında, daima bir tarafı delinmiş içki varilleri ve yarılmış domuz yağı fıçılarıyla dolu, henüz kuşatmanın bütün açlığı hissedilen bir yerde, boyuna açık havada ziyafetler çekilen o karmakarışık ordugâhlarda geçiriyordu. Bu sefahat âlemlerine katılmayacak kadar dini bütün bir Müslüman olan Kadour, bir kenara çekilerek pek kanaatkâr ve sakin duruyor, bir köşede aptesini alıyor ve bir avuç kuskusla yemeğini hazırlıyordu, sonra biraz da darbukasını tıngırdatıp bornozuna sarınıyor ve merdiven başında, öbek öbek yanan ateşlerin alevine baka baka uykuya dalıyordu.</p>
				<p class="normal">Mayıs ayının bir sabahı, Türko, müthiş bir yaylım ateşiyle uykusundan uyandı. Bakanlık telaş içindeydi. Herkes koşuşuyor, kaçışıyordu. O da hiçbir şeyin farkına varmadan, ötekiler gibi yaptı, atına atladı ve kurmay heyetinin peşine takıldı. Sokaklar serseme dönmüş borazanlar, bozgun halinde kaçışan taburlarla doluydu. Herkes kaldırım taşlarını söküyor, barikat yapıyordu. Herhalde ortalıkta önemli bir şeyler dönüyordu... Rıhtıma yaklaşıldıkça, silah sesleri ve bağrışıp çığrışmalar daha belli oluyor, daha kuvvetli geliyordu. Concorde köprüsü üzerinde Kadour, kurmay heyetini gözden kaybetti. Biraz daha ileride atını elinden aldılar. Sekiz şeritli kep giymiş bir zat, belediyede olup bitenleri görmeye can attığı için Kadour beygirinden de oldu. Artık gözleri dönmüştü, çatışmanın olduğu tarafa doğru koşmaya başladı. Koşarken de tüfeğini dolduruyor ve dişlerinin arasından:</p>
				<p class="normal">“Macach bono, Brissien...” diyordu. Çünkü aklınca şehre girenler Prusyalılardı. Daha şimdiden dikilitaşın etrafında, Tuileries sarayının bahçelerinde kurşunlar vızıldamaya başlamıştı. Rivoli sokağının barikatından, Flourens’in intikamını almaya ahdedenler:</p>
				<p class="normal">“Hey Türko!.. Türko!..” diye onu aralarına çağırdılar. On-on iki kişi kadardılar, fakat Kadour tek başına bütün bir orduya bedeldi.</p>
				<p class="normal">Barikatın üstünde, ayakta, bir bayrak gibi mağrur ve göz önünde, kurşun yağmuru altında sıçrayarak, bağırarak dövüşüyordu. Bir an iki top ateşi arasında, yerden kalkan duman perdesi biraz aralanır gibi oldu ve Kadour, bu sayede, Champs-Elysées’de yığın olmuş kırmızı pantolonlu askerler gördü. Sonra ortalık yeniden toz dumana karıştı. Türko yanıldığını sandı ve eskisindan daha büyük bir gayretle barut yakmaya başladı.</p>
				<p class="normal">Birdenbire barikat sustu. Son topçu eri, son mermisini attıktan sonra tabanları kaldırıp kaçmıştı. Türko, yerinden bile kımıldamadı. Siperden fırlamaya hazır, süngüsünü tüfeğine taktı ve sivri uçlu miğferlileri bekledi... Halbuki karşıdan Fransız piyadesi sökün etti!.. Hücuma kalkmış kıtanın boğuk ayak sesleri içinden subayların:</p>
				<p class="normal">“Teslim olun!..” diye bağırdıkları duyuldu.</p>
				<p class="normal">Türko, bir an apışıp kaldı, sonra tüfeğini havaya kaldırarak atıldı:</p>
				<p class="normal">“Bono, bono, Francèse!”</p>
				<p class="normal">Yabani kafasında hayal meyal bir fikir belirmişti; gelenlerin, ne zamandan beri Paris halkının beklediği kurtuluş ordusu, Faidherbe veya Chanzy olduğunu sandı. Bilseniz ne kadar mesuttu, karşısındakilere bütün dişlerini göstererek ne candan gülüyordu!.. Göz açıp kapayıncaya kadar barikat işgal edildi; Türkonun etrafını sardılar, adamcağızı itip kaktılar.</p>
				<p class="normal">“Göster tüfeğini.”</p>
				<p class="normal">Tüfeği henüz sımsıcaktı.</p>
				<p class="normal">“Göster ellerini.”</p>
				<p class="normal">Elleri baruttan simsiyah olmuştu. Türko, ellerini gururla, hep o masum gülüşüyle gösteriyordu, işte o zaman onu bir duvara ittiler ve gümmm!..</p>
				<p class="normal">Zavallı bu işe hiç akıl erdiremeden öldü.</p>
			</body>
</html>