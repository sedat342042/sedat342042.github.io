<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_8">Berlin Kuşatması</h2>
				<p class="normal">Gülle ile delinmiş duvarlardan, mermiyle çökmüş yaya kaldırımlarından Paris kuşatmasının macerasını sora sora, Dr. V... ile birlikte Champs-Elysées bulvarından çıkıyorduk. Etoile meydanına gelmeden biraz önce doktor durdu ve Zafer Takı’nın etrafında haşmetle sıralanmış o büyük köşebaşı evlerinden birini göstererek:</p>
				<p class="normal">“Şu balkonun üstünde kapalı duran dört pencereyi görüyor musunuz?” dedi. “Ağustos ayının, geçen sene fırtınalar ve felaketlerle yüklü o uğursuz ağustos ayının ilk günlerinde, bir inme vakası için beni bu evden çağırmışlardı. Evde I. Napoléon devrinin zırhlı süvarilerinden Albay Jouve oturuyordu. Bu şan ve şeref, vatanseverlik tiryakisi ihtiyar, savaş başlar başlamaz, Champs-Elysées’de bu balkonlu apartmanı tutmuştu... Bilin bakalım, niçin? Askerlerimizin, zafer dönüşünde yapacakları geçit resmini seyretmek için... Zavallı ihtiyar! Tam sofradan kalktığı sırada Wissembourg felaketini haber almış. Bu bozgun tebliğinin altında Napoléon imzasını görür görmez, yıldırım çarpmış gibi yere yığılmış.</p>
				<p class="normal">Eski zırhlı süvariyi odanın halısı üzerine boylu boyunca uzanmış, kafasına odun yemiş gibi yüz göz kan içinde ve kaskatı buldum. Ayaktayken herhalde pek uzun boylu olmalıydı, yerde dev gibiydi. Güzel bir yüz, inci gibi dişler, kıvır kıvır bembeyaz saçlar, altmışında görünen seksenlik bir adam... Yanında kız torunu diz çökmüş, gözlerinden yaşlar akıyordu. Kendisine ne kadar da benziyordu! İnsan her ikisini yan yana görünce, üzerlerine aynı resim vurulmuş iki güzel Yunan madalyası sanardı. Yalnız biri eski, toprak rengi bağlamış, çizgileri biraz silinir gibi olmuş, öbürü ise pırıl pırıl ve net, çarktan yeni çıkmış olduğu parlaklığından ve kadife gibi oluşundan belli.</p>
				<p class="normal">Bu çocuğun ıstırabı içime dokundu! Asker kızı, asker torunu, babası Mac-Mahon’un kurmay heyetinde bulunuyormuş. Karşısında boylu boyunca yere uzanmış bu levent ihtiyarın hali, kafasında bunun kadar müthiş bir başka hayal uyandırıyordu. Elimden geldiği kadar kendisini teskine çalıştım, fakat doğrusu pek ümidim yoktu. Hasta bal gibi yarı felç halindeydi. Eh seksen yaşında bundan yakayı kurtarmak güçtür. Nitekim o da üç gün hep aynı hareketsizlik, aynı uyuşukluk içinde kaldı... O aralık Paris’e Reichshoffen çarpışmasının haberi geldi. Bu haberin ne garip tarzda geldiğini hatırlarsınız. O gün akşama kadar, büyük bir zafer kazandığımızı sanmıştık. Öyle ya, yirmi bin Prusyalı öldürülmüş, veliaht esir düşmüş... Nasıl bir mucize, nasıl bir mıknatıs cereyanıyla, bu milli sevincin bir yankısı, felcinin pelteliğini yarıp bizim zavallı sağır-dilsize kadar nüfuz, etti, bilmiyorum. Fakat şurası da muhakkak ki, o akşam yatağına yaklaştığım zaman, onu pek değişmiş buldum. Gözü adeta parlıyordu, dili eskisi kadar ağır değildi. Bana gülümseyecek ve iki defa:</p>
				<p class="normal">‘Za... fer!’ kelimesini kekeleyecek kadar kendinde kuvvet buldu.</p>
				<p class="normal">‘Evet, albayım, hem de büyük bir zafer!’</p>
				<p class="normal">Kendisine Mac-Mahon’un o güzel başarısı hakkında açıklamalar yaptıkça, hatlarının yumuşadığını, yüzünün güldüğünü görüyordum...</p>
				<p class="normal">Odasından çıktığım zaman, genç kızı, rengi sararmış, beni kapıda bekler buldum. Hıçkıra hıçkıra ağlıyordu. Meğer Reichshoffen çarpışmasının gerçek macerası ilan edilmiş; Mac-Mahon kaçmış, bütün ordu da ezilmiş... Yüreklerimiz sızlayarak birbirimize baktık! O, babasını düşünerek üzülüyordu. Bense, ihtiyarı düşünerek hafakanlar geçiriyordum. Kabil değil, böyle bir sarsıntıya dayanamazdı... Peki ama, ne yapmalı? Sevincini çok görmemeli, kendisine can veren hayallere dokunmamalı, öyle mi? Bu sefer de yalan söylemek gerekiyordu...</p>
				<p class="normal">Aslan kız, hemen gözyaşlarını silerek:</p>
				<p class="normal">‘Pekâlâ,’ dedi, ‘yalan da söyleyeceğim!’ Ve yüzü güle güle büyük babasının odasına girdi.</p>
				<p class="normal">Doğrusu çok çetin bir işe girişmişti. İlk günleri, iyi idare etti. Adamcağız henüz pek kendinde değildi, her şeye çocuk gibi kanıyordu. Fakat iyileştikçe daha derli toplu düşünmeye başladı. O zaman da, kendisini orduların harekâtından haberdar etmek, savaş bildirileri kaleme almak gerekti. Bu güzel çocuğun gece gündüz bir Almanya haritası üzerine eğilerek, şuraya buraya minimini bayraklar iğnelediğini, hiç yoktan şanlı bir sefer tertibine gayret ettiğini görmek, insanın yüreğini sızlatıyordu: Bazaine güya Berlin’e yürüyor, Froissart Bavyera’da, Mac-Mahon ise Baltık’a doğru ilerliyordu. Bütün bu işlerde bana akıl danışıyor, ben de elimden geldiği kadar kendisine yardım ediyordum. Fakat bu hayali en çok işimize yarayan, yine büyükbabaydı. I. Napoléon devrinde Almanya’yı kaç kere fethetmişti. Yapılacak bütün hareketleri önceden kestiriyordu:</p>
				<p class="normal">‘Şimdi, işte şuraya gidecekler, işte şunu yapacaklar...’ Tahminleri hep doğru çıkıyor ve bu hal koltuklarını kabartıyordu.</p>
				<p class="normal">Maalesef, ne kadar şehir zapt edersek edelim, ne kadar çarpışma kazanırsak kazanalım, bir türlü onun istediği gibi hızlı gidemiyorduk. İhtiyar doymak bilmiyordu!.. Her gelişimde, yeni bir zafer haberiyle karşılaşıyordum. Genç kız, kederli bir gülümsemeyle beni karşılarken:</p>
				<p class="normal">‘Doktor, Mayence’ı aldık!’ diyordu ve kapı arasından neşeli bir sesin bana:</p>
				<p class="normal">‘Mükemmel! Mükemmel! Sekiz gün içinde Berlin’deyiz!’ diye haykırdığını duyuyordum.</p>
				<p class="normal">O sırada Prusyalıların Paris’e varmalarına sekiz gün kalmıştı... Evvela kendisini taşraya nakletmenin daha uygun olup olmayacağını düşündük. Fakat dışarıya çıkar çıkmaz, Fransa’nın halinden her şeyi öğrenmiş olacaktı. Henüz o kadar zayıf, atlattığı vartadan o kadar sarsılmış bulunuyordu ki, gerçeği öğrenmesine müsaade etmeye gönlüm razı olmadı. Yine Paris’te kalmaya karar verildi.</p>
				<p class="normal">Pek iyi hatırımdadır, kuşatılmanın ilk gününde, Paris kapılarının kapanması, çarpışmanın şehre kadar sokulması, banliyölerimizin sınır haline gelmesi yüzünden hepimizin kalbini burkan o müthiş azapla, heyecan içinde dairelerine çıkmıştım. Adamcağızı, yatağına oturmuş, keyif ve gurur içinde buldum.</p>
				<p class="normal">‘Gördünüz mü? Sonunda şu kuşatma başladı!’ dedi.</p>
				<p class="normal">Kendisine şaşkın şaşkın baktım:</p>
				<p class="normal">‘Nasıl, albayım, dedim, biliyor musunuz?..’</p>
				<p class="normal">Torunu bana dönerek:</p>
				<p class="normal">‘Elbette, doktor,’ dedi... ‘En önemli haber bu... Berlin kuşatması başladı.’</p>
				<p class="normal">Genç kız bunu, dikiş dikerken öyle temkinli, öyle sakin bir edayla söyledi ki... Zaten nasıl şüphelenebilirdi? Tabyalardan gelen top seslerini işitemezdi. O kasvetli, altı üstüne gelmiş, zavallı Paris’i göremezdi. Yatağından görebildiği şey, Zafer Takı’nın bir duvarından ibaretti ve odasında, etrafında hayallerini yaşatmaya birebir, I. Napoléon devrinden kalma bir alay hırdavat vardı. Mareşal portreleri, çarpışma resimleri, Roma kralının<sup class="calibre2"><a href="Pazaretesi%20Hikayeleri_split_047.html#footnote-600-3" id="footnote-600-3-backlink" name="footnote-600-3-backlink">[3]</a></sup> bebek halindeki tasviri; sonra imparatorluk yadigârı madalyalar, bronzlar, fanus altında bir Sainte-Hélène kayası, balo kıyafetinde, kabarık kollu sarı elbiseler giymiş, mavi gözlü, saçları bukle bukle, hep aynı kadına ait minyatürlerle dolu, bakırdan armalarla süslenmiş, koskocaman ve dimdik konsollar, ve bütün bunlar, konsollar, Roma kralı, mareşaller, göğsü kalkık, kemeri yüksek, sarı fistanlı kadınlar, hani şu, 1806 yılının güzellik ve zarafeti olan basık boyunlu ve kaskatı endam... Zavallı albay! Kendisini Berlin’in kuşatmasına bu kadar safça inandıran şey, uydurabileceğimiz bütün masallardan çok, o zafer ve fetih havasıydı.</p>
				<p class="normal">O günden itibaren askeri hareketler artık pek basitleşmişti. Berlin’i almak sadece bir sabır meselesiydi. Arada sırada, ihtiyarın fazla canı sıkıldığı zamanlar, kendisine güya oğlundan gelmiş bir mektup okunuyordu. Tabiatıyla mektuplar uydurmaydı. Çünkü Paris’e dışarıdan bir şey geldiği yoktu ve Sedan’dan sonra Mac-Mahon’un yaveri Almanya’da bir kaleye gönderilmişti. Babasından haber almayan, onun esir düştüğünü, her şeyden mahrum, belki de hasta olduğunu bilen ve ağzından, seferde, fethedilmiş bir memlekette daima ilerleyen bir askere yakışacak derecede şen ve kısa mektuplar uydurmak zorunda kalan o zavallı çocuğun azabını artık siz gözünüzün önüne getirin. Bazen dermandan kesildiği de oluyordu. O zaman haftalarca mektup alınmıyordu. Fakat ihtiyar meraka düşüyor, gözüne uyku girmiyordu. O zaman derhal Almanya’dan bir mektup geliyor ve genç kız bunu yatağının yanında, gözyaşlarını içine akıta akıta, neşeyle okuyordu. Albay dindarca bir kendinden geçişle dinliyor, anlayışlı bir edayla gülümsüyor, doğru buluyor, eleştiriyor, biraz karışık olan yerlerini bize anlatıyordu. Fakat asıl mertliği, oğluna gönderdiği cevaplarda belli oluyordu: ‘Fransız olduğunu sakın hatırından çıkarma,’ diyordu... ‘O zavallı insanlara karşı âlicenap davran, kendilerine istilanın ağırlığını hissettirme...’ Sonra da bitmek tükenmek bilmeyen tavsiyeler, mülkiyete hürmet, kadınlara gösterilecek terbiye ve nezakete dair öğütler, kısacası fatihlere mahsus tam bir askeri haysiyet ve şeref yönetmeliği. Bunlara siyasete dair bazı genel düşünceler, mağluplara kabul ettirilecek barış şartları da karışıyordu. Doğrusu, bu noktalarda hiç de hırslı ve müşkülpesent değildi:</p>
				<p class="normal">‘Savaş tazminatı, evet; fakat başka bir şey istemez... Ne diye ellerinden vilayetler almalı?.. Alman toprağından Fransa olur mu?..’</p>
				<p class="normal">Bütün bunları metin bir sesle yazdırıyordu. Sözlerinde öyle safdillik, o kadar güzel bir vatan aşkı hissediliyordu ki, kendisini dinlerken heyecana düşmemek elden gelmiyordu.</p>
				<p class="normal">O sırada kuşatma, tabii Berlin’inki değil, devam edip gidiyordu!.. Kara kışın, bombardımanların, salgınların ve açlığın hüküm sürdüğü günlerdi. Fakat özenimiz, emeklerimiz, etrafında hiç eksilmeyen, yılmayan şefkat sayesinde ihtiyarın huzuru bir an bile bozulmadı. Kendisine, sonuna kadar, has ekmekle taze et alabildim. Ama yalnız ona yetecek kadar. Büyükbabanın bu pek masumca bencil öğle yemeklerinden daha dokunaklı bir manzarayı gözünüzün önüne getiremezdiniz. İhtiyar, yatağının içinde, terütaze ve neşeli, peçetesi boynunda; yanında torunu, yoksunluklar yüzünden biraz benzi uçmuş, elinden tutup bütün o yasak nimetleri ona yedirip içiriyor. Dışarıda keskin bir kış rüzgârı, pencerelerde savrulan kar. Halbuki bizim eski zırhlı süvari, karnı doyunca coşarak, sıcak odasının rahatlığı içinde, kuzeyde katıldığı seferleri hatırlıyor ve bize, yüzüncü defa olarak, kaskatı peksimetle at etinden başka yiyecek bulamadıkları o uğursuz Rusya geri çekilişini anlatıyordu:</p>
				<p class="normal">‘Anlıyor musun, çocuğum? At eti yiyorduk!’</p>
				<p class="normal">Elbette anlıyordu, iki günden beri başka bir şey yediği yoktu... Ama günler geçip de nekahet devri yaklaştıkça, hastanın etrafındaki vazifemiz de güçleşti, ihtiyarın bütün duygularında, bütün uzuvlarında o zamana kadar pek işimize yaramış olan uyuşukluk kaybolmaya başlıyordu. Maillot kapısının o müthiş salvoları, av köpeği gibi kulağını dikerek yerinden sıçramasına sebep olmuştu. Hemen, Bazaine’in Berlin kapıları önünde son bir zafer kazandığına dair bir masal uydurmak ve bunun şerefine Invalides’den top atıldığını söylemek zorunda kaldık. Bir gün de yatağını pencerenin yanına çekmişlerdi. Galiba Buzenval yönünde çıkma hareketinin yapıldığı perşembe günüydü. Grande-Armée bulvarında toplanan milli muhafızları gördü.</p>
				<p class="normal">‘Bu askerler de ne oluyor?’ diye sordu.</p>
				<p class="normal">Dişlerinin arasından:</p>
				<p class="normal">‘Bu ne kötü kıyafet! Bu ne kötü kıyafet!’ diye homurdandığını duyduk.</p>
				<p class="normal">Bereket versin, arkası gelmedi. Fakat bundan sonra gayet sıkı tedbirler almak gerektiğini anladık. Maalesef yine tedbirde kusur edildi.</p>
				<p class="normal">Bir akşam onlara gittiğim zaman, genç kızı heyecan içinde, karşımda buldum... Bana:</p>
				<p class="normal">‘Yarın giriyorlar!’ dedi.</p>
				<p class="normal">Acaba büyükbabanın kapısı açık mı kalmıştı? Şu var ki, sonraları düşündükçe, o akşam ihtiyarın yüzünde bir olağanüstülük olduğunu hatırladım. Bizim söylediklerimizi duymuş olması mümkündür. Yalnız, biz Prusyalılardan bahsediyorduk. Adamcağız ise Fransızları, ne zamandan beri bekleyip durduğu o zafer dönüşünü düşünüyordu. Mac-Mahon çiçekler ve bandolar arasında, bulvardan inecek, mareşalin yanında da oğlu. Kendisine gelince, o, Lutzen’de olduğu gibi, büyük üniformasıyla balkondan, delik deşik olmuş bayrakları ve barutla kararmış kartalları selamlayacak...</p>
				<p class="normal">Zavallı Jouve baba! Herhalde, fazla heyecanlanmasın diye, kendisini askerlerimizin bu geçit resminde bulunmaktan men edeceğimizi sanmış olacaktı. Nitekim hiç kimseye bir şey çıtlatmadı. Fakat ertesi gün, Prusya taburlarının Maillot kapısından Tuileries’ye giden o uzun yola çekine çekine daldıkları saatte, yukardaki pencere yavaşça açıldı ve albay, tolgası, uzun kılıcı ve Milhaud’nun komutasında eski zırhlı süvariliğinden kalma bütün o şanlı hırtı pırtısıyla balkonda göründü. Nasıl bir irade gücüyle, nasıl bir hayat hamlesiyle yatağından kalkarak böyle takıp takıştırdığına hâlâ akıl erdirememişimdir. Gerçek olan bir şey varsa, o da balkonda, parmaklığın arkasında ayakta bulunmasıydı. Bulvarların bu kadar geniş, bu kadar sessiz, pancurların kapalı, Paris’in büyük bir karantina gibi kasvetli olmasına hayret ediyordu. Her tarafta bayraklar, fakat beyaz üstüne kırmızı haç resmedilmiş garip bayraklar vardı ve kimse askerlerimizi karşılamaya çıkmamıştı.</p>
				<p class="normal">Bir an aldandığını sandı.</p>
				<p class="normal">Ama hayır! Öteden, Zafer Takı’nın ardından ne olduğu belirsiz bir hışırtı geliyor, siyah bir çizgi sabahın ışığında ilerliyordu... Sonra yavaş yavaş miğferlerin sivri uçları parıldadı, küçük Iéna trampetleri çalmaya başladı ve Zafer Takı’nın altında bölüklerin rap rap ayak sesleri ve kılıçların şakırtısı arasından Schubert’in zafer marşı çınladı!..</p>
				<p class="normal">O zaman meydanın hazin sessizliği içinden bir bağırma, müthiş bir bağırma duyuldu:</p>
				<p class="normal">‘Silah başına!.. Silah başına!.. Prusyalılar geliyor!’</p>
				<p class="normal">En önde giden mızraklı dört uhlan<sup class="calibre2"><a href="Pazaretesi%20Hikayeleri_split_047.html#footnote-600-4" id="footnote-600-4-backlink" name="footnote-600-4-backlink">[4]</a></sup>, yukarda, balkonda uzun boylu bir ihtiyarın kollarını açarak sallandığını ve kaskatı yere düştüğünü gördüler. Bu sefer Albay Jouve gerçekten ölmüştü.”</p>
			</body>
</html>