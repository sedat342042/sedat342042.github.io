<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_39">Papa Öldü</h2>
				<p class="normal">Çocukluğumu, pek kalabalık, pek kıpır kıpır bir nehrin ikiye böldüğü büyük bir taşra şehrinde geçirmiştim. Orada pek erkenden kendimi yolculuk arzularına, su üzerinde yaşamak hevesine kaptırdım. Özellikle Saint-Vincent köprüsü yanında bir rıhtım köşesi vardı ki, bugün bile içim titremeden hatırlayamam. Bir serenin ucuna çivilenmiş Cornet, kiralık kayıklar levhası, ıslaklıktan kaypak ve kapkara, bir ucu sulara dalan küçük merdiven, göz alıcı renklerle yeni boyanmış, kıçlarına beyaz harflerle yazılı Sinekkuşu, Kırlangıç kabilinden güzel isimlerle hafiflemiş gibi, borda bordoya yavaşça sallanarak iskelenin altına dizilen küçük kayıklardan oluşan filo hâlâ gözlerimin önündedir.</p>
				<p class="normal">Sonra, şeve dayalı, kurumakta olan, üstübeçten pırıl pırıl, uzun küreklerin arasında, boya kovası, kocaman fırçalarıyla, kara yağız, çatlak, serin rüzgârlı bir akşamüstü nehir gibi binlerce küçük çukurla çizgi çizgi olmuş suratıyla dolaşan Cornet baba... Ah o Cornet baba! O benim çocukluğumun şeytanı, acı ihtirasım, günahım, vicdan azabımdı. O kayıklarıyla beni ne günahlara sokmuştu! Mektepten kaçıyordum, kitaplarımı satıyordum. Öğleden akşama kadar kayıkla gezebilmek için neler satmazdım ki!</p>
				<p class="normal">Bütün defterlerim kayığın dibinde, ceket çıkmış, şapka enseye itilmiş, saçlar sudan gelen meltemin esintisiyle karmakarışık, kendime eski bir deniz kurdu süsü vermek için kaşlarımı çatarak küreklere asılıyordum. Şehir sınırları içinde kaldığım sürece her iki sahilden aynı uzaklıkta bulunuyor, nehrin tam ortasından hiç ayrılmıyordum. Eh, ne olur ne olmaz, belki sahillerde bu eski deniz kurdunun kim olduğunu tanıyanlar çıkar diye. Yan yana gelen, birbirinden yalnız ince bir köpük şeridiyle ayrılarak çarpışmaktan kurtulan kayıkların, salların, yüzen kütüklerin, çatanaların o müthiş hareketine katılmak, benim için ne büyük bir zaferdi. Akıntıya arka vermek için dönen ağır gemiler de vardı... Onların bu dönüşü bir sürü kayığı tedirgin ederdi.</p>
				<p class="normal">Ansızın bir vapurun çarkları yanı başımda suları karıştırmaya başlardı, yahut ağır bir gölge üzerime doğru gelirdi. Bir elma gemisinin baş tarafı yanıma sokulurken kısık bir ses bana:</p>
				<p class="normal">“Varda, yumurcak!” diye seslenirdi. Ben de sokak hayatının küreklerimin altına omnibus hayallerini seren bütün o köprüleriyle, bütün o geçitleriyle ikide bir kestiği o nehir hayatının karşılıklı akışına saplanarak, ter döker, çırpınır dururdum. Köprü ayaklarında akıntı pek yaman olurdu. Hele anaforlar, girdaplar, meşhur Aldatan Ölüm kuyusu! Bütün bunların arasından, dümende kimse olmaksızın, on iki yaşın kol kuvvetiyle yol bulmak, öyle ufak tefek bir iş değildi tabii.</p>
				<p class="normal">Bazen talihim olur zincir’e rast gelirdim. Hemen arkasına taktığı dizi dizi mavnaların en sonundakine ip atar ve kürekler hareketsiz, süzülen kanatlar gibi gergin, nehri uzun köpük şeritleri halinde kesen ve her iki sahilin ağaçlarını, rıhtımlardaki evleri arkaya doğru koşturan o sessiz sürate kendimi bırakıverdim... Önümde, uzaktan, pek uzaktan pervanenin o tekdüze dönüşü, alçak bacasından incecik bir duman yükselen bir mavnadan da bir köpek havlayışı kulağıma gelirdi. Bütün bunlar bende uzun bir yolculuk, gerçek bir gemi hayatı vehmini yaratırdı.</p>
				<p class="normal">Ne yazık ki zincire rastlamak, bana pek seyrek nasip olurdu. Çok defa güneşin alnında kürek çekmek, boyuna küreklere asılmak gerekirdi. Ah o nehire kurşun gibi dikine çöken öğle zamanları. O güneş beni hâlâ yakıyor gibi gelir bana. Her taraf yanar, her şey pırıldardı. Suların üstünde dalgalanan ve her kımıldanışta titreşen bu göz kamaştırıcı ve ses verici atmosferde, nehre hemen dalıp çıkan küreklerim, yedekçilerin sudan sırsıklam çektikleri ipler, yüze cilalı gümüş parlaklığında ışıklar çıkarırdı... Gözlerimi yumarak küreklere asılırdım. Bazen, sarf ettiğim kuvvete bakarak, kayığımın altından suyun nasıl kaydığını hissederek gayet hızlı gittiğimi sanırdım. Fakat gözlerimi açıp da başımı kaldırınca, karşımdaki sahilde hep aynı ağacı, hep aynı duvarı görürdüm.</p>
				<p class="normal">Sonunda sıcaktan kan ter içinde, yorgunluktan bitkin düşerek şehirden çıkmaya muvaffak olurdum. Nehir kenarındaki banyoların, çamaşırcı gemilerinin, iskele dubalarının gürültüsü azalırdı. Genişleyen sahillerde köprüler seyrekleşirdi. Dış mahallelerin birkaç bahçesi, bir fabrika bacası, uzaktan uzağa sulara yansırdı. Ufukta yeşil adalar titreşirdi. Artık güçten düşerek sahile, uğultulu sazların arasına gelip yanaşırdım. Orada güneşten, yorgunluktan, yıldız yıldız sulardan kocaman sarı çiçekler çıkaran o ağır sıcaktan sersemleyen eski deniz kurdunun saatlerce burnu kanardı. Bütün yolculuklarımın sonu böyle olurdu. Ama ne yaparsınız? O kadar hoşuma giderdi ki!</p>
				<p class="normal">Asıl müthişi, şehre dönüş, eve dönüştü, istediğim kadar çalakürek döneyim, hep geç kalırdım, okulun dağıldığı saatten çok sonra gelirdim. Ortalığın karardığını hissetmek, alacakaranlıkta ilk havagazı fenerleri, herkesin evine dönüşü, her şey, duyduğum korkuları, vicdan azabını artırırdı. Rahat rahat evlerine dönenlere bakarak haset ederdim. Kafam ağırlaşmış, güneşle, suyla dolmuş, kulaklarımın içinde kavkı uğultularıyla, söyleyeceğim yalanın kırmızısı suratıma vurmuş, tabana kuvvet koşardım.</p>
				<p class="normal">Çünkü her defasında, kapı aralığında beni bekleyen o müthiş “Nereden geliyorsun?”a cevap bulmak lazımdı. Beni en çok korkutan da, dönüşteki bu sorguydu. Hemen oracıkta, kapının önünde, ayak üstünde cevap vermem, daima bir masal hazırlamam, söyleyecek bir şeyler bulmam gerekliydi. Hem öyle şaşırtıcı, öyle akıllara hayret verici şeyler bulup söylemem gerekliydi ki, beni sorguya çekenlerin ağzı bir karış açık kalsın da sorguya devam edemesin. Böylece içeriye girecek ve nefes alacak zaman bulabiliyordum. Bunun için de kıvırmadığım yalan kalmıyordu. Afetler, ihtilaller, müthiş şeyler, şehrin bir tarafının yanması, tren köprüsünün nehire çökmesi, neler neler uydurmuyordum. Fakat uydurmalarımın en zorlusu şöyle oldu:</p>
				<p class="normal">Bir akşam eve pek geç dönüyordum. Bir saatten beri beni bekleyen annem merdivenin başında yolumu gözetliyormuş. Beni görünce:</p>
				<p class="normal">“Nereden geliyorsun!” diye bağırdı.</p>
				<p class="normal">Bir çocuğun kafasında meğer ne şeytanlıklar olurmuş! Hiçbir şey düşünmemiş, hiçbir şey hazırlamamıştım. Eve çok hızlı dönmüştüm... Birdenbire kafama çılgınca bir fikir geldi. Anneciğimin pek dindar, Romalı bir kadın kadar dini bütün bir Katolik olduğunu biliyordum. Kendisine büyük bir heyecanla nefes nefese kalmış gibi:</p>
				<p class="normal">“Ah anneciğim... Bilseniz!” dedim.</p>
				<p class="normal">“Ne olmuş?.. Yine neler oldu?”</p>
				<p class="normal">“Papa ölmüş.”</p>
				<p class="normal">Zavallı anneciğim:</p>
				<p class="normal">“Papa ölmüş!” diye tekrarladı ve bet beniz uçmuş, duvara dayandı. Başarımdan ve yalanın büyüklüğünden biraz ürkerek hemen kendi odama geçtim. Ama yine yalanımda sonuna kadar ayak diremek cesaretini gösterdim. O gecenin içli bir yas gecesine döndüğünü hatırlarım. Babam gayet düşünceli, annem pek bitkindi... Sofrada herkes pesten konuşuyordu. Ben ise hep yere bakıyordum. Bu genel üzüntü içinde bizim haylazlık o kadar güme gitmişti ki, kimsenin aklına hesap sormak gelmiyordu.</p>
				<p class="normal">Herkes o zavallı IX. Pius’un iyi taraflarını anlatmaya can atıyordu. Sonra konuşma yavaş yavaş, papalar tarihine daldı. Rose teyze VII. Pius’tan bahsetti. Onu, etrafında jandarmalar, bir posta arabasının içinde güneyden geçerken gördüğünü pek iyi hatırlıyordu, imparatorla aralarında geçen o meşhur Comediante! Tragediante! sahnesi tekrar anlatıldı. Bu müthiş sahneyi, hep aynı ses iniş çıkışlarıyla, hep aynı jestlerle, o aile geleneklerinin kuşaktan kuşağa devredilen ve manastır hikâyeleri gibi, çocukça ve yerel, sürüp giden o basmakalıpçılığı içinde tam yüzüncü defadır dinliyordum.</p>
				<p class="normal">Ama ne olursa olsun, hikâye bana hiç bu kadar cazip gelmemişti. İki yüzlülükle içimi çekerek, sorular sorarak, yapmacık bir ilgiyle dinliyor ve hep kendi kendime:</p>
				<p class="normal">“Yarın sabah papanın ölmediğini öğrenince o kadar memnun olacaklar ki, kimse beni paylamaya cesaret edemeyecek,” diyordum.</p>
				<p class="normal">Ben bunları düşünürken, gözkapaklarım kendiliğinden kapanıyor ve gözlerimin önüne, Saône nehrinin sıcaktan ağdalaşmış köşeleriyle mavi boyalı küçük kayıklar, her yöne fırt fırt koşuşan ve cam gibi suyu elmastıraş gibi çizik çizik eden su örümceklerinin kocaman ayakları geliyordu.</p>
			</body>
</html>