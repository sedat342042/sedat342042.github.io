<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_27">Gemide Monolog</h2>
				<p class="normal">İki saatten beri bütün ışıklar söndürülmüş, bütün lombarlar kapatılmıştı. Bize yatakhanelik eden top ambarı öyle zifiri karanlık ve ağır havalı ki insan boğuluyor. Arkadaşların hamaklarında boyuna döndüklerini, yüksek sesle rüya gördüklerini ve uykuda inlediklerini duyuyorum. Yalnız kafanın işlediği ve yorulduğu bu avare günlerde insan ancak hummalar ve sıçramalarla dolu, taçsız bir uykuya dalabiliyor. Hatta ben bu uykuya bile pek geç kavuşabiliyorum. Uyuyamıyorum, çok düşünüyorum.</p>
				<p class="normal">Yukarda, güvertede yağmur var. Rüzgâr esiyor... Zaman zaman, vardiyada nöbet değiştirilirken, geminin ta baş tarafında, karanlıkta bir çan çalıyor. Her çalışında bana Parisimi ve fabrikalarda saat altı sularını hatırlatıyor. Çevremizde fabrikalar eksik değildi! Küçücük evimizi, okuldan gelen çocukları, atölyenin bir ucunda, gittikçe sönen bir parçacık gün ışığının sonuna kadar idare etmek için, pencerenin yanına sokularak, elindeki işi bitirmek isteyen annelerini görür gibi oluyorum.</p>
				<p class="normal">Ah ne felaket! Şimdi bütün bunlar ne olacak?..</p>
				<p class="normal">Belki benimle beraber gelselerdi, daha iyi olurdu. Hem buna izin de vardı. Ama ne yaparsınız! Çok uzaklara gidiyoruz. Yolculuk gözümü korkutmuştu. Ya gideceğimiz yerin havası çocuklara yaramazsa. Hem sonra sırmacılık atölyemizi, o kadar zahmetle kurduğumuz, on senede alınteri dökerek meydana getirdiğimiz ekmek kapımızı satmak gerekecekti. Evlatlarım artık okula gidemeyeceklerdi. Anneleri de bir sürü dağınıklık, perişanlık içinde yaşamak zorunda kalacaktı!.. Olmaz, olmaz, tek başıma ıstırap çekmek daha iyi... Ne de olsa, yukarıya, güverteye çıkıp da, kendi evlerindeymiş gibi yerleşmiş bütün o aileleri, paçavralar diken anneleri, annelerinin dizleri dibinden ayrılmayan çocukları görünce, içimden hep ağlamak geliyor.</p>
				<p class="normal">Rüzgâr artıyor, dalgalar kabarıyor. Firkateyn, yana yatmış, uçuyor. Direklerinin gacırdadığı, yelkenlerinin şakladığı duyuluyor. Herhalde pek hızlı gidiyoruz. Daha iyi, bir an evvel varırız... Davamız görülürken o kadar ödümü koparmış olan Çamlar adasına şimdi hasret gibiyim. Orası benim için bir amaç, bir dinlenme yeri artık. Öyle bitkinim ki! Öyle anlarım oluyor ki, yirmi aydan beri gördüklerim, başımı döndürecek kadar gözlerimin önünden gelip geçiyor. Prusyalıların kuşatması, istihkâmlar, talimler; sonra kulüpler, yakalarda herdemtaze çiçekleriyle cenaze törenleri. Sütun’un altında nutuklar, belediyede Komün bayramları, Cluseret’nin yaptırdığı resmi geçitler, çıkışlar, çarpışma, Clamart istasyonu ve arkasına siper alınarak jandarmalara ateş edilen bütün o basık duvarlar, daha sonra Satory, dubalar, komiserler, bir gemiden öbürüne aktarılmalar, hapishaneleri değişmeler, sonunda askeri mahkeme, at nalı biçiminde oturmuş bütün o büyük üniformalı subaylar, hapishane arabaları, gemiye bindirilme, hareket, bütün bunlar ilk yolculuk günlerinin sallantısı ve sersemliği içinde birbirine karışıyor.</p>
				<p class="normal">Of! Suratıma yorgunluk, toz toprak, ne olduğunu bilmediğim bir maske yapışmış gibi. Bana on yıldan beri yıkanmamışım gibi geliyor.</p>
				<p class="normal">Ah, evet, bir yerlere ayak basmak, mola vermek ne kadar iyi olacak. Orada bir parça arazim, aletlerim, küçük bir evim olacağını söylüyorlar... Küçük bir ev! Karımla birlikte Saint-Mandé taraflarında böyle bir ev hayal eder dururduk. Bir katlı, önünde sebze ve çiçekle dolu, açık bir çekmece gibi küçücük bir bahçesi de olacaktı. Oraya pazar günleri, sabahtan akşama kadar, bir haftalık hava ve güneş almaya gelecektik. Sonra çocuklar büyüyüp de iş başına geçtikleri zaman, rahatça oraya çekilecektik. Hay aptal hay, şimdi çekildin işte, sayfiye evine de kavuşacaksın, korkma!</p>
				<p class="normal">Hay Allah kahretsin, bütün bu hallere politikanın sebep olduğunu düşündükçe, içim yanıyor. Şu kör olası politikadan ne kadar da çekinirdim. Her zaman ödüm patlardı... Evvela zengin değildim, atölyenin parasını ödeyeceğim diye, ne gazete okuyacak, ne de toplantılarda nutuk çekenleri dinleyecek vaktim vardı. Fakat lanet kuşatma geldi çattı, milli muhafızlık, kafayı çekip abuk sabuk söylenmekten başka iş güç yok. Eh ben de ötekiler gibi kulüplere devama başladım; o şatafatlı sözleri sonunda başımı döndürdü.</p>
				<p class="normal">İşçinin hakları! Halkın mutluluğu!</p>
				<p class="normal">Komün kurulunca, artık bizim gibilerin mutluluk devri başladı sandım. Hem beni yüzbaşı seçmişlerdi, sonra yepyeni üniformalar giyen o kurmay heyetleri, o şeritler, o sırmalar, o yaver kordonları, bizim atölyeye boyuna iş çıkıyordu. Daha sonra işlerin nasıl bir yol tutturduğunu görünce, kalkıp gitmek istedim, ama herkes beni alçak sanacak diye korktum.</p>
				<p class="normal">Yukarda yine neler oluyor? Megafonlar homurdanıyor; ıslak güvertede ağır çizmeler koşuşuyor... Bu gemicilerin hayatı da ne kadar eziyetli, ne kadar zahmetli, işte onbaşılarının düdüğünü duyar duymaz, uykularından uyanıyorlar. Uykulu uykulu, terli terli güverteye çıkıyorlar. Zifiri karanlığın ve soğuğun içinde koşmak lazım. Tahtalar kayıyor; ipler donmuş, yapışan elleri yakıyor. Yukarda, serenlerin ucunda, gökyüzüyle deniz arasında sallanarak, kaskatı kesilmiş büyük yelkenleri katlamaya çalışırken, şiddetli bir rüzgâr esip onları yerlerinden koparıyor, götürüyor ve bir sürü martı gibi denizin ortasına serpiyor. Doğrusu Parisli işçilerin hayatından çok daha zahmetli bir hayat. Hele aldıkları paranın lafı bile olmaz. Ama yine bu adamlar, hallerinden şikâyet etmiyorlar, isyana kalkışmıyorlar. Gayet sakin bir halleri, pek azimli bakışları var. Şeflerine saygı gösteriyorlar! Bizim kulüplere sık sık gelmedikleri ne kadar belli!</p>
				<p class="normal">Herhalde fırtına koptu. Firkateyn, korkunç bir şekilde sallanıyor. Her şey yerinden oynuyor, çatırdıyor. Sular, gök gürültüsüyle güverteye devriliyor; sonra beş dakika, her taraftan yol yol sular akıyor. Etrafımda kıpırdanmalar başlıyor. Kimini deniz tutmuş, kimi korkuyor. Tehlike anında böyle zoraki hareketsiz kalmak, hapishanelerin en kötüsü... Hem sonra bizler burada hayvan sürüsü gibi üst üste tıkılmış, etrafımızı saran bu korkunç gürültünün içinde bocalayıp dururken, Komün’ün bütün o sırma eşarplı, kırmızı göğüslüklü has evlatları, bizleri öne süren bütün o cakacılar, bütün o alçaklar, Fransa’nın yanı başında, Londra’da, Cenevre’de, kahvelerde ve tiyatrolarda yan gelip keyiflerine bakıyorlar. Bunları düşündükçe, bütün kanım beynime sıçrıyor.</p>
				<p class="normal">Top ambarında herkes uyandı. Hamaklardan birbirine seslenen seslenene. Herkes Parisli olduğu için, gelsin alay, gelsin zevzeklik. Ben, rahat bıraksınlar diye uyuyor gibi yapıyorum. Hiç yalnız kalamamak, hep kalabalık içinde yaşamak, ne korkunç işkence! Ötekiler kızınca sen de kızacaksın, onlar gibi konuşacaksın, hiç duymadığın halde kin besliyormuşsun gibi davranacaksın, yoksa herkes seni hafiye sanar. Sonra gelsin alay, gelsin zevzeklik... Aman Yarabbi, bu ne deniz! Rüzgârın sularda kocaman ve kapkara çukurlar açtığı ve firkateynin o çukurlara dalıp fır döndüğü hissediliyor... Çok iyi etmişim de bizimkileri beraber getirmemişim. Şu saatte onların orada, küçücük odamızda kuytuda olduklarını düşündükçe, içim ferahlıyor! Karanlık ambarın dibinde, lamba ışığının uyuyan çocuklarla, eğilmiş, düşünen ve çalışan annelerinin alnına vurduğunu görür gibi oluyorum.</p>
			</body>
</html>