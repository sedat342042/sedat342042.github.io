<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>On Dördüncü Kısım</h3>

  <p><b>New York,</b><br />
  <b>27 Ocak,</b><br />
  <b>20.00</b></p>

  <p>Kendini Kurt Braun olarak tanıtan adamın gözleri, duble viskisini bırakmak üzere masaya eğilmiş kızın göğüslerindeydi. Göğüsler, Manhattan'ın Aşağı Doğu Yakası rıhtımındaki döküntü barın soluk ışığında bile, dekolte bluzun içinden kusursuz görünüyordu.</p>

  <p>— Bir dolar, efendim.</p>

  <p>Braun kıza gülümsedi, cebinden çıkardığı katlı desteden iki banknot çıkarıp kıza uzattı.</p>

  <p>— Üstü kalsın. Burada yenisin sanki, öyle değil mi?</p>

  <p>— Teşekkür ederim, bayım. Geçen cuma başladım.</p>

  <p>— Nerelisin?</p>

  <p>Kız gülümsedi, "Danville, İllinois, hiç duymuş muydunuz?"</p>

  <p>— Hayır, duyduğumu söyleyemem.</p>

  <p>— Pek bir şey kaybetmediniz.</p>

  <p>Braun sırıttı, gözlerini barın içinde gezdirdi. Lombardi'nin ek iş olarak çalıştırdığı bar doluydu. Saat daha yeni sekiz olmuştu; ama tüm masalar dolmuştu bile. Cuma akşamı olunca, rıhtımdaki bütün sert gençler, yabancı gemilerin tayfaları içki içip kızları görmeye geliyorlardı. Arka planda bir plak çalıyordu, Kay Kyser ve orkestrasından "On a Slow Boat to China."</p>

  <p>Tekrar kıza döndü, "Bana bir iyilik yap, Vince'e Kurt Braun'un geldiğini söyle."</p>

  <p>— Tabii.</p>

  <p>Kız uzaklaşırken Braun kısa eteğin altında oynayan diri kalçaları izledi, sonra tekrar barın içine döndü. Yirmi beş kadar müşteri vardı, birkaç kız da masalardaydı. Hepsi de her zamanki konsonratrislerden farksızdı; çok fazla ruj, çok fazla makyaj, vücutlarını seksi gösteren ucuz ve gösterişli elbiseler.</p>

  <p>Vince'in, Lombardi'nin muhafızı Vince'in, masaya gelmesi beş dakika aldı. Geniş omuzlu ve yapılıydı, burnu sanki bir kompresörle ezilmiş gibiydi. Adamın vücudunda zarafetin gramı bile yoktu, Braun sol kolunun altındaki şişkinlikten tabanca kılıfını nereye yerleştirdiğini anladı.</p>

  <p>Adamın görünüşüne rağmen Braun onu güçlük çekmeden öldürebileceğini biliyordu. İki adam, ringdeki dövüşçüler gibi bir süre birbirlerini süzdü, sonra Vince konuştu.</p>

  <p>— Carlo yukarıda bekliyor. Hemen gelmeni söyledi.</p>

  <p>Braun viskisini bitirip ayaklandı.</p>

  <p><br /></p>

  <p>Barın üstünde, ikinci katta bulunan odanın kapısındaki levhada altın harflerle, "Liman İşçileri Sendikası. C. Lombardi - Bölge Sorumlusu" yazılıydı.</p>

  <p>Carlo Lombardi, kalemle çizilmiş gibi bıyıkları olan, kırklarında, kısa boylu ve şişman bir Sicilyalıydı. Kapıdaki levhadan da anlaşılacağı gibi, Manhattan'ın Aşağı Doğu Yakası'nın liman bölümünü kendi özel mülküymüş gibi yönetiyordu, alt kattaki barın yanı sıra, aralarında konuk denizcilerin rağbet ettiği üç randevuevinin de bulunduğu çeşitli işlerle ilgileniyordu.</p>

  <p>Zararsız görünüşüne rağmen, özellikle elinde bıçağı olduğunda, etrafa şiddet saçmasıyla ünlüydü. Dökülmeye yüz tutmuş saçlarını çıplak kafasının üzerine yapıştırmıştı; uygun bir peruk alacak gücü olmasına karşın, Lombardi parasını bu tip boktan şeylere harcayacak adamlardan değildi.</p>

  <p>Kendine yaptığı tek bakım, arada saçını taramak, ortaya çıkan pembe kafa derisini örtmeye çalışmaktı.</p>

  <p>Bardaki uyanıklardan biri bir gün Lombardi'nin saçını ıslak bir süngerle taradığını söyleyerek herkesi güldürmüştü, Lombardi de bunun acısını bir blok ötede bekleyip, bıçağını adamın taşaklarına saplayıp, herif bir domuz gibi böğürene dek çevirerek çıkarmıştı. Hiç kimse Carlo Lombardi'yi gülünç duruma düşürüp zarar görmeden uzaklaşamazdı.</p>

  <p>Kapının vurulduğunu duydu, Vince'in Braun'u içeri aldığını gördü.</p>

  <p>Ziyaretçi Lombardi iri yarı korumasının yanında ufak tefek görünüyordu; ama sol yanağındaki parlak kırmızı yaradan ve adamın yüzündeki tehdit dolu bakışlardan en az Vince kadar tehlikeli olduğu hemen anlaşılıyordu.</p>

  <p>— Bay Braun sizi görmek istiyor, Bay Lombardi.</p>

  <p>— Bizi yalnız bırak, Vince.</p>

  <p>Kapı kapandı, Lombardi masasının arkasından dolanıp ziyaretçisinin elini sıktı. Büronun kapalı jaluzileri pencerenin ötesindeki East River'ı ve rıhtımların manzarasını saklamıştı; ama tepedeki ışık güçlüydü; Lombardi konuğunun elnini sıktıktan sonra kabaca sordu, "İçki?"</p>

  <p>— Viski.</p>

  <p>Lombardi pencerenin yanındaki krom sehpadan aldığı şişeden iki kadeh doldurdu, içine bir iki parça da buz attı.</p>

  <p>Geri dönüp kadehlerden birini Braun'a uzattıktan sonra oturdu.</p>

  <p>— Karının hikâyesini mi istiyorsun?</p>

  <p>— Onun için geldim.</p>

  <p>— Sana kişisel bir soru sorabilir miyim? Nedir bu siktirici iş? Onu aylardır izlettiriyorsun. Hiçbir şey yapmıyor.</p>

  <p>Braun viskisini yudumladı, arkasına yaslandı sonra sertçe cevap verdi, "Sen sadece hikâyeyi anlat, Lombardi. Sana bunun için para veriyorum."</p>

  <p>Lombardi içini çekti, uzanıp bir çekmeceyi açtı, yüzük dolu şişman parmaklarıyla büyük ve kahverengi bir zarf çıkardı. Bakışlarını kaldırdığında, gülümsedi, "Aşağıdaki yeni kız, gördün mü?"</p>

  <p>— Gördüm.</p>

  <p>Lombardi sırıttı, bacak arasını avuçladı, "İnek boku kadar bilgisiz; ama samanlıktaki bir rodeo atı gibi hareketli. Üstelik düzülmekten de hoşlanıyor, ne demek istediğimi anladın mı?"</p>

  <p>Braun gülmedi, "Benim için ne hazırladın?"</p>

  <p>— İşte sende en çok hoşlandığım taraf, Bay Braun. Her şey tik tak, tik tak. Hemen konuya geçmek. Meşgul adam. Gidilecek yerler, yapılacak işler. Lombardi zarfı uzattı. Her şey istediğin gibi yazılı. Fazla yeni bir şey yok, kızın ziyaretçisi dışında.</p>

  <p>— Kim?</p>

  <p>— Herifin biri. Bir gece Lexington Caddesi'ndeki Carlton'da kaldı. Kızı oraya götürdü. İki saat sonra kız ayrıldı. Bütün bunlar yazılı. Lombardi zarfı gösterdi. Hepsi burada, fotoğraflar da.</p>

  <p>Braun zarfı açıp içindekilere bir göz attı, sonra yeniden kapatıp elini ceketinin iç cebine götürdü, daha küçük bir zarf çıkarıp uzattı.</p>

  <p>— Senin bu.</p>

  <p>— Amigo, sana kara yüreğimin en derininden teşekkür ederim.</p>

  <p>Lombardi zarfı tombul ellerinde çevirip Braun'a baktı, "Eee, bu Rus karısı kim?"</p>

  <p>— Rus olduğunu kim söyledi?</p>

  <p>— Bayım, adamlarım onu iki aydan beri izliyor. Hiçbir şey öğrenmedim mi sanıyorsun?</p>

  <p>Braun buz gibi bir tebessüm etti, cevap vermedi. Lombardi'nin tombul eli zarfı bir çekmeceye atıp kapadı.</p>

  <p>— Tamam, parayı ödediğin sürece, istediğini yaparız. Federaller ellerinde kızgın bir şişle götümün içini aramadıklarına göre.</p>

  <p>— Aramayacaklar. Siz onu izlemeye devam edin. Braun içkisini bitirip ayaklandı. Seninle iş yapmak çok keyifli, Lombardi.</p>

  <p>— Ne zaman istersen.</p>

  <p>Lombardi konuğunun yara izli yüzüne baktı, "Seni bu denli mutlu gördüğüme göre, gitmeden önce bir kıza ne dersin? İllinois'li fıstık müesseseden, tabii eğer istediğin o ise."</p>

  <p>Bu kez Braun gülümsedi, "Neden olmasın?"</p>

  <p><br /></p>

  <p>Braun Brooklyn'deki tek odalı dairesine döndüğünde, saat onu geçiyordu. Dördüncü kata kadar merdivenlerden tırmanıp dairesine girdi, kapıyı kapatırken ışıkları yakmadı. Perdeler açıktı, mutfağa, buzdolabının başına gitti, rafların birinden bir bira şişesi aldı.</p>

  <p>Odaya geri döndüğünde pencerenin yanında oturan adamı gördü. Üzerinde pardösü, başında şapka vardı, sigara içiyordu, öteki elinde de ağzına kadar dolu bir bardak vardı. Braun pencereden gelen soluk ışıkta, adamın sırıtmakta olduğunu gördü.</p>

  <p>Adam sordu, "Geç saatlere kadar çalışıyorsun, Grigoriy?"</p>

  <p>Braun nefesini boşalttı ve, "Hey Tanrım," dedi, "Böyle davranmamanı tercih ederdim, Arkaşin."</p>

  <p>Arkaşin adlı adam gülüp ayağa kalktı, "O harika viskinden izin almadan içtim. Umarım kızmazsın?"</p>

  <p>Feliks Arkaşin kısa boylu ve tıknazdı. Etli yanakları şişman ve sarkıktı, kırışık yüzünün ortasındaki sert bakan gözler küçücüktü. Yakışıklı bir adam değildi; çenesinin solunda koyu bir leke görülüyordu, cildi de hayvan derisi gibiydi. Kırk sekiz yaşındaydı, Sovyetler Birliği'nin New York'taki Birleşmiş Milletler Büyükelçiliği'nde ataşe olarak görevliydi. Aslında KGB'de binbaşı rütbesindeydi. Braun yüzüne baktı.</p>

  <p>— İçeri nasıl girdin?</p>

  <p>— Yedek anahtarın bende olduğunu unuttun.</p>

  <p>— Buraya gelmekle riske giriyorsun. Seni izlemiş olabilirler.</p>

  <p>Arkaşin gülümsedi, "Her zamanki gibi, denediler. Her zamanki gibi, onları metroda ektim. Kurnaz yaşlı tilki avcıyı hep atlatır, sevgili Grigoriy. Kaldı ki, izlenmenin heyecanına da bayılıyorum."</p>

  <p>Braun pencereye yaklaştı. Camın ötesindeki New York ışıkları gözlerini kamaştırdı, orada durup şişeden bira yudumlamaya, sigarasını tüttürmeye koyuldu.</p>

  <p>— Bu ziyaretin amacı ne?</p>

  <p>— Kadın hakkındaki raporu aldın mı?</p>

  <p>Braun kaşlarını kaldırdı, sesinden öfkelendiği anlaşılıyordu, "Hepsi bu mu? Yarın sabah her zamanki yere bırakana kadar bekleyebilirdin?"</p>

  <p>— Moskova'dan bugün gelen kurye torbasından kadınla ilgili talimat çıktı. Bu akşam bir karar vermem gerek.</p>

  <p>Braun, Arkaşin'e şaşkın gözlerle baktı, "Ne talimatı?"</p>

  <p>— Önce raporunu görelim, Grigoriy.</p>

  <p>Braun duyduklarını anlatırken Arkaşin çenesindeki izi kaşıdı ve kaşlarını kaldırdı.</p>

  <p>— İlginç. Lombardi'ye güvenir misin?</p>

  <p>— Şeytanın kendine güvenmeyi tercih ederim. Moskova sendikasına gizli katkıda bulunsa da o herif şişko parmaklarını bir sürü pastaya sokmuş, her biri de yasadışı. Bu da tehlikeli.</p>

  <p>Arkaşin omuzlarını silkti, "Başka seçeneğimiz yok. Eğer Amerikalılar burada kendi izleme örgütümüzü kurduğumuzu öğrenirlerse, işler çok çatallaşır. Bu şekilde, belanın uzağında kalıyoruz. Kaldı ki, Lombardi bize borçlu. Yardımımız olmasa, hâlâ sendika görevlisiydi."</p>

  <p>— Peki, Massey denen o herif hakkında ne düşünüyorsun?</p>

  <p>Arkaşin bardağını sehpaya koydu. Bir konuda kararsız kalmış gibi uzunca bir süre bekledi, sonra cevap verdi, "Kim bilir? Lombardi'nin çektiği fotoğraflar birinci sınıf değil, aslında amatör işi demek daha doğru; ama belki de işe yarar. Adamlarıma gösterip istasyon yöneticilerimizden birinin onu tanıyıp tanımadığını araştıracağım."</p>

  <p>— Bu arada?</p>

  <p>— Bu arada sen de Lombardi'ye kadını daha yakından izlemesini istediğini söyleyeceksin. Yirmi dört saat boyunca. Ona yakında bir iş vereceğini, çok para ödeyeceğini de söyle. Sırıttı. Lombardi bundan hoşlanacak, eminim.</p>

  <p>— Nasıl bir iş?</p>

  <p>Arkaşin, Braun'a bakıp gülümsedi, "Biliyorsun Grigoriy, Moskova Amerikalıların bizi gülünç duruma düşürmesinden hoşlanmaz. Onlara bizlerle alay etmemeleri gerektiğini öğretmenin zamanı geldi."</p>

  <p>— Kız o kadar önemli mi?</p>

  <p>— Hayır, ama bu bir prensip meselesi.</p>

  <p>— Peki Lombardi'nin yapması gereken ne?</p>

  <p>Arkaşin biraz düşünüp cevap verdi, "Zamanı gelince, kızı Moskova'ya götüreceğiz. Onu kaçırması için Lombardi'ye ihtiyacımız olacak. Ne dersin, bunu yapar mı?"</p>

  <p>— Para için söyleyeceğin her şeyi yapar. Ama kızı Moskova'ya geri götürmek kolay olmayacak.</p>

  <p>Arkaşin bardağını bırakıp sigarasını söndürdü, "Haklısın. Ama Lombardi limanı denetliyor. Kızı bir Sovyet gemisine bindirmek kolay olmalı. Eğer bu mümkün olmazsa, elimizde başka seçenekler de var."</p>

  <p>— Nedir bu seçenekler?</p>

  <p>— İsviçre'de çok başarıyla gerçekleştirdiğin gösterinin bir eşi. Arkaşin gülümsedi. Onu öldürürsün.</p>
</body>
</html>
