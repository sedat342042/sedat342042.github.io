<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>On Üçüncü Kısım</h3>

  <p><b>New York,</b><br />
  <b>26 Ocak</b></p>

  <p>Doğu Yakası'nda, 48. ve 49. sokaklar arasındaki kahverengi taş ev harap görünüyordu, taş basamakların tepesinde boyası dökülmüş bir kapı vardı. Bir zamanlar Manhattan'ın gözde evlerinden biri olan bina şimdi artık düşük kiralı bir konuta çevrilmişti, iki Porto Rikolu çocuk çöplerle kaplı kaldırımda top oynuyordu. Massey taksiden sokağın öteki ucunda indi, sokağın karşı tarafındaki içki dükkânına girdi.</p>

  <p>Tezgâhın gerisindeki yaşlı adamın aldıklarını paketlemesini beklerken, dükkânın vitrininden dışarı baktı, sokağın karşı kaldırımında kızı gördü.</p>

  <p>Beyaz bir yağmurluk giymiş, boynuna da mavi bir eşarp bağlamıştı, elinde bir torba dolusu erzak taşıyordu. Massey dükkândan çıktı, kızın basamakları çıkmasını, sokak kapısını açıp içeri girmesini izledi.</p>

  <p>Bir iki dakika bekledikten sonra karşıya geçti.</p>

  <p><br /></p>

  <p>Daire en üst kattaydı, Massey vurur vurmaz kapıyı açtı.</p>

  <p>Yağmurluğunu çıkarmıştı, üzerinde siyah ve sade bir elbise vardı. Siyah saçlarını ensesinde toplamıştı, koyu kahverengi gözleri inanamıyormuş gibi baktı.</p>

  <p>— Merhaba, Anna.</p>

  <p>Bir an tereddüt etti, sonra yüzü bir tebessümle aydınlandı, "Massey!.."</p>

  <p>— Şaşırmış gibisin.</p>

  <p>— Seni bir daha göreceğimi sanmıyordum.</p>

  <p>Massey'nin elini tuttu, içeri alıp kapıyı kapattı. İçerisi bir yatak, bir masa ve iki sakat iskemleden oluşan bir stüdyoydu. Yandaki bir kapıdan bir ocağın ve damlalıkta da tabak çanağın göründüğü mutfağa, öteki kapıdan da banyoya geçiliyordu. Aşağıdaki içki dükkânına, uzakta da Brooklyn ve Queens'e bakan pencerenin önündeki vazoda kış çiçekleri duruyordu.</p>

  <p>Daire pek çekici görünmüyordu; ama Massey kızın Gulag'da yaşadıklarından sonra bunlarla bile mutlu olması gerektiğini düşündü. Evi güzelleştirmek için elinden geleni yapmıştı, yine de duvarlarda aile fotoğrafı bulunmaması üzücüydü, Massey kızın kendini ne denli yalnız hissettiğini anladı.</p>

  <p>Kahverengi kâğıda sarılı paketi uzattı, "Senin için."</p>

  <p>Gülümsedi, şaşkınlığı yüzünü aydınlattı, "Anlamıyorum, nedir bu?"</p>

  <p>— Aç da gör.</p>

  <p>Paket kâğıdını açtı. Bir kutu Kuntz çikolatası. Massey'ye doğru kaldırdığı koyu kahverengi gözleri tıpkı bir çocuğunkiler gibi parıldıyordu.</p>

  <p>Massey Rusça konuştu, "Benim yeniden merhaba deme usulüm. Bir Rus'tan diğerine. Nasılsın, Anna?"</p>

  <p>— İyi. Üstelik seni gördükten sonra, daha da iyi. Hediyen için teşekkürler, Jake.</p>

  <p>— Bir şey değil. Kızın vücuduna baktı. Söyleyince bana kızma; ama Helsinki'den beri kilo almışsın, sana yakışmış.</p>

  <p>Güldü, "Öyleyse bunu bir övgü olarak kabul ediyorum." Çikolata kutusunu havaya kaldırdı, "Bunların da katkısı olacak, yine de teşekkür ederim." Ayağa kalktı, "Gerçek Rus çayı satan bir göçmen dükkânı buldum. Bir fincan ister misin?"</p>

  <p>— Aklımdakileri okudun. Rus usulü. Gülümsedi. Yedi şeker; ama karıştırma sakın.</p>

  <p>Anna güldü ve küçük mutfağa gitti.</p>

  <p><br /></p>

  <p>Masanın çevresine oturdular. Massey çayını yudumlayıp Rusça konuştu.</p>

  <p>— Mutlu görünüyorsun.</p>

  <p>— Öyle mi?</p>

  <p>— Gülümsediğini görmek çok güzel, Anna. Galiba son karşılaştığımızda, pek gülümseyecek durumda değildin. Bir işe girdiğini duydum?</p>

  <p>— Bir Polonya asıllıya ait elbise fabrikasında. Çılgın bir yer; ama hoşuma gidiyor. Birlikte çalıştığım kızlar hiç de düşündüğüm Amerikalı kızlar gibi değil.</p>

  <p>— Nasıl yani?</p>

  <p>— Rus kızlardan çok daha fazla konuşuyorlar. Çok fazla da gülüyorlar. Çok daha fazla yiyorlar. Gülümsedi. Çok daha fazla. Kilo almamın nedeni de bu.</p>

  <p>— Öyleyse büyük beden elbiseler yapıyor olmalısınız, ha?</p>

  <p>Güldü, "O kadar da değil."</p>

  <p>— Arkadaş edindin mi?</p>

  <p>— Birkaç tane.</p>

  <p>Massey odaya baktı, "Burada tek başına yalnızlık çekmiyor musun?"</p>

  <p>— Bazen. Omuzlarını silkti. O kadar da kötü değil. Yine de beni görmeye gelmene sevindim, Jake.</p>

  <p>— Aslında keyif için değil, gayriresmi bir iş için geldim. Ama seni yeniden görmek güzel.</p>

  <p>Anna fincanını masaya bırakıp Massey'ye baktı, "Anlamıyorum. Birinin benimle çalışma iznim konusunda görüşeceğini söylemişlerdi. Bunun için mi geldin?"</p>

  <p>Massey hiçbir şey söylemeden birkaç saniye öylece oturdu. Tekrar konuşmaya başladığında sesi sakin ve ciddiydi.</p>

  <p>— Anna, buraya çalışma izninle ilgili olarak gelmedim. Bambaşka bir konuda konuşmak istiyorum.</p>

  <p>Kızın suratındaki şaşkınlığı görünce, ekledi, "Benim için bir şey yapar mısın, Anna? Söyleyeceklerimi sonuna kadar dinler misin? Bitince, konuşuruz. Ama şimdilik, sadece dinle."</p>

  <p>Anna tereddüt etti, sonra başıyla onayladı.</p>

  <p>Massey ayağa kalktı. Elini saçından geçirdi, sonra kızın yüzüne baktı.</p>

  <p>— Önce bir şeyi kesinlikle anlamanı istiyorum. Sana söyleyeceklerimin hepsi kesinlikle çok gizli. Eğer anlatacaklarımdan başkasına söz edersen, emin ol, bu ülkede oturma hakkını elinden alırlar. Mahkemeye bile çıkarılabilirsin. Yüzündeki endişeyi görüp hemen ekledi. Bu kadar açık konuşmak zorunda kaldığım için üzgünüm, Anna; ama bitirince nedenini anlayacaksın. Sana bir öneride bulunmak için geldim. Eğer önerimi reddedersen buradan gideceğim, beni bir daha hiç görmeyeceksin, aramızda da böyle bir konuşma geçmemiş olacak. Ama eğer evet dersen, daha fazla konuşacağız. Bu kadarını anladın mı?</p>

  <p>Genç kız hâlâ şaşkın gözlerle bakıyordu, Massey usulca devam etti, "Korkacak bir şey yok. Ne cevap verirsen ver, vereceğin cevap Amerika'da kalma hakkını etkilemeyecek. Emin olmak istediğim tek şey, bunlardan kimseye bahsetmemen. Gerçekten de kimseye, dosyanla ilgilenen, sana iş bulanlara bile."</p>

  <p>Anna evet anlamında başını yavaşça salladı, "Anlıyorum."</p>

  <p>— İyi. Hiç olmazsa bu bölümünü hallettik. İskemleye oturdu, devam etmeden önce bir süre bekledi. Anna... benim için kolay değil...</p>

  <p>Massey'nin tereddüdünü görünce Anna sakince konuştu, "Neden bana söylemek istediğini basitçe anlatmıyorsun?"</p>

  <p>— Yanında çalıştığım kişilerin, bir görev için bir kadına ihtiyaçları var. Çok duyarlı bir görev.</p>

  <p>Massey'nin yüzüne baktı, "Nasıl bir görev? Orduyla ilgili bir şey mi demek istiyorsun?"</p>

  <p>Massey hayır anlamında başını sallayıp belli belirsiz gülümsedi, "Ordu değil, Anna. Kimler olduklarını sana şu anda söyleyemem. Diyelim ki bir adamı, bir Amerikalıyı Rusya'ya göndermek istiyorlar. Tam olarak Moskova'ya. Ona eşlik edecek, kısa süre önce Rusya'da bulunmuş bir kadına ihtiyaçları var. Yolunu bulacak, dikkat çekmeyecek biri. Bu kadın o adamın karısı gibi hareket edecek. Zor ve tehlikeli olacak, kadının geri dönebileceği de kesin değil."</p>

  <p>— Anlamıyorum. Bütün bunların benimle ne ilgisi var?</p>

  <p>— Sözünü ettiğim kişiler bu kadın için seni düşünüyorlar.</p>

  <p>Yüzünde dehşet dolu bir ifadeyle Massey'ye baktı, sonra gülümsedi, "Bu şaka mı?"</p>

  <p>— Şaka değil, Anna. Eğer yardım edersen, biz de karşılığında senin için bir şey yaparız. Senin için önemli bir şey.</p>

  <p>Massey kızın yüzünü inceledi. Şaşkınlık içindeydi. Uzun saniyeler boyunca kız gözlerini ondan ayıramadı.</p>

  <p>— Anlamıyorum. Bana Moskova'ya dönmemi mi öneriyorsun?</p>

  <p>— Çılgınca göründüğünü biliyorum. Kaçtığın şeyleri düşünmek bile dayanılmaz bir şey. Senden tekrar geri dönmeni istemek, cehenneme dönmeni istemek gibi. Ama karşılıksız değil, Anna. Söylemiştim, bu insanların yardımın karşılığında senin için yapabilecekleri bir şeyler var.</p>

  <p>Neler söylediğini anlamıyormuş gibi Massey'ye baktı, sonra sordu, "Ne?"</p>

  <p>— Kızını getirmek.</p>

  <p><br /></p>

  <p>Massey kızın tepkisini izledi. Korkunç, acılı bir yarayı kanatmıştı. Yüzünden kanı çekildi, bir an konuşamadı, gözlerini Massey'ninkilere dikmişti.</p>

  <p>— Anna, bu konuşmaya başlamadan önce sana önerimi yapacağımı, ondan sonra konuşmaya devam mı edeceğimizi, yoksa kalkıp gitmem mi gerektiğini beraberce kararlaştıracağımızı söylemiştim.</p>

  <p>Kızın gözlerinin ıslandığını gördü, "Saşa'yı Rusya'dan çıkarmaktan söz ederken yalan söylemedin, değil mi? Bunu gerçekten de yapabilir misin? Onu Amerika'ya getirebilir misin?"</p>

  <p>— Evet.</p>

  <p>Başını inanmıyormuş gibi salladı, "İyi, ama bu dediğin imkânsız."</p>

  <p>— İmkânsız değil, Anna. Sadece bana güvenmelisin. Yavaşça ayağa kalktı. Bir süre söylediklerimi düşünmek ister misin? Eğer istersen, sokağa çıkar, bir saat sonra da dönerim.</p>

  <p>Massey'nin gözlerine baktı. Bir süre, koyu kahverengi gözlerinin pınarlarındaki yaş durdu.</p>

  <p>— Hayır, söyleyeceklerinin hepsini duymak istiyorum.</p>

  <p>Massey elini usulca kızın omzuna koydu, "Biraz daha çay yapsan, nasıl olur? Sonra her şeyi konuşuruz."</p>

  <p><br /></p>

  <p>Anna oturduğu yerden Massey'nin sözlerini dikkatle dinledi. Massey konuşmasını bitirince, sordu, "Rusya'da ne kadar kalacağım?"</p>

  <p>— En çok, on gün. Ama bu söz verebileceğim bir şey değil. Bu sürenin mümkün olduğu kadar kısa olması için elimizden geleni yapacağız. Ama tehlikeli olacak, Anna. Sakın yanılma. Sana başka şey anlatsam, yalan söylemiş olurum.</p>

  <p>— O adam Moskova'da ne yapacak?</p>

  <p>— Birini öldürecek.</p>

  <p>Massey kızı şaşırtmak için son cümleyi hiçbir şey yokmuş gibi söylemişti; ama Anna tepki göstermedi, yüzü anlamsızdı.</p>

  <p>— Kimi?</p>

  <p>— Bu senin bilmen gereken bir şey değil.</p>

  <p>— Neden, sorabilir miyim?</p>

  <p>— Bu sorunu da cevaplayamam. Yine de bu iş olmadan çok önce Moskova'dan ayrılmış olacağını bil, yeter. Durakladı. Anna, açık konuşacağım. Çok zor ve çok tehlikeli bir görev olacak. Daha önce söylediğim gibi, geri dönemeyebilirsin. Ama bu da, kızını geri getirmek için katlanman gereken bir risk.</p>

  <p>Anna bir an tereddüt etti, "Neden ben?"</p>

  <p>Massey gülümsedi, "Sanırım birlikte çalıştığım kişiler bu iş için gerekli yeteneklere sahip olduğunu düşünüyorlar. Rusça konuşuyorsun, ülkeyi de tanıyorsun."</p>

  <p>— Kızımı oradan nasıl çıkartacağını söylemedin. Onu nasıl bulacağını da söylemedin.</p>

  <p>Massey hayır anlamında başını salladı, "Söyleyemiyorum. Sana önerdiklerimi kabul ettiğini bilene kadar da söyleyemem. Ama bildiklerim işe yarayacak. Şu anda bir yetimhanede, büyük olasılıkla, Moskova'da bir yetimhanede. Göçmen örgütleri aracılığıyla Moskova'da temas kurduğumuz insanlar var. Yeraltı grupları, muhalifler, falan. Kızını bulmakta yardımcı olabilecek kişiler. Kolay olmayacak –aslında son derece güç olacak– ama eğer bu görevi kabul edersen, sana sözümüzü tutacağımıza yemin ederim. Sadece bu kadar da değil, sen ve Saşa için yeni kimlikler ayarlanacak, yepyeni bir hayata başlamanız için ne gerekiyorsa, yapılacak."</p>

  <p>Gözyaşları dinmişti; ama Massey kızın yüzündeki derin üzüntüyü gördü. Uzunca bir süredir kızını düşünmemeye çalıştığını, başaramadığını anladı.</p>

  <p>Yavaşça ayağa kalktı, "Belki de senin için işler biraz fazla hızlı gelişiyor. Üstelik belirsiz cevaplarım da işine yaramıyor; ama dediğim gibi, kararını bilirsem, daha fazlasını anlatırım."</p>

  <p>Bir kâğıt parçasına bir telefon numarası yazdı, "Belki de yalnız kalıp düşünmen gerek. Lexington Caddesi'nde, Carlton'da kalıyorum. Oda numaram. Kararını verince, beni oradan ara. Otelde tanışmanı istediğim biri daha olacak. Moskova'ya gidip gitmemen konusunda son kararı verecek olan kişi. Kararın ne olursa olsun, beni bu gece mutlaka ara."</p>

  <p>Massey kâğıdı masanın üzerine bırakırken, Anna hayır anlamında başını salladı, "Bunun gereği yok. Çoktan kararımı verdim bile."</p>

  <p>Massey kızın yüzüne baktı.</p>

  <p>— Cevabım evet.</p>

  <p><br /></p>

  <p>Slanski, Lexington Caddesi'ndeki otelin sekizinci katındaki odasında oturmuş, viskisini yudumluyordu. Kapının arkasında ayak sesleri duydu, daha sonra kapı açıldı, Massey göründü.</p>

  <p>Yanında bir kadın vardı. Çok güzel bir kadın. Çıkık elmacık kemikli, siyah saçlı bir kadın. Üzerindeki basit ve ucuz elbise vücut hatlarını ortaya çıkarıyodu, Slanski kadının yuvarlak çizgilerine beğeniyle bakmaktan kendini alamadı.</p>

  <p>Onu durduran kızın ifadesiydi; hemen ilgisini çeken bir ifade. O koyu Slav gözlerde güç ve pişmanlık belli eden ilginç bir karışım. Gözlerini kızdan ayırması uzun sürdü, o sırada Massey konuşmaya başladı, "Alex, Anna Horev'le tanış." Anna orada durmuş Slanski'ye bakıyordu. Kısa süren bir tereddüt geçirdi, adamın gözleriyle onu yiyip bitirdiğini gördü.</p>

  <p>Slanski daha sonra Massey'ye baktı, tekrar Anna'ya döndü, gülümseyerek bardağını kaldırdı ve Rusça, "Öyleyse, aramıza hoş geldin," dedi.</p>

  <p><br /></p>

  <p>Otelin karşısındaki siyah Packard'ın içindeki iki adam taksiyi Manhattan'ın Doğu Yakası'ndan beri izlemişti.</p>

  <p>Massey ile Anna taksiden indiklerinde, yolcu koltuğunda oturan otomobilin camını indirdi, Leica fotoğraf makinesini hazır etti.</p>

  <p>Işık kötüydü; ama otelin ön cephesindeki aydınlatma yeterliydi. Adam taksiden inen çiftin kaldırımda iki, otele girerken de üç fotoğrafını çekti.</p>
</body>
</html>
