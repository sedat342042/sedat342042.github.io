<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Birinci Kısım</h3>

  <p><b>Bylandet Adası</b></p>

  <p>Massey kafatasını çatlatacak kadar güçlü bir ağrıyla kendine geldi.</p>

  <p>Başının üzerindeki beyaz ışıktan gözleri kamaştı, kusmak istedi. Başının arkasında, yanık yarası gibi keskin bir acı duyuyordu. Oturmaya çalıştı, ensesinde ve sırtında inanılmaz bir acı duyup yıldızları gördü.</p>

  <p>Gözlerini kapatıp uzun ve derin bir nefes aldı. Elini ensesine götürdüğünde, tüm vücudunu bıçak gibi keskin bir acı kapladı, başı döndü.</p>

  <p>Tanrım.</p>

  <p>Acı ve baş dönmesi yavaş yavaş azaldı. Gözlerini açıp odaya baktı. Adadaki evin yatak odalarından birinde, örtüleri dağılmış yatağın üzerindeydi. Birisi jeneratörü çalıştırmış olmalı. Dışarıda rüzgârın vahşi çığlıklarını duydu, odanın içi buz gibiydi. Ön kapıdan içeri atılan karanlık gölgeleri, arkadan ensesine vurulan darbeyi hatırlıyordu; ama sonrası karanlıktı.</p>

  <p>Başına vuran da kimdi?</p>

  <p>Birden telsizi ve ışıkları hatırladı. Onlar olmayınca, Saarinen inemeyecekti. Radyonun ve ışıkların işler durumda olduğundan emin olmalıydı. Endişeyle ayaklanıp sendeledi, pencereye yaklaştı, baş döndürücü acıyı duymamaya çalıştı, perdeyi açtı.</p>

  <p>Pencereye tipinin savurduğu karların arasından, aşağıdaki ışıkları seçti. Evin önünde park edilmiş iki siyah Ford, arabaların çevresinde, soğuktan korunmak için ellerini ovuşturan bir sürü adam. Hiçbirini çıkaramadı.</p>

  <p>Birden merdivende adım sesleri duyup döndü.</p>

  <p>Ayak sesleri kapının önünde durdu. Kapı açılırken Massey'nin yüreği hızla çarpmaya başladı.</p>

  <p>Kapının eşiğinde, ciddi yüzüyle Branigan duruyordu. Üzerinde palto, kaşkol, ellerinde deri eldivenler vardı.</p>

  <p>Odaya girdi.</p>

  <p>— Kendine gelebildin demek.</p>

  <p>Massey kısık sesle, "Nedir bütün bunlar?" diye sordu, "Seni orospu çocuğu, az kalsın beni öldürüyordun."</p>

  <p>— Ben de sana aynı soruyu sorabilirim.</p>

  <p>Massey yanından geçip çıkmaya davrandı; ama Branigan yolunu kesti, "Nereye gittiğini sanıyorsun?"</p>

  <p>— Aşağıya orada bir verici var, buzdaki iniş ışıkları...</p>

  <p>— Eğer arkadaşın Saarinen'den bahsediyorsan, unut gitsin.</p>

  <p>— Ne demek istiyorsun?</p>

  <p>— Öldü.</p>

  <p>Massey bembeyaz kesildi.</p>

  <p>Branigan buz gibi gözlerini Massey'nin yüzüne dikti, "Konuşmamız gerek."</p>

  <p><br /></p>

  <p><b>Tallin, Estonya</b></p>

  <p>Ordu malı Zis kamyon ani bir frenle durunca, Slanski yattığı yerden doğrulup brandanın aralığından bir göz attı.</p>

  <p>Dar bir sokağın içinde, eski bir hana benzeyen bir binanın yanında durmuşlardı. Biraz ötede, parke kaplı ıssız bir meydan görünüyordu. Meydanın çevresinde yıkık dökük, parlak renkli Ortaçağ evleri, tam karşıda da bakır kaplı çatısıyla çok eski bir kilise, yanında da granitten, yıkılmak üzere bir gözcü kulesi vardı. Kulenin her iki yanından başlayan kent duvarları, karlı karanlığın içinde kayboluyordu. Tallin'in eski bölümünde bulunduklarını düşündü.</p>

  <p>Anna yanında oturuyordu, ayaklanmaya kalktığı sırada şoför mahallinin kapılarının açılıp kapandığını, yere değen ayakların altında kalan karın gıcırtısını duydular. Birkaç saniye sonra teğmen kamyonun arkasındaki muşambayı çekti. KGB subayı sırıttı.</p>

  <p>— Tamam, eşyalarınızı alıp beni izleyin.</p>

  <p>Slanski yere atladı, teğmenle birlikte Anna'nın kamyondan inmesine yardım ettiler. Pis kokulu bir aralıktan geçerek subayın peşinden, hanın yan kapısına vardılar. Etraf bayat bira kokuyordu, kapının hemen yanında boş bira şişeleri ve bira kasalarından oluşan ufak bir tepecik görülüyordu.</p>

  <p>Subay yüzündeki karı silip kapıyı vurdu. Sürgü sesi duydular, kapı açıldığında, kızıl sakallı dev gibi bir adam gördüler. Üzerinde leş gibi beyaz bir önlük, sakalının arasındaki dudaklarının ucunda da bir izmarit vardı.</p>

  <p>Subay gülümsedi, Rusça, "Konukların tam zamanında geldi, Toomas," dedi, "Üniformaları gördüklerinde biraz şaşırdılar tabii. Neyse ki onları askerlerden önce bulduk. O pezevenkler şimdi oralarda fink atıyorlardır." Subay parmağıyla Slanski'yi gösterdi, "Bir ara dostumuzun da onlardan biri olduğunu sandım."</p>

  <p>Hancı ellerini önlüğüne silip sırıttı. Dişleri sapsarıydı, kızıl sakalı yüzünün yarısını örtüyordu.</p>

  <p>— Öyleyse buralarda fazla eğlenme, Erik. O kamyonu hemen kışlaya götür.</p>

  <p>Subay selam verip uzaklaştı, az sonra Zis'in motorunun çalıştığını, kamyonun dar sokaktan çıktığını duydular.</p>

  <p>Hancı konuklarını koridora aldı. Kapıyı kapayıp sürgüleri ittikten sonra, ellerini sıktı.</p>

  <p>— Adım Toomas Gorev. Estonya'ya hoş geldiniz, dostlarım. Havanın kötülüğüne rağmen, atlayışınızın başarılı geçtiğini sanıyorum?</p>

  <p>Slanski, "KGB tarafından karşılanmanın şoku dışında, her şey yolunda gitti," dedi.</p>

  <p>Hancı sırıttı, "Planı değiştirmek gerekti. Rus generallerinden bir pezevenk son anda askerleri manevraya çıkarmaya karar verdi. Önümüzdeki iki gece boyunca, kıyıdan gelen iki tümen güneye doğru hareket edecek. Sizin indiğiniz bölge, onların yolunun tam ortasındaydı. Direnişçilerin sizi karşılayabilmeleri için askeri kamyondan yararlanmak zorunda kaldık. Endişelenmeyin, artık güvenliktesiniz.</p>

  <p>Slanski, "Ufak bir sorun var," dedi, "Eşyalarından bir bölümünü ormanda bir yere gömdüm."</p>

  <p>Gorev hayır anlamında başını salladı, "Maalesef onları unutman gerekecek. Önümüzdeki günlerde oralarda çok fazla askeri birlik bulunacak. Eşyalarını almak şimdikinden çok daha fazla sorun çıkarır."</p>

  <p>Koridorun sonundaki açık kapıyı, kapının ardındaki dökük mutfağı gösterdi. Mutfak tavana kadar bira kasası ve konserve yiyecek doluydu. Duvardaki kancalardan kurutulmuş balık ve küflenmiş gibi duran et parçaları sallanıyordu.</p>

  <p>— Estonya'da bir deyim vardır. Bir konuğuna içki sunmadan hoş geldin deme. Gelin, bir şişe votka açtım. Buz gibi tipide atladıktan sonra içinizi ısıtmak isteyeceğinizden eminim.</p>

  <p><br /></p>

  <p>Erika makam arabası Tondy Kışlası'nın ana meydanına girip durduğunda, saat sabahın üçünü geçiyordu.</p>

  <p>Lukin yorgun hareketlerle arabadan indi, çevresine bakıp ürperdi. Kar hafiflemişti; ama hava hâlâ buz gibiydi. Bir zamanlar çarın süvari birliklerini barındıran, kırmızı tuğla duvarları bakımsızlıktan solmuş tarihi kışla, şimdi Tallin'deki Kızıl Ordu karargâhı olarak kullanılıyordu. Kışlanın kapısında, onu bekleyen yüzbaşıyı gördü.</p>

  <p>Yüzbaşı selam verdi, "Yüzbaşı Oleg Kaman. Size yardım etme emri aldım, efendim."</p>

  <p>— Devam edin.</p>

  <p>Yüzbaşı, Lukin'in önüne düştü, taş merdivenlerden çıkararak üçüncü kattaki bir büroya soktu. Geniş bir meydana bakan odada hemen hemen hiç eşya yoktu: bir masa, iki tahta iskemle, duvara dayalı paslı bir dosya dolabı. Hepsi bu. Öteki duvarda Baltık devletleri ile Estonya'yı gösteren bir harita asılıydı. Masanın üzerinde kırmızı kaplı bir dosya vardı, yüzbaşı, Lukin'in gocuğunu aldıktan sonra sordu, "Çay mı, kahve mi, Binbaşım?"</p>

  <p>Lukin hayır anlamında başını salladı, "Daha sonra. Tallin'i iyi bilir misin, Yüzbaşı?"</p>

  <p>— Babam buralıdır. Ben de son beş yılı Tallin'de geçirdim. Komutanının kış manevralarını denetlemek için gitti, giderken de onun adına sizden özür dilememi istedi. Buraları iyi bilen birine ihtiyacınızın olabileceğini, bu yüzden de ilişkilerin sağlanması için beni seçtiğini bildirmemi emretti.</p>

  <p>— Güzel. Benim için bir gelişme raporu hazırladın mı?</p>

  <p>— Evet, efendim.</p>

  <p>— Öyleyse, başla.</p>

  <p>Lukin yorgunca oturdu. Moskova'da, bir Zis gelip onu havaalanına götürmeden önce ancak karısına telefon edebilecek kadar vakti olmuştu. Mig karın azaldığı bir anda havalanmış; ama pilot kötü havadan kaçmaya çalıştığından, uçuş beklenenden yarım saat daha uzun sürmüştü. Lukin arkadaki koltuğa sıkışmak zorunda kalmıştı. Tallin Havaalanı'nda görüş mesafesi sıfıra yakın, iniş ışıkları da yere yüz metre kalıncaya kadar kayıptı, bu nedenle inişleri oldukça tehlikeli oldu.</p>

  <p>Lukin başını kaldırdığında, Kaman'ın ona şaşkınlıkla baktığını gördü.</p>

  <p>Lukin, "Ne var?" dedi.</p>

  <p>— Özür dilerim, Binbaşım. Ama dalmıştınız.</p>

  <p>Lukin'in kesik bileği soğuktan kaşındı, kolunu sıvazladı, "Yorucu bir gece geçirdim. Raporunu ver."</p>

  <p>Yüzbaşı masanın üzerindeki dosyayı alıp açtı. Boğazını temizledi, "Şimdiye kadar tek öğrendiğimiz, kıyı devriyesinden bir Mig 15P'nin yerel saatle yirmi birde kaybolduğu. Tallin'de, Pikk Caddesi'ndeki St. Olaus Kilisesi'nin çan kulesindeki anten, uçağı sürekli izliyordu; ama havanın bozukluğu nedeniyle sadece kesik kesik temas sağlanabildi."</p>

  <p>Yüzbaşı harita üzerinde bir bölge gösterdi, "Mig'in buralarda bir yerlerde kaybolduğunu sanıyoruz. Alarm verildiğinde, Leningrad'ın kuzeyinde devriye görevi yapan iki başka Mig bölgeyi aramak üzere buraya gönderildi. Alçaktan uçarak, iniş ışıklarının aydınlığında, buzun üzerinde iki enkaz gördüler. Biri Mig'e aitti. Ötekisi ise küçük bir uçaktan geriye kalanlar."</p>

  <p>Yüzbaşı tereddüt edince Lukin sordu, "İkinci uçak konusunda söylediklerinden emin misin?"</p>

  <p>— Kesinlikle. Miglerin pilotlarının raporları da böyle. Onlara göre havada bir çarpışma olmuş. Finlandiya Körfezi üzerindeki hava biraz düzeldi; ama hâlâ sert. Buzun üzerine bir devriye birliği gönderdik; ama enkazlara yaklaşmak tehlikeli olabilir. Uçakların düştüğü yerlerdeki buz incelmiş olabilir. Yine de devriyenin oraya varır varmaz bazı şeyleri daha iyi görebileceğine inanıyoruz. Yerel milislere düşmanın bölgeye casus indirmiş olabileceğini bildirdik, komutan da kıyının ve iç bölgelerin kontrol edilmesi amacıyla on, on iki devriye birliği çıkardı. Şimdiye kadar bir şey bulamadık. Yüzbaşı durakladı. Şimdilik, bu kadar.</p>

  <p>— Gönderdiğiniz devriye enkaz bölgesine ne zaman varır?</p>

  <p>Yüzbaşı saatine baktı, "İki saat. Tabii hava koşullarına bağlı. Onlarla telsiz bağlantısını sürdürüyoruz."</p>

  <p>Lukin gözlerini ovuşturdu, "Küçük uçağın düşmeden önce birilerini indirmiş olabileceğini mi düşünüyorsun?"</p>

  <p>— Söylemek güç efendim; ama bence muhtemel.</p>

  <p>— Neden?</p>

  <p>Kaman haritaya baktı, "Bölge radarı, Tallin'in batısında, şu rota boyunca bir sürü beyaz nokta gördü. Üç hızlı, bir yavaş nokta. Yavaş noktanın küçük uçak olduğunu düşünürsek, rotasını değiştirmesinden, yolcularını atıp dönüşe geçmiş olduğunu çıkarıyoruz. Radarcılar uçağın Finlandiya'ya gitmekte olduğunu söylüyorlar. Bu nedenle ajanların atladığını, aradığınız adamla kadının Rus toprağında olduğunu düşünüyoruz."</p>

  <p>Lukin ayağa kalktı. Beria'nın verdiği dosyada kadının, Anna Horev'in bir fotoğrafı vardı. Bitkin görünüşüne rağmen oldukça güzel birine benziyordu, bu da işine yarayacaktı. Milislerin güzel bir kadını bulmaları daha kolay olurdu. Sıradan kadınlar kalabalığın içine karışır, kaybolurdu.</p>

  <p>Dosyada kadının neden tutuklandığı, neden Gulag'a gönderildiği konusunda ayrıntılar, kaçışıyla ilgili bilgiler vardı. Kadının geçmişini okumak pek keyif verici bir şey değildi. Gözden düşmüş bir subayın kızı, çalışma kampında ölmüş birinin karısıydı, tek çocuğu bir Moskova yetimhanesine bırakılmıştı.</p>

  <p>Adamın dosyasında fazla ayrıntı yoktu. Rusya'da doğmuş, Amerikan vatandaşı olmuş biri, Alexander Slanski. Lukin, Birinci Kısım'ın hazırladığı kişilik tanımını ilgiyle okuduysa da Slanski'nin Rusya'daki çocukluğu hakkında hiç bilgi yoktu, bu eksiklik Lukin'in tuhafına gitti. Oysa böylesi bilgilere ihtiyacı olabilirdi.</p>

  <p>— Bir soru, Yüzbaşı. Moskova'ya gitmek üzere Rus toprağına paraşütlenmiş bir düşman ajanı olsan, hangi yolu seçerdin?</p>

  <p>— Anlamıyorum.</p>

  <p>— Hangi yoldan giderdin? Hangi kılığa girerdin? Düşmanını atlatmak için neler yapardın?</p>

  <p>Yüzbaşı bir an düşündü, "Şeye bağlı," dedi.</p>

  <p>— Neye?</p>

  <p>— Düşmanımın gelişimden haberdar olup olmadığına.</p>

  <p>— Devam et.</p>

  <p>Eğer düşman gelişimden habersiz ise, en kısa yolu seçerdim. Önlemlerimi alarak tabii. Tren yolu ya da uçak veya otobüs gibi toplu taşıma araçları. İstasyonlarda arama olduğu için, üniformayla seyahat etmezdim.</p>

  <p>— Peki, ya düşman geldiğini biliyorsa?</p>

  <p>Yüzbaşı bir süre düşündü, "Birkaç gün saklanıp ilk heyecanın geçmesini beklerdim. Sonra, yine toplu taşıma yöntemlerinden birini seçip, daha dolambaçlı bir yol izlerdim. Ama kılık değiştirerek. Kuşku çekmemek için yerli halktan biri gibi davranırdım. Bölgedeki insanların elbiselerine, hareketlerine, geleneklerine uymaya çalışırdım. Onların yürüdüğü gibi yürür, konuştuğu gibi konuşurdum."</p>

  <p>Lukin başıyla onayladı, "Güzel. Bu insanlar onları getiren uçağın düştüğünü bilmiyorlar. Yine de her iki senaryoyu kabul ediyorum, bu nedenle de her yol üzerinde, önemli ya da önemsiz her yol üzerinde kontrol noktaları kurulmasını, her istasyonda, her havaalanında denetimlerin sıklaştırılmasını istiyorum. Bütün kontrol noktalarında kimlik denetimi yapılacak. Elindeki herkesten yararlan. Yirmi yedi yaşında bir kadın arıyoruz. Sen yine de on sekiz ile kırk yaş arasındaki her kadını araştır.</p>

  <p>— Adama gelince, burada tariften yararlanamıyoruz. Otuzlarında olduğunu biliyoruz. Yirmi beş ile altmış yaş arasındaki bütün erkekler şüpheli. Kimliklere özellikle dikkat edilsin. Makyaj ya da kıyafetin görünümü değiştirebileceğini unutmayın. Adamların üniformalı değil, sivil olsun, üniforma dikkat çekmekten başka işe yaramaz. Saat başı rapor istiyorum. Yerel milisleri uyar, kuşkulu hareket eden birini gördüklerinde ya da paraşüt veya kuşkulu bir malzeme bulduklarında, hemen haberdar edilmek istiyorum. Eğer bütün bunlardan bir sonuç alamazsak, bölge bölge aramaya geçeceğiz. Bölge bölge, ev ev. Lukin fotoğrafları uzattı. Bunların kopyalarını çıkartıp subaylara dağıt. Resimler çok iyi değil; ama elimizdeki tek fotoğraflar bunlar.</p>

  <p>— Emredersiniz, efendim.</p>

  <p>Yüzbaşı odanın ikinci kapısını gösterdi, "Sizden onay almadan yandaki odaya bir yatak koydurdum, efendim."</p>

  <p>— Teşekkürler, Yüzbaşı. Şimdi işinizin başına.</p>

  <p>Kaman selam verip çıktı.</p>

  <p>Lukin bir sigara yakıp pencerenin yanına gitti. Parmağıyla camın üzerindeki buğuda bir delik açtı. Birkaç saniye sonra yüzbaşının kararlı adımlarla karla kaplı avluda uzaklaştığını gördü.</p>

  <p>Lukin alnını cama dayadı, çelik kadar sert soğuğu duydu. Kışlanın ötesinde, eski Ortaçağ kenti Tallin'in kalın duvarlarını hayal meyal seçebiliyordu. Duvarların yanında da beyazlığın içinde yanıp sönen ışıkları.</p>

  <p>Beria'yla yaptığı toplantı, duyduğu yarı açık tehditler dengesini bozmuştu. Kesin olan bir şey vardı. Başarısız olmaya hakkı yoktu. Başarısız olursa başına gelecekleri tahmin bile edemiyordu. Beria'nın kurallarına göre oynanan oyunda, başarısızlık halinde Lukin sadece kendininkini değil, Nadya'nın hayatını da tehlikeye atıyordu. Adam öylesine acımasız biriydi.</p>

  <p>İdam sahneleriyle işkence edilen kızın görüntüleri kötü bir kâbus gibi zihninden hiç çıkmıyordu. Beria ve Romulka gibileri için ölüm ve işkence bir keyif, oyunun bir parçasıydı.</p>

  <p>Lukin için değil.</p>

  <p>Kursk yakınlarındaki ormanda, bir bahar gününü hatırladı. Sıkıştırdığı Alman kızı on sekizden fazla değildi, Almanların son dakika umutsuzluğu içinde Rus hatlarının gerisine attıkları ajanlardan biriydi.</p>

  <p>İki adamıyla birlikte uğraşmışlar, sonunda kızı ormanın içinde, terk edilmiş bir kulübede kıstırmışlardı. Lukin elinde tabancasıyla arka kapıdan girmiş, bir köşede paltosuna sarılmış kızın korkudan donmuş çocuksu yüzünü gördüğünde, içinden gelen bir ses tetiği çekmesini engellemişti. Kızın yüzü ona çok önceleri gördüğü masum bir suratı hatırlatmıştı. Dört yaşındaki kız kardeşini, yüzünde aynı korkuyla baba evinin basamaklarında, elindeki oyuncak bebeğe sarılarak ağlayan kız kardeşini. Benzerlik şaşırtıcıydı. Kararsızlığını neredeyse hayatıyla ödeyecekti. Kızın paltosu altında saklı makineli tabanca Lukin'in elini koparmıştı.</p>

  <p>Adamlarından birisi kızı öldürmek zorunda kalmıştı. Lukin kendine geldikten iki ay sonra Moskova'ya tayin edildi.</p>

  <p>Bu işten zevk almamaya başlamıştı.</p>

  <p>Oysa şimdi, şimdi durum değişikti. Şimdi o adamla kadını bulup yakalayacak ya da ölecekti. Elindeki bilgiler ve tarifleri, Moskova'nın tepki göstermedeki çabukluğunu düşününce, görevinin kısa süreceğini düşündü. Belki de şafakta biter. Estonya küçük bir ülke, Tallin ufak bir kentti, o erkekle kadının saklanabileceği çok yer olamazdı.</p>

  <p>Ancak bu kez hata yapmayacaktı.</p>

  <p>Gerekirse öl ya da öldür.</p>

  <p>Lukin ürperdi. Uzun ve soğuk bir gece onu bekliyordu.</p>
</body>
</html>
