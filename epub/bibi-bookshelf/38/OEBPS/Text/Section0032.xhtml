<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Birinci Kısım</h3>

  <p><b>Manhattan,</b><br />
  <b>New York,</b><br />
  <b>21 Şubat</b></p>

  <p>Carlo Lombardi, Aşağı Batı Yakası rıhtımındaki kulübün üzerindeki özel bürosunda, Kurt Braun'la karşı karşıya oturuyordu.</p>

  <p>Viskisinden bir yudum aldı, "Neler oluyor?"</p>

  <p>— Sana göre bir iş. Tabii, ilgilenirsen.</p>

  <p>Lombardi sırıttı, "Eğer ucunda para varsa, her zaman ilgilenirim."</p>

  <p>Braun, "Olacak," dedi, "Önce bana raporu ver."</p>

  <p>Lombardi masanın üzerine bir New England haritası yaydı, yüzüklü dolgun parmaklarını haritanın üzerinde gezdirdi.</p>

  <p>— Dostları hâlâ gölün kıyısındaki kulübede. Adamlarım onları izliyor, nezaket ve dikkatle tabii. Geçen hafta biri daha geldi, sakallı dev gibi biri, belalıya benziyor. Hâlâ kulübede. Son raporda vardı.</p>

  <p>Braun kaşlarını çatıp öne doğru eğildi, "Okudum. Herifin fotoğrafını çektiniz mi?"</p>

  <p>— Çekemedik. Bu kez yaklaşmak tehlikeli olurdu. Lombardi haritaya bakıp yüzünü buruşturdu. Aklı başında kim o siktirici yerde oturur ki? Gerçekten de boktan bir yer.</p>

  <p>Braun, "Kulübeye gelen o herif," dedi, "Kim olduğunu, orada ne aradığını öğrenmem gerek."</p>

  <p>Lombardi omuzlarını silkti, "Arkadaşın Arkaşin'e söyle. Bir yolunu bulur. Bana gelince, benimkiler daha yakından görsün diye her şeyi mahvetmek niyetinde değilim." Braun'a baktı, "Peki, nedir?"</p>

  <p>Braun bir dakika boyunca konuştu. Sözlerini bitirince, Lombardi bir ıslık çaldı, "Ciddi bir iş." Bir ıslık daha, "Çok ciddi."</p>

  <p>Braun cebinden bir zarf çıkarıp masanın üzerine fırlattı. Lombardi zarfı alıp içindeki kalın banknot destesine dokundu. Yeniden ıslık çalmamak için kendini zor tuttu.</p>

  <p>Ayağa kalktığında yüzünde geniş bir sırıtma vardı, "Vince de gelebilir."</p>

  <p>— Umarım beceriklidir.</p>

  <p>Lombardi gülümsedi, "Becerikli mi? Bayım, sana bir şey söyleyeyim mi? Vince daha beşiğindeyken dişlerini tabancayla kaşırdı. Evet, ne zaman?"</p>

  <p>— Sovyet gemisi New York'a yirmi dört saat içinde geleceğine göre, bence ne kadar erken, o kadar iyi. Değil mi?</p>

  <p><br /></p>

  <p><b>New Hampshire</b></p>

  <p>Slanski pikabı kasabanın anacaddesinde park etti. Concord Caddesi'ndeki otele doğru yürürken, sevimli New England'ın aydınlık pencerelerinin önünden geçtiler. Sahnede dans müziği çalan bir orkestra vardı, garson onları pencerenin yanında, üzerine taze çiçeklerle yeni bir mum konmuş masaya götürdü.</p>

  <p>Yemekleri geldiğinde Slanski, "Burası New York değil," dedi, "Ama buralılar hafta sonlarında bu otele gelirler."</p>

  <p>— Amerika'ya geldiğimden beri ilk kez dışarıda yiyorum.</p>

  <p>Birden uzun boylu, kıpkırmızı suratlı neşeli biri masaya yaklaştı, elini Slanski'ye uzattı. Elli yaşlarında, gri saçlı, hareketleri yumuşak birisi.</p>

  <p>— Seni görmek ne güzel, Alex. İhtiyar nasıl?</p>

  <p>— Kendine bakıyor, Wally. Bu yaz seni gölde balık avlarken görecek miyiz?</p>

  <p>Adam gülümsedi, "İddiaya girebilirsin. Mevsimin başlamasını bekliyorum." Anna'ya baktı, bütün cazibesini gördü, Slanski'ye döndü, "Kabalık etme, Alex. Beni kız arkadaşınla tanıştırmayacak mısın?"</p>

  <p>— Anna, bu Wally Barton. Anna biraz temiz hava solumak için New York'tan geldi.</p>

  <p>Adam Anna'nın elini sıkıp gülümsedi, "Bundan daha iyi bir yere gelemezdiniz, bayan. İkiniz şimdi eğlenmeye bakın. Biliyor musun Alex, seni hiç dans edip bacak sallarken görmedim. Buraya artık sık sık geleceksiniz, değil mi?"</p>

  <p>— Fazla güvenme, Wally.</p>

  <p>Adam biraz ötede, gözlerini Anna'dan ayıramayan şişman bir kadının yanına oturdu. Anna çevresine bakındığında, yakın masalarda oturan bütün kadınların gözlerinin üzerinde olduğunu fark etti.</p>

  <p>— Kimdi bu? diye sordu Anna.</p>

  <p>— Buranın yargıcı.</p>

  <p>— Karısı neden bana bakıyor?</p>

  <p>Slanski güldü, "Anna, burası küçük bir yer, herkes meraklı. Saçını farklı taraftan ayır, herkes farkına varır." Kıza bakıp gülümsedi, "Biliyor musun, bu gece çok güzelsin."</p>

  <p>— Kız arkadaşlarını buradan mı bulursun?</p>

  <p>Gülümseyip hayır anlamında başını salladı, "Pek değil, buraya ikinci gelişim." Anna'ya bakıp, "Bana biraz kendinden bahset," dedi.</p>

  <p>— Öğrenmek istediğin ne?</p>

  <p>Birasını yudumladı, bardağını masaya bıraktı, "Bana anlatmak isteyeceğin her şeyi."</p>

  <p>— Hayır, dedi Anna. Önce sen kendinden bahset.</p>

  <p>Bakışlarını kaldırdı, biraz şaşırmıştı, sonra birdenbire daha rahat göründü, "Anlatacak öyle fazla bir şey yok. Belki de sen sorsan daha kolay olur."</p>

  <p>— Nasıl oldu da Amerika'ya geldin?</p>

  <p>Bardağıyla oynarken, kıza ne kadarını anlatması gerektiğini düşünüyor gibiydi. Konuştuğunda, bakışlarını bardağından ayırmadı.</p>

  <p>— Ailem Smolensk yakınlarında bir köyde yaşardı. Annemle babam öldüğünde, erkek kardeşim ve kız kardeşimle birlikte beni Moskova'da bir devlet yetimhanesine gönderdiler. On iki yaşındaydım. Oradan nefret ettim. Soğuk ve sevgisiz bir yerdi. O zaman hep birlikte kaçmayı kararlaştırdım. Babamın bir akrabası Leningrad'da oturuyordu, bizi kabul edeceğini düşündüm. Kaçmaya karar verdiğimiz gece yakalandık. Tek başıma ellerinden kurtulmayı, Leningrad İstasyonu'ndan kalkan trene binmeyi başardım. Leningrad'a vardığımda, akraba beni görmekten çok mutlu olmadı, beni teslim etmek istedi. Sokaklarda dolaştım, sonunda kendimi rıhtımda, bir gemiye bakarken buldum. Nereye gittiğini bilmiyordum, aslına bakarsan, umurumda da değildi. Tek bildiğim, o geminin beni bekleyen kaderim olduğuydu. (Tebessüm etti.) Ruslar ne der, bilirsin. Hepimizin içinde, yapacaklarımızın tohumları vardır. Ben de gemiye binip saklandım.</p>

  <p>— Sonra ne oldu?</p>

  <p>— İki hafta sonra, üşümüş ve çok aç, Boston rıhtımındaydım.</p>

  <p>— On iki yaşında bir çocuk için, epey bir başarı.</p>

  <p>Hayır anlamında başını salladı, "O kadar büyük bir başarı değil. Boston'a varana kadar, gemide dört kaçak daha olduğunu bilmiyordum. O günlerde kaçmak çok daha kolaydı."</p>

  <p>— Vasili'yi nasıl buldun?</p>

  <p>Slanski gülümsedi, "Boston'a geldikten sonra da insanların başına dert oldum. Beni aynı Moskova'daki gibi bir yetimhaneye gönderdiler, tek fark yemekler daha iyiydi, insanlar da daha yumuşak. Yine de işe yaramadı. Sonra biri parlak bir fikirle beni buraya yollamayı düşündü."</p>

  <p>— İyi birisi, Vasili.</p>

  <p>— Rusların en iyilerinden. İyi ve cömert.</p>

  <p>— Ya kardeşlerin? Onlara ne oldu?</p>

  <p>Slanski cevap vermedi. Anna adamın yüzüne baktığında, gözlerinde ilk kez bir duygunun pırıltısını gördü. Sanki yüzünde acı dolu bir ifade belirdi, Slanski hemen toparlandı, Anna'ya doğru eğildiğinde, yüzünde bir tebessüm vardı.</p>

  <p>— Şimdi sıra sende.</p>

  <p>— Ne öğrenmek istiyorsun?</p>

  <p>— Massey'den hoşlanıyor musun?</p>

  <p>Soruya şaşırdı. Tereddüt edip bir süre uzağa baktı. Bakışlarını çevirdiğinde de, "Finlandiya'ya kaçtığımda, karşılaştığım ilk iyi insandı," dedi, "Uzun zamandan beri karşılaştığım ilk dürüst ve iyi niyetli insan. Bana güvendi, yardım etti. Eğer o olmasaydı, beni Rusya'ya gönderebilirlerdi. Bunun için Massey'ye teşekkür borçluyum."</p>

  <p>— Hiç evlendin mi, Anna?</p>

  <p>Birden Slanski'ye gerçeği anlatmak istedi; ama, "Şimdi bundan bahsetmenin sırası mı?" diye sordu.</p>

  <p>— Eğer istemiyorsan, değil.</p>

  <p>— Öyleyse, istemiyorum. Konuyu değiştirdi. Popov'a güveniyor musun?</p>

  <p>Güldü, "Tabii."</p>

  <p>— Ukraynalılar SS'lerin içindeki hayvanların en korkuncuydu. Hiçbir ayrım gözetmeden kadınlarla çocukları öldürdüler. Ona nasıl güvenebilirsin ki?</p>

  <p>— Bacaklarının arasına bu nedenle mi vurdun?</p>

  <p>— Hak ettiğini aldı. Kendi öğütlerine uyması gerekirdi.</p>

  <p>— Ondan hiç hoşlanmıyorsun, değil mi Anna?</p>

  <p>— Onun gibiler haindir. Almanların yanında savaşarak kendi vatandaşlarına ihanet ettiler, ırza geçtiler, öldürdüler.</p>

  <p>Kızın sesindeki öfkeyi duyup, "Popov hakkında yanılıyorsun, Anna," dedi, "Ana gerçeği de gözden kaçınyorsun. Rus okullarında size oldukça taraflı bir tarih öğretiyorlar, Ukrayna hep Sovyetler'in parçası olmadı. Lenin ile Bolşevikler ülkeyi istila etti. Sonra da Stalin. Beş milyona yakın Ukraynalıyı öldürdü ya da Sibirya'ya gönderdi. Kadın, erkek, çocuk. Aileleri köklerinden kopartıp yok ettiler. Katliamın boyutlarını bilemezsin, Sovyet tarih kitaplarında bundan hiç bahsedilmez."</p>

  <p>— Yani Popov başka mı?</p>

  <p>— Savaş suçlusu değildi. Kampta eğitmendi, hem de en iyilerinden biri. Kaldı ki Kızıllardan da nefret eder.</p>

  <p>— Neden?</p>

  <p>— Kulak Savaşı sırasında Stalin Ukrayna'nın bütün hasadına el koyduğunda, tüm ailesi açlıktan öldü. Almanların yaptığı korkunçtu; ama Rusların Ukraynalılara çektirdikleri daha da beterdi.</p>

  <p>Anna'ya baktı, genç kadın konuşmadı. Konuyu değiştirmek için peçetesini masanın üzerine bırakıp ayağa kalktı, elini uzattı.</p>

  <p>— Hadi gel, dans edelim. Fazla ciddileştik.</p>

  <p>— Ama dansetmeyeli çok oldu...</p>

  <p>— Yeniden başlamak için hiç de geç değil.</p>

  <p>Piste doğru yürürlerken orkestra slov müzik çalmaya başladı. Anna'yı kollarının arasında tuttu, dans ederlerken, "Platoda olanlar..." dedi, "Senden özür dilemek istiyorum."</p>

  <p>Anna bakışlarını kaldırıp bir süre adamın yüzüne baktı, "Özür dilemen gerekmiyor."</p>

  <p>— Yine de diliyorum. Haklıydın, başından beri gelmeni istemedim; ama tahmin ettiğin nedenlerden değil. Bu işe katılarak acı çekmeni istemiyordum.</p>

  <p>— Hâlâ gelmememin daha iyi olacağını düşünüyor musun?</p>

  <p>Slanski gülümsedi, "Artık o kadar emin değilim."</p>

  <p>İki parça süresince dans ettiler, Anna, Slanski'nin onu kendi vücuduna yapıştırdığını, bu yakınlığın ne denli rahatlatıcı olduğunu hissetti. Sonunda orkestra hareketli bir müziğe geçti, bir adam keman çalarken, insanlar bacaklarını kaldırıp indirmeye başladılar. Dans onu güldürdü, sonunda masaya döndüklerinde salondakilerden bazıları tanışmak için yanlarına geldi, Anna kadınların gözünde kıskançlığı gördü.</p>

  <p>Slanski gülümsedi, "Biliyor musun?" dedi, "Bu kasabada bir bekâr olarak kazandığım ünü yerle bir ettin."</p>

  <p>— Rahatsız mı oldun?</p>

  <p>— Hiç olmadım.</p>

  <p>Bir erkekle dans etmeyeli çok uzun zaman olmuştu. İvan'la Moskova Irmağı'nın kıyılarında danslarını hatırladı, birden bunun çok çok önce olduğunu düşündü, içini bir acı kapladı.</p>

  <p>Yemeklerini bitirmiş, arabaya doğru yürüyorlardı, Slanski Anna'nın üşümemesi için ceketini genç kızın omuzlarına örttü.</p>

  <p>Pikaba binerken ikisi de ne yolun karşısına park etmiş koyu lacivert Ford'u ne de içindeki iki kişiyi fark etti.</p>

  <p><br /></p>

  <p>Döndüklerinde, Massey'nin arabasını kulübenin önünde buldular. İçeri girdiklerinde onu, Vasili'yle birlikte kahve içerken gördüler. Massey, Anna'yı gördüğünde gülümsedi.</p>

  <p>— İkiniz eğlenmiş gibisiniz.</p>

  <p>Slanski, "Hepsi eğitimin bir parçası, Jake," dedi, "Popov nerede?"</p>

  <p>— Yattı. Yarın sabah erkenden Boston'a yola çıkacak. Bir iskemle çek.</p>

  <p>Kahve içerken on dakika boyunca konuştular, Vasili yatmaya çıkınca, Massey Anna'ya döndü, "Üç gün sonra, harekete hazırız. Neler hissediyorsun?"</p>

  <p>— Asabiyim.</p>

  <p>— Konuşmak istediğin bir şey?</p>

  <p>— Yolculukta lazım olacak kimlikler ve belgeler nerede?</p>

  <p>— Birazdan o konuyu konuşacağız. Hiç endişelenme, belgeler asıllarından ayırt edilmeyecek güzellikte. Moskova'ya varmak için ne gerekiyorsa, hazır. Başka bir şey var mı?</p>

  <p>— Hayır. Ayağa kalkmadan önce bir süre Slanski'ye baktı. Eğer ikiniz için de sakıncası yoksa, gidip yatmak istiyorum.</p>

  <p>İkisine de iyi geceler diledi, Massey basamakların tepesinde kaybolmasını bekledi, "Bu gece onda değişik bir şey var sanki."</p>

  <p>— Ne gibi?</p>

  <p>— Gözlerindeki bakış. İkiniz neler karıştırdınız?</p>

  <p>Slanski burbon şişesini bulup birer kadeh doldurdu, "Dans, yemek, birkaç kadeh. Ona iyi geldi."</p>

  <p>— Demek forma giriyor?</p>

  <p>— Beklediğimden de iyi. Massey'ye Popov'la olanları anlattı, Amerikalı gülümsedi.</p>

  <p>— Popov'dan daha iyisini beklerdim. Belki de yaşlanıyordur.</p>

  <p>— Paris nasıldı?</p>

  <p>Massey, Paris ve Helsinki'de yaptıklarını anlattı, "İkiniz Moskova'ya vardığınızda, Lebel'in sevgilisinin daçasını kullanacağız. Çok uygun. Hem gözden uzak, hem de güvenli."</p>

  <p>— Lebel'in sevgilisini karıştırmak sence doğru mu?</p>

  <p>— Karışmayacak. Eğer her şey plana göre giderse, Anna ile İrena Lebel'in trenine binip gidecekler. Ondan sonra daça sana kalacak.</p>

  <p>Massey ayrıntıları anlattı, Slanski karşısında oturan Amerikalının yüzüne baktı, "Sanki kafandan bir şeyler geçiyormuş gibi, Jake."</p>

  <p>Massey burbonunu bitirdi, kadehini masanın üzerine bırakıp ayağa kalktı, "Max Simon ile küçük kızı hakkında anlattıklarımı hatırlıyor musun? Sanıyorum, onları öldüreni buldum. Kurt Braun adını kullanan biri. Moskova'nın kiralık katillerinden. Şu sırada New York'ta kaçak olarak bulunuyor."</p>

  <p>— Orada ne yapıyor?</p>

  <p>— Tanrı bilir; ama hayırlı bir iş için olmadığı kesin.</p>

  <p>Slanski hafifçe gülümsedi, "Neden içimden bir ses bana bir şeyler anlatacağını söylüyor?"</p>

  <p>— Braun hakkında duyduklarım, onun düşünülebilecek en korkunç pislik olduğunu gösteriyor. O herif bir çılgın, Alex. Naziler adam sıkıntısı çekip onu bir SS birliğine almadan önce adam öldürme ve tecavüzden Alman zindanlarında çürüyordu. 1945'te Rusların eline düştü. Ruslar ona pek fazla seçenek tanımadı. Ya bizim için çalış ya da ölene kadar Sibirya kamplarından birinde don. Birinciyi seçtiğine şaşmamak gerekir.</p>

  <p>— Öyleyse, ne yapacaksın?</p>

  <p>Massey pencerenin yanına yürüyüp geri döndü, yüzü öfkeliydi, "Branigan, Braun'u unutmamı istiyor."</p>

  <p>— Oysa senin başka planların var, öyle değil mi?</p>

  <p>— Göçmen bürosuyla konuştum. Braun Huber adına düzenlenmiş bir Batı Alman pasaportuyla üç ay önce gelmiş. Adresini buldum. Brooklyn'de bir daire. Onu ziyaret etmek istiyorum. Bakalım, gerçekten de o mu? Eğer oysa, onunla görülecek bir hesabım olacak.</p>

  <p>— Ya Ruslar?</p>

  <p>— Yapabilecekleri hiçbir şey yok. Braun kaçak olarak geldi, Ruslar onun varlığından bile söz edemez. Ziyaretine gittikten sonra da varlığından falan bahsedilemeyecek ya.</p>

  <p>— Ya Branigan?</p>

  <p>— Eğer iyi çalışırsak, haberi bile olmaz.</p>

  <p>— Çalışırsak mı?</p>

  <p>Massey'nin sesi umutluydu, "Senin de bana yolda eşlik edeceğini düşünmüştüm. Sadece ikimiz. Birinin arkamı kollaması gerekecek. Anna burada Vasili'yle kalabilir."</p>

  <p>— Ne yapacağını iyi biliyorsun, değil mi, Jake?</p>

  <p>Massey evet anlamında başını sallayınca Slanski yeniden sordu, "Ne zaman?"</p>

  <p>— Yarın.</p>

  <p><br /></p>

  <p>Massey ve Slanski New York'a gitmek üzere kulübeden ayrıldıklarında saat yediye gelmişti, Dimitriy Popov ondan önce davranmış, altıda Boston yoluna koyulmuştu bile.</p>

  <p>On dakika sonra Popov, New York plakalı bir Packard'ın yanından hızla geçtiğini fark etti. Beş dakika daha sonra, aynı Packard'ın yolun kenarında durduğunu, şoförünün ön sağ lastiği öfkeyle tekmelediğini gördü.</p>

  <p>Adam elini kaldırıp işaret etti, Popov arabasını sağa çekip camı indirdi, "Sorun nedir?"</p>

  <p>— Karda bir çukura girdim. Soruyorum size bayım, biz bunun için mi vergi ödüyoruz? Adam elindeki krikoyu kaldırdı. Jant beş cent'lik para gibi büküldü, üstelik krikom da kırık. Sizde bir kriko var mı?</p>

  <p>Popov homurdanarak arabadan indi. İnce bıyıklı adam işe yaramaz biriydi, zaten göbeğinden, yüzüklerle dolu tombul parmaklarından da anlaşılıyordu. Popov arabasının bagajından krikoyu çıkardı, adama uzattı, sonra fikrini değiştirip adamı bir kenara itti, "Bana bırakın."</p>

  <p>— Teşekkürler bayım. Siz bir meleksiniz.</p>

  <p>Lastikte bir hasar göremedi, daha yakından bakmak için eğildiğinde, ensesine inen bir demir parçasını hissetti, dönmeye fırsat bulamadan ikinci darbeyle yıkıldı.</p>

  <p>Bir ayak taşaklarını ezdi, acıyla bağıramadan ayak sesleri ve şişkonun bağırışını duydu, "Pezevengi arabaya atın."</p>

  <p>Popov yaralı bir ayı gibi acıyla kükreyip ayağa kalkmaya çalıştı, bir kör gibi koca yumruklarını sallıyordu. Yumruğunun sert bir şeye çarptığını hissedip bir çığlık duydu, o sırada arkadan başka bir demir parçası ense köküne indi, sırtüstü yuvarlandı.</p>

  <p>Sonra koluna sert ve sivri bir şey saplandı, etraf karardı.</p>
</body>
</html>
