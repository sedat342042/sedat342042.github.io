<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Yedinci Kısım</h3>

  <p>Lukin gözlerini ovuşturup aşağıya baktı.</p>

  <p>Pervanenin sarsıntısı tüm helikopteri titretiyor, anayolun iki tarafını tararken konsantre olmasını engelliyordu.</p>

  <p>Artık ormanın üzerinde, dönümlerce kayını yalayarak uçuyorlardı. Projektör yakılmış, gümüşten bir parmak, altlarındaki bitki örtüsünü aydınlatıyor, pilot helikopteri sağa, sola yatırırken, aşağıda gidip geliyordu. Pilot arada bir endişeli gözlerini Lukin'e çeviriyordu. Lukin'in elinde hâlâ tabancası vardı. Biraz daha alçalsalar, ağaçların tepesine ya da yüksek gerilim hattının kablolarına takılıp düşmeleri işten bile değildi.</p>

  <p>Yolun kenarını on dakikadan beri taramışlar, her iki yandaki ağaçların üzerinde uçmuşlar, bir şey görememişlerdi. Lukin öfkeyle küfür etti.</p>

  <p>Alnı ter içindeki pilot Lukin'e dönüp, "Binbaşı, artık dönmezsek, başımız büyük derde girecek," dedi, "Tallin'e dönmeye yeterli yakıtımız yok, üstelik rüzgâr da karşıdan esecek..."</p>

  <p>Lukin pilot kabininden dışarı baktı. Adam haklıydı. Batıdan üzerlerine tehlikeli görünüşlü kara bir bulut kütlesi geliyordu.</p>

  <p>— Uçmaya devam et.</p>

  <p>— Binbaşım, itiraz etmek zorundayım!</p>

  <p>— Helikopterden ben sorumluyum, uçmana bak.</p>

  <p>Pilot dişlerini gıcırdatıp önündeki aletlere döndü. Adamın sesinde gittikçe belirginleşen bir umutsuzluk vardı.</p>

  <p>İşte her şey o zaman oldu.</p>

  <p>Projektör ormanın içindeki dar bir yolu aydınlatırken, Lukin karda tekerlek izleri gördü.</p>

  <p>— Bu tarafta! Pilot gösterdiği izleri gördü. Lukin biraz ileride ormanın yükseldiğini, sonra da donmuş bir göle benzer bir açıklığın çevresinde açıldığını fark etti.</p>

  <p>— Alçal!</p>

  <p>— Binbaşım, eğer daha alçalırsak, bu ağaçların tepesi...</p>

  <p>— Dediğimi yap, salak herif!</p>

  <p>Pilot umutsuzlukla hayır anlamında başını salladı, yine de emre uyup helikopteri alçalttı. Projektör ormanların arasında giden dar yolun üzerindeki birbirine paralel izleri takip etti, izler ormandaki yükseltinin kenarından donmuş göle vardı. Gölün kıyısı üzerinden geçerlerken, Lukin siyah Erika'yı, koşarak otomobile binmeye çalışan iki karaltıyı gördü, yüreği hızla çarpmaya başladı.</p>

  <p>Pilota bağırdı, "Kaçırma! Kaçırma!"</p>

  <p>MİL birden havada asılı gibi durduğunda, pilot kabini içindeki gürültü kulakları sağır edecek gibiydi. Helikopter Erika'nın üzerinde kıpırdamadan dururken, altındaki ağaçları yerinden sökercesine sallıyor, havaya kar bulutları uçuruyordu.</p>

  <p>Lukin bir an arabanın camından içindekilerin, kontrol noktasındaki çiftin aydınlıkta büyülenmiş gibi duran şaşkın yüzlerini gördü.</p>

  <p>Bir an korkunç bir kararsızlık geçirdi, sonra helikopterin yanındaki küçük camı yerinden sökercesine açtı, nişan alıp tabancasını ateşledi.</p>

  <p>Yolcu tarafındaki camın kırıldığını, Erika'nın birden ileri atılarak ormanın içine girdiğini gördü.</p>

  <p>— Peşlerini bırakma! diye haykırdı.</p>

  <p>Pilot helikoptere geniş bir daire çizdirdi, arabanın peşinden ağaçların tepesinde uçtu.</p>

  <p><br /></p>

  <p>Slanski yüzü ter içinde, direksiyona sıkıca sarıldı, arabayı buz tutmuş yola soktu. Yandaki kırık camdan girip arabayı dolduran buz gibi havanın farkına varmadı, tüm dikkatini önündeki yola yoğunlaştırmıştı. Araba arada bir yerdeki bir tümseğin üzerinde sıçrarken, Anna sanki hayata yapışır gibi kapı koluna sarılıyordu.</p>

  <p>Birkaç saniye sonra helikopterin gürültüsü yetişti, üzerlerinde dönüp havada asılı kaldı, gövdeden gelen ışık gözlerini kamaştırdı. Slanski ışık yüzünden iyi göremiyordu. Bir küfür savurdu, ileri fırlayan otomobilin kontrolünü bir an için kaybetti.</p>

  <p>Erika kaydı. Bütün gücüyle gaza bastı, bir süre sonra yine ışığın önüne geçtiler. Sağ yanlarında dar bir yol görüp direksiyonu bir çılgın gibi çevirdi, patikaya daldılar, helikopter üzerlerinden geçip önlerinde durdu. Sonra bir kurşun arabanın üstüne çarptığında sert bir ses duydular, Anna arka koltuğun döşemesine saplanan mermiyi görüp bir çığlık attı.</p>

  <p>— Sıkı dur!</p>

  <p>Slanski bir eliyle direksiyonu tuttu, ötekiyle yandaki camı açıp Tokarev'i çıkardı. Frenlere basıp yavaşladı. Helikopter birkaç saniye sonra ağaçların üzerinde göründü, havada asılı kalmaya çalışırken, önlerinde bir sağa, bir sola sallanıyordu. Birden Slanski pilot kabininde, binbaşının yüzünü gördü.</p>

  <p>Nişan aldı, birbiri ardına üç kurşun salladı, helikopterin tepesindeki cam kubbede açılan üç deliği gördü.</p>

  <p>Helikopter bir an sallandı, sonra olduğu yerde asılı durdu, Slanski binbaşının açık pencereden nişan aldığını anladı. Erika'nın solundaki karlar havaya fişkırdı.</p>

  <p>Gaza basıp arabayı öne fırlattı. Helikopter hızla dönüp peşlerine takıldı.</p>

  <p>Slanski birkaç saniye sonra elli metre kadar önlerinde, anayolu gördü. Yine biraz ötelerinde, solda, iki tarafındaki kalın elektrik kablolarını taşıyan sağlam ve yüksek bir direk vardı.</p>

  <p>Anna'ya bağırdı, "Kafanı eğ!"</p>

  <p>Gaza dokundu, Erika direğe doğru atıldı.</p>

  <p><br /></p>

  <p>Pervanenin korkuuç sesi kulakları sağır edecek gibiydi. Lukin ter içinde kaldığını gördü.</p>

  <p>Pilot helikopteri kontrol altında tutmaya, keskin dönüşler yapıp Erika'yı gözden kaçırmamaya çalışırken, MİL'in içinde umutsuzluk hâkimdi.</p>

  <p>Lukin'in gözleri otomobile çakılı gibiydi. Tokarevini sağ camdan çıkarmış, şoförü vurmak için fırsat arıyor, bulamıyordu. MİL arabanın önüne her geçtiğinde aşağıdaki yeni bir yöne sapıyor, helikopterin keskin manevralar yapması gerekiyordu.</p>

  <p>Pilota bakmadan haykırdı, "Şu Tanrı'nın belası aleti düz tutamaz mısın?"</p>

  <p>— Elimden geleni yapıyorum!</p>

  <p>Erika birden yavaşlayınca, üzerinden geçtiler. Pilot MİL'i döndürüp ışığı otomobilin üzerinde tutmaya çalışırken, birbiri ardından üç silah sesi duyuldu, başlarının üzerindeki cam kubbe kırılarak dağıldı. Lukin iç güdüyle başını eğip nişan almadan ateş ederken, helikopter yükseldi, kurşunlar Erika'nın açığına düştü. Otomobil yeniden hızlandı, önce sağa, sonra da anayola giden orman yoluna saptı.</p>

  <p>— Peşlerini bırakma! Gözden kaçırma!</p>

  <p>Pilot umutsuzlukla bir küfür salladı, MİL yeni bir daire çizip Erika'nın peşine düştü.</p>

  <p>Anayola elli metre kalmıştı ki Lukin korkunç bir ses duydu.</p>

  <p>Pilot bağırdı, "Aman Tanrım!.."</p>

  <p>Lukin'in dehşetle açılmış gözleri hemen önlerindeki dev elektrik direğini gördü. Pilot son anda kumandalara delicesine sarıldı; ama bir saniye kadar sonra pervaneler elektrik kablolarına dokundu, gözleri kör edecek kadar güçlü, mavi bir şimşek çaktı, gözlerinin önünde kıvılcımlar uçuştu.</p>

  <p>MİL inanılmaz bir gürültü çıkararak elektrik direğine çarptı, sonra pervane sesi kesildi, helikopter bir alev yığını içinde düştü.</p>
</body>
</html>
