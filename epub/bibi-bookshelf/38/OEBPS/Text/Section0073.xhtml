<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli Sekizinci Kısım</h3>

  <p>Henri Lebel Moskova dışındaki istasyonda, pencerenin yanına yerleşmiş, rahatsız bir şekilde sigara içiyor, camın dışında lapa lapa yağan kara endişeyle bakıyordu.</p>

  <p>Lebel'in yanında, ağzında sigarasıyla duran adam, hastalık derecesinde sıskaydı. Kafasına yağlı bir kasket geçirmiş, kirli paltosunun altına da tren makinisti üniforması giymişti. Yüzünü yağlı bir paçavrayla silerken, gözlerindeki şaşkınlık hemen görülüyordu.</p>

  <p>Dışarıdaki rayların üzerinde, kara gövdesi çamura bulanmış, bacasından cılız bir duman yükselen bir tren duruyordu.</p>

  <p>— Bir ara korkmaya başladım, Henri, dedi adam. Dün akşam sen anlaştığımız gibi telefon etmeyince, otelini aradım. Moskova'ya gelmediğini söylediler. Sonra son dakikada sen arayıp her şeyin planladığımız gibi olduğunu söyledin. Şimdi de koltuk değneğine ihtiyacın varmış gibi topalladığını görüyorum. Neler olduğunu anlatmayacak mısın?</p>

  <p>Lebel üç günden beri ilk sigarasının keyfini çıkarmaktan uzaktı. Lukin ona bir morfin iğnesi daha yapmış, bacak arasındaki sancıyı hafifletmişti. Acının yerini sanki bir duyarsızlık almıştı. Yine de yürürken çok zorlanıyordu. Aslında dinlenmeye, bir de iyi bir doktora ihtiyacı vardı. İkisinin de beklemesi gerektiğini düşündü. Samur yakalı paltosuna dökülen benekleri silkeleyip adama döndü.</p>

  <p>— Boş ver, Nikolay. Başımdan hoş olmayan bir macera geçti diyelim. Önemli olan, buradayım. Yüzünü buruşturarak elindeki ucuz sigaraya baktı. Bu Bolşevik maytabından daha iyi bir şey bulamadın mı?</p>

  <p>— Benim için bu kadarı da iyi.</p>

  <p>— Benden kazandığın parayla Havana içmen gerekirdi. Saat kaç?</p>

  <p>Adam saatine baktı, "Neredeyse bir. Arkadaşların biraz gecikti. Geleceklerinden emin misin? Eğer gelmezlerse, ikimizin başını da bir sürü dertten kurtarırlar."</p>

  <p>Lebel gözlerini makiniste dikti, "Gelecekler. Anlaşmamızı unutmamaya çalış."</p>

  <p>— Hey! Seni hiç kandırdım mı? Gelmeseler de, paramı alırım. Böyle anlaşmıştık.</p>

  <p>— Paranı alacaksın, Nikolay. Mallar teslim edilir edilmez.</p>

  <p>O sırada istasyonun sağında farlar göründü, Lebel'in yüreği hızla çarpmaya başladı. Slanski BMW'den indi, yanında da KGB üniformalı Lukin vardı.</p>

  <p>Nikolay üniformayı görünce ağzından sigarasını düşürdü, dehşetle mırıldandı, "Lenin'in başı için... yandık... neler oluyor?"</p>

  <p>— Endişelenecek bir şey yok. Rahatla Nikolay. Yolcuların geldi.</p>

  <p>— Rahatlamak mı? Eğer farkında değilsen, söyleyeyim, arkadaşının sırtındaki KGB üniforması.</p>

  <p>Lebel yorgun bir sesle, "Beni ayağa kaldır," dedi. Nikolay kalkmasına yardım ettikten sonra da, "Burada bekle."</p>

  <p>İstasyon kapısını açtı, topallayarak çıktı. Slanski'yle platformda karşılaştıklarında, birkaç adımdan fazlasını başaramamıştı, "Her şey yolunda mı?" diye sordu Slanski.</p>

  <p>— Makiniste yeni durumdan daha söz etmedim. Gelmenizi beklemeye karar verdim. İçimden bir ses, Nikolay'ın bundan hoşlanmayacağını söylüyor. Binbaşı Lukin'in eşi haberleri duyunca, ne yaptı?</p>

  <p>Slanski arkasına dönüp, Lukin'in arabadakilere yardım edişine baktı. Nadya, elinde küçük bir çantayla BMW'den çıkarken sendeleyip kocasının koluna yapıştı, ne olduğunu anlamıyor gibiydi.</p>

  <p>— En azından çok şaşırdı, dedi Slanski. Biraz da kızdı. Ama bunu bekliyorduk.</p>

  <p>O sırada arkalarındaki kapının çarptığını duyup döndüler, makinist sert adımlarla Lebel'e doğru geliyordu.</p>

  <p>— Henri, burada ne bok yiyorsunuz?..</p>

  <p>Slanski kısaca, "Planda bir değişiklik," dedi, "İki yeni yolcun daha var."</p>

  <p>Makinist öfkeden kıpkırmızı yüzünü Lebel'e çevirdi, "Anlaşmamız böyle değildi. En fazla iki kişi, demiştik. Beni idam mangasının karşısına mı göndermek niyetindesin?"</p>

  <p>— Nikolay, maalesef durum değişti.</p>

  <p>— Bunu bir daha söyleyebilirsin. Anlaşma manlaşma yok. Bunu kabul etmem imkânsız.</p>

  <p>Lebel, "Beni dinle, Nikolay," dedi, "Paranı almak için bu iki yolcuyu da götürmek zorundasın. Kaldı ki, senin için fazladan bir zarf daha hazırladım."</p>

  <p>— Böyle anlaşmamıştık. Zaten hayatım yeterince tehlikede. O parayı harcama fırsatı bile bulamayacağım. Benimle oyun oynama, Henri. Oyun oynamaya ne zamanım ne de sabrım var. Zaten tren gecikti. İki kişi alırım, fazla değil. İster kabul et, ister reddet. Burada ne yaptığımı sanıyorsun, siktirici bir Truva atı mı yönetiyorum?</p>

  <p>— Herkes sınırın öte yakasına geçtiği anda fazladan on bin ruble. Söz veriyorum. Bununla Karelya'daki sevgiline istediğin kadar şampanya ve çamaşır alırsın.</p>

  <p>Nikolay tereddüt etti, sonra yeşil BMW'ye, arabanın arkasından inmeye çalışanlara yardım eden KGB üniformalıya baktı, katın altında otomobilden çıkanların yüzünü göremiyordu.</p>

  <p>— Bunlar kim?</p>

  <p>— Senin yolcuların. Bu kadarını bil, yeter. Üç kadın, bir de çocuk.</p>

  <p>— Bu iş giderek bir dul ve yetim toplantısına benzemeye başladı. Çocuklar dert çıkarır. Ya sınır muhafızlarından biri vagonun altına baktığı sırada çocuk ağlamaya başlarsa?</p>

  <p>— Eğer işini yapıp, onlara her zamanki rüşveti verirsen, vagonun altına falan bakmazlar. Üstelik çocuğa uyku ilacı verilecek. Bütün yol boyunca da uyuyacak.</p>

  <p>Nikolay'ın endişeleri geçmemişti, hayır anlamında başını salladı, "Hâlâ çok riskli." Çenesiyle Slanski'yi gösterdi, "Ya bu? Bu kim?"</p>

  <p>Slanski cebinden bir KGB kimliği çıkarıp makinistin burnuna tuttu.</p>

  <p>— Hayatını kurtaracak biri, Yoldaş, BMW'ye, ötekileri platforma çıkarmaya çalışan Lukin'e baktı. Orada gördüğün adam da benim arkadaşım, Binbaşı Lukin. Slanski sözlerinin etkisini göstermesi için bekledi. Senin küçük kaçakçılık hikâyeni bütün ayrıntılarıyla biliyor. Aslında, Mösyö Lebel'le ben araya girmeseydik, seni tutuklamak üzereydi.</p>

  <p>Nikolay daha da sarardı, korkuyla Lebel'e baktı, "Seni piç. Korkulacak bir şey olmadığını söylemiştin."</p>

  <p>— Söyleneni yaptığın sürece, yine olmayacak, diye araya girdi Slanski. Yolculardan biri Batı'ya göndermek istediğimiz bir ajanımız. Onu burada bırak, sana söz veriyorum yarın sabah idam mangasının önüne çıkman için elimden geleni yaparım.</p>

  <p>Nikolay bembeyaz bir yüzle, yardım ister gibi Lebel'e baktı.</p>

  <p>— Haklı, dedi Lebel.</p>

  <p>— Öyleyse bana neler olduğunu anlatın.</p>

  <p>Slanski, "Bu devlet güvenliğiyle ilgili bir konu, seni kesinlikle ilgilendirmez," dedi, "Sen her zamanki gibi işini yap, kimseye gizli yükünden de söz etme, belli bile etme. Bizi yarı yolda bırak, karşılığını çok ağır ödersin. Becerebilecek misin?"</p>

  <p>Nikolay içini çekti, "Fazla seçeneğim yok galiba, öyle değil mi?" dedi.</p>

  <p>Slanski arkasını döndü, hızla platformdakilerin yanına gitti.</p>

  <p>— Gevşe, Nikolay, dedi Lebel. İşin iyi tarafını görmeye çalış.</p>

  <p>— Hangi iyi tarafı?</p>

  <p>— Artık KGB için çalışıyorsun.</p>

  <p><br /></p>

  <p>Nikolay yük vagonlarından birinin kapısını kaydırarak açarken, Lebel ile Slanski platformda yan yana onu izliyordu. Nikolay elinde bir alet çantası ve çelik bir manivelayla vagona girdi.</p>

  <p>— Döşemeleri gevşetmesi çok uzun sürmez, dedi Lebel. Daha önceden havalandırma delikleri açmıştı, bu yüzden nefes almakta zorlanmayacaklar. Tren hareket ettikten sonra arkadaşların saklandıkları yerden çıkabilirler; ama sınıra yaklaştıklarında yeniden saklanmaları gerekecek. Tabii, eğer oraya kadar varırsak.</p>

  <p>— Bana bir sigara ver.</p>

  <p>Lebel Slanski'ye bir sigara uzattı, sonra vagonun yanında, platformda titreyerek bekleyenlere baktı. Lukin karısına sarılmıştı, Lebel Nadya'nın ağladığını gördü. Onların yanında, Anna çocuğunu kucağına almış, İrena da çocuğun elbiselerini düzeltiyordu.</p>

  <p>— Kız arkadaşını tanıyorum, dedi Lebel. Peki küçük kız kimin nesi?</p>

  <p>Slanski kibritini istasyonun sütunlarından birine sürtüp sigarasını yaktı, "Kızı. Çocuk KGB yetimhanelerinden birindeydi. Onu kurtarmak için Binbaşı Lukin, Beria'nın imzasını taklit etmek zorunda kaldı."</p>

  <p>Lebel korkuyla, "Aman Tanrım, bu iş gittikçe kötüleşiyor," dedi.</p>

  <p>— Bu gece olanlardan sonra, bunun önemli olacağını sanmam.</p>

  <p>— Umarım haklısındır.</p>

  <p>— Senden istediğimi yaptın mı?</p>

  <p>Lebel cebinden bir otomobil anahtarı çıkarıp Slanski'ye uzattı, "Tek bulabildiğim, bir Erika kamyonet. Ticaret Bakanlığı'nda çalışan ve bana küçük bir borcu olan bir tanıdığım, arabayı söylediğin yere park etti. Yarın sabaha kadar çalındığını bildirmeyecek."</p>

  <p>— Teşekkürler. Ya tren? Onu da ayarlayabilecek misin?</p>

  <p>— Bu biraz daha riskli. Moskova'nın bir saat kadar dışında, Klin diye bir istasyonda durup, Helsinki'ye gidecek kömür vagonlarını alacağız. Bir saatten fazla sürmez. Nikolay kazan için su alıp, bazı uydurma tamirler için bu süreyi iki saate çıkarabilir; ama daha fazla uzatamaz. Yoksa demiryolu yetkililerinin dikkatini çeker. Yani eğer bize katılacaksanız, fazla gecikmemeniz gerekir.</p>

  <p>— Mümkün olduğu kadar uzun durmaya bak.</p>

  <p>Lebel endişeli bir sesle, "Zaten işi gereğinden fazla uzattık bile," dedi, "Öyle değil mi?"</p>

  <p>Slanski sigarasını uzağa bir fiskeyle fırlattı, "Neşelen, Henri. Hâlâ nefes alabiliyorsun. Çok daha kötü olabilirdi."</p>

  <p>— Bundan sonra, bir daha Moskova'yı görmeyeceğim. Görmek bile istemediğimden değil. Tabii eğer İrena'yı kurtarır, bunun keyfini çıkaracak kadar yaşayabilirsek, biraz teselli bulacağım. Hâlâ Helsinki'ye varacağımıza inanıyor musun?</p>

  <p>— Eğer diğer seçenekleri düşünürsen, bu denemeye değer bir fırsat.</p>

  <p>Lebel kaşlarını çattı, "Bir şey söyleyebilir miyim? Fransız direnişinde dört yıl geçirdikten sonra, insanın burnu koku almayı öğreniyor. Bütün bu iş de leş gibi kokuyor. Seninle Lukin arasında geçenleri sormanın bir yararı yok herhalde?"</p>

  <p>— Hiç sorma, daha iyi.</p>

  <p>Lebel omuzlarını silkip treni gösterdi, "Anlaşılan senin de veda etme zamanın geldi, dostum. Gidip Nikolay'ı bu kadar geciktiren ne, bir bakayım."</p>

  <p>Anna kızını İrena'nın kucağına bırakıp yaklaşırken, Lebel de topallayarak trenin yanına gitti.</p>

  <p>Sonra Anna kollarını Slanski'nin boynuna doladı, sıkıca kendine çekti.</p>

  <p>— Lukin'in yaptıkları için nasıl teşekkür edeceğimi bilemiyorum.</p>

  <p>— Karısıyla ilgilen, yeterince teşekkür etmiş olursun.</p>

  <p>Slanski'nin yüzüne baktı, "Sen ve Lukin, bize katılmayacaksınız değil mi?"</p>

  <p>— Ah, bunu ben de bilemiyorum.</p>

  <p>Adamın yüzünü inceledi, gözleri yaşarmıştı, "Yalan söylüyorsun Alex, yalan söylediğini sen de biliyorsun. Lütfen... eğer fikrini değiştirmek için çok geç değilse."</p>

  <p>— Hem de çok geç. Maalesef.</p>

  <p>Sonra dudakları birleşti, Anna'nın hıçkırıklarını duydu. Sonunda ayrıldılar, Uzunca bir süre Anna'nın yüzüne baktı, eli genç kadının yanağına uzandı, "Kendine iyi bak, Anna Horev. Sana Saşa'yla birlikte uzun ve mutlu bir hayat dilerim."</p>

  <p>— Alex... lütfen! Benimle gel!</p>

  <p>Birden tren düdük çaldı, Lebel vagonun kapısında görünüp, "Bir dakika daha devam ederseniz, gözyaşlarımı tutamayacağım," dedi, "Nikolay hazır olduğunu söylüyor. Hadi artık, gidelim. Burası Paris Garı değil."</p>

  <p>Buharlı lokomotif canlanmış gibiydi, bir çığlık daha kopardı, Slanski Anna'nın elini tutup trenin yanına çekti.</p>

  <p>Lukin, Lebel'in makinistin yanına çıkmasına yardım etti, sonra da ötekileri bindirdi. Hepsi son kez birbirlerine baktılar; Slanski ve Anna, Lukin ve Nadya, sonra İrena vagonun kapısını çekti, ağır kapı kayarak kapandı.</p>

  <p>Lebel lokomotiften sarkıp el salladı, "Şimdilik hoşça kalın, yoldaşlar. Şansımız varsa, hep birlikte Helsinki'de şampanya patlatırız."</p>

  <p>Slanski vagona bakan Lukin'in gözlerinde derin bir üzüntü gördü, sonra lokomotif yeniden düdük çaldı ve harekete geçti. Lukin platformun önünden geçen vagona, sanki gitmesine engel olmak ister gibi dokundu, tren hızlandı, vagon önünden uzaklaştı.</p>

  <p>Slanski, "Veda ettin mi?" diye sordu.</p>

  <p>— Bu koşullar altında edebileceğim kadar.</p>

  <p>— Nadya anlattıklarını nasıl karşıladı?</p>

  <p>— Tekrar görüşeceğimizi söylediğimde, bana inandığını sanmıyorum, dedi Lukin büyük bir üzüntüyle. Yine de en iyisini yaptığını biliyor. Çocuğumuz için. Anna'nın kızını almaya giderken, Leningrad İstasyonu'nda durdum. Helsinki'ye giden demiryolunun sorumlusuna Beria'nın mektubunu gösterdim ve Lebel'in treninin yolunun açık tutulmasını söyledim. Trenin hiçbir koşul altında durdurulmaması, geciktirilmemesi gerektiğini anlattım, yoksa Beria'nın karşısında hesap vereceğini belirttim. Umarım, söylediklerimi yapar. Artık bir mucize olup hayatta kalmalarını ummaktan başka yapacak bir şeyimiz kalmadı. Slanski'ye döndü, yüzü dayanılmaz bir acının izlerini taşıyordu. Korkunç bir dünyada yaşıyoruz abi; ama elden ne gelir? Ya Anna? Aranızda bir şey vardı, değil mi?</p>

  <p>Slanski omuzlarını silkti, "Başka bir zamanda, başka bir yerde, başka koşullarda, kim bilir neler olurdu? Ama artık çok geç." Durakladı, sesinde ufak da olsa pişmanlık belirtisiyle devam etti, "Hâlâ fikrini değiştirecek vaktin var."</p>

  <p>Lukin hayır anlamında başını salladı, "Bunu Katya için yapıyorum. Annem ve babam için. İkimiz için."</p>

  <p>Slanski kardeşinin koluna dokundu, "Öyleyse gidelim. Fazla zamanımız yok."</p>
</body>
</html>
