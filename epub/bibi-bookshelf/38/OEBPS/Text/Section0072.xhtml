<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli Yedinci Kısım</h3>

  <p>Manastır avlusunun çevresindeki binalar uzun zamandır kaderlerine terk edilmişti. Kilisenin arkasındaki küçük odanın durumu da diğerlerinden farklı değildi. Işık yoktu, duvarların boyası yer yer soyulup dökülmüş, dayanılmaz bir sidik ve dışkı kokusu bütün odayı sarmıştı.</p>

  <p>Lebel ve Slanski, İrena'nın da yardımıyla Massey'yi içeriye taşırken, Anna elinde feneriyle yol gösterdi. Fransız yürümekte güçlük çekiyordu; ama Anna fenerin ışığını Massey'ye çevirdiğinde, dehşetle bağırmamak için elini ağzına götürdü. Amerikalının elbiseleri kan içinde, yüzü de kireç gibiydi.</p>

  <p>Odaya girdiklerinde Slanski Massey'yi yere bıraktı, "Ceketini çıkarmaya bak, becerebildiğin kadar çabuk ol," dedi İrena'ya.</p>

  <p>İrena söylenenleri yapmaya çalıştı, iki düğme açıp yarayı görünce, "Zamanını boşa kaybediyorsun," dedi, "Kurtulamaz. Çok kan kaybetmiş." Lebel'e döndü, onu görmenin şaşkınlığı geçmiş, gözleri korkunç bir öfkeyle parlamaya başlamıştı, "Başıma sardığın şu işe bak."</p>

  <p>— Aynı şeyi ben de söyleyebilirim.</p>

  <p>— Lebel, seni keyifle öldürebilirim, Tanrı'nın belası.</p>

  <p>— Benim suçum yok, sevgilim. Sen ne yaparsan yap, bazen işlerin sarpa sarmasını önleyemezsin. İkimiz de hayatta kaldığımız için şanslıyız.</p>

  <p>İrena'nın gözleri alev alevdi, Lebel'i tokatlamak için elini kaldırdı, Fransız sevgilisinin kolunu havada yakaladı, "Yapma, <i>chérie,</i><a href="../Text/Section0079.xhtml#Footnote0023" id="Feedback0023"><sup>[23]</sup></a> yeterince acı çektiğimi görmüyor musun?"</p>

  <p>Slanski Massey'nin nabzını sayıyordu, bağırdı, "Siz ikiniz, kozunuzu sonra paylaşırsınız. İrena dışarı çıkıp bir bak, su bulabilecek misin? Yaraları temizlememiz gerek."</p>

  <p>Lebel Slanski'ye, "Sana bunları vermemi istedi," dedi dosyayı ve Tokarev'i göstererek, "Binbaşı Lukin'den sevgilerle. Sanırım, tanışıyorsunuz?"</p>

  <p>Slanski hareketsiz kaldı, yüzü gerildi.</p>

  <p>— Bizi buraya Lukin getirdi, dedi Lebel. Yalnızdı, sana zarar vermek niyetinde olmadığını söylememi istedi. Bunun bir numara olmadığına, peşinden kimsenin gelmediğine inanmanı istiyor. Slanski'nin yüzündeki büyük şaşkınlığı görüp ekledi. Bana sorarsan, binbaşının kimin tarafında olduğu belli değil; ama kesin bir şey var, o da KGB'nin yanında olmadığı. Beni kurtardı. Bir de, bak, elimdeki Lukin'in silahı. Şu anda silahsız.</p>

  <p>— Bana neler olduğunu anlatmayacak mısın?</p>

  <p>— Sadece neler duyduğumu. Bu iş giderek daha da karışıyor. Bir gün Paris'teyim, ertesi gün de Moskova'nın bok kokulu bir hücresinde taşaklarım yeniden şekilleniyor. Hepsinin ötesinde, kurtarıcı melek rolü oynayan asi bir KGB binbaşısı son anda imdadıma yetişiyor. Hayat sürprizlerle dolu, değil mi?</p>

  <p>— Lukin şimdi nerede?</p>

  <p>— Dışarıda, ırmağın kıyısında seni bekliyor. Seninle konuşmak istediğini, anlatacaklarının çok önemli olduğunu söyledi. Dosyayı gösterdi. Ama önce bunu okumalıymışsın. Sana söylememi istediği bir şey daha var. Binbaşı Lukin'in Kurt'u bulmakla neden görevlendirildiğini de anlamış. Ne demekse.</p>

  <p>Slanski fenerini yaktı, duydukları karşısında şaşkına döndü, dosyayı açtı. Lebel Anna'ya döndü, "Yolcularımdan biri olmalısın. Bu akşam olanlardan sonra, Moskova'dan sağ salim çıkabilirsek, dünyanın en şanslı insanlarıyız demektir. Durum umutsuz."</p>

  <p>Anna ağzını açamadan, Massey'nin inlediğini duyup ona döndü. Hâlâ hızla kan kaybediyordu. Elini Amerikalının alev alev yanan alnına koydu, yanına çömelip fısıldadı, "Ne olur ölme, Jake."</p>

  <p>Birden Massey'nin gözkapakları titreşti, gırtlağından bir hırıltı çıktı, "Anna..."</p>

  <p>— Konuşma, Jake. Hareket de etme. Rahat ol.</p>

  <p>— Anna... Beni affet...</p>

  <p>— Konuşma, Jake. Lütfen.</p>

  <p>Massey öksürdü, ağzından sızan kan çenesine aktı. Gözleri kapandı, başı yana devrildi. Anna yaşlı gözlerle Slanski'ye döndü, "Tanrı aşkına, bir şeyler yapamaz mısın?"</p>

  <p>Slanski dinlemiyordu bile. Elinde dosyayla kalakalmış, bakışları tuhaflaşmıştı. Yüzü solmuştu, daha önce onu hiç böyle görmemişti. Kıpırdamadan duruyordu. Elinde tuttuğu fotoğrafa sessizce bakıyordu.</p>

  <p>Anna Lebel'e dönüp haykırdı, "Bir şeyler yap!"</p>

  <p>Lebel yaklaşıp Massey'nin nabzını tuttu, o sırada İrena paslı bir teneke dolusu suyla içeri girdi.</p>

  <p>— Tek bulabildiğim bu, saçakların altındaki fıçıdan aldım.</p>

  <p>Lebel başını kaldırdı, Massey'nin hareketsiz bileğini bıraktı.</p>

  <p>— Maalesef zamanımızı kaybediyoruz. Öldü.</p>

  <p><br /></p>

  <p>Kar yağmaya başlamıştı, buzlu nehir karanlıkta bir hayalet gibi bembeyaz görünüyordu.</p>

  <p>Lukin kıyıdaki gümüş renkli kayınların ötesinde, Moskova'nın ışıklarını görebiliyordu. Uzakta, Kremlin'in tepesindeki kızıl yıldız usulca yağan karın içinde göz kırpar gibiydi.</p>

  <p>Slanski yanına oturdu. Her iki erkek de onlar için zamanın durduğunun bilincindeydi. Slanski'nin yüzündeki şaşkınlık hâlâ geçmemişti, dosya hâlâ elindeydi. Nehre doğru yürürken önce endişelenmiş, sonra Lukin'in gözlerindeki acıyı görünce, korkacak bir şey olmadığını anlamıştı. İkisi de uzunca bir süre konuşmadan oturdu, sonra, sanki gerginliği ve sessizliği kırmak istermiş gibi, "Arkadaşın," dedi Lukin, "Kurtulacak mı?"</p>

  <p>— Öldü.</p>

  <p>— Yazık.</p>

  <p>— Hepimizin başına gelecek. Yapacak bir şey yoktu.</p>

  <p>Lukin gözlerini Slanski'ye dikti, "Dosyayı okudun mu?"</p>

  <p>— Evet.</p>

  <p>— Okuduklarına inandın mı?</p>

  <p>— Başlangıçta kuşkulandım; ama şimdi... şimdi, seni gördükten sonra, evet, inandım. İnanıyorum. Lebel'in anlattıklarına göre hem onu hem de bizi kurtarmışsın. Ciddi olmasaydın, başını bunca derde sokmazdın.</p>

  <p>Lukin başını çevirip karanlıklara baktı, "Kim tahmin edebilirdi? Şimdi seni izleyip öldürmek için neden benim seçildiğimi biliyorsun. Stalin'in sapık şakalarından biri. Kardeşi kardeşin karşısına çıkar. Kana karşı aynı kan." Derin bir nefes aldı, havaya bir buhar bulutu salıp kafasını hayır anlamında salladı, "Yine de inanamıyorum."</p>

  <p>Slanski'nin sesi yumuşaktı, "Yetimhaneden kaçtığım gece olanları anlat. Sonrasını da."</p>

  <p>Lukin abisine baktı. Gözleri yaşlı, sesi duygu doluydu.</p>

  <p>— Gerekli mi?</p>

  <p>— Bilmek istiyorum, Petya.</p>

  <p>— Bu adı duymayalı çok oldu. Yirmi yıldan beri unutmaya çalıştım olanları. Belki sen de bilmesen, daha iyi.</p>

  <p>Slanski uzandı, Lukin'in koluna dokundu.</p>

  <p>Lukin duygularını daha fazla gizleyemedi. Slanski usulca kolunu kardeşinin omzuna doladı, "Sakin ol, Petya."</p>

  <p>Birkaç dakika boyunca konuşmadan oturdular, sonra, "Seninle ve Katya'yla olmak sanki bildiğim tek gerçek gibiydi," dedi Slanski, "O gece ikinizi ardımda, yetimhanede bırakırken, her şeyimi kaybettiğimi hissettim. Öldüğünüzü duyunca acım dayanılmaz oldu. Sanki biri yüreğimi dağlamış, sizin olduğunuz yerde bir delik bırakmış gibi. Öğrenmek zorundayım."</p>

  <p>Lukin başını öteye çevirdi. Kent yakınlarında, karın içinde hareket eden araçların ışığını gördü. Her şey o kadar olağan, o kadar alışılmıştı ki. Oysa ruhundaki fırtına dayanılamayacak kadar güçlüydü. Yüreğinde korkunç bir endişe duyup döndü.</p>

  <p>— Kaçtığın gece, Katya'yla birlikte pencereden seni izledik.</p>

  <p>Sanki anne ve babayı yeniden kaybediyor gibiydik. Aynı keder, aynı acı. Katya'yı sakinleştirmek imkânsızdı. Seni çok sevdi Mişa. Sen onun anası, babasıydın.</p>

  <p>— Sen kaçtığında saat sabahın dördü olmalı. Katya çok kederliydi, hıçkıra hıçkıra ağlıyordu. Onu sakinleştiremedim. Nöbetçilerden biri yatakhaneye geldi, bizi gördü. Kaçtığını anlayınca alarm verdi, ikimizi de bodrumda bir hücreye kapadılar. İki gizli polis geldi. Onlara senin nereye gittiğini söylememizi istiyorlardı. Söylemezsek bizi öldüreceklerini anlattılar. Sesi öfkeden çatallaştı. Katya beş yaşındaydı; ama dövdüler onu, işkence de yaptılar. Bana da.</p>

  <p>Üç dört gün sonra, senin bir daha dönmeyeceğini söylediler. Kiev İstasyonu yakınlarında, rayların yanında cesedini bulmuşlar. Trenin altında kalmışsın. Katya'ya o günden sonra bir şeyler oldu. Sanki içindeki ışık söndü. Yemedi, içmedi. Doktor çağırdılar; ama yetimhaneye gelen doktorlar çocukların yaşayıp yaşamadıklarıyla ilgilenmez. O kadar çok yetim vardı ki, bir eksik, bir fazla, hiçbir şey değişmezdi.</p>

  <p>Tereddüt etti, "Ertesi gün beni bir ıslahevine gönderdiler. Gizli polis adaylarını o okuldan seçiyorlardı. Katya'yı Minsk'te bir yetimhaneye yolladılar, onu bir daha göremedim." Başını kaldırdı, "Tek bildiğim, orası yetimhane falan değildi. Özel bir hastaneydi. Özel çocuklar için."</p>

  <p>— Ne demek istiyorsun?</p>

  <p>— Özürlü çocuklar yurdu. Durumları gerçekten kötü olanları hayvanlar gibi zincire vurup, hücrelere kapatıyorlardı. Katya o kadar kendi içine kapanmıştı ki, tek başına bir hücreye kapattılar. Oysa onun bir şeyi yoktu, yüreği parçalanıyordu sadece, kimse onun duygularını anlama zahmetine katlanmadı. Durakladı. Savaş çıkıp Almanlar ilerlemeye başlayınca, yiyecek stoklarının boşa harcanmaması için Stalin özel hastanelerdeki bütün hastaların ortadan kaldırılmasını emretti. Hastaları gruplar halinde çıkarıp ormana götürdüler, kurşundan geçirdiler. Aralarında Katya da vardı.</p>

  <p>Uzun bir sessizlikten sonra Slanski fısıldar gibi, "Demek Katya benim yüzümden öldü?" dedi.</p>

  <p>— Hayır, senin yüzünden değil. Kendini suçlama. Yapman gerekeni yaptın.</p>

  <p>— Eğer kaçmasaydım, Katya şimdi hayatta olacaktı.</p>

  <p>— Ne düşünürsen düşün, kaçmakta haklıydın. Kalsaydın, sen de bizim gibi yıkılırdın. Beni yıktıkları gibi. Vücut olarak değil, kafaca, ruh olarak. Ben, ben annemle babamın hiç istemeyeceği biri oldum.</p>

  <p>Slanski ayağa kalktı. Derin bir nefes alıp gözlerini yumdu, sanki çektiği acı dayanılmazmış gibi. Sonra gözlerini kardeşine indirdi.</p>

  <p>— Sana olanları anlat. Gerçeği nasıl öğrendin? Seninkiler görevimin ne olduğunu nasıl anladı?</p>

  <p>Lukin anlattı. Slanski sessizce dinledi, kardeşinin sözünü kesmedi.</p>

  <p>— Stalin'i öldürmenin imkânsız olduğunu kabul etmelisin, dedi Lukin sonunda.</p>

  <p>— Belki de beni çeken bu imkânsızlık. Üstelik, hâlâ yapılabileceğine inanıyorum.</p>

  <p>— Nasıl?</p>

  <p>— Önce bana ihanet etmeyeceğine söz vermen gerekir, dedi Slanski. Sana gerçekten güvenebileceğimden emin olmak istiyorum.</p>

  <p>— Sana ihanet etmem, Mişa. Edemem. Söz veriyorum. Bana güvenip buraya geldin. Şimdi de güven.</p>

  <p>Slanski bir an düşündü, "Çarın eski kaçış tünellerinden biri Bolşoy Tiyatrosu'ndan çıkıp Kremlin'in üçüncü katına, Stalin'in bölümünün yakınına varıyor. Oradan gireceğim."</p>

  <p>Lukin hayır anlamında başını salladı, "Zamanını boşa harcarsın. Stalin hayatının tehlikede olduğunu öğrenince, Kuntsevo'daki daçasına taşındı. Tehlike nedeniyle daçanın çevresinde, Kremlin'de olduğundan çok daha sıkı bir güvenlik var. Kaldı ki Kremlin tünelleri de özel olarak korunuyor. Daha oraya yaklaşmadan vurulursun."</p>

  <p>Slanski gülümser gibi oldu, "Dağıtılan kartları beğenmezsen, desteyi yeniden karıştırırsın. Öyleyse, ikinci plan. Yeraltında, Kremlin'den Kuntsevo'ya giden gizli bir tren var. Bu hattı sadece tehlike anında ya da Stalin'in acelesi varsa kullanıyorlar. Kremlin yakınında bir yerde inip, daçanın hemen altına çıkarım."</p>

  <p>— Yeraltı treninden haberim var; ama hat boyu çok sıkı güvenlik önlemi alındığından emin olabilirsin, hele şimdi. Daha Stalin'in daçasına yaklaşamadan ölürsün. Üstelik daçanın içi silahlı adam dolu, çevredeki orman da mayınlandı. Bu intihar olur.</p>

  <p>— Bunu başından beri biliyordum. Ama kullanmam gereken bir fırsat bu.</p>

  <p>— Yeterince yaklaşsan bile, onu nasıl öldüreceksin?</p>

  <p>— Maalesef bunu sana bile söyleyemem, küçük kardeş. Ama eğer yeterince yaklaşırsam, Stalin'e bütün cinayetlerinin hesabını ödeteceğim.</p>

  <p>Lukin bir an düşünceye daldı, alnı kırışmıştı, "Belki de daçaya girmenin başka bir yolu vardır. Kolay bir yolu. Ama karşılığını ödemek gerek."</p>

  <p>— Karşılığı ne?</p>

  <p>— İkimizin hayatı.</p>

  <p>Slanski tereddüt etti, sonra hayır anlamında başını salladı, "Ben ölmeyi zaten kafama koydum. Sana gelince, bu senin savaşın değil."</p>

  <p>— Yanılıyorsun. Senin olduğu kadar, benim de savaşım. Seninle ben, aynı paranın iki yüzü gibiyiz, ikimiz de başımıza gelenlerin acısını çıkarmak hakkına sahibiz. Stalin'in ölümle randevusu var. Epey gecikmiş bir randevu. Bu randevuyu da kaçırmamasını sağlayacağım.</p>

  <p>— Ya karın? Karnındaki bebek? Bunu yapamazsın.</p>

  <p>— Yapmalıyım. Üstelik düşündüğüm şeyi ben olmadan yapamazsın. Arkadaşların, yanlarında Lebel olduğu sürece, hâlâ sınıra ulaşabilir. Sana bahsettiğim albay, hani şu Romulka, Lebel'in treninin kullanılacağından kuşkulanıp, treni durdurtacaktır. Ama işler planıma uygun gelişirse, bütün Moskova KGB'si panikler, arkadaşların da kargaşadan yararlanıp kaçar. Ne kadar güvensiz görünse de, tek şansları bu. Onların güvenlik içinde trene binmelerini sağlayabilirim. Nadya da onlarla gider. Bu geceden sonra, ben zaten yaşayan bir ölüyüm. Moskova'da kalırsa, Nadya'nın da yaşama şansı olmaz. Lebel'in yanında, sınıra ulaşıp kaçabilir.</p>

  <p>Slanski gözlerini kardeşinden ayıramıyordu, "Eminsin, değil mi?"</p>

  <p>— Hayatımda hiç bu kadar kararlı olmadım. Lukin durakladı. Sesi daha sert çıkıyordu. Bir şartla. Nadya'nın ne yapacağımızı bilmemesi daha iyi olur. Ya da bunu neden yaptığımızı. Zaten kafası yeterince karışık. Ona anlatacaklanmıza gelince, seni yakaladım, sonra aramızda anlaştık, Anna'yla arkadaşlarının kaçmalarına göz yumacağım, karşılığında da Nadya'nrn onlarla gitmesini sağlayacaksın. Çünkü burada, hayatı tehlikede. Arkadaşlarının Nadya'ya benim de daha sonra Finlandiya'ya gelip onu bulacağımı söylemelerini sağla. O zaman daha az korkar. Ama hiç kimseye geçmişimizden söz etme. Zaten inanmazlar, işleri daha da karıştırırlar.</p>

  <p>— Öyleyse, onlara ne söyleyeceğim?</p>

  <p>— Beria'ya ihanet edip, hayatımı tehlikeye attığımı. Şimdi de arkadaşlarının kaçmasına göz yumacağımı, karşılığında da bir pazarlık yaptığımızı.</p>

  <p>— İnanırlar mı?</p>

  <p>— Neden inanmayacaklar, anlamıyorum. Anna ve Lebel onları serbest bıraktıktan sonra hayatımın tehlikede olduğunu biliyorlar. Beria'nın neler yapabileceğinin, yaptıklarımdan sonra Nadya'nın da günlerinin sayılı olduğunun farkındalar. Tereddüt etti. Tren kalkmadan önce, yapmak istediğim bir şey daha var. Önemli bir şey.</p>

  <p>— Ne?</p>

  <p>Anlattı. Slanski gecenin soğuğunda kardeşini dinlerken kaşlarını çattı, sanki duyduklarını anladığından emin olmak ister gibiydi.</p>

  <p>— Eee, abi, kabul mü? dedi Lukin sonunda.</p>

  <p>— Biliyor musun, seni ilk fırsatını bulduğumda öldürmediğime sevineceğimi hiç düşünmemiştim.</p>

  <p>Lukin gülümsedi, kederli bir tebessüm, "Belki de alın yazısı."</p>

  <p>Birden Slanski yaşlı bir adam gibi çöktü, omuzları sarktı, bir ömür boyu oluşturmaya çalıştığı sert duvar çatladı, ruhu su yüzüne çıktı, "Ah, Petya," dedi, "Seni yeniden görmek ne güzel."</p>

  <p>Lukin elini abisinin omzuna koydu, sonra yanağını öptü.</p>

  <p>Yan yana otururlarken kar şiddetini artırdı, kayın dallarının arasını doldurmaya başladı. Nehrin karşısındaki Moskova ışıkları teker teker sönüyordu. Sanki bütün kent, beyazlığın ortasında sessizliğe bürünmüş gibiydi.</p>

  <p>Uzun bir sessizlikten sonra Slanski kendini toparladı, gözlerini sildi, Lukin'e dönüp sordu, "Şimdi söyle bakalım, Stalin'i nasıl öldüreceğiz?"</p>
</body>
</html>
