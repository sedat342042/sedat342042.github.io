<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Dördüncü Kısım</h3>

  <p>Gorev solgun bir yüzle, odalarındaki iskemlelerde oturan Slanski ve Anna'ya baktı. Daha döner dönmez hancı tarafından apar topar odalarına çıkarılmışlardı.</p>

  <p>— Haberler kötü. Biraz önce yerel milis çavuşu beni ziyaret etti.</p>

  <p>Slanski endişeyle sordu, "Ne istiyormuş?"</p>

  <p>— Hanın konuk defterini görmek. Neyse ki isimlerinizi kaydetmemiştim. Defterde KGB subaylarının rütbelerini okuyunca, bir şey söylemeden gitti. Şimdilik rahatız; ama işler iyi görünmüyor.</p>

  <p>Gorev sinirli sinirli ellerini yağlı önlüğüne sildi, sonra Slanski'nin yatağın başucundaki masanın üzerine bıraktığı votka şişesine uzanıp bir kadeh doldurdu.</p>

  <p>— Siz de koca birer yudum alın isterseniz, dedi. Buna ihtiyacınız olacak. Kötü haberi daha söylemedim.</p>

  <p>— Anlat çabuk.</p>

  <p>Gorev votkasını bir dikişte bitirip elinin tersiyle ağzını sildi, "Erik'e göre ordu ve milisler aklına gelebilecek her yere kontrol noktası kuruyorlarmış. Otobüs ve tren istasyonlarını havaalanlarını dikkatle gözetleyip, hemen hemen herkesin belgelerini inceliyorlarmış. Anlaşılan dün gece, operasyonu yönetmek için Moskova'dan bir KGB binbaşısı gelmiş. Adı Lukin, kışla dedikodularına göre, doğrudan doğruya Beria'nın emrinde çalışıyormuş. Erik, binbaşının herkesi susta durdurduğunu söylüyor. Milisler daha şimdiden istasyonda birini vurdu. Bir asker kaçağı, zavallı herif."</p>

  <p>— Erik, Binbaşı Lukin'in Tallin'e neden geldiğini öğrenebilmiş mi?</p>

  <p>— İşte asıl önemlisi de bu ya. Erik binbaşının dün gece paraşütle atlayan iki ajanın peşinde olduğunu duymuş. Anlattıklarına göre bir Mig uçağı kıyıya yakın bir yere düşmüş. Dün gece Baltık Denizi'nin buzlarının üzerine bir piyade devriyesi göndermişler. Bu sabaha doğru enkazı, bir de havada Mig'le çarpışan küçük bir uçaktan arta kalanları bulmuşlar. Kuşkusuz sizi bırakan uçak. Bütün bunlar ordu ve milislerin neden boka gelen sinekler gibi Tallin'e üşüştüklerini açıklıyor.</p>

  <p>Slanski'nin yüzü belirgin bir biçimde soldu. Anna'ya baktı. Onun da yüzünde şaşkınlık ve endişe vardı. Sonra ikisi de Gorev'e döndüler.</p>

  <p>— Nasıl oluyor da bu Lukin bizim hakkımızda bu kadar çok şey biliyor?</p>

  <p>— Bana sorma. Belki de itin biri gömdüğünüz paraşütleri buldu. Neyse ne, önemli olan bir şeyler bilmesi, bu da hepimizin başı belada demektir.</p>

  <p>Slanski Anna'nın yüzünün sarardığını gördü.</p>

  <p>Gorev hızla ekledi, "Burada kalamazsınız, bu kesin. Eğer sizi bulurlarsa, bu benim için Gulag demektir, tabii şanslıysam. Yoksa, enseme bir kurşun. Her ikisi de insanın içini açacak düşünceler değil. Niyetim sizi Leningrad trenine bindirmekti; ama istasyonların incelendiği bir sırada bunu yapmak imkânsız. Otobüsleri bile durdurup arıyorlarmış. Havaalanlarını düşünemiyorum bile, güvenlik en çok oralarda sıkıdır.</p>

  <p>Anna endişeyle sordu, "Ne yapabiliriz?"</p>

  <p>Gorev sinirli sinirli başını kaşıdı, "Tanrı bilir. Normal durumlarda, ormanlardaki direnişçilerimiz sizi saklardı. Ama sizleri kontrol noktalarından geçirmek neredeyse imkânsız, kampları da çok uzak. Erik'in kamyonu tekrar alabileceğinden kuşkuluyum, böylesi şansımızı fazla zorlamak olur. Üstelik, Lukin denilen o herif kışladaki işe yarar tüm araçları, eli silah tutan her askeri de seferber etmiş. Sizi direnişçilerinin yanına götürmeyi basarşam da, yine riskler var. Çocuklar şu halleriyle bile Kızıllardan epey darbe yerken, bir de sizin gelmenizi hoş karşılamayabilirler."</p>

  <p>Slanski umutsuzlukla yumruğunu masaya vurdu.</p>

  <p>— Hepsinin canı cehenneme!</p>

  <p>Gorev, "Erik, eğer sizleri yarın sabaha kadar bulamazlarsa, evlerin tek tek aranacağını söyledi," dedi.</p>

  <p>Anna Slanski'ye baktı. Yüzünde kararsız bir ifade vardı, sonra sordu, "Ne yapacağız?"</p>

  <p>— Ne olursa olsun, benim bindiğim trenin başka istasyonu yok. Ama eğer şansını denemek ve tek başına partizanların yanına ulaşmak istiyorsan, eminim Gorev seni durdurmayacaktır.</p>

  <p>Anna bir an düşündü, sonra, "Hayır, seninle kalıyorum," dedi.</p>

  <p>— O zaman fazla seçeneğimiz yok. Gitmemiz gerek. Burada kalırsak kendimizi tehlikeye atarız.</p>

  <p>— İyi de bu imkânsız. Tallin'den nasıl çıkacağız?</p>

  <p>Gorev kadehini yeniden doldurup, "Hakaret ettiğimi düşünmeyeceğinizi bilsem, intiharı önerirdim," dedi.</p>

  <p>Slanski hancıya bakıp, "Çok iyimsersin, Toomas," dedi.</p>

  <p>— Sadece gerçekçi olmaya çalışıyorum. Tabii, eski kentin altındaki lağımlar da düşünülebilir. Ama ya ondan sonra? Üstelik Erik, Kızılların her yerde olduğunu söylüyor.</p>

  <p>— Denemeye değer.</p>

  <p>Gorev hayır anlamında başını kararlılıkla salladı, "Unut bunu. Bir zamanlar lağımları Almanlardan silah saklamak için kullanmıştık. adamlarımızdan ikisi gazdan öldü, üçüncüsü de kan zehirlenmesinden. O havada iki derin nefes çek, kendini morgda sırtüstü yatar bulursun. Hayatta kalmayı becerseniz de tünellerden çoğu KGB karargâhının altına çıkıyor. Yanlış tünele saptığın an, Binbaşı Lukin'i sizi arama zahmetinden kurtarırsın."</p>

  <p>— Yine de başka çaremiz yok gibi. Erik kışlada bizim için gaz maskesi bulamaz mı?</p>

  <p>Gorev omuzlarını silkti, "Ona sorarım. Yine de boğulma ya da zehirlenme tehlikesi var. Ama kütüğün üzerindeki kelleler sizinkiler olduktan sonra..."</p>

  <p>Üçü de pencerenin altından yükselen lastik seslerini duyup endişe içinde cama yaklaştılar.</p>

  <p>Kapının önünde duran Erika'dan iki KGB subayı Zinov ve Bukarin indi, yanlarında da iki kadın vardı. Hepsi de körkütük sarhoşa benziyordu, genç yüzbaşı yalpalayarak hanın kapısına doğru yürümeye çalıştığında, kadınlardan kahkaha sesleri yükseldi.</p>

  <p>Gorev'in yüzü öfkeyle asıldı, "Sarhoş piçler. Bara gelip birkaç kadeh, daha sonra da kentli orospularla bir samanlık macerası."</p>

  <p>Slanski bir süre düşündü sonra, "Konuklarına kim olduğumuzu söyledin mi?" dedi.</p>

  <p>— Sadece yeğenimle kocasının balayı için geldiklerini. Neden sordun?</p>

  <p>— Başka bir şey söylemedin mi? İsim, filan?</p>

  <p>Gorev omuzlarını silkti, "Ayrıntıya girecek kadar önemli görünmedi. Kaldı ki, onları da ilgilendirmedi."</p>

  <p>— Dostlarımız ne zaman gidiyor?</p>

  <p>— Zinov yarın sabah arabayla Leningrad'a gidecek, tabii eğer ayılabilirse. Bukarin, genç olanı, sevgilisinin bir iki gün daha kalmasını istediğini söyledi. Neden sordun?</p>

  <p>— Belki de bu kapandan kurtulmanın başka bir yolu vardır, dedi Slanski gülümseyerek. Bana bir subay üniforması bulabilir misin?</p>

  <p><br /></p>

  <p>Slanski girdiğinde, Zinov barda oturuyordu. Kadınlardan biri, büyük göğüslü, sarışın olanı, albayın yanına oturmuş, kulakmemesini emiyordu. Önlerinde bir şişe köpüklü şarap, iki de dolu kadeh vardı. Genç yüzbaşıyla sevgilisi görülmüyordu.</p>

  <p>Zinov, "Dostum şampanya için tam zamanında geldin," dedi, "Maalesef şişeyi kendimiz almak zorunda kaldık, çünkü Gorev ortada yok."</p>

  <p>Albayın gözleri içkinin etkisiyle buzlanmış cam gibiydi, Slanski yanına oturduğunda, "Karın sana eşlik etmiyor mu?" diye sordu.</p>

  <p>— Galiba yoruldu. Biraz dinlenmek istiyor.</p>

  <p>Zinov pişkin pişkin sırıttı, "Yüzbaşı arkadaşımla sevgilisi de aynı sorunu yaşıyor. Yazık. Bu Kırım şampanyası gerçekten nefis. Maria'yı paslı bir cıvata gibi sımsıkı yapıyor."</p>

  <p>Genç kadın kıkırdarken, neredeyse iskemleden düşecekti. Zinov kadının koluna yapıştı, "Hop, dikkat et kızım. Daha önümüzde koca bir gece var."</p>

  <p>Sarı saçları kısacık kesilmiş kız güzeldi; ama aşırı makyaj yapmıştı. Bluzunun üstten iki düğmesi iri göğüslerini gözler önüne sermek için çözülmüş, eteği de kalçasına kadar çekilmişti. Yanındaki bar iskemlesini gösterip Slanski'ye bakmak isterken gözleri şaşılaştı, parmaklarının arasında bir sigara vardı.</p>

  <p>— Gel, yanıma otur.</p>

  <p>Zinov kadehinden bir yudum alıp sırıttı, "Yeni evli biriyle konuşuyorsun, kızım. Şu anda onun dikkatini çekmek imkânsız. Ona birkaç yıl süre ver, sonra şansını bir daha denersin."</p>

  <p>— Evet, yakışıklı biri, dedi kadın sarhoşluktan ağdalı bir dille.</p>

  <p>— Evlenene kadar hepimiz yakışıklıyız, dedi Zinov. Sonra kadının kalçasını okşayıp Slanski'ye göz kırptı. Belki de o güzel karının burada olmaması daha iyi, dostum. Herhalde gördüklerinden hoşlanmazdı. Benimki hoşlanmaz. Albay kendi şakasına güldü.</p>

  <p>— Herkesin derdi başka, Albay.</p>

  <p>— Bence de öyle. Orada öyle eli boş durma, bir kadeh al.</p>

  <p>Zinov önce Slanski'nin, sonra da kadınla kendi kadehini doldurdu. Slanski aceleyle, "Aslında sizden bir ricada bulunmak için gelmiştim," dedi.</p>

  <p>— Öyle mi? Nedir?</p>

  <p>— Hemen Leningrad'a dönme emri aldım. Birliğim yarın akşam kış tatbikatına çıkıyormuş.</p>

  <p>— İlginç. Bana sorarsan sende hiç asker gözü yok. Peki, Gorev neden asker olduğunu söylemedi? Rütben ne? Birliğin hangisi?</p>

  <p>— Yüzbaşıyım. 7. Zırhlı Tümen'de. Üniformam yanımda, aslında çağrılmayı bekliyordum; ama bu kadar erken değil.</p>

  <p>— Gerçekten de yazık. Balayı programınızın içine etti, değil mi? Leningrad'da yüksek rütbeli bir iki subay tanıyorum. Burada kalmak için kulaklarına bir iki kelime fısıldamamı mı istiyordun yoksa?</p>

  <p>— Nezaketiniz için teşekkür ederim, efendim; ama dönsem daha iyi olacak. Karıma balayımızı erteleyeceğimizi, gelecek sefer Odesa'ya gideceğimizi söyledim bile.</p>

  <p>— Aferin. Her şeyden önce görev, öyle değil mi?</p>

  <p>— Ben aslında bize bir yardım eder misiniz diye sormaya geldim. Leningrad'a son tren yarım saat önce kalktı, yarınki ilk tren de geç kalkıyor. Toomas yarın sabah Leningrad'a gideceğinizi söyleyince, belki de Erika'da iki boş yeriniz vardır, diye düşündüm. Eğer saygısızlık ediyorsam, bağışlayın.</p>

  <p>Zinov sarhoş sarhoş gülümsedi, "Saçmalama. Yanımda gelmenizden mutlu olurum. Yalnız sabah erken gidiyorum, yedide. Sizin için fazla erken olmaz mı?"</p>

  <p>— Çok uygun olur. Slanski içkisini bitirip kadehini bara bıraktı. İçki için teşekkürler, Albay Yoldaş.</p>

  <p>— Bu kadar erken, nereye?</p>

  <p>— Valizleri toplamam gerek. Sonra karıma da haber vermeliyim.</p>

  <p>— Tamam o halde. Yarın sabah yedide görüşürüz.</p>

  <p>Kadın Zinov'un göğsünü okşamaya başlayınca albay onun kalçasına vurdu, "Tabii eğer bu dişi kaplan beni sabaha kadar öldürmezse."</p>

  <p><br /></p>

  <p>Geceyarısı olmuştu; ama Slanski hâlâ pencerenin yanına oturmuş, sigara üzerine sigara içiyordu. Anna yanına yaklaştı.</p>

  <p>— Başaracak mıyız?</p>

  <p>Slanski omuzlarını silkti, "Lağımların dışında, bundan başka çare düşünemiyorum, burada kalmamız da imkânsız. Belki kontrol noktalarındakiler, içinde üniformalı iki subay olan bir otomobil gördüklerinde daha yumuşaktır. Subay kocasıyla birlikte yolculuk eden bir kadın da fazla dikkat çekmez."</p>

  <p>— Ya durdurulursak?</p>

  <p>— Korkmuş görünmemeye çalış. KGB korkunun kokusunu almakta, kemik kokusu alan köpek gibidir.</p>

  <p>— Onları alarma geçiren, sence Janne'in uçağı mı?</p>

  <p>— Herhalde.</p>

  <p>Kapı vuruldu. Slanski kapıyı açtığında, eşikte kolunun üzerinde bir subay üniformasıyla Gorev göründü. Öteki elinde de kahverengi palaska, tabanca kılıfı, gocuk, kasket ve çizme vardı.</p>

  <p>— Bu kadar kısa zamanda bulabildiklerim içinde en iyileri bunlar. Erik her şeyi ordu deposundan aldı. Boy olarak uyması gerek; ama asıl sorun birlik işaretlerinde. Ellerinde sadece 14. Zırhlı Tümen vardı.</p>

  <p>— Tek ümidim Zinov'un ne söylediğimi hatırlayamayacak kadar sarhoş olması. Nerede o?</p>

  <p>— Sevgilisiyle birlikte odada. Kafayı çekip yatağımı yıkıyorlar.</p>

  <p>Slanski gülümsedi, "Teşekkürler, Toomas."</p>

  <p>Gorev başıyla onaylayıp endişeyle, "Pekâlâ," dedi, "İkinize de iyi şanslar. Yarın sabah görüşürüz."</p>

  <p>Gorev gittikten sonra Slanski üniformasını denedi. Dar subay ceketi üzerine kahverengi palaskasını ve tabanca kılıfını takıp içine Tokarevini yerleştirdi, sonra aynaya bakıp kasketini düzeltti.</p>

  <p>Anna banyodan çıktığında Slanski sordu, "Nasıl? Sınıfı geçer miyim?"</p>

  <p>Slanski'ye baktı. Geniş kenarlı subay kasketinin altından saldırgan mavi gözleri dikkat çekiyordu, cilalı çizmeleri, sert albay apoletleriyle de rolüne uygun görünüyordu.</p>

  <p>— İtiraf etmeliyim ki, yakıştı. Yalnız bu kadar tehditkâr bakmamaya çalış.</p>

  <p>— Ben bir Rus subayıyım. Saldırganlık toprağımızda var. Tamam. Bir de senin giyeceklerini görelim.</p>

  <p>Anna sabah giymeyi düşündüklerini denedi, pilili koyu renk bir etek ve yakası açık bir bluz. Saçını bırakmış, güzelliğini ortaya çıkaracak bir makyaj yapmıştı. Slanski başını iki yana salladı, "Bir subay karısının çekici olması gerekir, tamam; ama bu kadar çekici değil. Bluzunu ilikleyip saçını da ensende toplasan daha iyi. Biraz daha pasaklı görünmeye çalış."</p>

  <p>— Teşekkürler.</p>

  <p>Uzanıp kızın saçını ensesinde topladı, "Böylesi daha iyi. Herhangi bir milis, güzel bir yüz gördüğünde, bakar. Makyajını biraz daha akıllıca yap, çok bakımlı görünmemeye çalış, eşarbını da boynuna dola. İçinde çamaşır var mı?"</p>

  <p>— Ne?</p>

  <p>Yarı gülümsedi, "İyi. Şunları yarın çamaşırında sakla." Kıza kendi sahte belgelerinden bir takım uzatıyordu, "Kendi kâğıtların için de aynı şeyi yapmanı öneririm. Bakarsın noktalardan birinde üstümüzü aramaya kalkarlar. Tam bir hayvan değilse, hiçbir milis bir kadının bacaklarına dokunmaya cesaret edemez. Ama eğer dokunursa, artık o zaman duruma göre hareket edersin."</p>

  <p>Anna kâğıtları aldı.</p>

  <p>Slanski, "Gitmeden önce, tabancanı Toomas'a bırak. Eğer durdurulup aranırsak, tabancayı üzerinde bulmaları işleri daha da karıştırır."</p>

  <p>— Ya sen?</p>

  <p>— Ben üniformalıyım.</p>

  <p>— Susturucu takılmış Nagant revolveri nasıl açıklayacaksın?</p>

  <p>Slanski gülümsedi, "Bunu da düşüneceğim." Kızın yüzüne ciddi olarak baktı, "Bundan sonrası kolay olmayacak, Anna," dedi, "Bunu anlıyorsun, değil mi?"</p>

  <p>— Evet, anlıyorum.</p>

  <p>— Eğer ayrılmak zorunda kalırsak, yakalanma tehlikesinin daha büyük olacağını da biliyorsun, değil mi?</p>

  <p>Anna evet anlamında başını salladı.</p>

  <p><br /></p>

  <p><b>Helsinki</b></p>

  <p>Branigan, Amerikan Büyükelçiliği'nin ikinci katındaki bir odanın penceresinin yanında, üçüncü kahvesini içiyordu. Massey hemen yanındaki deri koltukta oturmuş, üzüntü dolu gözlerle pencerenin ötesindeki Helsinki Körfezi'ne bakıyordu.</p>

  <p>Kapı vuruldu, elinde ince bir kâğıtla Douglas Canning içeri girdi. Massey endişeyle ayağa kalktı.</p>

  <p>— Haberler maalesef kötü. İstediğinizi yaptım, elçilikteki radyo izleme uzmanlarımıza göre Tallin çevresinde inanılmaz yoğunlukta telsiz trafiği var. Anlaşıldığı kadarıyla bir arama operasyonu. Bizimkiler duyabildiklerinden arananların iki kişi, bir erkekle bir kadın olduğunu çıkarıyor. Dostlarınızın boğazlarına kadar belaya battıkları belli.</p>

  <p>Massey'nin yüzü bembeyazdı.</p>

  <p>Branigan fincanını bıraktı, Canning'in elindeki kâğıdı kapıp baktı, sonra buruşturup duvara fırlattı, "Lanet olsun."</p>

  <p>Canning, Massey'ye döndü, "Kimse bana neler döndüğünü anlatmayacak mı?" dedi.</p>

  <p>Massey cevap vermedi, Branigan ciddi ciddi bakmaya devam ediyordu, "Sana söylemiştim, soru sormak yok. Bu çok gizli bir konu. Sana söylediğim gibi ya ağzını kapalı tutarsın ya da ben senin namına kapatırım."</p>

  <p>Diplomatın yüzü kızardı, hakarete uğramıştı, "Tamam, dediğiniz gibi, beni ilgilendirmez, neler döndüğünü de bilmiyorum; ama bundan sonra ne olacak? Siz ya da sizinkiler burada daha fazla kalmayı düşünüyor musunuz?"</p>

  <p>Branigan içini çekip başını salladı, "Artık burada koşullar bambaşka." Massey'ye baktı, "Haklıymışım," dedi, "İşi kesinlikle batırdın. Hem de bilemeyeceğin kadar zarar vererek."</p>

  <p>Massey endişeyle sordu, "Şimdi ne olacak?"</p>

  <p>Branigan soruyu duymamışçasına Canning'e döndü, "Acele bir telefon konuşması yapmam gerek. Kullanabileceğim güvenli bir hattınız var mı?"</p>

  <p>Canning gülümsedi, "Tabii, yine de bu saatte büyükelçiyi aramanızı tavsiye etmem. Bizim ihtiyar geç saatte evine telefon edilmesinden hiç hoşlanmaz."</p>

  <p>Branigan’ın bakışları öfkeli, hatta aşağılayıcıydı, "Seni salak. O Tanrı'nın belası büyükelçiyle ne konuşacağım? Ben Amerikan başkanını arayacağım."</p>
</body>
</html>
