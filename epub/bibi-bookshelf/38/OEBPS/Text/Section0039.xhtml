<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Yedinci Kısım</h3>

  <p><b>Finlandiya,</b><br />
  <b>24 Şubat</b></p>

  <p>Ertesi sabah saat dokuz sularında Slanski pencereden dışarı bakarken Janne Saarinen içeri girdi, kapıyı çizmesiyle tepip kapatmadan önce de içerisi buz gibi bir rüzgârla doldu. Yüzü soğuktan masmaviydi, omuzlarında da iki paraşüt taşıyordu.</p>

  <p>— İyi uyudun mu?</p>

  <p>— Oldukça.</p>

  <p>Finlandiyalı torbaları masanın üzerine fırlatırken gülümsedi, "Paraşütleriniz. Emin olmak için ikişer kere açıp yeniden katladım."</p>

  <p>— Birinin benimle ilgilendiğini görmek ne güzel, Teşekkürler, Janne.</p>

  <p>Slanski tekrar pencereye döndü. Dışarısı rüzgârlıydı, gökte hâlâ ay görünüyordu, uzakta, ufukta kopkoyu bir bulut gördü. Ahşap kaldırımın üzerinde yan yana yürüyen, soğuktan etkilenmemek için gocuklarının yakasını kaldırmış Massey ve Anna'ya baktı. Saarinen gelip Slanski'nin arkasında durdu, bir sigara uzattı.</p>

  <p>— Kar bulutu, öyle görünüyor, dedi Finlandiyalı pencereden dışarıya bakarak. Şimdilik çok uzakta; ama sanki işbaşı yapacakmışız gibi. Meteorologların da bazen yanılmadığını görmek, sevindirici.</p>

  <p>Saarinen her ikisinin de sigaralarını yakıp kaldırımı işaret etti, "Kız arkadaşın bayağı güzel. Hani neredeyse her şeyi göze alıp onunla birlikte atlayacağım."</p>

  <p>Slanski paraşütleri inceliyordu, "İyi bir kız. Böyle bir işe karışmak zorunda olması çok kötü. O tarafa geçmek hiç kolay değil, çok da tehlikeli."</p>

  <p>— Bana mı anlatıyorsun?</p>

  <p>— Şimdi hatırladım, dünkü brifingdeki gösterin harikaydı.</p>

  <p>Finlandiyalı dumanını üfleyip sırıttı, "İnanmadın değil mi? İnanmayacağını tahmin etmiştim zaten."</p>

  <p>— Hiç değinmediğin bir iki önemli nokta var. Mesela Rusya üzerinde bırakılan ajanlardan yarısının atlarken aldıkları yaralar nedeniyle hemen yakalanmaları ya da uçaklarının radara yakalanması gibi. Bir de savaşta ölenlerin çoğunun düşman ateşinin değil, motor arızası ya da kötü hava kurbanı olduğu.</p>

  <p>Saarinen bir iskemleye yerleşti, "Bu aynı yolu en aşağı altı kez yaptım, her seferinde daha da güçleşiyor. Ruslar hava savunmalarını durmadan sıklaştırıyor, üstelik o yeni Migleri de benim gibiler için bir kâbus. Sadece kız korkmasın diye kolaymış gibi konuştum. Jake bana senin profesyonel olduğunu, riskleri işe başlamadan önce hesapladığını söyledi; ama onun ilk seferiymiş, o nedenle korkutmanın da bir âlemi yok. Başarı ihtimaline gelince, bulut tek umudumuz, hatta kötü havanın bütün tehlikelerine rağmen. Bir tek dışarıdaki o küçük uçağa kefil olurum, hem mekanik, hem de yapım açısından. Eğer bulut bizi kollamayı sürdürürse, sana en azından atlayacağınızı garanti ederim. Eğer buluttan yararlanamazsak..." Saarinen sırıtıp omuzlarını silkti, "Düşürülebiliriz."</p>

  <p>— Hiç kimse sana hayata ve ölüme tümüyle boş verdiğini söyledi mi?</p>

  <p>Saarinen güldü, "Hep söylerler. Belki de ölümün yüzüne gereğinden fazla bakıp, o kadar da tehlikeli olmadığını görmekten kaynaklanıyor. 1939'dan önce, Helsinki Üniversitesinde İngilizce öğrenimi görüyordum, sonra savaş çıktı, ilk savaş uçuşumdan beri kanımda uçma mikrobu var. O günden sonra bir daha tehlikeye ve heyecana doyamadım. Başka her şeyde bir tehlikesizlik olduğunu fark etmeye başlıyorsun. Ama savaş sona erip de her şey eski haline döndüğüne de, ödünç zamanı yaşadığını anlıyorsun ve yelkenini rüzgâra mümkün olduğunca yakınında şişirmeye çalışıyorsun. Eğer yanılmıyorsam, sende de aynı bakışlar var. Ne demişti Kant? 'Bir erkeğin gözünde, savaşın öyküsünü, orağın karşılaştığı ölümü anlatan o çelik bakış.'" Slanski gülümsedi, "Peki, karşı taraftaki radardan ne haber?"</p>

  <p>— Dediğim gibi, eğer hava bizden yana olursa, fazla canımızı sıkmaz. Saarinen hayır anlamında başını salladı. Her sey simsiyah değil; ama grinin çeşitii tonlarında. Ama söylemiştim. Üstelik çok iyi Rusça da konuşurum. Yani eğer hava trafik kontrol kuleleri bizimle temasa geçerse, onları kandırıp kurtulabileceğimize inanıyorum.</p>

  <p>— Çok yönlü bir adamsın, yani.</p>

  <p>Saarinen sırıttı ve tahta bacağına vurdu, "Ama maalesef hepsi orijinal değil."</p>

  <p><br /></p>

  <p><b>Helsinki</b></p>

  <p>Amerikan Hava Kuvvetleri'nin B-47 stratojetinin tekerlekleri Helsinki Malmi Havaalanı'nın buz tutmuş pistinden kıvılcımlar çıkardığında saat akşamın tam altısıydı. Karl Branigan Washington'dan buraya on saate yakın süren, dört bin mili aşkın uzun ve sarsıntılı bir yolculuktan sonra bitkindi, böylesi bir tecrübeyi daha önce hiç yaşamamıştı, bundan sonra yaşamak istemeyeceği de kesindi. Kasklarını ve koruyucu uçuş elbisesini çıkardı, pilot kabininin sıcağından Baltık kıyılarının dondurucu soğuğuna çıktı. Karşılamaya gelen Amerikan hava albayı, Branigan'ı hızla pistin hemen kenarına, motoru çalışır durumda park edilmiş Ford'a götürdü.</p>

  <p>Araba yirmi dakika kadar sonra, kentin diplomatik bölgesi Kaivari Parkı'nın yanından geçip Amerikan Büyükelçiliği'nin önünde durdu. Kapıdaki kusursuz üniformalı iki deniz piyadesi yolcuların kâğıtlarını denetledi, sonra bariyerleri kaldırıp Ford'un içeri girmesine izin verdi.</p>

  <p>Araba binanın ana girişine doğru ilerleyip durduğunda, yorgunluktan bitkin Branigan sürüklenerek indi, soğuktan korunmak için paltosunun yakasını kaldırdı. Çifte kanatlı meşe kapı açıldı, yanında endişeli görünen genç bir yardımcıyla bronz tenli ince ve uzun bir adam çıktı.</p>

  <p>— Bay Branigan? Ben Douglas Canning, dedi adam güçlü bir Texas şivesiyle. El sıkıştılar, "Sekreterim adamlarınızı aramaya başladı bile; ama eğer beni izlerseniz, büyükelçi de sizinle görüşmek istiyor."</p>

  <p>Branigan bir cevap homurdandı, Canning'in peşinden içeri girdi.</p>

  <p><br /></p>

  <p>Büyükelçiliğin önündeki küçük bahçe Baltık karanlığının altında ıssız görünüyordu. Pencerelerden gelen ışık, karla kaplı çimenlerin üzerindeki beyaza boyalı dövme demir bahçe eşyalarının üzerinde yansıyordu. Düşünceli yüzlü büyükelçi pencerenin yanında durup bahçeye bakarken, kaşlarını çattı.</p>

  <p>Ailen Dulles'ın imzaladığı, Branigan'ın sunduğu bir sayfalık mektubu yeni bitirmiş, bomboş gözlerle Canning'e uzatmıştı.</p>

  <p>Canning sonunda gözlerini kaldırıp büyükelçiye baktı, "Cevap verecek misiniz, efendim?"</p>

  <p>Büyükelçi döndü. Seyrelmeye yüz tutmuş saçları özenle taranmıştı, yüzündeki seçkin ifade, ziyaretçisine baktığı sırada yerini şaşkınlığa bıraktı.</p>

  <p>— Önce, anlaştığımızdan emin olalım, Bay Branigan. Gizli bir operasyona hazırlanan üç kişinin Finlandiya'da nerede bulunduklarını belirlemek ve onları acilen tutuklamak istiyorsunuz. Eğer tutuklanmaları mümkün değilse, operasyonu gerçekleştirmelerinin engellenmesini istiyorsunuz, bunun anlamı onları öldürmek olsa bile. Bütün bunlar için de benim yardımımı istiyorsunuz.</p>

  <p>Branigan'ın yüzü gergin ve yorgundu, bacakları sarsıntılı uçak yolculuğundan sonra hâlâ ağrıyordu, diplomat rolü oynamayı göze alamadı.</p>

  <p>Karşısındakinin kim olduğunu unutmuş gibi, "Doğru," dedi kabaca, sonra ekledi, "Efendim."</p>

  <p>— Üstelik benim size bu insanların gerçekleştirmek istedikleri operasyon konusunda soru sormaya hakkım yok, öyle mi?</p>

  <p>Branigan hayır anlamında başını salladı, "Bay Dulles'ın mektubunu okudunuz. Bilmeniz gereken sadece o mektupta yazdığı kadarı. Bana bu konuda başka soru sormazsanız, memnun olurum."</p>

  <p>Büyükelçinin yüzü saygısızlığın canını ne denli sıktığını belli edecek gibi asıldı, yine de sözüne devam etti.</p>

  <p>— Ama benden, eğer gerekirse, tüm büyükelçilik personelini bu iş için emrinize vermemi istiyorsunuz. Bunun yanında, Finlandiya'nın en üst düzeydekileri katında girişimde bulunmamı, Fin Hava Kuvvetleri'nin o kişilerin Finlandiya hava sahasından çıkmalarını engellemelerini sağlamamı, gerekiyorsa uçaklarını düşürmelerini söylememi de talep ediyorsunuz.</p>

  <p>— Doğru.</p>

  <p>— Bay Branigan, size sadece daha önce buna benzer bir istekle karşılaşmadığımı söylemekle yetineceğim. Büyükelçinin yüzünde bir umutsuzluk, bir öfke belirtisi vardı. Peki, neler oluyor?</p>

  <p>Branigan belli ede ede saatine baktı, "Bu soruyu Bay Dulles'a yöneltmeniz gerekecek, bana değil. Ben sadece bir işi tamamlamakla görevlendirildim, üstelik hemen tamamlamak zorundayım. Zaman geçiyor. Yardımınıza güvenebilir miyim?"</p>

  <p>Büyükelçi çalışma masasının başına gelip yerine oturdu, "Bay Branigan, açık konuşacağım. Bu konuyu sadece protokol açısından kusurlu değil, aynı zamanda rahatsız edici buluyorum. Ne diyorsun. Canning?"</p>

  <p>Canning tereddüt etti, "Bizden istenenlerin hepsi de gerçekleştirilmesi güç şeyler. Belki de Bay Dulles'la temasa geçip konuyu onunla tartışmamız daha doğru olurdu."</p>

  <p>Branigan sabırsızlıkla hayır anlamında başını salladı, "İmkânsız. Talimatlarım şu sıralarda Helsinki'den CIA merkezine telefon bağlanmayacak diyor. Anladığınız gibi, bu görev çok, tekrar ediyorum çok duyarlı ve çok gizli."</p>

  <p>Büyükelçi kaşlarını çattı ve parmaklarını kavuşturdu, "O halde size Bay Dulles'ın CIA'nın atanmış başkanı olduğunu hatırlatmak zorundayım. Resmi açıklama Washington'da bugün akşama doğru yapılacak, ant içip göreve başlaması da en azından birkaç gün sürecek. Bu istekleriniz gibi olağandışı talepler karşısında, maalesef daha üst düzeydekilerden talimat almam gerekecek."</p>

  <p>Branigan öfkeyle ayağa kalktı, Canning'in elinden mektubu hırsla çekti, cebine yerleştirip karşısındakilere baktı.</p>

  <p>— Artık bu boktan konuşmaya bir son verme zamanı geldi. Eğer siz salaklar taşaklarınızın Washington'daki kıyma makinesinden geçmesini istemiyorsanız, mektupta söylenenleri yapın. Bir şey daha var. Burada Fin SUPO'suyla koordinasyon sağlamak için bağlantıya da ihtiyacım var. Güvenilebilir, konuşmayacağından emin olabileceğimiz biri. Bana verebileceğiniz her güvenilir adamı da kullanacağım. Bu arada size bir şeyi daha hatırlatmak istiyorum. Siz ya da adamlarınızdan biri operasyon konusunda tek bir söz bile ederse, söyleyenin kafasına bir kurşun sıkılması işini de şahsen üstleneceğim.</p>

  <p>Büyükelçinin yüzü açık tehdit ve kaba saygısızlık karşısında kıpkırmızı olmuştu; ama Branigan aldırmadı bile.</p>

  <p>O sırada büyükelçinin masasındaki telefon çalmaya başladı.</p>

  <p>Büyükelçi bir an anlamıyormuş gibi baktı, sonra telefona yapıştı, "Ne var?"</p>

  <p>Uzun bir sessizlik oldu, büyükelçi parazit aletinin düğmesine basarken bembeyazdı, söyleyebildiği ilk cümle, "Tabii Sayın Başkan," oldu, "Elimizden geleni yapacağız."</p>

  <p><br /></p>

  <p>Büyükelçiliğin doğu kanadının arka tarafındaki geçici büronun yarı karanlık odaları terli adamla, sigara dumanı ve konuşma gürültüsüyle doluydu. Branigan altı telefona el koyup salonun ortasındaki yuvarlak masaya yerleştirmiş, yanlarına da büyükelçilik çalışanlarından bazılarını oturtmuştu.</p>

  <p>Branigan'ın yanında duran Finlandiyalı otuz beş, kırk yaşlarında biriydi, pipo içiyordu. Uzun boylu, çocuk yüzlüydü, koyu renk saçları şakaklarda yer yer ağarmaya yüz tutmuştu, mükemmel bir İngilizce konuşuyordu.</p>

  <p>Finlandiya Karşı Casusluk Örgütü SUPO'nun Müdür Yardımcısı ve Avukat Henry Stenlund, önündeki insan ve alet kargaşasına şaşkınlığını gizlemeye çalışmadan bakıyordu. Finlandiya'nın Karşı Casusluk Örgütü'nün Ratakatu Caddesi üzerindeki üç katlı, renksiz granit binada toplanmış tüm birimleri on adamdan, üç dökük Volkswagen'dan ve ajanlara verilecek altı Raleigh bisikletten oluşuyordu. Burada gördüğü canlılıktan eser yoktu, yaşayacakları Stenlund'a Almanların Helsinki'den çekildikleri günden beri tanık olmadığı bir heyecan duygusu veriyordu.</p>

  <p>Bürosundan çıkmak üzereyken telefonu çalmış, daha sonra Branigan’ın istediği dosyaları büyükelçiliğe getirmişti. Stenlund fazla soru sormayacak kadar nazikti, kaldı ki SUPO müdürünün konuyla ilgilenmesi, odadaki CIA görevlisinin yüzündeki endişe, Amerikalıların ilgilendikleri konunun çok ciddi ve çok duyarlı olduğunu gösteriyordu. Şimdi de Branigan’ın yanında duruyor, birlikte bir isim listesini inceliyorlardı.</p>

  <p>Listedekilerin hepsi, CIA ve Finlandiya ordusunca düzenlenen, Finlandiya'nın resmen kınadığı operasyonlar sırasında Baltık Denizi'ni aşarak Rus topraklarına varmak, havadan ajan indirip dönmek için hayatlarını tehlikeye atan kiralık pilotlardı. Kafasında beyinden çok Rus şarapneli olan eski bir Luftwaffe pilotunun dışında, hepsi Finlandiyalıydı.</p>

  <p>Aslında bunda pek de şaşılacak bir şey yoktu, Stenlund'un ülkesi uzun süreden beri Rusları düşman olarak görmüş, komşunun gücü bile Finlandiyalıların yüreklerindeki nefret ve kini azaltamamıştı.</p>

  <p>Branigan Finlandiyalıya baktı, "Elimizde ne var?"</p>

  <p>— Dosyalarımıza göre, kendilerine ait uçaklarla, sizinkiler ya da bizimkiler adına çalışan on beş kadar pilot var. Hepsi de çok yetenekli. Ne var ki Sovyet sınırına yakın Helsinki kıyısından batıdaki Aland Adası'na kadar çok geniş bir bölgeden söz ediyoruz. Birkaç yüz kilometre uzunluğunda bir bölge.</p>

  <p>Branigan elini ensesine götürdü, "Aman Tanrım."</p>

  <p>Stenlund piposundan bir nefes çekip omuzlarını silkti, "Ancak aradığınız kişilerin Baltık Denizi üzerindeki en kısa yolu kullanmak isteyeceklerini düşünürsek, listedeki pilotlardan çoğunu silebiliriz. En kısa yol, pilotun Sovyet sınırına yakın bir yerlerde uçağı olması demek. Üstelik hava da önemli. Birkaç saat sonra beklenen kötü hava paraşütte atlamak için ideal."</p>

  <p>Branigan başıyla onayladı, "Öyleyse kimden kuşkulanacağız?"</p>

  <p>— İki kişi var, ikisi de değişik zamanlarda CIA hesabına çalıştı. Spjutsund yakınlarında bir balıkçı köyünde yaşayan Hakala adlı biri. Oradaki hangarlardan birinde uçağı var, bir Alman Fiesler Storch. İkincisi de Saarinen diye biri.</p>

  <p>— Birincisi buraya ne kadar uzak?</p>

  <p>— Spjutsund mu? Helsinki'nin yirmi kilometre kadar doğusunda. Gidiş dönüş arabayla bir saat.</p>

  <p>— Ya öteki?</p>

  <p>— Janne Saarinen, Stenlund eline bir dosya aldı. Mükemmel bir pilot. Eski Luftwaffe. Raporlara göre, bazen Bylandet Adası’nı kullanıyor, buranın otuz kilometre batısında bir yer. Her iki pilota da, Tallin'den kuş uçuşu hemen hemen aynı uzaklıkta.</p>

  <p>— Siz olsanız, hangisini seçerdiniz?</p>

  <p>Stenlund omuzlarını silkti, "Dediğin gibi, ikisi de bu iş için biçilmiş kaftan. Her ikisi de mükemmel birer pilot, anladığım kadarıyla da beklediğimiz kötü hava koşullarında Rus hava sahasına girebilecek kadar da çılgın."</p>

  <p>Branigan tereddüt etti, küçük odada elle tutulabilecek bir gerginlik vardı, "Pekâlâ, en yakındakinden başlayalım. Hak..."</p>

  <p>— Hakala.</p>

  <p>— Önce onu, sonra da Saarinen dediğini. Bir araba ayarlayayım.</p>

  <p>— Nasıl isterseniz.</p>

  <p>Branigan koltukaltındaki kılıfa uzanıp otuzsekizlik Smith Wesson'unu çıkardı, kurşunları kontrol edip yerine yerleştirdi, odadaki kararlı bakışlı adamlara işaret edip onların da silahlarını gözden geçirmelerini sağladı. Stenlund şaşkınlık içindeydi, arkasını dönmüş Branigan'ın omzuna dokundu, "Sizce silaha gerek olacak mı?"</p>

  <p>Branigan ceketini ve paltosunu giydi, "Eğer olursa, işi bana ve adamlarıma bırak."</p>

  <p>Stenlund'un alnında ter damlaları tomurcuklanmaya başlamıştı bile, "Büyük bir zevkle. Bana gelince, savaştan beri silah taşımıyorum. Burnumun dibinde Gestapo'yla yaşamak bana yeterince heyecan verdi."</p>

  <p>Stenlund ayağa kalktı, piposunu masanın üzerindeki tablanın kenarına vurup boşalttı, paltosunu giyip duvardaki saate baktı.</p>

  <p>Saatin ibreleri akşamın tam yedisini gösteriyordu.</p>
</body>
</html>
