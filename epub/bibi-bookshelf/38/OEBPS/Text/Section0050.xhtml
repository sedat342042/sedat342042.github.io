<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Altıncı Kısım</h3>

  <p><b>Estonya,</b><br />
  <b>27 Şubat</b></p>

  <p>Kivioli'ye kadar anayoldan gidip, kenti geçince Leningrad için kıyı yoluna saptılar.</p>

  <p>Kıyıda, terk edilmiş ağları dev örümcek yuvalarını andıran parlak renkli balıkçı tekneleri vardı. Gök parlaktı; ama batıda, Baltık Denizi'nin donmuş suları üzerinde tehdit edici görünümlü kara kar bulutları görünüyordu.</p>

  <p>Leningrad'a daha üç yüz kilometreden çok yolları vardı, karadan beş saat, ancak Kivioli'den çıktıktan sonra yolların askeri araç dolu olduğunu gördüler. Uzun bir kamyon ve tank kafilesi batıya doğru giderken yolu çamur denizine döndürmüştü, kıyıya varana kadar Zinov'un yavaş gitmesi gerekti.</p>

  <p>— Stalin'in Baltık halkına hâlâ burada olduğumuzu hatırlatması güzel, dedi Zinov. Sigara isteyen?</p>

  <p>Slanski bir sigara aldı. Zinov çakmağı iade ederken bir şey yokmuşçasına, "Tallin'deki o binbaşı," dedi, "Sanırım sizden kuşkulandı."</p>

  <p>Slanski gülümsedi, "Demek ki kuşku uyandırıcı bir yüzüm var, Albayım."</p>

  <p>Zinov güldü, "Eee, eğer düşman ajanıysanız, bir KGB subayını yol arkadaşı olarak seçmekle büyük bir hata yapmış olurdunuz."</p>

  <p>Bir saat süresince atları ya da eşekleriyle yola düşmüş bir iki köylü dışında kimseye rastlamadılar, Zinov kaybettiği zamanı kapamaya başladı.</p>

  <p>Durgun Estonya köylerini ve kasabalarını geçtiler, açıklıklarda yer yer ev yıkıntıları vardı, savaştan beri terk edilmiş, çatıları çökmüş evler. Tarlaların ortasındaki Alman tanklarının paslı ve yağma edilmiş enkazları hâlâ kaldırılmamıştı.</p>

  <p>Issız bir köyden geçerken, Slanski ve Anna ahşap evlerin yıkıldığını, kilisenin de ateşe verilip yakılmış olduğunu gördüler. Girişteki levhada yazılı kasaba isminin üstüne bir çarpı işareti çizilmişti.</p>

  <p>— Birkaç ay öncesine kadar, burası oldukça canlı bir yerdi, dedi Zinov. Köylülerden bazılarının yakındaki kışlada bir cephaneliği havaya uçurdukları güne kadar. Buradaki komutan erkeklerin hepsini kurşuna dizdirdi, kadınlarla çocukları Sibirya'ya gönderdi. Sert; ama bazen sert önlemler de gerekli oluyor, öyle değil mi, Yüzbaşı?"</p>

  <p>— Tabii.</p>

  <p>Zinov geriye dönüp gülümsedi, "O aptal partizanlar bizi yenebileceklerini sanıyor. Ama yanılıyorlar. O çılgın Hitler ve ustası Napolyon gibi. Riga'daki ünlü anıtı biliyorsunuz değil mi? 'Napolyon Moskova'ya giderken iki yüz bin adamıyla 1812'de buradan geçti.' Anıtın öbür yüzünde de, 'Napolyon Moskova'dan dönerken yirmi bin adamıyla 1813'te buradan geçti' yazıyor." Güldü.</p>

  <p>Yarım saat sonra Narva'yı geçtiler, Zinov Leningrad üzerine devam etmeden önce durup, bacaklarını hareket ettirmelerini önerdi.</p>

  <p>— Biraz yemekle votka. Zihni açmak için biraz yemekle votkanın üzerine bir şey tanımıyorum.</p>

  <p>Slanski Anna'ya baktı. Tallin'de, kontrol noktasındaki binbaşının anısı Leningrad yolunda gecikmemelerini haykırıyordu.</p>

  <p>Zinov'a döndü, "Belki devam etmek daha iyi olacak," dedi.</p>

  <p>— Saçma. Daha zamanımız var. İki saatte Leningrad'da oluruz. Önümüzde harika bir yer var. Bazen orada durur, dinlenirim.</p>

  <p>Hava hâlâ karanlıktı, Zinov gökteki soluk ayın altında asfalttan ayrılıp orman boyunca ilerleyen bir yola saptı. Yüz metre kadar sonra, donmuş bir gölcüğün kıyısında, küçük bir açıklığa vardılar.</p>

  <p>Gölün manzarası nefes kesiciydi, suyun hemen kıyısındaki uzun kayaklar şekerle kaplanmışa benziyordu, anayoldan sonra insan kendini yalnız ve huzurlu hissedebilirdi burada.</p>

  <p>Zinov arabadan inip Slanski'ye, "Harika, öyle değil mi?" diye sordu, "Hadi votkayla yemeği çıkar, bagajda her şey. Tallin'den aldığım ringa balığı ve ekmek var. Karının aç olduğundan eminim."</p>

  <p>Slanski bagajı açıp piknik sepetini çıkardı. Geri dönmek üzereyken Anna'nın bir çığlık attığını duydu, Zinov saçına yapışmış, tabancasını genç kadının şakağına dayamıştı.</p>

  <p>— Ellerini havaya kaldır! diye bağırdı Slanski'ye. Zinov'un yüzü birden ciddileşmişti. Yavaşça kemerini çıkar. Yavaşça dedim. Sonra kemeri bu tarafa at. Dediğimi yap, yoksa kadının kafasına kurşunu sıkarım.</p>

  <p>— Neler oluyor? Bu bir şaka mı?</p>

  <p>— Masum rolü oynamaktan vazgeç. Dediğimi yap.</p>

  <p>Slanski söyleneni yaptı, Zinov tabancayla kılıfı ayağıyla uzağa sürdü, sonra Anna'ya Slanski'ye doğru iterek tabancayı ikisine doğrulttu.</p>

  <p>Kuşku dolu gözlerini kısmıştı, "Sizde hoşuma gitmeyen bir şey var. Tallin'deki o binbaşı haklıydı. Siz düşman ajanısınız."</p>

  <p>— Albay, bütün bunlar saçmalık, dedi Slanski kendini mantıklı konuşmaya zorlayarak. Kâğıtlarımızı kontrol noktasında denetlediler. Tabancanızı kılıfınıza koyun, karım korkuyor.</p>

  <p>Zinov sertçe, "Kes sesini!" diye bağırdı, "Konuşmanızı, aksanınızı dinledim. İkiniz de Leningradlı değilsiniz. Bütün ömrüm orada geçti. Bu kadın, Moskovalı. Senin nereli olduğunu çıkaramadım. Biraz önce aklıma bir şey geldi. Dün akşam bana 7. Tümen'de görevli olduğunu söylemiştin, kontrol noktasındaki binbaşıya da 14. dedin. Belki açıklamak istersin?"</p>

  <p>— Bir yanlışlık. Kafam neyle meşguldü, hatırlamıyorum. Karımın Leningradlı olduğunu hiç söylemedim ki.</p>

  <p>— Yanlışlıkmış. Kim inanır?</p>

  <p>Slanski duruşunu değiştirip harekete geçmeye hazırlandı; ama aradaki mesafe albayın üzerine atılmasını engelleyecek kadar büyüktü.</p>

  <p>Zinov tabancasını kaldırdı, "Senin yerinde olsam, gerçekten denemezdim. Önce bir gözünden olursun. Keskin nişancıyımdır, bilesin." Tabancanın namlusunu Slanski'nin gözüne doğrulttu, "Şimdi bana kim olduğunuzu anlat, yoksa tetiği çekerim."</p>

  <p><br /></p>

  <p>Lukin helikopterin buz gibi pilot kabininde oturmuş, gözlerini aşağıda akıp giden şerit gibi yola dikmişti.</p>

  <p>Bir saat kadar önce, karanlıkta Tondy Kışlası'ndan havalanmışlar, Leningrad yolunun elli metre üzerinde uçmuşlardı. Yolun iki yanındaki dönümlerce toprak, beyaz tepeli kayın ormanlarıyla kaplıydı, önlerindeki kış karanlığını tek tük ışıklar, sokak lambaları deliyordu.</p>

  <p>Helikopter pilotu Lukin'e döndü, kabindeki gürültüyü bastırmak için bağırdı, "Daha fazla devam edemeyiz, Binbaşı. Batıdan bir bulut kütlesi geliyor. Kurallara göre karanlıkta ve kötü hava koşullarında uçmamız yasak."</p>

  <p>Lukin pilotun komutanını karanlıkta havalanmalarına izin vermesi için ikna etmekte güçlük çekmişti, sonunda Beria imzalı mektubu göstermiş, komutan istemeye istemeye izin verirken Lukin'i karanlıkta uçmanın tehlikeleri konusunda uyarmıştı. MİL helikopteri karanlıkta uçabilecek aletlere sahip değildi, bu yüzden pilotun mümkün olduğunca alçaktan uçması gerekiyordu.</p>

  <p>Lukin hayır anlamında başını salladı, "Kuralları muralları unut. Sana söylediğim vakit dönersin. Yeterince yakıtın var mı?"</p>

  <p>— İki yüz kilometreye yetecek kadar; ama...</p>

  <p>— Öyleyse uçmaya devam. Bir şey görürsen, bağır.</p>

  <p>Pilot itiraz etmek üzere ağzını açtı, Lukin'in gözlerine bakınca vazgeçti, önündeki kumandalara döndü.</p>

  <p>Lukin dizlerinin üzerine serdiği haritayı inceledi. Elinde küçük bir okuma feneri vardı, bir yandan altlarındaki yolu denetlerken, feneri yaktı. Güneye doğru giden, devasa biçimleriyle alacakaranlıkta salyangozları andıran bir tank konvoyu gördüler.</p>

  <p>Leningrad cevabını Kaman'ın telefonundan on dakika sonra vermişti. 14. Zırhlı Tümen'de Oleg Petrovskiy adında bir yüzbaşı yoktu, üstelik Novgorod'da kış manevrası da hiç planlanmamıştı. Lukin'in içgüdüsü bir kez daha haklı çıkmıştı. Lanet olsun, içgüdüsünü daha kontrol noktasında dinlemesi gerekirdi.</p>

  <p>Zinov'un kaldığı han KGB tarafından ziyaret edilmiş, ancak hanın kilitli olduğu, sahibinin de ortadan kaybolduğu anlaşılmıştı. KGB görevlileri kapıyı kırıp içeri girdiklerinde ilgilerini çekecek hiçbir ipucuna rastlamamışlardı. Hanın müşteri kayıtlarında bir isim daha vardı, Bukarin adlı bir yüzbaşı. Lukin'in yüzbaşıdan ya da hancıdan herhangi birinin dönüp dönmeyeceğini beklemekten başka yapacak bir şeyi yoktu.</p>

  <p>Hesaplarına göre Erika'nın biraz önlerinde bir yerde olması gerekiyordu. Saatte seksen kilometre hızla gitmiş olsalar bile, iki yüz kilometreden daha uzağa gitmiş olmaları imkânsızdı. Trafiğin yoğunluğuna bakınca, yüz elli.</p>

  <p>Demek ki, beş dakika önlerindeydi.</p>

  <p>Lukin, Erika'nın direksiyonundaki albayın yan yollardan birine de sapmış olabileceğini düşündüyse de, buna fazla ihtimal vermedi. Anayol üzerinde kontrol noktası yoktu, oysa yan yollar askeri araç kaynıyordu. Pilot daha önce bir sürü Erika'nın üzerinde alçaktan gitmiş, karanlıklardan çıkarak yolcuların şaşkın gözleri önünde otomobilin yanında uçmuş, Lukin'in arabaların içindekilere bakmasını sağlamıştı. Yine de albayın Erikasını bulamamışlardı. Lukin hâlâ KGB albayının masum bir aptal mı, yoksa bir işbirlikçi mi olduğuna karar verememişti.</p>

  <p>Altındaki yola baktı. Bomboş. Birkaç dakika önce, son tankların da üzerinden geçmişlerdi. Pilota bağırdı, "Gövdenin altında projektör var mı?"</p>

  <p>Pilot binbaşıya bakıp, evet anlamında başını salladı.</p>

  <p>Lukin yeniden bağırdı, "Eğer on dakika sonra bir şey bulamazsak, geri dönüp ara yollara bakacağız, ormanın içine giden yollara. Belki de arabaya bir yere çekmişlerdir."</p>

  <p>Endişeli pilot ilerideki kapkara göğü gösterdi, "Birazdan kar başlayacak," dedi, "Üstelik anayolun hemen ötesinde yüksek gerilim hatları var. Böyle bir karanlıkta kablolardan birine takılmamız işten bile değil. Çok tehlikeli."</p>

  <p>— Dediğimi yap! dedi Lukin.</p>

  <p>Pilot hayır anlamında başını kararlılıkla salladı, "Hayır, Binbaşım. Bu helikopterin komutanı benim. Söylediğim gibi, istediğiniz çok tehlikeli. Bir de kar başlarsa, çok güç durumda kalırız. Şimdi dönüp..."</p>

  <p>Pilot önüne bakıp levyeyi yana itti, MİL sağa doğru yatmaya, geldikleri yöne doğru dönmeye başladı.</p>

  <p>Lukin tabancasını kılıfından çıkardı, horozu çekti, namluyu pilotun şakağına dayadı.</p>

  <p>Pilotun ağzı şaşkınlıktan açıldı, "Çıldırdınız mı?"</p>

  <p>— Belki. Ama dediğimi yapmazsan, ölürsün. Projektörü yak, Teğmen, yoksa kulaklarından birini uçururum!</p>

  <p><br /></p>

  <p>— Albay, hata yapıyorsunuz.</p>

  <p>Zinov, tabancasının namlusunu Slanski'ye çevirmiş, duruyordu, "Konuş. Tetikteki parmağını kaşınmaya başlamadan konuş."</p>

  <p>— Söyleyecek bir şey yok. Tabii bu yaptığınızı rapor edeceğim. Böyle bir davranış duyulmamış bir şey.</p>

  <p>Zinov'un yüzünde bir anlık bir kuşku göründü, sonra, "Sabrımı daha fazla zorlama," dedi.</p>

  <p>— Bir öneride bulunabilir miyim? En yakın milis karargâhına gidelim. Oradan komutanımı ararsınız. Size kim olduğumu söyleyecektir.</p>

  <p>Zinov gülümsedi, "Siz de bu arada kaçarsınız, değil mi? Ben aptal mıyım? Sizi yakalamanın onuru bana ait olacak, Tallin'deki o salak binbaşının değil. Şimdi bana kim olduğunuzu anlat."</p>

  <p>— Yüzbaşı Oleg Petrovskiy. 14. Zırhlı Tümen.</p>

  <p>Zinov bir adım ilerledi, öfkeyle tabancasını Slanski'nin başına doğrulttu, "Benimle oynama, yoksa o boktan kafanı uçururum..."</p>

  <p>Anna araya girdi, "Albay, sanırım gerçeği öğrenmeniz gerekiyor."</p>

  <p>Slanski ağzını açmak üzereyken Anna onu susturdu, "Hayır, anlatmak zorundayız," dedi. Gözlerini Zinov'a dikti, "Evli değiliz. Kocam Leningrad'da subay. Bu adam, söylediği gibi 14. Zırhlı Tümen'den Yüzbaşı Oleg Petrovskiy. Tallin'e birlikte birkaç gün geçirmek için gittik."</p>

  <p>Zinov sırıttı, "Sevgililer ha? Fena değil; ama daha iyi bir bahane bulmalıydın."</p>

  <p>— Çantamda kocamla çektirdiğim bir fotoğraf var.</p>

  <p>Zinov tereddüt etti, eskisi kadar kendinden emin görünmüyordu, "Getir. Yalnız bir şey yapmaya kalkışma yoksa arkadaşının beynini dağıtırım."</p>

  <p>Anna otomobile gitti, arka koltuktaki çantasını aldı.</p>

  <p>Zinov yaklaşıp elini uzattı, "Buraya doğru fırlat."</p>

  <p>Anna çantayı attı, Zinov çantaya yaklaşıp almak üzere eğildi.</p>

  <p>Anna hızla yaklaştı, Zinov tepki gösterip panik içinde tabancasını doğrultmaya çalışırken Anna'nın eli albayın ensesine indi. Zinov acıyla çığlık atarken Slanski de koşmaya başladı; ama yeterince hızlı değildi.</p>

  <p>Zinov tabancasını ateşledi, kurşun Slanski'nin üniforma ceketini sıyırırken, Slanski'nin tekmesiyle tabancasını elinden düşürdü, çenesine yediği yumrukla, sırtüstü kara devrildi. Ağzının kenarından kan sızıyordu.</p>

  <p>Slanski tabancayı alırken Zinov korku dolu gözlerini düşmanına kaldırıp yalvaran bir sesle, "Beni öldürme," dedi, "Lütfen, kimseye söylemem. Lütfen..."</p>

  <p>Slanski Zinov'u gözlerinin ortasından vurdu.</p>

  <p>Anna dehşet içinde, elleriyle ağzını kapadı, Slanski ona dönüp, "Arabaya bin!" diye bağırdı.</p>

  <p>Anna yere çivilenmiş gibi, albayın cesedine bakıyordu. Adamın yarasından hâlâ kan akıyordu. Birkaç saniye, midesi bulanarak öyle kaldı, sonunda Slanski'nin koluna dokunduğunu hissetti.</p>

  <p>— Anna...</p>

  <p>— Yanımdan uzaklaş!</p>

  <p>Adamı iterken, Slanski kolunu kaptı, sert bir hareketle çenesini kaldırıp gözlerinin içine baktı, "Beni iyi dinle. Bundan hoşlandığımı mı sanıyorsun? Bu bir savaş, Anna. Bu bir ölüm kalım sorunu. O olsa, ikimizi de öldürürdü. Üstelik sakın unutma, o KGB'dendi, seni Gulag'a atanlardan. Çocuğunu kaçıranlarla aynı safta. Bunu hep aklında tut."</p>

  <p>Söyledikleri Anna'yı sarsmıştı.</p>

  <p>— Şimdi yardım et de, cesedi gömelim. Arabaya bir bak, toprağı kazmamıza yarayacak bir şey var mı? Çabuk ol. Bütün günümü burada geçirmek istemiyorum.</p>

  <p>Anna Slanski'nin cesedi çevirmesini, ceplerini aramasını izledi. Birden başını kaldırıp göğe baktı, uzaklarda bir ses duymuştu, sanki yaklaşan, sonra birden kaybolan bir helikopterin gürültüsü.</p>

  <p>— Ne var? Ne oluyor? diye sordu Slanski alnında ter damlalarıyla.</p>

  <p>— Hiç. Bir ara bir şey duyar gibi oldum... Sonra arabaya doğru yürüdü.</p>

  <p><br /></p>

  <p>Cesedi karın altında sığ bir mezara gömmeleri beş dakikalarını aldı, kazmak için ellerini, bir de arabada buldukları krikoyu kullandılar. İşlerini bitirdiklerinde ter içindeydiler, en kötüsü de elbiseleri baştan aşağıya kana bulanmıştı.</p>

  <p>Slanski, "Üstünü değiştirsen iyi olur," dedi, "Gidip valizleri getireyim."</p>

  <p>Anna soyunmaya başlarken Slanski bagajdaki valizleri çıkardı, üstündekileri değiştirmeye hazırlandı. Fitilli kadife pantolonunu giyip kasketi kafasına geçirdiğinde, Anna'nın da giyindiğini gördü, çevreye bir göz attı ve, "Bana elbiselerini ver," dedi.</p>

  <p>Elbiselerini uzattı, Slanski bir çalılığın yanına giderek elleriyle çalının dibini, elbiseleri saklayacak bir yer açana kadar kazdı, sonra deliğin üzerini toprak ve karla örterek eski haline getirdi.</p>

  <p>— Gidelim.</p>

  <p>Arabaya vardıklarında, Slanski genç kadının yüzüne baktı. Anna'nın suratı soluk ve gergindi, korkusu gözlerinden okunuyordu.</p>

  <p>— Anna, gerekli olanı yaptım, sen de biliyorsun.</p>

  <p>— Evet, biliyorum. Ürperdi.</p>

  <p>— Ne var? Üşüdün mü?</p>

  <p>— Korkuyorum.</p>

  <p>— İki saat sonra Leningrad'dayız. Eğer şansımız varsa, Zinov'un ortadan kaybolduğu bir süre anlaşılmayacaktır.</p>

  <p>Elini uzatıp Anna'nın yanağına dokundu, sonra ceketini çıkarıp usulca kızın omuzlarına yerleştirdi.</p>

  <p>Anna itiraz etmeye yeltendi, "Donacaksın."</p>

  <p>— Al ceketi.</p>

  <p>Anna gözlerini kaldırdı, "Alex..."</p>

  <p>— Ne?</p>

  <p>Bir şey söyleyecek gibi oldu, sonra fikrini değiştirmiş gibi hayır anlamında başını salladı.</p>

  <p>— Yok bir şey.</p>

  <p>Geri dönüp karın üzerindeki ayak izlerini gösterdi, "Ya bunlar?"</p>

  <p>— Anlaşılan kar yağacak. Birazdan izler kaybolur. Hadi artık, gidelim. Buradan ne kadar çabuk uzaklaşırsak, o kadar iyi. Valizleri bagaja yerleştirip, otomobile bindiler. Farları yaktı, anayola giden patika aydınlandı.</p>

  <p>Birden havayı yeknesak bir pervane sesi kapladı, sonra yukarılardan bir yerden gelen ışığın arkalarındaki ormanı aydınlattığını gördüler. Gürültü arttı, kulakları sağır edici bir güce ulaştı.</p>

  <p>Birden ağaçların üzerinde bir helikopter belirdi, ışığıyla Erika'yı aydınlığa boğdu.</p>

  <p>Pilot kabininde iki gölge vardı, gölgelerden biri açık camdan tabancasını çıkarıp doğrulttu.</p>

  <p>Bir patlama oldu, Erika'nın yolcu camı tuzla buz oldu.</p>

  <p>Anna kurşun yanından geçerken bir çığlık attı.</p>

  <p>— Sıkı dur!</p>

  <p>Slanski çılgın gibi Erika'yı çalıştırdı. Motor homurdandı, lastikler tutunacak bir yer buluncaya dek boşa döndü, sonra araba ormanın karanlığına daldı.</p>
</body>
</html>
