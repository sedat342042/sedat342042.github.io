<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Üçüncü Kısım</h3>

  <p>Boston'un yüz kilometre kadar güneyindeki geniş koyun dibinde yer alan Buzzards Bay adlı küçük limanda in cin top oynuyordu.</p>

  <p>Yaz aylarında tüm koy New York ve Boston'dan gelen yazlıkçılarla dolup taşardı; ama kışın ortalıkta görünenler, sepetlerini kontrol eden ıstakoz avcılarıyla hafta sonlarında büyük kentlerden gelen tedavisi imkânsız yelken tutkunlarıydı. Oysa o öğleden sonra, Atlantik Okyanusu'ndan gelip dalgaların üzerindeki beyaz köpükleri kırbaçlayan dondurucu rüzgârın atındaki koyda ne bir yelkenci ne de bir balıkçı vardı.</p>

  <p>Massey ve Slanski'nin yanında hangara doğru yürüyen uzun boylu zayıf adamın hüzünlü gözleri, ağır ve isteksiz hareketleri, yapmakta olduğu işten hiç de hoşlanmadığını gösteriyordu.</p>

  <p>— Bu istediğiniz pek olacak şey değil, Bay Slanski, dedi.</p>

  <p>Özellikle de böyle bir havada. Bulut yok; ama bu rüzgâr bir itin derisini bile yüzer.</p>

  <p>— Haklısın, Abe.</p>

  <p>— Gerçekten de hemen göle varmak zorunda mısınız?</p>

  <p>— Acil bir durum, Abe.</p>

  <p>Abe Barton kuşkulu gözlerle denize baktı, çenesini kaşıdı.</p>

  <p>— Madem öyle, yoksa bu dalgalarda havalanmaya, hele akşam karanlığında geri dönmeye hevesli değilim. Ama acil bir durum var dediğinize göre, yapacak başka bir şey yok gibi.</p>

  <p>Slanski ve Massey'nin karayoluyla kuzeydeki körfeze varmaları üç saatlerini almıştı, her ikisinin de gerginlikleri gözlerinden okunuyordu.</p>

  <p>Küçük liman köyü mendireğin hemen ardına kümelenmiş on-on beş ahşap evden oluşuyordu, hangar ise mendireğin öbür uçundaydı. Hangarın kapalı kapılarının hemen önünde, deniz uçağını suya indirmek için kullanılan kızak görülüyordu.</p>

  <p>Mevsimi geldiğinde avcı ve balıkçıları New England'ın kuzeyine götürmek için kullanılan deniz uçağının pilotu, bakımcısı ve tamircisi Abe Barton'du. Hangarın önündeki asma kilidi açıp kapıları yana sürdü, içeride yuvarlak burunlu, tek motorlu bir Seebee deniz uçağı göründü. Uçağın burnu brandayla örtülmüştü, Barton brandayı çekti.</p>

  <p>Tıraşsız çenesini sıvazladı, "Benzin koymak gerekecek," dedi, "Depoda sadece motoru ısıtmaya yeterli yakıt var."</p>

  <p>— Çok sürer mi?</p>

  <p>— En fazla on dakika. Evin arkasındaki depoda benzin var.</p>

  <p>Slanski sabırsızlıkla, "Öyleyse işe koyulalım," dedi, "Arabayı burada bırakırız."</p>

  <p>Barton içini çekip kapıya yürüdü. Hangarda benzin bidonlarını taşımak için kullanıldıkları belli iki tane çift tekerlekli el arabası vardı, sağdakine yapışıp isteksizce itmeye başladı.</p>

  <p>Barton gözden kaybolduğunda, Slanski, Massey'ye döndü, "Bu Barton'un dinamite ihtiyacı var. Bir saat sonra hava kararacak. Göle gündüz gözüyle bile inmek, hele sular kabarmışsa tehlikelidir. Yarı karanlıktaysa, hemen hemen imkânsız."</p>

  <p>Massey deniz uçağına baktı, "Barton'un bu Tanrı'nın cezası şeyi kaldırabileceğinden emin misin?"</p>

  <p>— Birazdan kendi gözlerinle görürsün. Göl bölgesini avucunun içi gibi biliyor, Slanski öteki el arabasını işaret etti. Eğer ona hemen yardım etmezsek, bütün günü burada geçiririz.</p>

  <p>Beş dakika sonra her üçü de dönmüştü, Barton, asılmaya götürülen bir idam mahkûmu gibi el arabasını çekiyordu.</p>

  <p>Massey ve Slanski ona yardım etti, deniz uçağının depolarını doldurdular.</p>

  <p>Sonunda, Seebee'yi dalgaların üzerine indirdiklerinde, Barton deniz uçağına binip Franklin motorunu çalıştırdı. Motor ilk denemede çalıştı.</p>

  <p><br /></p>

  <p>Anna beynini sarsan bir ağrıyla kendine geldi.</p>

  <p>Kulübedeydi, yerde sırtüstü yatıyordu. Yanında, bir iskemleye sıkı sıkıya bağlanmış Vasili'yi gördü.</p>

  <p>İhtiyarı gördüğünde, dehşete düştü. Cildi bembeyaz, gözleri yarı kapalıydı, sağ omzunda korkunç bir yara, dayak yemiş yüzünde pıhtılaşmış kan vardı. Kafası bir yana düşmüş, dudaklarından tuhaf bir gürültü çıkarıyordu.</p>

  <p>Çığlık attı.</p>

  <p>— Siktirici ağzını kapa, bayan.</p>

  <p>Bakışlarını kaldırdığında, öteki ikisini gördü. Biri, ormandaki yüzünde yara izi olan adamdı. Pencerenin yanındaki koltuğa kurulmuş, kucağında tüfek sigara içiyor, konuşmadan Anna'ya bakıyordu. Öteki, biraz önce konuşan kısa boylu ve şişmandı, üst dudağında ince bir bıyığı vardı. Masanın üstüne oturmuş, elindeki ince bıçakla sırıtarak tırnaklarını temizliyordu, "Demek aramıza geri döndün?"</p>

  <p>İkisine de aldırmadan ayağa kalkmaya çalıştı. Vasili'nin yanına doğru emeklerken gözleri yaş dolmuştu. Vasili Anna'yı görünce gözlerini kırpıştırdı.</p>

  <p>— Anna...</p>

  <p>— Konuşma, Vasili.</p>

  <p>Hızla kan kaybediyordu. Anna nabzını tuttu. Çok güçsüz.</p>

  <p>Dönüp adamlara baktı.</p>

  <p>— Bir şeyler yapılmazsa, ölecek, dedi. Yardım etmeniz gerek... Lütfen!</p>

  <p>Şişman adam, "Eğer yanından hemen uzaklaşmazsan, yabaniyi öldürürüm," dedi.</p>

  <p>Masadan kayarak indi, Anna'ya yaklaşıp saçından tuttu ve bir iskemleye fırlattı.</p>

  <p>— Şimdi kıpırdama, ağzını da kapa!</p>

  <p>— Ölüyor!..</p>

  <p>Yüzünde yara izi olan adam ayağa kalkıp yaklaştı, Anna'nın yüzüne güçlü bir tokat patlattı, sonra çenesini yakalayıp, acıdan gözlerini yaşartıncaya kadar sıktı, gözlerinin içine bakıp Rusça sordu.</p>

  <p>— Massey ile Slanski, nereye gittiler?</p>

  <p>Anna tüm vücudundaki kanın çekildiğini hissetti, yüreğini dayanılmaz bir korku sardı, ağzını açıp konuşmak istediğinde tek bir kelime bile edemedi, korkunç gerçek bütün çıplaklığıyla gözlerinin önündeydi.</p>

  <p>Adam sıkı bir tokat daha attı, "Sana soruyorum," dedi, "Arkadaşların nerede?"</p>

  <p>— Bil... bilmiyorum.</p>

  <p>Adam tüfeğini kaldırıp Vasili'ye doğrulttu, "Söyle... yoksa onu öldürürüm."</p>

  <p>— Bil... bilmiyorum... bu sabah... gittiler.</p>

  <p>— Nereye?</p>

  <p>— Bilmiyorum.</p>

  <p>— Ne zaman dönecekler?</p>

  <p>— Bil...</p>

  <p>Adam tüfeğin horozlarını kaldırdı ve namluyu Vasili'nin başına dayadı.</p>

  <p>Anna bağınrcasına, "Bu gece..." dedi, "Bu gece döneceklerini söylediler. Ne zaman, bilmiyorum. Size doğruyu söylüyorum... Lütfen."</p>

  <p>Adam birkaç saniye hareket etmeden durdu, namlu hâlâ Vasili'nin şakağına dayalıydı, sonra sırıtıp Anna'nın çenesini kaldırdı.</p>

  <p>Kızın çenesini sıktığında, yüzündeki gülümseme kaybolmuştu, dişlerini gıcırdatarak, "Bana yalan söyleme," dedi, "Bana yalan söylersen, seni öldürürüm. Anladın mı?"</p>

  <p>Arkalardan bir ses duyuldu, mutfaktan odaya genç, geniş omuzlu, elinde uzun bir ahşap sandık taşıyan biri girdi.</p>

  <p>— Bilin bakalım, ne buldum?</p>

  <p>Sandığı masanın üzerine bırakıp kapağını açtı. Anna sandığın içinde Popov'la yaptıkları eğitimde kullandıkları silahları gördü.</p>

  <p>Genç adam sırıttı, "Arka tarafta. Mutfağın zemininde bir kapak var, kiler gibi bir yer, yiyecek falan dolu."</p>

  <p>Şişman adam yaklaştı, silah dolu sandığa baktı, Tokarev makineli tabancayı eline alırken bir ıslık çaldı.</p>

  <p>— Ağır makine. Anlaşılan dostlarımız bir savaşa hazırlanıyor. Yüzünde yara izi olan adama döndü. Burada ne bok yeniyor, Braun?</p>

  <p>Braun bir an düşündü, sonra gözlerini Vasili'ye çevirdi, "Karıyı dışarı çıkarın. Onunla sonra ilgilenirim."</p>

  <p>Adam Anna'nın saçına yapıştı, zorla ayağa kaldırdı. Anna Braun'un Vasili'ye bakışını görünce, "Hayır..." dedi, "Ona zarar vermeyin... Lütfen!"</p>

  <p>Lombardi'nin yumruğu suratında patladı, "Çıkar şunu dışarı, Vince!"</p>

  <p>Vince ile Anna gittiğinde Lombardi yeniden sordu, "Bütün bunlar ne demek oluyor?"</p>

  <p>Braun soruyu duymazdan geldi, Vasili'ye yaklaşıp çenesine yapıştı. Vasili'nin bilinci yerindeydi; ama gözleri boşluğa bakar gibiydi. Braun, "Beni iyi dinle ihtiyar," dedi, Massey ile Slanski başka neler sakladı?"</p>

  <p>Vasili'nin bakışları zorlukla Braun'a döndü, konuşamadı. Braun çenesine güçlü bir tokat attı, "Bir daha sormayacağım," dedi, "Bir dahaki sefere dışarıdaki arkadaşıma karının canını yakmasını söyleyeceğim. Canını fena yakmasını. Burası senin evin. silahları burada bulduk. Neden?"</p>

  <p>— Onları... Massey getirdi. Neden... neden getirdi... bilmiyorum, diye hırıldadı Vasili.</p>

  <p>— Başka neler getirdi?</p>

  <p>— Bil... bilmiyorum.</p>

  <p>Braun, Lombardi'ye dönüp öfkeli bir sesle, "Karıyı buraya getir," dedi.</p>

  <p>— Hayır, dedi Vasili kısık sesiyle. Size doğruyu söyledim.</p>

  <p>— Kulübede başka neler saklıyorsunuz?</p>

  <p>Vasili'nin başı göğsüne düştü, Braun saçını avuçlayıp kafasını doğrulttu, gözlerinin içine baktı, "Karının ırzına geçilirken izlemek ister misin? Eğer konuşmazsan, karının başına daha da kötüsü gelecek. Sonra da onu öldüreceğim. Yavaş yavaş."</p>

  <p>Vasili'nin gözleri belli belirsiz aralandı. Sanki soluk almakta zorlanıyor gibiydi, "Ona... ona zarar vermeyin."</p>

  <p>Braun sırıttı, "Yardım edersen, vermeyiz."</p>

  <p>Vasili konuşmaya fırsat bulamadan gözleri kapandı, başı yana düştü. Braun öfkeyle suratını tokatladı, bir tokat, bir tokat daha; ama Vasili kendine gelemedi.</p>

  <p>Lombardi, 'Vakit kaybediyorsun," dedi, "Ayı gitti bile. Çok fazla kan kaybetti."</p>

  <p>Braun tüfeği alıp merdivenlere yöneldi. Lombardi'ye döndü, "Kileri bir daha ara," dedi, "Alt katı da. Dikkatle."</p>

  <p>— Sen nereye gidiyorsun?</p>

  <p>— Bakalım bir şey bulabilecek miyim?</p>

  <p><br /></p>

  <p>Buzzards Bay'den hareket ettikten on beş dakika sonra havadaki türbülans daha da arttı, Barton sarsıntıyı önlemek için beş bin fite tırmanmak zorunda kaldı.</p>

  <p>Kalkış, en hafif deyimle, çok sarsıntılı olmuştu, yine de Barton ne yaptığını iyi biliyor gibiydi. Seebee sonunda dalgaların üzerinden havalanmayı başarmış, iki bin fite yükselip burnunu kuzeybatıya çevirmişti.</p>

  <p>Kabinin içi karanlıktı, sağ taraflarında, alacakaranlık içinde Boston'un göz kırpan ışıklarını gördüler. Önlerinde Kuzey Massachusetts vardı. Barton arkasına bakıp motorun sesini bastırarak, "On dakika sonra, New Hampshire eyalet sınırının üzerinde olacağız," dedi, "Kulübeye becerebildiğim kadar yaklaşmayı deneyeceğim; ama söz veremem. Dalgaların durumuna bağlı."</p>

  <p>Slanski, "Kulübeyi unut," dedi, "Daha uzağa, göle inmeni istiyorum, kıyının bir mil falan ötesine. İnerken de iniş ışıklarını kapat."</p>

  <p>Barton şaşkındı, bir Massey'ye, bir Slanski'ye baktı, "Bunun acil bir durum olduğunu sanıyordum," dedi, "Öyle dememiş miydiniz?"</p>

  <p>— Evet, öyle.</p>

  <p>— Öyleyse, dalgaları görebilmek için iniş ışıklarına ihtiyacım olacak, diye itiraz etti Barton. Eğer dalgalar fazla yüksekse uçağın burnunu parçalayabilir ya da kanatlardan biri suya dalabilir.</p>

  <p>Slanski elini Barton'un omzuna koydu, "Sana söylediğim gibi yap, Abe. Göle indiğimizde bana bir iyilik yap ve yarım saat bekle, belki de bizi geri götürmen gerekebilir. Yarım saat, fazla değil, yoksa Buzzards Bay'e dönerken güçlük çekersin."</p>

  <p>— Zaten söylediğinizi yapmakla yeterince güçlük çekeceğim. O kahrolası ışıklara ihtiyacım var.</p>

  <p>— Lütfen, Abe. Dediğimi yap.</p>

  <p>Barton şaşkınlıkla kaşlarını çattı, sonra omuzlarını silkip Seebee'nin kontrol aletlerine döndü.</p>

  <p><br /></p>

  <p>Braun üst kattaki odaları teker teker gözden geçirdi. Evin boş olduğunu bilmesine rağmen dikkatle ilerliyor, yatak odasına girerken elinde tüfek, önce çevresini kolaçan ediyordu.</p>

  <p>Önce kadının odasına girip eşyalarını, yatağın altındaki küçük valizi aradı. İlgisini çeken bir şey bulamadı, yine de kızın iç çamaşırlarını gördüğünde, eliyle okşayıp gülümsedi.</p>

  <p>İkinci oda boş ve kullanışlıydı. Yıpranmış elbiseler, biraz tütün, Rusça iki kitap, yatağın altına dizili ev yapımı altı şişe votka dışında, ihtiyarın fazla bir eşyası yoktu. Cam çerçeve içinde, eski, çok eski bir fotoğraf vardı, ihtiyara benzeyen, aynı Kızılderili çizgilerine sahip bir adam ile bir kadın. Braun resme bakıp çerçeveyi kenara fırlattı, parçaladı.</p>

  <p>Slanski'nin odasına girdiğinde daha dikkatliydi. Dolaptaki elbiseleri aradı, cepleri çevirdi, dolabın dibindeki eski elbise dolu iki deri bavulu çıkardı. Şilteyi kaldırıp altına baktı, yine de hiçbir şey bulamadı.</p>

  <p>Öfkeyle yatağın yanındaki dolabı tekmeledi, yere devirdi. Pencereye yaklaşıp dalgın gözlerle bir sigara yaktı, pencerenin yanında dururken, yerdeki bir şey dikkatini çekti. Devirdiği dolap kabaca düzeltilmiş döşemenin üzerinden kaymış, pencerenin altındaki tahtalardan birini yerinden oynatmıştı. Diz çöküp yerinden oynayan tahtayı tırnağıyla kaldırdı. Alttaki boşlukta paslı bir bisküvi kutusu görüp açtı. İçindekilere bir göz attıktan sonra bir kenara fırlattı. İşte o zaman bisküvi kutusunun altındaki dosyaya gördü, "Yosif Stalin" başlıklı dosyanın içinde dört yaprak vardı, hepsini aceleyle okudu.</p>

  <p>Bir süre orada, öylece kaldı, bulduklarının değerini kafasında hesapladı, sonra da kendi kendine gülümsedi. Moskova buldukları karşılığında epey para verecekti kuşkusuz.</p>

  <p>Dosyaya katlayıp dikkatle pantolonundan içeri kaydırdı, sonra da kutunun içindekilere bir kez daha baktı. Öteki odaları da arayıp, aşağıya indi.</p>

  <p>Dışarıda hava kararıyordu, Lombardi'yse bir gaz lambasını yakmakla meşguldü. Uğraşırken parmaklarını yaktı, iskemlede bilinçsiz yatan ihtiyara dönüp, "Siz ayılar siktirici elektrikten bahsedildiğini hiç duymadınız mı?" dedi.</p>

  <p>Merdivenlerden inen Braun'a baktı, "Aşağıdaki depoda sadece yiyecek var," dedi, "Başka bir şey yok. Temiz. Sen bir şeyler bulabildin mi?"</p>

  <p>— Hiçbir şey, diye yalan söyledi Braun.</p>

  <p>Lombardi, "Şimdi ne yapıyoruz?" diye sordu.</p>

  <p>— Gidiyoruz, karıyı da götürüyoruz.</p>

  <p>— Burada kalıp orospunun arkadaşlarını bekleyeceğimizi sanıyordum.</p>

  <p>— Vakit yok.</p>

  <p>Lombardi kaşlarını çattı, "Nasıl istersen, ya ihtiyar?"</p>

  <p>— Bizi gördü. Öldür onu.</p>

  <p><br /></p>

  <p>Seebee gölün üzerinde kusursuz bir daire çizdi, sonra Barton uçağın burnunu gölün üç yüz fit üzerine indirdi.</p>

  <p>Hava hızla kararıyordu, gölün üzeri neredeyse simsiyahtı, dalgaların üstünde sadece gümüşümsü bir parıltı görülüyordu. Barton altındaki suyun durumunu görmek için kısa bir süre iniş ışıklarını yaktı. Su oldukça sakin görünüyordu; ama kıyıya doğru hırçın dalgalar vardı, Barton, Slanski'ye dönüp, "İyice tutunun," dedi, "İniş epey sarsıntılı olacak."</p>

  <p>Uçak yüz fite indiğinde Barton'un alnı terden sırılsıklam oldu, sonra kolları usulca ileri itmeye başladı. Kulübeden yaklaşık bir buçuk kilometre uzaktaki bir yere yaklaşıyorlardı, inmek istedikleri yer de kıyının yüz metre kadar açığındaydı.</p>

  <p>Altmış fite indiklerinde, Seebee sudan gelen anaforla sarsıldı, hava akımı uçağa ani bir darbe vurup sola, kıyıya doğru attı.</p>

  <p>Barton, "Aman Tanrım..." diye söylenip levyeyi düzeltti, kontrol çubuğunu usulca itmeyi sürdürdü. Yirmi fite indiklerinde gazı azalttı, Seebee hızla suya çarpıp sarsıldı, sonra toparlandı, pervane boşta dönerken dalgaların üzerinde salınıyordu. Barton soluğunu boşalttı, uçağın burnunu kıyıya çevirdi, sonra omzunun üzerinden geriye baktı.</p>

  <p>— Buraya kadar, dedi. Maalesef ıslanacaksınız.</p>

  <p>Kıyıdan yedi metre açıktaydılar, Slanski kapıyı açıp inmeye hazırlanmıştı bile, arkasında da Massey. Slanski göğsüne kadar gelen suya inip kıyıya doğru ilerledi.</p>

  <p>Barton, Massey'ye, "Yarım saatten bir dakika fazla beklemem, anlaşıldı mı? Üstelik bu da ne biçim bir acil durum?"</p>

  <p>Massey cevap vermedi, kıyıya varmak üzere olan Slanski'nin peşinden suya girdi.</p>

  <p><br /></p>

  <p>— Bir şey duydun mu?</p>

  <p>Lombardi açık kapıya yaklaşmıştı, dışarı, verandaya çıktı, başını eğerek durdu. Braun'a döndü, "Siktirici bir motor sesi duydum."</p>

  <p>Braun yanına gelip durdu, dinledi. Sonunda, "Hiçbir şey duymuyorum," dedi.</p>

  <p>— Uçak sesi gibi. Lombardi yeniden kulak kabarttı. Şimdi yok.</p>

  <p>Braun kafasını salladı, "Boş ver."</p>

  <p>Masaya doğru yürüdü, gaz lambasını alıp Lombardi'ye, "İhtiyarın iplerini çöz," dedi.</p>

  <p>— Neden? Aklından geçen ne?</p>

  <p>Braun lambanın şişesini çıkardı. Alev bir an titredi, sonra yeniden yükseldi.</p>

  <p>Lombardi kaşlarını çattı, "Burayı ateşe mi vereceksin?"</p>

  <p>— Dostlarımıza bir ders. En yakın köy beş mil uzakta. Böyle bir arazide alevler görülmez. Ama önce dışarı çık ve ciple pikabın lastiklerini patlat.</p>

  <p>Lombardi cebindeki otuzsekizliği çıkardı, "İhtiyarı temizleyecek misin?"</p>

  <p>Braun soğukça sırıttı, "Senin daha çok hoşlanacağını düşünmüştüm."</p>

  <p><br /></p>

  <p>Ormanda bir mil koştuktan sonra, Massey nefes nefeseydi.</p>

  <p>Alacakaranlıkta, önünde koşan Slanski'yi gördü, ormanın içinde bir çılgın gibi gidiyordu. Hızla, ses çıkarmadan koşuyordu, Massey ona yetişmekte güçlük çekti, kurumuş dallara basıp tökezliyor, yaprakların üzerinde kayıyordu.</p>

  <p>Beş dakika sonra Slanski'nin yavaşlayıp geriye baktığını gördü, Alex ileriye gideceğini işaret ediyordu, Massey anladığını belli etti. Slanski'nin hızlandığını, ağaçların arasında kaybolduğunu gördü.</p>

  <p>Yüz metre kadar sonra Massey soluklanmak için yavaşlamak zorunda kaldı, birden, uzakta, göl yönünde bir motor gürültüsü duydu, deniz uçağının sesini tanıdı.</p>

  <p>Küfretti. Barton sözünü tutmamıştı.</p>

  <p>Massey hemen hemen aynı anda bir tüfek sesi, bir tane daha duydu, arka arkaya altı kere ateş edilmişti. Kısa bir sessizlik, sonra iki ateş daha.</p>

  <p>Soluğunun düzelmesini bekleyemedi, hızla koşmaya başladı.</p>

  <p><br /></p>

  <p>Lombardi geri döndüğünde, Vasili'nin iplerini çözdü. Braun sigarasını gaz lambasının alevinden yaktı, sonra sakin bir sesle, "Geri çekil," dedi.</p>

  <p>Lombardi geri çekildi, Braun lambayı odanın köşesine fırlattı, gaz zemine yayılıp tutuştu.</p>

  <p>Alevler köşedeki duvarları yalamaya başladığında, Braun, Lombardi'ye döndü, "Kızı arabaya götürüyorum," dedi, "İhtiyarın işini bitir."</p>

  <p>— Zevkle.</p>

  <p>Braun dışarı çıktı. Birkaç saniye sonra Vince gelip sordu, "İzlememin bir sakıncası var mı?"</p>

  <p>Lombardi tüfeği Vince'e uzattı, tabancasını sol eline aldı, sağ elindeki bıçak alevlerin ışığında parladı.</p>

  <p>— Bir şeyler öğrenebilirsin, evlat. Bir ayının bağırsaklarının nasıl çıkarılacağını göstereceğim. İyice bak, çok çabuk olacak.</p>

  <p>Lombardi, Vasili'ye doğru ilerlerken, arkasında bir şey hissetti.</p>

  <p>Arkasına dönerken, öfkeli bir ses duydu, "Ona dokunursan, seni öldürürüm."</p>

  <p>Mutfağın kapısında yüzü ter içinde sarışın bir adam duruyordu. Elinde de bir tabanca.</p>

  <p>Lombardi, "Lanet..." diye homurdandı, sol elindeki silahı kaldırdı; ama Slanski onu gözünden vurmuştu bile. Lombardi çığlık attı, Slanski'nin ikinci kurşunu kafasını deldi, arkaüstü düşerken öteki adam panik içinde tüfeğinin her iki namlusunu da ateşledi.</p>

  <p>Hedefi tutturamadı; ama kurşunlardan biri Vasili'nin göğsüne saplandı, ihtiyarı alevlerin içine fırlattı.</p>

  <p>Slanski bağırdı, "Hayır!"</p>

  <p>Adam tabancasını çekip yeniden ateş etmeye hazırlanırken, Slanski'nin silahı gümbürdedi, adamı önce başından, sonra göğsünden, sonra yine başından vurdu, içindeki korkunç öfkeyle ateşi kesmedi.</p>

  <p>Alevler yükselip kulübenin her yanını sardı, oda dumana boğuldu, Slanski, Vasili'nin kan içindeki hareketsiz vücuduna ulaşmaya çalışırken, yapacağı hiçbir şey olmadığını da biliyordu.</p>

  <p><br /></p>

  <p>Braun ateş seslerini duyduğunda kulübeden ancak elli metre uzaklaşmıştı, sonraki çığlıktan işittiğinde bir şeylerin korkunç derecede yanlış gittiğini anlamaktan çok, hissetti.</p>

  <p>Geriye baktı, alevlerin kulübenin içini yaladığını gördü; ama ortalıkta ne Lombardi ne de koruması vardı. Kadın birden kurtulmaya çalıştı, Braun saçına yapışarak yanında koşmaya zorladı.</p>

  <p>— Yürü, orospu! Yürü!</p>

  <p>Yirmi metre kadar ilerlemişti ki geri baktı, kulübenin içinden verandaya bir vücut sürükleyen sarışın adamı gördü. Adam kafasını kaldırıp Braun'a baktı sonra ona doğru koşmaya başladı. Braun o yöne İki kere ateş etti, sonra kadını bir kalkan gibi önüne çekti ve adama bağırdı, "Yaklaşırsan, kadını öldürürüm."</p>

  <p>Adam yavaşladı; ama ilerlemeye devam etti, Braun o sırada elindeki tabancayı gördü. Onu fotoğraflarından tanıdı. Slanski. Kurt.</p>

  <p>Endişeyle Packard'a baktı. Ağaçların altındaki patikanın kenarında, otuz metre ilerideydi.</p>

  <p>Kaçacak kadar yakın.</p>

  <p>Hızla geri geri ilerledi, kadını hâlâ kalkan gibi tutuyordu.</p>

  <p>Otuz metre.</p>

  <p>On.</p>

  <p>Beş.</p>

  <p>Geriye baktı. Slanski hâlâ peşinden yürüyordu.</p>

  <p>Braun namluyu kadının kafasına bastırıp haykırdı, "Bir adım daha atarsan, bu orospuyu vururum!"</p>

  <p>Slanski otuz metre ötede durdu. Braun arabanın yanına vardığında yüzünden ter damlıyordu; ama Slanski'nin onu durduramayacak kadar uzakta olduğunun farkındaydı.</p>

  <p>Arabanın kapısını açıp Anna'yı içeri iterken gülümsedi. Elini kontak anahtarına uzattı. Yerinde değildi.</p>

  <p>— Kurt Braun?</p>

  <p>Braun oturduğu yerde geriye döndü, duyduğu sesten irkilip, paniğe kapıldı.</p>

  <p>Arkasındaki koltukta, gözlerinde öfke, elinde bir otuzsekizlik taşıyan bir adam vardı, silahın namlusu Braun'un yüzüne çevrilmişti.</p>

  <p>— Sana sordum, sen Kurt Braun musun?</p>

  <p>Braun cevap vermeye fırsat bulamadan Massey tetiği çekti.</p>

  <p><br /></p>

  <p>Slanski elindeki gaz lambasını cesetlerin üzerine tutarken, biraz gerideki kulübe hâlâ alevler içindeydi.</p>

  <p>Massey, Vasili'nin cesedine bakarken Slanski'nin yüzündeki korkunç üzüntüyü düşündü. Kimliklerini belirlemek için bütün cesetleri aramışlardı; ama Massey'yi ilgilendiren sadece Braun'du.</p>

  <p>Vasili'nin cesedi fena yanmıştı, göğsünde ve omzunda iki kurşun yarası vardı. Massey uzun uzun Slanski'ye baktı. Arkadaşının yüzünde ilk kez bir üzüntü ifadesi görüyordu, duygulanıp koluna dokundu.</p>

  <p>— Benim hatam. Özür dilerim, Alex.</p>

  <p>Slanski birden öfkeden bembeyaz oldu, "Bunu yapanlardan başka kimsenin hatası değil. Ölmesi gerekmiyordu, onu öldürmek zorunda değillerdi." Massey'ye baktı, gözlerinde ürkütücü bir nefret okunuyordu, "Biri bunun hesabını verecek, Jake. Biri bunun hesabını çok ağır ödeyecek, bana yardım et..."</p>

  <p>— Bunu bana bırak Alex. Ama şimdi bütün oyun bitti. Operasyonu iptal ediyoruz.</p>

  <p>Slanski hayır anlamında başını şiddetle salladı, "Operasyonu iptal edersen tek başıma giderim, yardım etmesen de giderim. Birinin bunun hesabını vereceğini söyledim, kim olduğunu da biliyorum..."</p>

  <p>— Alex...</p>

  <p>Massey biraz ötede büyük acı çekiyormuş gibi duran, gözlerini Vasili'nin cesedinden ayırmayan Anna'ya baktı. Kıza Braun'u ve adamları anlatmış, niye geldiklerini söylemişti; ama sanki kızı Vasili'nin ölümünden başka hiçbir şey ilgilendirmiyor gibiydi.</p>

  <p>Massey kaşları çatık Slanski'ye döndü, "Şimdi değil," dedi, "Sonra konuşuruz."</p>

  <p>— Kararlıyım, Jake. Sen yardım etsen de etmesen de gideceğim.</p>

  <p>— Yapamayız, Alex. Branigan bunu kesinlikle onaylamaz, hele Arkaşin'e olanları duyduktan sonra, hiç. Burada olanlar da üzerine tüy diktı. Operasyon artık fazla riskli.</p>

  <p>— Arkaşin'in cesedini bulduklarında, onu kimin öldürdüğünü bilemeyecekler. Kaldı ki Arkaşin de niyetimizin ne olduğunu tahmin edemezdi. Üstelik, öldü.</p>

  <p>Massey hayır anlamında başını salladı, "Belki; ama Branigan olanları duyacak. Popov'un cesedi Braun'un dairesinde. Branigan öğrendiklerini bir araya getirecek."</p>

  <p>Slanski, Anna'ya baktıktan sonra Massey'ye döndü, "Yine de Branigan olanları öğrenene kadar çok vakit geçecek. Eğer endişeleniyorsan, Anna burada kalsın. Ama ben, ben gidiyorum."</p>

  <p>Anna, Slanski'ye bakıp sakince, "Sen gidiyorsan, ben de geliyorum," dedi.</p>

  <p>Massey her ikisine baktı. Uzunca bir süre tereddüt geçirdi, sonra Slanski'ye, "Şu anda için nefret dolu," dedi, "Ama söylediklerinden emin misin?"</p>

  <p>— Ben artık yolun sonuna geldim. Bu soruyu Anna'ya sorman daha doğru olur.</p>

  <p>— Anna?..</p>

  <p>Tereddüt etti, Slanski'nin yüzüne baktı ve, "Evet," dedi, "Eminim."</p>

  <p>Massey uzun bir süre kararsız kaldı, sonra içini çekip, "Peki Alex, kendi yolunda yürü," dedi, "Birinin gelip de cesetleri görmemesi için ormanda gömmemiz gerek. Branigan'ı sonra düşünürüm." Birden, söyleyeceği kelimeleri bulamıyor gibi oldu, "Vasili'yi gömmene yardım edeyim."</p>

  <p>Slanski hayır anlamında başını öfkeyle salladı, "Onu öldüren solucanlarla birlikte, ormana değil. Gölün kıyısına."</p>

  <p>Massey sakin bir sesle konuştu, "Cipte kürek var."</p>

  <p>Yanan kulübeye, çatıya sıçrayıp karanlıkta dans eden alevlere baktıkça, Slanski'nin yüzünü yeniden üzüntü kapladı. Çatının bir bölümü çöktüğünde bir gümbürtü koptu, kıvılcımlar çevreye saçıldı.</p>

  <p>Ağzı öfkeden büzülmüş, alevleri seyretti, Massey küreği almak için cipe doğru yöneldiğinde koluna yapışıp sert bir sesle sordu, "Bana sadece ne zaman atlayacağımızı söyle."</p>

  <p>— Bu akşam Boston'dan Londra'ya bir uçak var, oradan da Stockholm ve Helsinki'ye gidecek. Eğer acele edersek, yetişebiliriz. Braun'un arabasını alırız. Her ikinizin pasaportu da yanımda.</p>

  <p>— Soruma cevap vermedin. Ne zaman atlıyoruz?</p>

  <p>— Kırk sekiz saat sonra.</p>
</body>
</html>
