<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Altıncı Kısım</h3>

  <p><b>Washington, D.C,</b><br />
  <b>24 Şubat</b></p>

  <p>İşaretsiz siyah Ford sabahın ikisinden önce Beyaz Saray'ın dış kapısının önüne geldiğinde, bardaktan boşalırcasına yağmur yağıyordu.</p>

  <p>Arabadaki üç kişi, gizli servis yetkililerince zaman kaybetmeden Oval Ofis'e alındılar.</p>

  <p>Başkan Eisenhower sabahlığını giymiş, yüzü yorgun ve gergin, masasının arkasındaki yerini almıştı. Üç kişi odaya girdiğinde ayağa kalktı, "Oturun. İsteyen varsa, kahve sehpanın üzerinde."</p>

  <p>Sehpanın üzerinde dumanı tüten bir kahve sürahisi, bir dizi de fincan vardı; ama kimse elini uzatmayı düşünmedi. Renkli camların dışındaki güvenlik lambalarından yayılan aydınlık, Beyaz Saray bahçesinin geniş çimenlerine yayılmıştı.</p>

  <p>CIA'nın atanmış başkanı Allen Welsh Dulles, Eisenhower'in yanındaki koltuğa oturdu. Başkan Eisenhower tarafından henüz altı hafta önce bu göreve getirilmişti; ama yemin edip resmen işe başlamasına daha dört gün vardı. Altmış yaşındaki Dulles, CIA'nın ilk profesyonel yöneticisi olacaktı; ama ne davranışıyla ne de görünüşüyle böyle bir görevin adamıymış gibi duruyordu.</p>

  <p>Uzun boylu, geniş omuzlu, dalgalı saçlı ve bıyıklı bu New York'lu, daha çok eğlenceyi sevmesiyle ünlüydü. Oysa sabahın o erken saatlerinde gergin yüzünde o bilindik çekiciliğinden eser yoktu. Seçkin bir haberalmacı olarak, savaş sırasında Amerikan OSS'sini İsviçre'deki üssünden yönetmiş, Nazi Almanyası içindeki operasyonları, en önemlisi de Gün Doğumu Operasyonu'nu, İtalya savaşının son kanlı günlerinde, SS Generali Karl Wolff emrindeki Alman ordularının teslim olmasını düzenleyip yönetmişti.</p>

  <p>Genellikle sakin ve rahat bir adam olarak bilinen Dulles, o şubat sabahında bir sinir küpüydü.</p>

  <p>Odadaki diğer ikisi, Sovyet Operasyonları Bölümü Müdür Yardımcısı William G. Wallace ve Özel Operasyonlar Yöneticisi Karl Branigan'dı. Her ikisi de Eisenhower'in masasının karşısında oturmuş, en az Dulles kadar gergin ve rahatsız görünüyordu.</p>

  <p>Saatler ikiyi vurduğunda Eisenhower toplantıyı açtı, sesi hayat boyu içtiği sigaralardan, bunun yanı sıra da uykudan uyandırılmaktan kısıktı.</p>

  <p>— Başlasan iyi olur, Ailen. Zaten bir buçukta uyandırılmış olmak yeterli. Daha fazla zaman kaybetmeyelim.</p>

  <p>Dulles öne doğru eğildi, yanındakileri Eisenhower'la resmen tanıştırdı, "Sayın Başkan, Sovyet Operasyonları Bölümü Müdür Yardımcısı'nı önceden tanıyorsunuz."</p>

  <p>Müdür yardımcısı, başkana baktı, "Sayın Başkan..."</p>

  <p>— Seni gördüğüme sevindim, Bill, Eisenhower kaşlarını çatıp belli belirsiz gülümsedi. Belki de sevinmedim, ne getirdiğine bağlı.</p>

  <p>— Efendim, Karl Branigan, diye devam etti Dulles aceleyle. Sovyetler Bölümü Özel Operasyonlar Yöneticisi.</p>

  <p>Branigan sandalyesinden kalkmaya davrandı; ama Eisenhower bir el işaretiyle yerinde kalmasını belirtti, "Rahatlayın, Bay Branigan. Beyaz Saray'da saat üçte protokole aldırmıyoruz. Peki Ailen, başlayalım. Umarım getirdiğin iyi haberdir."</p>

  <p>Branigan otururken Dulles’ın gırtlağını temizlediğini duydu, "Efendim, galiba çok büyük bir sorunla karşı karşıyayız."</p>

  <p>— Bunu telefonundan da anlamıştım, dedi Eisenhower sert bir sesle.</p>

  <p>Dulles, Eisenhower'in önüne kırmızı bir dosya koydu. Üzerindeki damgada, "Sadece Başkan İçindir" yazılıydı.</p>

  <p>— Sayın Başkan, efendim, Moskova'nın bu sabahtan beri Kar Kurdu Operasyonu'yla ilgili niyetlerimizin farkında olduğuna inanıyoruz.</p>

  <p>Eisenhower'in tepkisi gecikmedi. Suratında bir endişenin izleri vardı, rengi soldu, "Emin misiniz?"</p>

  <p>— Evet.</p>

  <p>Eisenhower derin derin içini çekti, içindeki gerginliği yumuşatmak ister gibi elini ensesine götürdü. Sonra da fısıldar gibi, "Aman Tanrım," dedi.</p>

  <p>Odadaki diğer ikisine bakıp gözlerini yeniden Dulles'a çevirirken, yüzündeki öfke giderek artıyordu, "Sizin bölümün şimdiye kadar giriştiği en duyarlı, en gizli operasyonun nasıl patladığını lütfedip de anlatır mısınız? Hangi cehennemde ne yanlış yapıldı?"</p>

  <p>Dulles dosyayı açtı, titreyen ellerle Eisenhower'a uzattı, "Ayrıntııları burada bulacaksınız, Sayın Başkan. Ama zamanınızı almamak için size ana hatlarını anlatayım. Sovyetler'in Birleşmiş Milletler Misyonu'ndan Kislov adlı bir ataşe dün gece tam 22.30'da Moskova'ya gitmek üzere Londra uçağına bindi. Tahmin edebileceğiniz gibi, Kislov ataşe falan değil, KGB'nin New York İstasyon Yöneticisi. Yanında bir kurye çantası vardı. O çantada, Massey'ye verdiğimiz ve Stalin'in kişisel güvenliği ve alışkanlıklarıyla ilgili gizli dosyanın bir kopyasının bulunduğunu sanıyoruz."</p>

  <p>Eisenhower kaşlarını çattı, "Bunu nereden çıkarıyosunuz?"</p>

  <p>— Oldukça karışık, Sayın Başkan.</p>

  <p>— Öyleyse becerebildiğin kadar basit anlatmaya çalış.</p>

  <p>Dulles Brooklyn'deki dairede, ateş edildiği bildirildikten sonra polis tarafından bulunan cesetleri anlattı, ölenlerden birinin CIA adına çalışan Dimitriy Popov olduğunu söyledi. İkinci ceset ise Sovyet ataşesi ve KGB binbaşısı Feliks Arkaşin'e aitti. Dulles'ın CIA'nın FBI tarafından devreye sokuluşunu anlatması birkaç dakika sürdü. Branigan olanları öğrenmişti, Popov'un Massey tarafından ajanların eğitimiyle görevlendirildiğini biliyordu, güvenlik açısından New Hampshire'daki kulübenin araştırılmasını istemişti.</p>

  <p>Dulles endişeli bir ifadeyle devam etti, "Kulübe tümüyle yakılmış, Massey'yle adamları da ortada yok. Branigan ekiplerimizden birini görevlendirerek araziyi arattı. Bir saat önce üç ceset bulundu, üçü ormanın içinde, dördüncüsü de gölün kıyısında. Cesetlerden biri, Sovyetler adına çalışan, Braun adlı bir kiralık katile ait, üzerinde de bir dosya bulundu, biraz önce sözünü ettiğim dosya. Massey dosyanın bir kopyasını incelemesi için Slanski'ye vermişti. Dosyada Stalin'in geçmişi, kişiliği, zaafları, güçlü yanlarıyla ilgili ayrıntılar var. Hatta sağlık durumu bile. Güvenlik önlemleri de, tabii bilebildiğimiz kadarıyla. Kremlin'in ve kullandığı Kuntsevo daçasının planları. Hepsi çok gizli."</p>

  <p>— Dosyada Kar Kurdu'yla ilgili bir şey var mıydı?</p>

  <p>— Hayır efendim, yoktu.</p>

  <p>Eisenhower sabırsızdı, "Öyleyse Sovyetlerin niyetimizi öğrendiklerini nereden çıkarıyorsunuz? Braun denen o herif öldü, üzerindeki dosyada ise niyetimizi belli edecek bir bilgi yok."</p>

  <p>Dulles tereddüt etti, "Sanırım müdür yardımcısı bu sorunuza daha iyi cevap verir, efendim." Dulles, Wallace'a başıyla bir işaret yaptı, müdür yardımcısı koltuğunda öne doğru eğildi.</p>

  <p>— Sayın Başkan, bildiğiniz gibi, operasyonun aşırı duyarlılığı nedeniyle Kar Kurdu'nu son derece gizli tuttuk. O operasyonu bu odadaki dört kişi ve gerçekleştirecekler dışında kimse bilmiyordu. Gerçekleştirecekler derken Massey'yi ve Rusya'ya göndermek istediğimiz adamı, Slanski'yi kastediyorum. Ona eşlik eden kadının bile hedeften haberi yoktu.</p>

  <p>Eisenhower kabaca, "Sadede gelin," dedi.</p>

  <p>Müdür yardımcısı rahatsız görünüyordu. Destek arar gibi Dulles'a baktı, hiçbir yardım görmeyince devam etti, "Uzmanlarımız Braun'un cesedinin biz gelmeden önce ellendiğini belirtiyor. Moskova'nın kadını izlediğinden, Braun'u onu öldürmek ya da kaçırmak için gönderdiğinden kuşkulanıyoruz. Bu mantıklı bir senaryo. Braun, Massey ya da adamlarından birisi tarafından öldürülmeden önce kulübede dosyayı bulmuş olmalı, efendim. Braun ve adamları geri dönmeyince KGB'nin birini, belki de başka bir ekibi onları aramaya göndermiş olduğunu düşünüyoruz. Kislov'un Moskova'ya sadece Arkaşin'in ve diğerlerinin ölümünü bildirmeye gittiğine inanmıyoruz, ölümler böyle bir yolculuğu haklı göstermez. Braun ve yanındakilere ne olduğunu öğrenmek için gönderdiği ekip dosyayı bulduğu için Moskova'ya gittiğini düşünüyoruz. Dosyaya incelediler; ama almadılar. Kislov durumdan haberdar edilince, böyle bir bilginin ne anlama gelebileceğini görmüş olmalı. Kislov aptal değildir, dosyadaki ayrıntılar ve Massey'nin işe karışmasıyla Stalin'e karşı bir şeyler hazırladığımızı anlayıp böylesi bir eğitimin paraşütle atlamadan hemen önce verildiğini düşünmüştür." Eisenhower, Wallace'in sözlerini bitirmesini sessizce bekledi. Başkanın yüzünden hayal kırıklığı okunuyordu, sonra hızla önündeki dosyaya göz attı. Okuması bittiğinde, içini çekerek kapağı kapadı.</p>

  <p>— Anlaşılan boğazımıza kadar boka batmışız, değil mi?</p>

  <p>— Oldukça kötü, diye doğruladı Dulles.</p>

  <p>Eisenhower arkasına yaslanıp sordu, "Peki öyleyse, sırayla gidelim. Ekip gitti mi?"</p>

  <p>— Hayır efendim.</p>

  <p>Eisenhower soluğunu boşalttı, "Tanrıya şükür. Öğrendiğim tek şey, eğer bir delikteysen, kazmaya son ver. Bu aşamada Moskova'nın niyetimizi öğrenip öğrenmediğinden emin olamayız; ama öğrenmiş olabilirler, bunun mantıklı sonucu da operasyonu iptal etmemiz. Moskova'yla aramızdaki ilişkilere bakarak adamlarınızın az da olsa bir şansı olabileceğini düşünmüştüm." Dulles konuşmaya davranınca, elini kaldırdı, "Sovyetler Arkaşin denen o herif için diplomatik gürültüye başlarsa ne yapacağımı sonra düşünürüm. Şimdilik gelişmeleri bekleyeceğiz." Hayır anlamında başını kararlılıkla salladı, "Ama eğer haklıysanız, işin nasıl biteceğini Tanrı bilir. Peki, Massey nerede?"</p>

  <p>Müdür yardımcısının bakışları endişeliydi, "Efendim, bütün bu olanlara rağmen, görevin son aşaması için Finlandiya'ya gittiğini öğrendik; ama Finlandiya'da nerede olduğunu bilmiyoruz."</p>

  <p>Eisenhower şaşkın bakışlarını Dulles'a çevirdi, "Bana operasyonun başlamadığını söylemiştin, yoksa yanılıyor muyum?"</p>

  <p>— Sayın Başkan, "Başla" şifresini almadığımız için, başlamadığını kabul ediyoruz. Biliyorsunuz, bütün operasyon Massey'nin kararına bırakılmıştı. Biz sadece kaba bir plan, daha doğrusu bir şablon hazırladık, ayrıntıları Massey tamamladı. Massey'yle yaptığımız anlaşmaya göre, operasyon son aşamasına çok yaklaştığında, yani adamları Rusya'ya indirmeye hazır olduğunda, bize son bir haber verecekti. Böylece, eğer istersek, operasyonu durdurma imkânımız olacaktı. Massey'nin bize eğitim sırasındaki sorunları bildirmediğini de düşünerek, bize işareti verip vermeyeceğinden emin değiliz.</p>

  <p>— Aman Tanrım... her dakika daha fazla batıyoruz.</p>

  <p>— Operasyonun daha başlamadığını gösteren başka bir dizi etken daha var.</p>

  <p>— Ne gibi?</p>

  <p>— Massey'nin önceki gece yanındaki iki kişiyle birlikte Boston'dan tarifeli bir uçakla Londra'ya uçtuğuna, oradan da Stockholm üzerinden Helsinki'ye geçtiğine inanıyoruz. Bu programa bakarak, Washington saatiyle on dört saat önce Helsinki'ye varmış olması gerekir. O ülkelerin pasaport polisleriyle acil temas sağladık ve Sovyet Bölümümüzün hazırladığı sahte pasaportların kullanıldığını öğrendik. Finlandiya makamları Massey ile arkadaşlarının dün akşamüstü Helsinki'ye vardıklarını doğruladı. Kötü hava nedeniyle Massey'nin operasyona bu akşamdan önce başlamayacağını düşünüyoruz.</p>

  <p>Eisenhower sakince, "Peki öyleyse, onunla nasıl temas kuracağız?" diye sordu.</p>

  <p>— Söylediğim gibi, temas kurmak ona bırakılmıştı. Anlaşmamız böyle. Böylelikle, bir yanlışlık olduğunda, operasyonla ilgimiz yokmuş gibi görüneceğiz. Massey sadece bir sorun olduğunda temas kurma ve Washington'da bir numarayı arayarak "Başla" şifresi verme talimatı aldı. Müdür yardımcısı yutkundu. Efendim, tek düşündüğümüz, hâlâ planı uygulamak niyetinde olduğu, bunu da henüz bilmediğimiz şahsi bir nedenden dolayı yaptığı.</p>

  <p>— Bu herif aptal mı, deli mi? Oysa bana elimizdekilerden en iyisidir demiştiniz.</p>

  <p>— En iyisidir, efendim. Bay Dulles savaş sırasında Avrupa'da onunla birlikte çalıştı, söylediklerimi doğrulayacaktır. Böylesine amatörce davranmasının nedenini bir türlü anlayamıyorum.</p>

  <p>Müdür yardımcısı koltuğunda diken üstünde oturur gibi kıpırdandı, Eisenhower ayağa kalktı. Öfkeliydi, yüzü her zamankinden beyaz, gözleri küçük ve karanlıktı.</p>

  <p>— Bu operasyonun başarıya ulaşması için tek koşul, gizlilikti. Artık gizli olmadığı anlaşılıyor. Bana anlattıklarınızdan, Moskova'nın bir şeyler hazırladığımızdan kuşkulanacağı sonucunu çıkarıyorum. Eğer bu insanlar Sovyet toprağına iner de yakalanırsa, bunun bizim için tek bir anlamı olur. O da bir felakettir. Galiba hepimiz Rusların elinde kanıt olunca nasıl tepki verdiklerini biliyoruz.</p>

  <p>Eisenhower çevresini süzdü, "Sadece bir savaş nedeninden söz etmiyoruz, beyler. Savaştan bahsediyoruz. Bizleri yirmi yıl geriye götürebilecek bir Sovyet tepkisinden söz ediyoruz. Artık bunun bir güvenlik sorunu ve intikam olduğunu ileri sürerek Batı Berlin'e ya da Avrupa'nın herhangi bir yerine yürüyebilirler. Bu ülkeyi ve müttefiklerimizi vurabilecek en büyük felaketten bahsediyoruz."</p>

  <p>Dulles, Eisenhower'a kararsızca baktı, "Sayın Başkan, Massey'nin yerini bulabilmek için elimizden geleni yaptığımızı söylemem gereksiz. Kabul edeceğiniz gibi, operasyonun aşırı duyarlılığı nedeniyle Finlandiya'da kendi adamlarımıza ihtiyacımız olacak. Branigan bir ekip toparlayıp yola çıkardı bile. Andrews Hava Üssü'nde harekete hazır bekleyen bir jet var. Buradaki işi biter bitmez, Finlandiya'daki adamlarına katılacak. Yine de işbirliğinden yararlanmak, Finlandiyalıların yardımını sağlamak için Helsinki'deki büyükelçiliğimize talimat vermenizi rica ediyorum."</p>

  <p>Eisenhower derin bir nefes aldı, soluğu yavaş yavaş, uzunca bir sürede boşalttı, "Zaman çok önemli baylar. Ya geç kalırsanız, o zaman ne olacak?"</p>

  <p>— Saygısızlık etmek istemem efendim; ama hâlâ onu bulup durdurabileceğimizi düşünüyorum, dedi Branigan.</p>

  <p>— Tanrı aşkına, öyleyse nasıl yapacaksın, anlat.</p>

  <p>— Bu bir zamanlama sorunu, dedi Branigan. Rusya ve Baltık devletlerine yönelik tüm operasyonlar hava durumuna bağlıdır. Eğer hava güzelse, CIA operasyon düzenlemez, çünkü Rus radarlarının uçağımızı göreceğini bilir. Massey'ye verilen rapor Baltık bölgesinden girerek atlamayı öneriyor, onun da öyle yapacağından eminim. Bunun için yerli bir pilota, özellikle de Rus hava sahasında uçuş deneyimi olan bir pilota ihtiyacı olacak. Bölgedeki hava durumunu inceledik. Rapora göre bu akşam, Helsinki saatiyle sekizde Baltık Denizi'nin kuzeydoğusunda güçlü bir kar fırtınası bekleniyor. Bence Massey'nin adamları o saatlerde hareket edeceklerdir, bu da bize biraz zaman kazandırıyor. Elimizde yeterince adam olursa, harekete geçmeden önce onları bulabiliriz. Finlandiyalıların ve hava kuvvetlerinin de yardımıyla Massey'nin ekibinin uçuşunu önleriz. Bölgede devriye gezecek yeterli sayıda uçak, o yönde ilerlemek isteyen bütün uçakları önleyebilir.</p>

  <p>— Yani onu düşürür mü demek istiyorsun?</p>

  <p>— Eğer gerekirse.</p>

  <p>Eisenhower sırayla her üçünün de gözlerine baktı. Her zaman dostça bakan gözlerinin altındaki çelik bakış yerindeydi.</p>

  <p>— Nasıl yapacağınız beni ilgilendirmez; ama yapın. Massey ve ötekilerin bulunmalarını istiyorum. Bulunup, hangi yöntemle olursa olsun, durdurulmalarını istiyorum. Bu öldürmek anlamına gelse bile. Korkusuz ve cesur insanlar olduklarını düşününce, keyifle verdiğim bir emir değil bu, baylar. Ama öbür seçenek çok daha korkunç. Hepiniz bunu iyice anladınız mı?</p>

  <p>Ziyaretçiler hep birlikte başlarıyla onayladı.</p>

  <p>Eisenhower toplantının sona erdiğini belirtmek için kolundaki saatine baktığında, yüzü hâlâ solgundu. Bakışları Dulles'ın üzerindeydi.</p>

  <p>— Gereken her şeyi ayarla. Bu konuda her şeyi yapmaya yetkili olduğunu söylememe gerek yok. Bu sorun çözülene kadar, saat başı rapor istiyorum. Onları durdurmak için elinden geleni yap, anlaşıldı mı?</p>

  <p>— Evet, efendim.</p>

  <p><br /></p>

  <p><b>Finlandiya,</b><br />
  <b>23 Şubat</b></p>

  <p>Slanski, Volvo'yu Helsinki'de denizin kenarına park etti, kente gitmek üzere tramvaya bindiler.</p>

  <p>Eski balık pazarının ve katedral meydanının çevresinde dolaştıklarında her yer ışıl ışıldı, sonunda Esplanadi'deki küçük bir restoranda karar kıldılar.</p>

  <p>Anna daha önce geldiğinde kenti görememişti, sağlam çar dönemi mimarisi ve pastel renkli binalarıyla kentin bazı bölümleri ona Leningrad'ı ya da çocukluğundaki adıyla St. Petersburg'u anımsattı, sadece burada hayat daha gürültülü, sokaklar daha bakımlı, dükkân vitrinleri de çekici mal ve yiyeceklerle doluydu.</p>

  <p>Ünlü Kappelli çay salonunun çifte pavyonu kış için kapatılmıştı, yine de çar zamanı zenginlerinin yemek yedikleri yerlere benziyordu, yaz gelince Helsinki çevresindeki yüzlerce adacığa gidip gelen tekneler şimdi limana bağlanmış, iyice donmuş suların içine hapsolmuştu. Başları kürklü erkekler ve kadınlar buzlara açtıkları deliklerden oltalarını sallandırmış, ringa tutmaya çalışıyorlardı.</p>

  <p>Restoran sıcak ve gürültülüydü, pencerenin yanında boş bir masa buldular. Slanski her ikisi için schnapps ve vorschmack ısmarladı. Yemeklerini konuşmadan yediler, bitirince de kıyı boyunca Kaivari yönünde yürüdüler.</p>

  <p>Rüzgâr çıkmıştı, donmuş denizin üzerinden esiyor, yürüyenlerin iliğine işliyordu.</p>

  <p>Slanski durup yolun kenarındaki bankı gösterdi. Yüzü ciddiydi, "Otur, Anna. Konuşmamız gerek."</p>

  <p>— Ne konuda?</p>

  <p>— Senin hakkında.</p>

  <p>Bir sigara yakıp kıza uzattı, ikincisini de ateşleyip Anna'nın yanına oturdu.</p>

  <p>— Neler hissediyorsun?</p>

  <p>Anna yüzündeki saçları geriye itti, "Ne hissetmem gerekir?"</p>

  <p>— Korku. Kızın yüzündeki gerginliği gördü. Korkmuyor musun, Anna?</p>

  <p>— Biraz. Belki.</p>

  <p>— Hâlâ fikrini değiştirmeye zaman var.</p>

  <p>— Ne demek istiyorsun?</p>

  <p>Slanski dönüp kente baktı, "İsveç Büyükelçiliği buradan on dakika. Eğer gidip sığınmak istersen, seni durdurmam. Massey'nin canı cehenneme. Belki o da anlar. Ben operasyonu tek başıma da tamamlarım."</p>

  <p>— Bana bütün bunları neden söylüyorsun? Birdenbire bu endişe niye?</p>

  <p>Slanski'nin bakışlarında sanki acı vardı, "Vasili'ye olanları gördün. Popov KGB'nin yakaladıkları kadın ajanlara yaptıklarını anlatırken abartmıyordu. Ben bile gördüm."</p>

  <p>— Anlat.</p>

  <p>Yine uzaklara baktı, "İki yıl önce Baltık bölgesine gidip bir direniş grubu oluşturmaya çalıştım. Eğittiğim partizanlardan biri de on dokuz yaşında bir kızdı. KGB partizanların kullandığı orman kamplarından birine baskın düzenlediğinde, yakayı ele verdi. Ona yaptıklarını anlatamam."</p>

  <p>— Onu sevmiş miydin?</p>

  <p>— Bunun pek önemi yok, değil mi? Sadece ona işkence eden pezevenkten öcünü aldım, diyelim. Toprağın bir metre altında yatıyor o it.</p>

  <p>Anna başını çevirdi. Körfezin içinde, bir ada üzerine kurulmuş kalenin hardal renkli duvarlarını, denizin üzerinde donmuş tepecikler gibi duran adaları hayal meyal seçebiliyordu. Bir buzkıran, havaya donmuş elmaslar püskürterek usulca limandan çıktı.</p>

  <p>— Korkuyorum. Ama gitmemi önleyecek kadar değil. Slanski'nin yüzüne baktı. Kulübede olanlar, gösterdiğin o tepki, sadece Vasili'nin öcünü almak için değildi. Gözlerinde öyle bir bakış vardı ki, sanki tehlike karşısında yaşamdan zevk alıyor gibiydin. Hiç korktuğun olmadı mı?</p>

  <p>— Korkacak ne var ki? Er geç ölümle karşılaşacağız. Belki de ölümle karşılaştığımız an, kendimizi tam olarak tanımlayabiliriz. Gülümsedi. Tehlikenin gözünün içine bakıp bekleyenler kahramanlar değildir, böyle bir şey olamaz, tehlikeden kaçmayanlar, sadece kaybedecek hiçbir şeyleri kalmamış kadercilerdir.</p>

  <p>— Kaybedecek hiçbir şeyin kalmadı mı?</p>

  <p>— Fazla kalmadı.</p>

  <p>— Vasili'den başkasını sevmedin mi? Bir kadını?</p>

  <p>— Tam bir kadının soracağı cinsten bir soru. Bunlarla ne ilgisi var?</p>

  <p>Anna gözlerini Slanski'ye dikti, "Belki yok, belki de çok var. Bir kadının kocası hakkında bir şeyler bilmesi gerekir. Oysa ben, senin hakkında neredeyse hiçbir şey bilmiyorum."</p>

  <p>— Ne bilmek isterdin ki?</p>

  <p>— Rusya'da küçük bir çocukken, en çok neden hoşlanırdın? Bana aileni anlat.</p>

  <p>Slanski rahatsızca gözlerini uzaklara çevirdi. Anna, "Ailenin başına kötü bir şey geldi, öyle değil mi?" diye sordu, "Rusya'ya terk etmene neden olacak bir şey."</p>

  <p>Savsaklamak istercesine, "Hiç de senin ilgilenebileceğin bir konu değil," dedi Slanski, "Kaldı ki köprülerin altından çok sular geçti. Çok uzun zaman önceydi. Unut gitsin."</p>

  <p>— Ama bütün sorun burada. Unutabildiğine inanmıyorum. Seni böyle yapan da bu. Öfkeli ve nefret dolu. Hep ölüme yakın, sanki ölümü arar gibi.</p>

  <p>Kendini savunmak ister gibi Anna'ya baktı, "Nedir bu, amatör psikanaliz mi? Bunu New York'ta mı öğrendin?"</p>

  <p>Slanski'nin kızgınlıktan çok duygusallığın etkisinde olduğunu fark etti, iç güdüsüne uyarak elini uzatıp adama dokundu, "Haklısın, beni ilgilendirmemeli. Vasili'ye olanlara çok üzüldüm, gerçekten üzüldüm. İyi bir adamdı."</p>

  <p>Slanski uzunca bir süre konuşmadı, sonra alçak sesle, "Tanıdığım en iyi insanlardan biriydi," dedi, "Ama gitti, onu geri getirebilecek hiçbir güç yok."</p>

  <p>Slanski'nin yüzündeki derin üzüntüyü gördü, adamın duygularını uzaklaştırmak ister gibi ayağa kalkışını izledi.</p>

  <p>— Sana bir soru sorabilir miyim? dedi Anna. Neden hep böyle yapıyorsun?</p>

  <p>Slanski kaşlarını çattı, "Ne yapıyorum?"</p>

  <p>— Tipik bir Rus erkeği gibi duygularını saklamaya çalışıyorsun. Duygularını özgür bırakmıyorsun. Acıya acıyla karşılık veriyorsun. Vasili ve o partizan kız gibi. Neden?</p>

  <p>Kabaca, "Uzun hikâye," dedi, "Hatırlat da anlatayım."</p>

  <p>Limandaki rüzgâr daha da güçlendi. Kıyı boyunca uzanan sokak lambaları göz kırptı, arkalarında, metal raylar üzerinde ilerleyen tramvay tepelerindeki karanlığı mavi elektrik kıvılcımlarla aydınlattı.</p>

  <p>Anna, "Hiç kimseye sana yaklaşmasına izin verecek kadar güvenmedin, değil mi Alex Slanski?" diye sordu, "İçinde hâlâ kendinden başka kimseye güvenmeyen, tek başına dünyanın öbür ucuna kaçan o küçük oğlan var."</p>

  <p>Slanski cevap vermedi, Anna denize baktı, birden ürperdi.</p>

  <p>— Ne var? diye sordu Slanski.</p>

  <p>Anna ellerini ceplerine soktu, konuştuğunda sesinde canlılık kalmamıştı.</p>

  <p>— Bilmiyorum. Sana acayip gelecek; ama içimde her ikimizin kaderinin suyun öteki kıyısında çizildiği gibi bir duygu var. Kulübede olanlar bir işaretti. Senin ve benim gibilerin geçmişinde o kadar kötülük var ki, artık şansımıza da güvenemeyiz.</p>

  <p>— Öyleyse neden bütün bunları unutup söylediğimi yapmıyorsun?</p>

  <p>— Dediğin gibi, belki de kaybedecek bir şeyim olmadığı için.</p>

  <p>Slanski zorla gülümsemeye çalıştı, "Şimdi kim tipik Rus? Her zaman en kötüyü düşünen kim?" Durakladı, "Hâlâ bu operasyona katılmak istediğinden emin misin?"</p>

  <p>Anna ayağa kalkıp Slanski'nin yüzüne baktı, kısa; ama hüzünlü bir bakış. Sonra, "Evet," dedi, "Eminim. Artık geri dönsek diyorum."</p>

  <p><br /></p>

  <p>Akşamın geri kalan bölümünü mutfakta, Massey'yle birlikte silahları, malzemeyi, sahte belgeleri inceleyerek geçirdiler.</p>

  <p>Massey her ikisine birer Tokarev 7.62 ve birer yedek şarjör verdi. Namlusunun büyük bir bölümü kesilmiş, yerine bir susturucu takılmış 7.62'lik bir Nagant revolver çıkardı.</p>

  <p>Silahı Slanski'ye uzattı, adam tabancayı inceleyip cebine kaydırdı, Anna'ya bakıp gülümsedi.</p>

  <p>— Tokarev tutukluk yaparsa diye.</p>

  <p>Slanski'nin üç takım belgesi vardı; biri Kalinin'deki kolektif çiftlikten izinli gelen Bodkin adlı Estonyalı bir işçi, öteki Leningrad'daki 17. Zırhlı Tümen'den izinli Kızıl Ordu yüzbaşısı Oleg Petrovskiy, sonuncusu da Moskova'daki KGB İkinci Kısım'da görevli Binbaşı Georgiy Mazurov adına düzenlenmiş belgeler. Anna'nın da aynı soyadıyla hazırlanmış üç takım belgesi vardı, her birinde Slanski'nin karısı olarak görünüyordu, geçmişteki ilişkilerini kanıtlamak için de, tek tek ya da birlikte çekilmiş fotoğrafları, birbirlerine yazdıkları mektupları vardı.</p>

  <p>Diğer belgeler arasında, hepsi de kalitesiz kartonlara basılmış, bilerek yıpratılmış, siyah beyaz fotoğrafları damgalanmış çeşitli yerel pasaportlar ve çalışma izinleri vardı. Massey kimlikleri ve geçmişlerini özetledikten sonra, "Belgeler şimdiye kadar gördüklerini arasında en iyileri, bu nedenle denetimlerde bir sorun çıkacağını sanmıyorum; ama bunu garanti de edemem," dedi, "Eğer bu sizi rahatlatacaksa tek söyleyebileceğim, kullandığımız uzmanların dünyanın en iyilerinden olduğu, bu belgeler için de ellerinden geleni yaptıklarıdır."</p>

  <p>Anna kendisi için hazırlanan yıpranmış takımı alıp, "Anlamıyorum," dedi, "Nasıl oluyor da böylesine kullanılmış görünüyorlar?"</p>

  <p>Massey gülümsedi, "Savaştan kalma bilindik bir yöntem. Belgeleri hazırlayanlar önce kartonları çok ince zımpara kağıdıyla eskitiyor, sonra da birkaç saatliğine koltukaltlarında taşıyor. İnsan terinde kâğıdı yaşlandıran bir özellik var. Gördüğünüz gibi, kusursuz bir çalışma."</p>

  <p>Anna yüzünü buruşturunca Massey gülümsedi, "Düşünmesi pek hoş değil; ama hayatınızı kurtarabilecek basit bir yöntem. KGB yeni basılmış gibi duran belgeleri gördüğünde kuşkulanıyor. Bazı kâğıtları incelediklerinde de eski görünümü vermek için kimyasal madde kullanıldığını anlıyorlar. Oysa ter yönteminin yakalanması imkânsız."</p>

  <p>İçi ruble desteleriyle dolu deri bir kese alıp, destelerden en kalınını Slanski'ye uzattı. Banknotlar eski ve buruşuktu, kâğıt paranın yanında da bir avuç bozukluk bulunuyordu.</p>

  <p>— Eğer paraya ihtiyacınız olursa, Tallin ve Moskova arasındaki güvenli evlerden istediğiniz kadarını alabilirsiniz, dedi Anna'ya. Yoksa üzeriniz aranır da yanınızda fazla para bulunduğu görülürse, kuşku uyandırırsınız. Tabii yere indikten kısa bir süre sonra durdurulur ve aranırsanız yanınızdaki silahlar, elbiselerden bazıları ve kimlikler sorun olacaktır. Görevin en tehlikeli bölümü indikten hemen sonrasıdır. Maalesef sonradan size karşı kullanılacak kanıtları saklamanın bir yolu yok; ama bu geçici bir tehlike, ondan sonra ne yapacağınıza siz karar verirsiniz. Eğer yanınızdakilerin size sorun olacağına inanıyorsanız, yere indikten hemen sonra bir yere gömün, sonra gider çıkarırsınız. Pekâlâ, biraz da öteki malzemeye bakalım. Paraşüt tulumları kalın yeşil bezden yapılmıştı, yere vardıktan hemen sonra gerekecek malzeme için çok sayıda geniş ceplerle donatılmıştı. Her birinde bir el feneri, paraşütün ağaç dallarına takılması halinde kullanılacak bir bıçak ve gereksiz malzemeyi gömmek için kullanılacak katlanabilir bir kazma kürek takımı vardı. Her biri için kask, gözlük, eldiven ve ısıtıcılı elbise de hazırlanmıştı.</p>

  <p>— Atladığınız yükseklikte hava çok soğuk olacak, dedi Massey. O yüzden yere varana kadar soğuktan donmamak için bu ısıtıcılı elbiseleri giyeceksiniz. Bakalım, terziler işlerini iyi yapmışlar mı?</p>

  <p>İçleri elbise ve kişisel eşya dolu iki eski valizi masanın üzerine koydu, Anna kendininkini alıp üst kata, üstünü değişmeye çıktı.</p>

  <p>On dakika kadar sonra aşağıya indiğinde, saçı basit bir kurdeleyle ensesine bağlanmıştı. Üzerinde kalın yünlü bir etek, kaba ve beyaz bir bluz, yün bir atkı ve boyuna uygun bir pardösü vardı.</p>

  <p>Slanski de üstünü değişmişti, tüvit kasketi, dar ceketi, bacaklarına biraz kısa gelen bol kadife pantolonuyla tam bir Estonya köylüsü gibiydi. Anna onu görünce dayanamayıp güldü, "Bunda gülecek ne var?" diye sordu Slanski.</p>

  <p>— Köyün delisine benziyorsun.</p>

  <p>— Kocanla nasıl böyle konuşursun?</p>

  <p>Massey, "Elbise ve üniformalar gerçek Sovyet malı," dedi, "Savaştan sonra gelen göçmen ve kaçaklardan aldık. Yarın elbiselerinizi giyip alışmanız iyi olur. Memnun musun, Alex?"</p>

  <p>— Pantolonlar dışında, evet.</p>

  <p>Massey gülümsedi, "Yapacak bir şey yok. Maalesef. Kaldı ki Estonya köylülerinin modaya uygun giyindiklerini duymadım. Anna, senin sormak istediğin bir şey var mı?"</p>

  <p>Kız hayır anlamında başını sallayınca Massey, "Öyleyse hemen her şeyi hallettik," dedi, "Bir şey hariç."</p>

  <p>Cebinden küçücük iki teneke kutu çıkardı, kapaklarını açtı, içlerini masanın üzerine boşalttı. Kutulardan birinde sadece iki küçük siyah hap vardı. Öteki kutunun içinden siyah haplardan çok daha büyük, onlarca mavi hap çıktı.</p>

  <p>— Haplarınız. İki çeşit. Biri iyi, biri kötü; ama her ikisi de paha biçilmez. Gördüğünüz gibi, karıştırmamanız için değişik renk ve boylarda.</p>

  <p>— Ne için bunlar? diye sordu Anna.</p>

  <p>— Maviler amfetamin. Ani bir enerji artışı sağlar, yorgunluğu yenmenizi sağlar. Savaş sırasında pilotlar ve özel birliklerce çok kullanıldı. Massey siyah haplardan birini aldı. Bu küçüğe çok dikkat etmeniz gerekecek. Sadece çok acil durumda kullanacaksınız.</p>

  <p>Anna yine sordu, "Ne bu?"</p>

  <p>— Siyanür. Birkaç saniyede öldürür.</p>

  <p><br /></p>

  <p>Geceyarısına doğru Slanski yatağına uzanmış, karanlıkta sigara içiyor, dışarıda kıyametler koparan rüzgârı dinliyordu. Kapının açıldığını duydu, baktığında Anna'yı pamuklu geceliğiyle elinde gaz lambası, eşikte gördü. Fısıldar gibi, "Girebilir miyim?" dedi.</p>

  <p>— Ne var? Ne oldu?</p>

  <p>— Uyku tutmuyor.</p>

  <p>— Gel. Kapıyı da kapa.</p>

  <p>Yatağın ayakucuna oturduğunda saçları dağınıktı, gaz lambası ışığındaki yüzünde çocuksu bir ifade vardı. Slanski kızın titrediğini görüp sordu, "Üşüyor musun?"</p>

  <p>Anna hayır anlamında başını salladı, "Sadece ürküyorum. Galiba birden bütün bunların ölümüne ciddi olduğunu fark ettim. Özellikle de Massey bize hapları verirken. Artık bir oyun gibi gelmiyor. Savaş sırasında Moskova'daki sığınaklarda, insanlar bombalardan korktuğunda, birbirini tanımayanlar bile sarılıp öpüşürlerdi. Bir keresinde sevişen bir çift bile gördüm."</p>

  <p>— Söylediklerin anlaşılır gibi. Tehlike altındaki insan soyunu koruma içgüdüsü. Savaşa gitmeden önce askerler de bu nedenlerle evlenir.</p>

  <p>Anna dudağını ısırdı, "Benim için bir şey yapar mıydın?"</p>

  <p>— Ne?</p>

  <p>— Sadece sarıl. Sımsıkı sarıl. Böyle bir şeyi son yaptığımdan bu yana o kadar çok zaman geçti ki.</p>

  <p>Slanski o zaman Anna'nın yüzünde, onu küçücük bir çocuğa dönüştüren sınırsız korkuyu gördü. Düşündüğünün de ötesinde korktuğunu anladı, gözlerini kızın gözlerine dikerken eliyle yanağını okşadı ve, "Zavallı Anna," dedi.</p>

  <p>Anna'nın kolları adamın boynuna dolanıp sıktı. Sonra örtünün altına, yatağa girdi, sokuldu, hiç nedeni yokken ağlayıp Slanski'yi öpmeye başladı.</p>

  <p>— Seviş benimle.</p>

  <p>Slanski tereddüt edince onu tekrar öptü, diliyle dilini aradı, Slanski sertleştiğini hissetti. Anna'nın geceliğini çıkarıp, külotunu indirirken, kızın vücudu titriyordu. Elleriyle göğüslerin diri yuvarlaklığını okşadı, meme uçlarını hafifçe sıkıp bıraktı, sonra teker teker emdi. Eli kızın karnının üzerinde dolaşırken Anna'nın soluk soluğa nefesini duydu, parmaklarını bacak arasının sıcaklığına indirdi, ıslanana kadar okşamayı sürdürdü.</p>

  <p>Anna tek bir söz bile etmeden adamın sertliğini avuçladı, sonra da üzerine çıkıp girmesine yardımcı oldu.</p>

  <p>Sanki anlaşılmaz bir tutkunun etkisi altındaydılar, vücutları bir umutsuzluğun pençesinde gibiydi, sonunda ikisi de titreyip boşaldılar. Sonra Anna yeniden ağlamaya başladı, tüm vücudunu sarsan katıla katıla bir ağlama.</p>

  <p>— Ne oldu, Anna?</p>

  <p>Cevap vermedi, gözleri yaş dolu bir süre sustu, sonra, "Seninle birlikte Rusya'ya neden geliyorum, bilmek ister misin?" dedi</p>

  <p>— Eğer bana söylemek istiyorsan.</p>

  <p>Her şeyi anlattı. Bitirdiğinde hâlâ ağlıyordu.</p>

  <p>Slanski ona sıkıca sarıldı, "Anna, düzelecek. Endişelenme, Anna."</p>

  <p>Yüzünü okşadı, gözyaşlarının dinmesi çok uzun sürdü. Sonra lambayı üfledi, kız uykuya dalana kadar konuşmadan sarılarak yattı.</p>
</body>
</html>
