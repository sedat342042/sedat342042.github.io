<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Dördüncü Kısım</h3>

  <p><b>Sovyet Sınırı,</b><br />
  <b>23 Ekim</b></p>

  <p>Kar geceyarısından hemen sonra dinmişti, genç kadın ormanın sessizliğinde yatıyor, yüreği yabani kuşların kanatları gibi çarpıyordu.</p>

  <p>Üşüyordu.</p>

  <p>Elbiselerinin ıslaklığı vücuduna işlemişti, saçları ıslaktı, yüzündeki buz gibi teri hissediyordu. Donmak üzereydi, yorgundu, vücudu korkudan ürperiyordu. Daha önce hiç yorulmadığı kadar yorgundu, birden her şeyin bitmesini istedi.</p>

  <p>Son bir saat boyunca, donmuş nehri aşan metal köprünün yanındaki nöbetçi kulübesini gözetlemişti. Arada bir, ısınmak amacıyla bacaklarını ovuyordu; ama bunun pek bir yararı olduğunu düşünmüyordu, iliklerine kadar donmuştu, sıcaklığı ve bitkinliğinin sona ermesini özlüyordu. Üniformasının ceketi kar ve buz kaplıydı, kayınların arkasındaki küçük hendekte yatarken geçmişi değil, o dar metal köprünün ötesindeki geleceğini düşünmeye çalıştı.</p>

  <p>Köprünün Rus tarafındaki küçük ahşap kulübenin iki yanındaki nöbetçileri, aşağı yukarı yürürlerken soluklarından çıkan buharı görebiliyordu. Birinin omzunda asılı bir tüfek vardı, diğerinin göğsünün üstünde de çaprazlamasına asılı bir makineli. Aralarında konuşuyorlardı; ama genç kadın ne söylediklerini anlayamıyordu.</p>

  <p>Solda, kırk metre kadar ötede ahşap bir yapı daha vardı, yanında dalları kardan şekerlenmiş gibi duran bir dizi kayın. Binanın içinde ışık, bacasında da buz tutmuş göğe kıvrıla kıvrıla uzanan bir duman görünüyordu. Diğer nöbetçilerin nöbet dışında o binada dinlendiklerini biliyordu, son yarım saat boyunca kimse binanın sıcaklığından ayrılmamıştı, tek görünen buz tutmuş camların gerisindeki gölgelerdi. Metal köprü, yüksek ağaçlara asılı lambaların ampulleriyle aydınlanıyordu, her iki ucunda da kırmızı-beyaz sınır bariyerleri vardı.</p>

  <p>Ağaçların arasından Finlandiya ışıklarını görebildiğini sandı; ama emin değildi. Sınırın Finlandiya tarafında da bir dizi güçlü ışık, bu kez gri üniforma ve gocuk giymiş nöbetçiler vardı.</p>

  <p>O sırada ani bir hareket hissetti, gözlerini yeniden Rus tarafına çevirdi. Tüfekli nöbetçi, nöbet kulübesine girerken, öteki ağaçların altına doğru yürüdü, işeyip rahatlamak için pantolonunun düğmelerini çözüyordu.</p>

  <p>Genç kadının vücudu ürperdi, ne yapması gerektiğini, eğer hemen harekete geçmezse kısa süre sonra, iliklerine kadar işleyen soğuktan donup kalacağını biliyordu. Karın üzerinde yuvarlandı, eldivenli eli deri kılıfı yokladı, Nagant tabancanın soğuk kabzasını hissetti.</p>

  <p>Tekrar döndü, işeyen nöbetçiye baktı. Zamanın geldiğinin farkındaydı, derin bir nefes aldı. Ayağa kalktığında bacakları korkudan titriyordu. Ağaçların arkasından çıktığında, tabancaya gocuğunun cebine yerleştirdi.</p>

  <p>Farkına bile varmadan kendini nöbetçi kulübesinin önünde buldu, makineli tüfekli nöbetçinin pantolonunu ilikleyip döndüğünü gördü. Kadına sanki hortlak görmüş gibi baktı.</p>

  <p>Ona doğru yürüyen, genç bir kadındı. Yeşil apoletli yüzbaşı üniforması, kışlık subay kasketi bir numara büyük, üniforması ve gocuğu kar ve buzla kaplı bir kadın yüzbaşı. Gözleri çukura kaçmış, dudakları soğuktan çatlamış bir subay.</p>

  <p>Bir an, bir şeylerin yanlış olduğunu düşündü, kendine güvenemedi, daha sonra kendini toparladı, "Özür dilerim Yüzbaşı; ama burası yasak bölge. Lütfen kâğıtlarınız, Yoldaş."</p>

  <p>Nöbetçi makineli tüfeğini indirirken genç kadının yüzüne kuşkuyla baktı; ama elindeki Nagant tabancayı görmedi, hatası bu oldu.</p>

  <p>Tabanca iki kez patladı, nöbetçiyi göğsünden vurup yere fırlattı. Hava sesle canlandı, kuşlar ötüşüp dallardaki yuvalarından havalandı. Bir saniye sonra kulübedeki ikinci nöbetçi koşarak dışarı fırladı.</p>

  <p>Genç kadın ateş etti, nöbetçiyi omzundan vurdu, sonra köprüye doğru koşmaya başladı.</p>

  <p>Arkada, Rus tarafında kıyamet kopuyordu. Sirenler öttü, sesler yükseldi, askerler koşarak nöbetçi barakasından fırladı. Elli metre ötedeki Finlandiya barikatına doğru koşarken, elindeki tabancayı fırlattı, nefes almakta güçlük çekiyordu ve kalbi çatlayacakmış gibi çarpıyordu, arkasından durmasını haykıran sesi belli belirsiz duydu.</p>

  <p>Önünde, nereden çıktıklarını anlamadığı gri üniformalı Finlandiyalı nöbetçilerin tüfeklerini doğrulttuklarını, ona doğru bağırdıklarını gördü.</p>

  <p>Otuz metre gerisinde nişan alan Rus sınır nöbetçisini görmesi imkânsızdı; ama silahın çatırtısını duydu, merminin hemen sağındaki karları havaya püskürttüğünü ve daha sonra metal köprünün kenarına çarparak sektiğini gördü.</p>

  <p>Sonra başka bir tüfek patladı, birden ileriye doğru fırlatıldığını hissetti, dengesini kaybetti, koltukaltındaki dayanılmaz acıya rağmen, ellerini sallayarak köprünün ucuna koşmaya devam etti.</p>

  <p>Finlandiya barikatının önünde yere yığılırken, acıyla haykırdı. Güçlü eller vücuduna yapıştı, onu bir kenara taşıdı.</p>

  <p>Genç bir subay, solgun bir yüzle nöbetçilere emirler haykırdı; ama söylenenlerden hiçbirini anlayamadı. Ötekiler kanlı elbiselerine yapışıp onu nöbetçi barakasına taşıdı.</p>

  <p>Siren sesleri devam ediyordu; ama şimdi sadece koltukaltındaki acıyı ve bitkinliğini hissediyordu. Sanki kafasının içindeki baraj yıkılmış, bütün korkusu ve yorgunluğu akmaya başlamıştı. Artık ağlıyordu, sonra her şey belirsizleşmeye görüntüler kaybolmaya, sesler işitilmemeye başladı.</p>

  <p>Genç subay yüzüne bakıyordu, adamlarından birine doktor getirmesi için seslendiğinde, genç kadın subayın sesindeki endişeyi duydu.</p>

  <p>Gözlerini kapadı.</p>

  <p>Sonra tek hatırladığı, karanlıktı.</p>

  <p>Tatlı, rahatlatıcı, acısız karanlık.</p>

  <p><br /></p>

  <p>Finlandiya Karşı Casusluk Örgütü'ndeki SUPO görevlisi en yakındaki Lappeenranta Kışlası'ndan uçakla geldi. Kırklarının başında, ince yüzlü, sivil giyimli bir adamdı, koyu renk elbisesi zayıf vücuduna bol geliyordu. Çukur gözleri dikkatli ve mesafeliydi, daha çok işiyle evli bir adama benziyordu.</p>

  <p>Kendini Müfettiş Ukko Jäntti olarak tanıttı, yaşlı doktor bir hastane yatağında uyuyan genç kadını gösterdiğinde, ona uzunca bir süre baktı.</p>

  <p>Yirmilerin başlarında, en fazla ortalarındadır, diye düşündü. Gözleri kapalıydı, gözlerinin çevresi çökük ve koyuydu, bir yanına dönmüş, elinin bir parmağını dudaklarının üzerine koymuş, çocuk gibi uyuyordu.</p>

  <p>Koyu renk saçları kısa kesilmişti, saçların arasından görülen pembe kafa derisi, saçının vahşice kesildiğini belli ediyordu. Dudaklarında donma yaraları, yüzünün büyük bir bölümünde de mor lekeler görülüyordu. Sıskaydı, sanki vücudu çırılçıplakmış gibi, damarları ve kasları görünüyordu. Subay bütün bu koşullara rağmen, kızın son derece güzel olduğunu düşündü. Beyaz çarşafın altından belli olan kalçasının yuvarlaklığına ince uzun bacaklarının şekline beğenerek baktı.</p>

  <p>Sonunda doktora döndü, "Durumu nasıl?"</p>

  <p>— Bu haldeki biri için oldukça iyi. Kurşun fazla zarar vermemiş. Asıl sorun, genel sağlığı. Çok kötü bir halde.</p>

  <p>Genç kadın uykusunda döndü, acı çeken bir hayvan gibi inledi, tekrar sessizliğe büründü.</p>

  <p>Subay, "Konuşabiliyor mu?" diye sordu.</p>

  <p>— Biraz önce kendine geldi. Yine de bütün o uyuşturuculardan sonra kafası pek de yerinde değil. Ona bir yirmi dört saat daha tanıyın, sonra istediğiniz gibi konuşursunuz.</p>

  <p>— Ama hiçbir şey söylemedi mi?</p>

  <p>Doktor omuzlarını silkti, "Durmadan iki isim tekrarladı, İvan ve Saşa. Hepsi bu."</p>

  <p>Subay göğüs cebinden bir not defteri çıkardı, bir iki satır çiziktirdi, sonra başını kaldırdı.</p>

  <p>— Ne diyorsunuz, Doktor, iyileşecek mi?</p>

  <p>Doktor gözlüklerini çıkardı, "Kurşun neredeyse hiçbir şeye değmemiş. Böbreklerine değmediği için talihli doğrusu. Ama donma yaraları çok acı veriyor, sağlığı da çok kötü. Anladığım kadarıyla en az birkaç saat açıkta kalmış. Böylesine aşırı soğuklarda, hâlâ hayatta olması bir mucize. Öte yandan, son derece de kötü beslenmiş." Doktor subaya baktı, "İki Rus nöbetçisi vurduğunu duydum. Bu doğru mu?"</p>

  <p>— Birini öldürdü, ötekini yaraladı. Yüzüne bakınca insan inanamıyor, değil mi? O kadar masum görünüyor ki. Subay gülümsedi. Kış Savaşı sırasında bunun gibiler epey işimize yarardı doğrusu.</p>

  <p>— Ya Ruslar? Kız hakkında bilgi verdiler mi?</p>

  <p>— Her zamanki gibi, onların tarafından biri sınırı geçtiğinde, kıyameti koparıyorlar, biz de her zamanki gibi aldırmıyoruz. Tabii onu geri istiyorlar. Onun bir ceza kampından kaçmış adi bir suçlu olduğunu söylüyorlar. Omuzlarını silkti.</p>

  <p>Sınırın yayan beş saat ötesinde, Kuzey Kutup Dairesi'nin yüz kilometre ötesinde, Uhta yakınında bir kamp var, belki de dedikleri doğru. Bir kamp nöbetçisini de öldürdüğü söyleniyor. Adının Anna Horev olduğunu da söylediler.</p>

  <p>Doktor kaşlarını çattı, sonra konuştu, "Size bir şey göstereyim."</p>

  <p>Kızın kolunu kaldırdı, geceliği sıyırdı. SUPO subayı bileğinin hemen üstüne mavi renkli mürekkeple kazınmış rakamları gördü.</p>

  <p>Başını evet anlamında salladı, "Ruslar en azından kamp konusunda doğru söylemiş. Tüh, tevekkeli değil, ölüye benziyor. O kamptaki zavallıların çoğu gıdasızlıktan ölüyor."</p>

  <p>Subay bilekteki rakamları not edip doktora döndü, "Bana söyleyebileceğiniz başka bir şey var mı?"</p>

  <p>Doktor omuzlarını kaldırdı, "Bir şey var, var ama, sizin için önemli olup olmadığını bilmiyorum."</p>

  <p>Subay belli belirsiz gülümsedi, "Bizim için her şey önemli. Anlatın."</p>

  <p>Doktor uzanıp genç kızın üzerindeki beyaz hastane sabahlığını kaldırdı. Kızın midesi üzerindeki küçük; ama görülebilir yarayı işaret etti.</p>

  <p>— Bence geçen bir ya da iki yıl içinde bir doğum yapmış, dedi. Sezaryenle.</p>

  <p>Doktor subayın başını hafifçe salladığını, defterine bazı şeyler yazdıktan sonra kapatıp göğüs cebine yerleştirdiğini gördü. Sordu, "Ona şimdi ne olacak? Ruslara geri mi gönderilecek?"</p>

  <p>Subay uyuyan kadının yüzüne bakarak omuzlarını silkti, "Bu kararı ben vermiyorum. Ama kim olursa olsun, gerçekten de kaçmak istediği kesin. Buraya kadar varmış olması bir mucize. Öylesine bir havada beş saat geçirmek, bir ayının bile taşaklarını dondurur."</p>

  <p>— Üzerindeki üniformayı nasıl açıklıyorsunuz?</p>

  <p>— Tanrı bilir. Belki de çalıntı.</p>

  <p>— Peki, ona ne yapılacak sizce?</p>

  <p>— Bizlerden birileri gelip onunla konuşacak.</p>

  <p>— Yani haberalmadan mı?</p>

  <p>Subay gülümsedi, "Onlar da var. Ben Helsinki'deki Amerikalı dostlarımızı kastetmiştim. Doktor, eğer daha farkına varamadınızsa söyleyeyim, bizim bu küçük ülkemiz her geçen gün kızışan bir Soğuk Savaş’ın hemen kıyısında. Şu kız iki nöbetçi vurup sırtında bir Kızıl Ordu üniformasıyla sınırı geçti. Amerikalılar onunla bir sohbet etmek isteyeceklerdir, sizce de öyle değil mi?"</p>
</body>
</html>
