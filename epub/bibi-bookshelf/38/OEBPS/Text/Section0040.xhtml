<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Sekizinci Kısım</h3>

  <p><b>Bylandet Adası</b></p>

  <p>O akşamüstü, saat sekizi biraz geçe, Massey mutfaktaki sobanın yanında ellerini ısıtırken, Slanski'nin merdivenlerden indiğini duydu.</p>

  <p>Üzerinde bütün gün giymiş olduğu köylü elbiseleri vardı, ancak altına giydiği ısıtıcılı giysilerle olduğundan da şişman görünüyordu. Elinde küçük ve yıpranmış bir valiz taşıyordu.</p>

  <p>Massey, "Her şey hazır mı?" diye sordu.</p>

  <p>— Olabildiği kadar, dedi Slanski. Janne nerede?</p>

  <p>— Uçağa yakıt doldurduktan sonra buzun üzerine kalkış için gerekli ışıkları yerleştirecekti. Onun yapmasını tercih ederim. Dışarısı bir kızak köpeğini bile donduracak kadar soğuk. Anna hazır mı?</p>

  <p>— Isıtıcılı elbisesini giyiyor. Neyin var, Jake? Pek mutlu görünmüyorsun.</p>

  <p>— Otur, Alex.</p>

  <p>Slanski masanın üzerine ilişti, Massey de bir iskemle çekti. Bakışlarını Slanski'ye çevirdiğinde, yüzü çok ciddiydi, "Açıklanmasını istediğim bir iki konu var Alex, hepsi de Anna'yla ilgili."</p>

  <p>Slanski bir sigara yaktı, "Başla öyleyse."</p>

  <p>— Ne olursa olsun, ona acı çektirilmesini istemiyorum. Ne KGB tarafından ne de bir başkası.</p>

  <p>— Bu da ne demek oluyor?</p>

  <p>— Senden hoşlanıyor, Alex, çok belli. Birlikte tehlikeli bir göreve giden bir kadınla bir erkeğin, rahatlık için de olsa, birbirlerine yaklaşmaları kaçınılmaz. Oysa ben onun görev sırasında gereksiz tehlikeye atılmasını, senin fazla yakınında bulunarak acı çekmesini istemiyorum. Geri dönebilme ihtimali var. Sen onun kadar şanslı olmayabilirsin.</p>

  <p>Slanski kendini savunur gibi, "Sanki Anna'ya kişisel bir ilgi gösterir gibisin," dedi.</p>

  <p>Massey bir an düşündü, özenle kullanacağı kelimeleri aradı, "Çoğu kişiden fazla acı çekti," dedi, "Onu korumak istiyorum, diyelim. Onun en az acıyla geri döndüğünü görmek istiyorum."</p>

  <p>— Ben de öyle.</p>

  <p>Massey tereddüt etti, "Öyleyse istediğimi yapacaksın?"</p>

  <p>Slanski ayağa kalktı, "Benim niyetim Anna'ya acı çektirmek değil. Ama ikimizin arasında olacakları kontrol edemem, Jake. Anna'ya karşı söylediğinden fazla şeyler duyduğumu sanıyorum, belki sen de öyle; ama o zaman bunları daha önce düşünmen gerekirdi."</p>

  <p>Massey bir dakika kadar sessiz kaldı, yüzü üzüntülüydü, "Öyleyse bana söz ver," dedi, "Eğer sırtınız duvara dayanır da yakalanmak üzere olduğunuzu, Anna'nın siyanür hapını yutacak kadar zamanı kalmadığını düşünürsen, o KGB piçlerinin eline canlı geçmemesini sağla."</p>

  <p>Slanski bir süre cevap veremedi, Massey'nin yüzündeki samimi endişeyi görünce, "İşlerin buraya varmayacağını umalım," dedi.</p>

  <p><br /></p>

  <p>Anna beş dakika sonra merdivenlerde göründü; onun da içinde ısıtıcılı elbise, üstünde köylü kıyafeti vardı, bütün bu giysilerle bir balona benziyor, Slanski gibi o da elinde ufak bir valiz taşıyordu. Masanın üzerinde bir şişe votka ve kadehler vardı, Slanski üç kadeh doldurdu, kadehlerden birini Massey'ye, diğerini de Anna'ya uzattı.</p>

  <p>— Sinirli misin?</p>

  <p>Anna, Slanski'ye baktı, aralarından bir akım geçti, sonra, "Titriyorum," dedi.</p>

  <p>Slanski gülümseyip kadehini kaldırdı, "Aldırma, sen farkına varmadan geçer."</p>

  <p>Massey sobanın başından ayrıldı. Bir süre Anna'ya baktı, kadehini boşaltıp, "Pekâlâ, her şeyi son bir kez gözden geçirelim," dedi, "Önce ceplerinizi boşaltın. Çantanı da, Anna."</p>

  <p>Üzerlerindekileri iki ayrı yığın halinde masanın üstünde topladılar, Massey her şeyi gözden geçirdi, "Güzel, her şey düzgün. En son isteyeceğimiz yanınızda sizi ele verebilecek kişisel bir şey götürmeniz. Mesela çiklet ya da New York'ta yapılmış bir mücevher, yüzük ya da kolye. Bazen başımıza geliyor. İnsanlar korku ve heyecandan unutuveriyor."</p>

  <p>Massey odanın köşesini, paraşütlerin, bezden atlama tulumlarının, kaskların, gözlüklerin ve eldivenlerin durduğu yeri gösterdi. Saarinen için de fazladan bir paraşüt vardı.</p>

  <p>— Bunlar Janne harekete hazır olana kadar bekleyebilir. Bir şey daha. Atladıktan sonra herhangi bir nedenle birbirinizden ayrılmak zorunda kalırsanız ya da yere indikten sonra temas kuracağınız kişiyle buluşamazsanız, buluşma yeriniz Tallin'deki merkez tren istasyonunun ana platformu olacak, sabah saat dokuzda. Eğer içinizden biri ya da karşılayıcınız gelmezse, ertesi gün, size söylediğim güvenlik önlemlerini alarak gideceksiniz, yalnız bu kez saat onda. Eğer üçüncü gün de buluşamazsanız, başınızın çaresine bakarsınız. Yapacak bir şey yok. Sormak istediğiniz bir şey?</p>

  <p>Anna, "Bizi kimin karşılayacağını bana hiç söylemedin," dedi.</p>

  <p>— Estonya direnişinin bir üyesi. Sana bundan fazlasını maalesef söyleyemem, Anna, ya yakalanırsan?</p>

  <p>Anna kuşkulu gözlerle Massey'ye baktı, bir şey söylemedi; Massey elini usulca kızın koluna koydu, "Slanski'den ayrılmamaya çalış, her şey yolunda gider."</p>

  <p>Kapı dondurucu bir soğukla birlikte açıldı, Saarinen elinde dayanıklı bir el feneriyle göründü. Pilot elbisesinin üzerine sarı muşambadan bir yağmurluk giyip, boynuna kaşkol bağlamıştı, elinde de kalın yün eldivenler vardı.</p>

  <p>— Tanrım, ne gece! dedi kapıyı kapatırken. Elbiselerini silkeleyip votka şişesini gösterdi. Böyle bir şişeye ihtiyacım olabilirdi.</p>

  <p>Massey, "Böylesi aptallık olmaz mı?" diye sordu.</p>

  <p>Saarinen sırıtıp eldivenlerini çıkardı, "Rahatla, Jake içkiliyken uçmam. Tek bir bacak yeterince ağır bir ceza. Evet, uçağın deposu doldu. Gördüğüm kadarıyla sizler de hazırsınız." Saatini kontrol edip Anna ve Slanski'ye döndü, "On dakika daha. Yavaş yavaş şu atlama tulumlarını giyseniz?"</p>

  <p>Anna ve Slanski tulumları giyerken, Massey Finlandiyalının yanına yaklaştı, "Hava nasıl olacak?"</p>

  <p>— Beklediğimden de sert; ama endişelenme. Daha beterini gördüm.</p>

  <p>Birden tavandaki ışık göz kırpmaya başladı, Saarinen başını kaldırıp, "Lanet olsun!" dedi, "Anlaşılan jeneratör bir oyun oynayacak. Pekâlâ, önemli bir şeyden söz etmek istiyorum, Jake."</p>

  <p>Saarinen öğleden sonra Massey'ye jeneratörü nasıl çalıştıracağını göstermişti, şimdi de odanın köşesindeki küçük masaya yöneldi, üzerindeki kalın bezi kaldırdı. Bezin altından radyoya benzer, kadranlar ve düğmelerle dolu bir alet göründü.</p>

  <p>Massey yaklaştı, "Nedir bu?"</p>

  <p>— Bir telsiz. Ya da daha doğrusu, inişimde yardımcı olacak bir radyo. Anteni dışarıda, hangarın damında.</p>

  <p>— Radyo ne işe yarayacak?</p>

  <p>Saarinen gülümsedi, "Evin işareti, Jake. Bana elli mil öteden koordinat ve Mors sinyalleri verecek. Biz havalanmadan önce, aleti çalıştır. İşte, böyle." Telsizin üzerindeki düğmeyi çevirdi, kadranda yeşil bir ışık göründü, "Aküsünü yeni doldurdum, jeneratörden daha güvenilir, herhangi bir sorun çıkacağını sanmam. Ama eğer bu yeşil ışık sönerse, akü boşalmış demektir. Böyle hiç olmaz ya, eğer olursa, telsizi jeneratöre bağlarsın."</p>

  <p>Duvardaki bir prize kadar uzanan kabloyu gösterdi, "Ama ne olursa olsun, jeneratörü çalışır durumda tutman gerek. Yoksa sinyali kaybedersem, geri dönüp burayı bulmakta güçlük çekerim. Üstelik jeneratörü istememin bir nedeni daha var. Dışarıya buzun üzerine geçici pist ışıkları yerleştirdim."</p>

  <p>— Ya çevrede başka uçak varsa, radyo sinyallerine gelmezler mi?</p>

  <p>— Bu gece havada fazla uçak olacağını sanmam. Üstelik benim frekansıma ayarlanmış olmaları gerekir, oysa benim kullandığım Helsinki çevresindeki askeri ve sivil uçaklarınkinden çok farklı."</p>

  <p>Massey başıyla onayladı. Saarinen masanın yanına gelip votka şişesini aldı. Kadehleri ağzına kadar doldurdu, kendine de küçük bir damla ayırdı.</p>

  <p>Slanski ve Anna yeşil atlama tulumlarını giymiş, gözlük ve kasklarını takmışlardı. Eldivenleri giymeden önce beklediler.</p>

  <p>Saarinen gülümseyip kadehini kaldırdı, "Anlaşılan bir ömür sürdürdüğüm geleneğimi bozacağım. Son bir şans dilemesi için dudaklarımı ıslatacak kadar da olsa. Kiplss."</p>

  <p>Kadehi başına dikti, ötekiler de.</p>

  <p>Massey odada gittikçe artan gerginliğin farkındaydı. Neredeyse elle tutulacak kadar gerçek bir gerilim. Kadehini masanın üzerine bırakıp önce Anna ve Slanski'ye, sonra Saarinen'e baktı.</p>

  <p>— Hazır mıyız?</p>

  <p>Saarinen evet anlamında başını sallayıp gülümsedi, "İleri ve yukarı."</p>

  <p>El fenerini ve paraşütünü aldı, ötekiler onu izleyip kapıdan çıktılar.</p>

  <p><br /></p>

  <p>Helsinki'nin Malmi Havaalanı'nda Finlandiya Hava Kuvvetleri irtibat bürosunun harekât merkezi olarak çalışan küçücük oda, köşede kıpkırmızı yanan sobaya rağmen, buz gibiydi. Filo komutanı Palace Otel'deki bir akşam yemeğinden çağrılarak getirtilmişti, masanın ardındaki nöbetçi subaya bakarken, gözlerinde yemeğinin yarıda kesilmesinden ne kadar rahatsız olduğu okunuyordu.</p>

  <p>— Ciddi olamazlar, Matti?</p>

  <p>Nöbetçi subayı yirmilerinde, uzun boylu ve zayıf biriydi. Hava Kuvvetleri gocuğuyla eldivenleri giymiş, kaşkolünü takmıştı; ama şapkasının altına geçirdiği, pek de askeri görünüşlü olmayan kulaklıktan onu gülünç yapmıştı; hiç olmazsa kulaklarının donmasını önlüyorlardı ya.</p>

  <p>— Maalesef, efendim. Birinci öncelik dediler. Eğer uçak havalanmayı başarırsa, Rus hava sahasına girmeden önce durdurulacak.</p>

  <p>— Savunma Bakanlığı'ndakiler çıldırmış olmalı. Böyle bir havada uçmamızı nasıl isterler? Neler oluyor? Nerede şifreli talimat, hani belgeler?</p>

  <p>Nöbetçi subay omuzlarını silkti, "Keşke size cevap verebilseydim, efendim. Ama bakanlıktaki omzu kalabalıkları bilirsiniz. Bize mantar muamelesi yaparlar, pisliği bize temizletip hiçbir açıklama yapmazlar. Her şey gizli dediler. Yazılı emir ya da talimat verilmeyecek."</p>

  <p>Filo komutanı hayır anlamında başını kuşkuyla salladı, "Çok olağandışı. Emirlerin tekrarlanmasını isteyeceğim."</p>

  <p>— Ben istedim bile, efendim. Telefonla ordu komutanını aradım. Emri doğruladılar.</p>

  <p>— Pilotların hayatını tehlikeye attığını görmüyor mu? Böyle bir havada bir balona ihtiyacım var.</p>

  <p>Nöbetçi subay omuzlarını silkti, "Maalesef emirler çok açık, efendim. Ne pahasına olursa olsun, uçak durdurulacak."</p>

  <p>— Ne tip, bu uçak?</p>

  <p>— Emin değiller; ama büyük ihtimalle Norseman C-64. Yine de emin olabileceğimiz bir şey var. Bu gece havadaki tek hafif uçak olacak. Muhtemel rotaları çıkardım.</p>

  <p>Filo komutanı nöbetçi subayın uzattığı kâğıdı inceledi, sonra ayağa kalkıp pencerenin yanına gitti. Dışarıdaki yükleme sahasını aydınlatan Klieg ampullerinin ışığında, tipinin savurduğu karı görebiliyordu. Harekât odası üç Focke-Wulf'ün tutulduğu büyük ahşap hangarın arka bölümündeydi.</p>

  <p>Almanlar bu yaşlı uçakları sekiz yıl kadar önce, uçmalarını sağlayacak bollukta yedek parçayla birlikte bırakıp çekilmişlerdi. Focke-Wulf'un ilkel radarları böyle bir havada bir Çingene'nin falı kadar bile iş göremezdi. Dışarıdaki gibi bir havada uçacak uçakların en iyisi de değillerdi; üstelik fırtına giderek şiddetini artırıyordu. Bulutların içinde koşullar çok daha kötü olacaktı.</p>

  <p>Filo komutanı dönüp içini çekti, "Anlaşılan, elimizden söylenenleri yapmaktan başka bir şey gelmiyor. Yine de bakanlığı kendim arayacağım, emin olmak için. O uçağı düşürme emri aldığımızı söyledin, değil mi?"</p>

  <p>— Emirler böyleydi, efendim. Hiç kuşku yok.</p>

  <p>Komutan çenesini kaşıyıp derin bir nefes aldı, "Belki de aceleyle kaçmaya çalışan bir Rus casusu? Böyle bir havada başka kim uçmaya cesaret edebilir ki? Tek söyleyebileceğim umarım o piçi yakalamak için gösterdiğimiz gayrete değer."</p>

  <p>Nöbetçi subaya başıyla işaret edip telefonu kaldırdı, "Pekâlâ Matti. Bizimkilere hazırlanma emrini ilet. Çocukları çok dikkatli olmaları için uyarsak iyi olur. Yukarısı epey kötü görünüyor."</p>

  <p><br /></p>

  <p>İki Ford, Espoo anayoldan çıkıp sola döndü, Bylandet Adası'na giden dar yola saptı.</p>

  <p>Branigan öfkeyle dişlerini gıcırdatıyordu. Saatine baktı, sekizi on geçiyordu. Spjutsund yakınlarındaki pilotu ziyaret, zaman kaybından başka bir şey olmamıştı. Herif birkaç gece önce fazlasıyla içip kaymış, düşerken de bacağını kırmıştı. Haftalarca uçamayacaktı. Yollar da kötüydü, hem kar, hem de buz vardı. Kaybedilmiş bir koca saat.</p>

  <p>Sabırsızlıkla SUPO subayına baktı, "Ada çevresindeki polis karakollarından ne haber? Onlarla temas kuramaz mıydık?"</p>

  <p>Stenlund anlayışla gülümsedi, "Onu düşündük, Bay Branigan. Ama yaptığımız işin gizli olduğunu, aradıklarımızın silahlı ve tehlikeli olabileceğini söylemiştiniz. Bylandet Adası'na en yakın karakol arabayla yarım saatlik yolda; ama karakol polislerinde sadece bisiklet var. Bu havada, onlardan daha önce varırız."</p>

  <p>Branigan öne eğilip şoförün omzuna dokundu, "Daha hızlı gidemez miyiz?"</p>

  <p>Direksiyonda oturan elçilik görevlisi endişeliydi, "Eğer hızlanırsam yolun kenarına yuvarlanırız. Yollar felaket."</p>

  <p>— O kahrolası ayağını bastır.</p>

  <p>Şoför tereddüt etti, sonra gaz pedalına usulca yüklendi.</p>

  <p>Branigan, Stenlund'a döndü, "Daha ne kadar var?"</p>

  <p>Finlandiyalı omuzlarını silkti, "Tabii yola bağlı. On dakika?"</p>

  <p>Ford hızlanırken birden kaymaya başladı, sonra kıç attı. Şoför direksiyonla savaşıp arabayı doğrultmaya, tekerleklerden birinin yol kenarındaki çukura girmesini önlemeye çalıştı. Arkadaki araba ani bir fren yaptı, yolun üzerinde kayıp durdu. Branigan ve Stenlund arkaya baktıklarında şoförün yoldan çıkmamak için çılgınca bir savaş verdiğini gördüler.</p>

  <p>Kendi şoförleri derin bir nefes aldı.</p>

  <p>Stenlund cebinden bir mendil çıkarıp alnını kuruladı, sonra Branigan'a baktı.</p>

  <p>— Dediğim gibi. On dakika. Tabii, eğer sağ kalırsak.</p>

  <p>Branigan adama döndü, bir şey söylemedi.</p>

  <p><br /></p>

  <p>Karanlık denizi yutmuş gibiydi, gökyüzü ise simsiyah.</p>

  <p>Dördü de peş peşe hangara doğru yürürken rüzgâr derilerini dağladı. Saarinen en önde, el feneriyle yol gösteriyordu.</p>

  <p>Jeneratörden çıkan uzun elektrik kablosu buzun üzerinde yılan gibi kıvrılarak ilerliyordu, Massey ile Slanski hangar kapılarını açarken, Saarinen duvardaki bir düğmeye dokundu. Buzun üzerinde bir sıra sarı ışık parladı, yüz metre ötede, karanlığın içinde kayboldu.</p>

  <p>— Kalkış ışıklarımız. Basit; ama etkili, dedi Saarinen, Massey'ye. Işıkları söndürme, kısa zamanda dönerim. Motorun üzerindeki battaniyeyi kaldırdı, kayakların kilidini çözdü.</p>

  <p>— Tamam, bu bebeği dışarı çıkaralım.</p>

  <p>Hep birlikte Norseman'ı iterek buzun üzerinde kaydırdılar. Uçak iki metre kadar kayıp, durdu. Saarinen motoru çalıştırırken geri çekilmelerini söyledi, kapıyı açıp uçağa girdi.</p>

  <p>Bir iki dakika sonra uçağın motoru çalıştı, pervane dönerken gürültü daha da arttı, öfkeli dev bir eşek arısının vızıltısına benzedi. Saarinen göstergelere bakıp, uçuş sistemlerini denetlerken, Massey gözünü göğe çevirdi.</p>

  <p>Fırtına şiddetleniyordu. Çevrelerine düşen kar fazlalaşmıştı. Anna ve Slanski paraşütlerini uçağa attılar, oysa yanlarında yıpranmış bavulları, atlama tulumları, kaskları ve gözlükleriyle gülünç görünüyorlardı.</p>

  <p>Massey baktığında, Saarinen motor gürültüsünü bastırmak için bağırdı, "Ne zaman isterseniz." O sırada yukarı, göğe bakıp dudaklarını büzdü.</p>

  <p>Massey yaklaşıp pilot kapısını açtı, kafasını sokup sordu, "Ne var?"</p>

  <p>Saarinen hayır anlamında başını salladı, "Yukarıda gerçek bir kargaşa olacağa benziyor."</p>

  <p>— Kalkabilir misin?</p>

  <p>Saarinen sırıttı, "Mesele değil. Ben asıl dönüş yolculuğundan korkuyorum. Hava o zaman daha da kötüleşecek. Telsizin üzerindeki yeşil ışığın sönmemesine dikkat et."</p>

  <p>Massey geri çekilirken Saarinen, Slanski ve Anna'ya seslendi, "Artık hareket etsek, iyi olacak. Burada daha fazla beklemek istemiyorum."</p>

  <p>Slanski tepelerindeki korkutucu kara buluta baktı. Kar daha da şiddetlenmişti. Saarinen'e döndü, "Bu kuşun güvenli olduğundan emin misin?"</p>

  <p>— Tabii. Anna'ya gülümsedi. Herkes binsin. Bu sandığı havalandıralım.</p>

  <p>Havada herkesin hissettiği bir gerginlik vardı. Massey, Slanski ve Anna'ya döndü, "Anlaşılan, yolun başına geldik," dedi.</p>

  <p>Önce Slanski'nin, sonra da Anna'nın elini sıktı, "İyi şanslar."</p>

  <p>Söylenecek başka bir şey kalmamıştı. Anna bir an tereddüt etti, sonra eğilip Massey'yi dudaklarından öptü.</p>

  <p><i>— Do svidaniya,</i><a href="../Text/Section0079.xhtml#Footnote0017" id="Feedback0017"><sup>[17]</sup></a> Jake.</p>

  <p>Massey bir süre kadının donmuş yüzüne baktı; ama bir şey söylemeye fırsat bulamadan Anna, peşinde Slanski, uçağa binmiş ve kapıyı kapatmıştı. Geri çekildi.</p>

  <p>Saarinen zaman geçirmeden motor devrini yükseltti, Massey'nin çevresindeki kar tipi gibi havalandı. Uçak ilerlemeye başladığında, kabinin içindeki yüzlere baktı; Saarinen kontrollerle uğraşıyor, Anna ve Slanski arkada oturuyordu.</p>

  <p>Başparmağını havaya kaldırıp başarı işareti yaptı, Slanski'nin karşılık verdiğini gördü.</p>

  <p>Kayaklar sarı ışıklar boyunca kaymaya başladığında bir çatırtı oldu. Bir an sonra, Saarinen gazı çektiğinde kuvvetli bir gümbürtü duyuldu. Pervane havayı ısırmadan önce bir saniye kadar tereddüt etti, sonra Norseman hızlandı.</p>

  <p>Gereken hıza çıkmaları iki saniye sürdü, küçük uçak donmuş denizin engebeli yüzeyini okşamaya başladı.</p>

  <p>Daha sonra motorun sesi rüzgâra kapılıp azaldı, küçük uçak karanlıkta ve tipinin içinde kayboldu.</p>

  <p><br /></p>

  <p>On beş bin fit yukarıda, kapkara bulutların üzerinde, yirmi bir yaşındaki Teğmen Arkadiy Barsenko, gökyüzünde göz kırpan yıldızların Sovyet Hava Kuvvetleri'ne bağlı Mig 15P'nin camında yansımalarını seyretti. Neredeyse uyuyakalacaktı. Esnedi. Klimov turbojet motorun sesi kulaklarında uğuldadı, içi kürk kaplı deri eldiveniyle burnunu kaşıdı.</p>

  <p>Lanet olsun.</p>

  <p>Tallin'deki askeri gazinoda, ayaklarını sobanın karşısında ısıtmayı tercih ederdi. Aşağıdaki fırtınaya bakınca, uçmak için çılgın olmanın gerekeceği bir geceydi; ama Leningrad'daki üssün komutanı devriye uçuşlarının devam etmesini, mürettebatın da her zamankinden daha dikkatli olmasını istemişti.</p>

  <p>Çılgın herif.</p>

  <p>Barsenko eldivenli parmak uçlarını gösterge tablosunda gezdirip sırıttı.</p>

  <p>Harika bir uçaktı şu son model Mig. Saatte bin kilometre, uçağın arka tarafına kapatılmış bir jaguar sürüsü gibi homurdanan bir motor. Böyle bir uçakla o Almanlara gökleri dar ederdi, hiç kuşku yok. Başparmağıyla levyenin ucundaki kırmızı kapağa usulca dokundu. Menteşeli kapağın altında çifte 23 milimlik topla 37 milimliği ateşleyen plastik düğmeler vardı.</p>

  <p>Düşman uçaklarını düşürme fikrinden çok hoşlanıyordu. Uçağın alevler içinde döne döne düşmesini. Böylesi sıkıcı bir devriye görevinde olacak şey değil, tabii. Yine de kalkmak, fırtınanın içinde, bir mermiden hızlı tırmanmak eğlenceli olmuştu. Uçak beyaz boşluktan geçerken şahlanıp sarsılmış, sonra da bulutları yararak parlak gökyüzüne ulaşmıştı. Hiçbir zaman bıkmayacağı, hayranlık uyandırıcı bir şey.</p>

  <p>Finlandiyalılara gelince... siktir et!</p>

  <p>O rengeyiği yiyici salaklar Rus hava sahasına girmeye cesaret edemezlerdi. Doğru, 1940'ta güçlü Kızıl Ordu'yu Karelya'da durdurmuşlardı, bunu kabul etmek gerekirdi. Ölenlerin arasında Barsenko'nun babası da vardı. Buraya tayin edilmeyi özellikle istemesinin nedeni de buydu. Fırsat çıkar da Finlandiyalılardan biri burnunu Rus hava sahasına sokmaya cesaret ederse, orospu çocuğunu havaya uçurmak için.</p>

  <p>Mig ani hava boşluğunda sarsıldı, sonra toparlandı. Barsenko göstergeleri denetledi. Her şey yolunda, kadranların üzerindeki beyaz ibreler gereken doğrultudaydı.</p>

  <p>Altı dakika sonra, uçağın burnunu Tallin'e, üsse döndürmeye hazır edecekti. Subay gazinosunda iki büyük bardak votka sonra doğru Magda'nın yanına. O koca memeli Estonyalı külotunu indirirken, Mig'den bile hızlıydı. Barsenko onu bekleyen zevki düşünerek keyifle sırıttı.</p>

  <p>Uçakta o yeni radarlardan vardı, aletin düğmeleriyle oynadı, sonunda ekranda Mig'in anteninin hemen altındaki buluta çevrili olduğunu gördü. Yeşil ışıklı ekrana baktı, parazitten başka bir şey yok.</p>

  <p>Birden radar ekranında parlak beyaz bir nokta gördü, yirmi mil önünde ve altında. Sonra bir tane daha. Bir üçüncüsü. Üç beyaz nokta.</p>

  <p>Kayboldular.</p>

  <p>Lanet olsun!</p>

  <p>Barsenko uyandı, gözlerini ovuşturdu. Gerçekten de bir şey görmüş müydü? Kötü havada karın insana oyun oynadığı bilinirdi. Ya da radarda bir arıza vardı.</p>

  <p>Ama üç parlak nokta...</p>

  <p>Böylesi güçlü bir tipide, saat on bir doğrultusunda üç hızlı uçak? Hâlâ Finlandiya hava sahasında; ama buraya doğru uçan üç uçak?</p>

  <p>Neler oluyor?</p>

  <p>Herhalde radarın bir oyunu.</p>

  <p>Büyük ihtimalle parazit. Tallin radarıyla temasa geçebilirdi; ama tembel pezevenkler böyle havalarda cevap bile vermezlerdi ya da gönderdikleri sinyaller o kadar parazitli olurdu ki anlamak bile söz konusu olamazdı.</p>

  <p>Yine de dalıp bakmanın bir sakıncası yoktu. Bulut bazı yerlerde yarılmıştı, belki de bir şeyler görebilirdi. Gazı geri çekti, jet motorunun gümbürtüsü fısıltıya dönüştü, Mig'in burnu tatlı bir dalışa geçti.</p>

  <p>Barsenko gözlerini radar ekranından ayırmadan levyedeki kırmızı kapağı kaldırdı.</p>

  <p>Kendi hava sahasına girmeye cesaret eden kim olursa olsun, havaya uçurmaya kararlıydı.</p>

  <p><br /></p>

  <p>Massey sobanın yanındaydı, sigarasını yakarken gerginlikten elleri titriyordu.</p>

  <p>Ellerini ovuşturarak ısıtmaya çalıştı. Titremesini önlemek için bir kadeh votka doldurmaya çalışırken, parmaklarının soğuktan donmuş olduğunu gördü. Sonra gidip telsize baktı. Ön paneldeki yeşil ışık hâlâ yanıyordu. İyi. Dışarıda rüzgâr şiddetini arttırmıştı, karın panjurlarda çıkardığı gürültüye başını kaldırdı, "Aman Tanrım," diye düşündü, "Ne gece."</p>

  <p>Votkayı bir yudumda bitirip bardağını yeniden doldurdu, sonra iskemlesini sobanın yanına çekti. Tavandaki ampul birden titredi, sonra oda karanlığa gömüldü. Lanet olsun.</p>

  <p>Jeneratör yine oyun oynuyordu, gidip çalıştırmak gerek, yoksa zavallı Saarinen dönüş yolunu bulamaz. Yakasını kaldırıp sendeleyerek kapıya doğru ilerledi. Açmak için elini uzattığında yüzünde önce dondurucu soğuğu sonra da menteşelerinden sökülen kapıyı hissetti.</p>

  <p>Karanlıktan çıkan bir sürü insan odaya doluşup üzerine atladı. Gücünü kaybedip sırtüstü düştü, düşerken iskemleyi de devirdi.</p>

  <p>— Neler?..</p>

  <p>Massey kalkmaya davranırken, kafasına çarpan sert cismin acısını hissetti.</p>
</body>
</html>
