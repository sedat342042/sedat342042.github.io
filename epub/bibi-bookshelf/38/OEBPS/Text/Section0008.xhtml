<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Birinci Kısım</h3>

  <p><b>Moskova</b></p>

  <p>Buraya ölüyü gömmeye, hayaletleri canlandırmaya gelmiştim; bir bakıma, geçmişin gerçeklerini ve yalanlarını aramanın en uygun yeri de mezarlık olmalıydı.</p>

  <p>O sabah Novodeviçiy Mezarlığı'nda yağmur yağıyordu, ben babamı ikinci kez toprağa veriyordum.</p>

  <p>Bir insanın iki kere gömülmesi enderdir, yağmurdan kaçmak için altına sığındığım kestane ağacının gerisinden, mezarlık kapısından girip biraz ötede duran siyah Mercedes'i gördüm. Arabadan kır saçlı, orta yaşlı bir adam ile sakallı bir Ortodoks papazı indi.</p>

  <p>Rus gelenekleri, gömmeden önce tabutun açılmasına, insanların sevdiklerini son bir kez öpüp veda etmelerine izin verir. Ancak kırk yılı aşkın bir süre önce ölmüş biri için o yağmurlu temmuz günü böyle bir gelenek sürdürülemezdi, tek yapılacak şey, sonunda öldüğünü kabul etmek ve sade bir tören gerçekleştirmekti.</p>

  <p>Birinin mezarın yanına kırmızı çiçekli bir çelenk bıraktığını hatırlıyorum, o sırada gri ufku bölen şimşeğin ışığını gördüm, gök gürültüsünü duydum.</p>

  <p>Moskova'nın, göğün maytaplarla aydınlatılmış gibi patladığı, bardaktan boşalırcasına yağmur yağdığı yaz günlerinden biriydi. Cenaze töreni için uygun bir sahne, babam içinse dramatik bir yaşamın dramatik sonu.</p>

  <p>Novodeviçiy Manastırı, Moskova'nın güneyinde, beyaz kireç boyalı duvarlar arasında kurulu bir XVI. yüzyıl yapısıdır. Beş altın kubbeli manastırın mezarlığa açılan demir kapılarının ötesinde, çalılıklarla kaplı mermer kitabelerin arasında karmakarışık patikalar görünür.</p>

  <p>Mezarlık birkaç yıl öncesine kadar halka kapalıydı. Hemen yakında, Hruşçev'in siyah beyaz mermerle süslü görkemli anıtmezarı görünür. Sağda, Stalin'in karısı ve ailesi. Çehov. Şostakoviç. Sovyetler Birliği kahramanları, yazar ve sanatçılar, Sovyet tarihine damgalarını vurmuş kadın ve erkekler için gösterişli mermer mezarlar. Ve aralarında babamın, bir Amerikalının mezarı.</p>

  <p>Dinmeden yağan yağmurdan korunmak için, mezarlığın bir köşesinde, damlayan ağaçların altında dururken, Mercedes'ten inen kır saçlının şemsiyesini açtığını, papazla konuştuğunu, papazın kafasını sallayıp birkaç adım ötedeki ağaçların altına doğru yürüdüğünü gördüm.</p>

  <p>Kır saçlı adam kırklarının sonunda, uzun boylu ve yapılıydı, ıslak yağmurluğunun altından şık bir takım elbise görünüyordu, bana doğru yaklaşırken içtenlikle gülümsedi.</p>

  <p>— Tören için ıslak bir gün, değil mi? Elini uzattı. Brad Taylor, Amerikan Büyükelçiliği. Siz Bay Massey olmalısınız?</p>

  <p>El sıkışı güçlüydü, "Bir ara yetişememenizden endişelendim," dedim.</p>

  <p>— Geciktiğim için bağışlayın. Büyükelçilikten ayrılamadım. Cebinden bir Marlboro paketi çıkarıp bana uzattı. Sigara? Saygısızlık olarak görülmez umarım.</p>

  <p>— Hayır, görülmez. Ayrıca, teşekkür ederim, bir sigara içsem fena olmayacak.</p>

  <p>— Korkunç bir tiryakilik; ama böylesi günlerde ilaç gibi, dedi Taylor.</p>

  <p>Sigaralarımızı yaktı, kafasını çevirerek siyah yağmurluğunu ve altındaki beyaz elbiselerini düzelten, cebinden bir İncil çıkartıp neredeyse başlamaya hazır olduğunu belli eden papaza baktı.</p>

  <p>Taylor, "Bob bana Washington Post'ta gazeteci olduğunuzu söyledi. Daha önce hiç Moskova'da bulunmuş muydunuz, Bay Massey?" dedi.</p>

  <p>— Sadece bir kez. O da yıllar önce, çok kısa bir görev için. Bob size başka ne anlattı?</p>

  <p>Taylor iki dizi kusursuz beyaz dişini göstererek gülümsedi:</p>

  <p>— Karşılaştığımızda bir pot kırmamı önleyecek kadarını Onunla çok eskiden beri arkadaş olduğunuzu, aynı yatılı okulda okuduğunuzu, Vietnam'da aynı birlikte savaştığınızı. Bir de, siz buradayken her şeyin pürüzsüz geçmesini sağlamamı. En büyük endişesi buydu.</p>

  <p>Taylor bir şey daha söylemek üzere ağzını açtı, tereddüt etti, papazın hazır olduğunu, küçük bir buhurdanlık yakarak bize doğru yürüdüğünü gördü.</p>

  <p>— Galiba başlayabiliriz, dedi. Bu arada, papaz İngilizce biliyor, İngilizce bilen birini tercih edersiniz, diye düşündüm. Sanırım Bob'un bütün isteklerini yerine getirdim.</p>

  <p>Biri bir ağaca yeni bir mermer kapak dayamıştı, taşa kazınmış basit Kiril harflerini okudum.</p>

  <p style="text-align: center;">"Jakob Massey<br />
  Doğumu: 3 Ocak 1912<br />
  Ölümü: 1 Mart 1953"</p>

  <p>Hemen yanında, mezardan sökülen eski, yosun kaplı, yılların etkisini gösteren bir kapak daha vardı. Babamın mezarının hemen yanında, eski bir mezar taşı gördüm, gözucuyla bakınca da biraz ötedeki ağaçların altında, başlarında kasketleriyle babamın kitabesini dikmek için bekleyen iki mezarcının farkına vardım.</p>

  <p>Orada öylesine dururken bütün parçaların nasıl birdenbire bir araya geldiğini düşündüm. Aniden bir komplo kurarcasına harekete geçen ve sizi kadere inanmaya zorlayan rastlantılar. Bir hafta önce, sekiz bin mil ötede, Washington'dayken telefonum çalmış, cenaze töreninin ayarlandığı, Anna Horev'le Moskova'da görüşmemin mümkün olduğu söylenmişti. Tüm ayrıntılar üç gün almıştı, o sırada heyecanımı zor gizliyordum.</p>

  <p>Ortodoks papazı yanıma yaklaşıp elimi sıktı, kusursuz bir İngilizce ile sordu:</p>

  <p>— Başlayalım mı?</p>

  <p>— Lütfen.</p>

  <p>Siyah şapkası, yağmurluğu ve beyaz kıyafetiyle koyu bir gölge gibi mezara yaklaştı, buhurdanlığını sallayıp çevreyi tütsülerken Rusça dua okumaya başladı, ölüler için ilahi. Taylor'la birlikte gerisinde durarak ıslak havanın taşıdığı hüzünlü nağmeleri dinledik, sonunda papaz, Vahiy Kitabı'ndan bir bölüm okudu:</p>

  <blockquote style="margin: 20px 0 20px 40px; border: none; padding: 0px;">
    <p>"Gözlerinden bütün yaşları silecektir, ondan sonra ölüm, üzüntü, ağlama, acı olmayacak. Bütün bunlar bir daha gelmemek üzere gidecek..."</p>
  </blockquote>

  <p>Göz açıp kapayıncaya kadar her şey bitti, papaz otomobile doğru yürüdü. Mezarcılar yaklaşıp babamın mezarının üzerine yeni mezar taşını yerleştirmeye başladı.</p>

  <p>— İşte, galiba hepsi bu, hanım arkadaşınız Anna Horev dışında, tabii. Bu sabah Tel-Aviv'den geldi. Gecikmemin nedeni, işte bu.</p>

  <p>Taylor her ikimizin de sigaralarını yaktı, "Sanırım Bob size kuralları açıkladı?"</p>

  <p>— Tabii. Fotoğraf yok, kayıt cihazı yok. Her şey kayıt dışı kalacak.</p>

  <p>Taylor gülümsedi, "Anlaşılan, söyleyeceğim bir şey kalmadı. Onu Moskova dışında, Swallow Hills'te bulacaksınız. İsrail Büyükelçiliği'ne ait bir yer, elçilik görevlilerince kullanılıyor; ama bu toplantı için boşaltıldı." Elime bir kâğıt parçası tutuşturdu, "İşte adres. Geleceğinizden haberleri var, görüşmeniz de bu öğleden sonra saat üçte." Tereddüt etti, "Bir soru sorabilir miyim?"</p>

  <p>— Sorun bakalım.</p>

  <p>Çenesiyle babamın mezarını gösterdi, "Bob babanızın kırk yıl önce öldüğünü söyledi. Peki, nasıl oluyor da, cenaze töreni bugüne kalıyor?"</p>

  <p>— Bob söylemedi mi?</p>

  <p>Taylor gülümsedi, "Ben sadece aracılık yapıyorum. Ayrıntılarla ilgilenirken bir yanlışlık yapmamam için gerekli olanını anlattı; ama pek anlatma heveslisi olmadığı belliydi. Eğer Amerikan diplomasisi içinde çalışıyorsanız, sizi ilgilendirmeyen sorular sormamayı çabuk öğreniyorsunuz. Sanırım buna bilinmesi gerekli şeyler diyorlar."</p>

  <p>— Size sadece babamın Amerikan hükümeti adına çalıştığını söyleyebilirim. 1953 yılında, Moskova'da öldü.</p>

  <p>— Buradaki büyükelçilikte mi çalışıyordu?</p>

  <p>— Hayır.</p>

  <p>Taylor şaşırmış gibiydi, "Büyükelçilikte çalışanlar dışında, Soğuk Savaş sırasında Moskova'nın Amerikalılar için gidilmeyecek bir yer olduğunu düşünürdüm. Babanız nasıl öldü?"</p>

  <p>— Buraya işte bunu öğrenmeye geldim.</p>

  <p>Taylor yeniden şaşırdı, bir şey daha sormak üzere ağzını açıyordu ki, gök tepemizde gürledi.</p>

  <p>— Neyse, kalıp çene çalmak isterdim; ama ne yaparsınız, görev aşkı. Sigarasını ayakkabısının topuğuyla ezdi. Papazı geri götürmeliyim. Sizi de bir yere bırakabilir miyim?</p>

  <p>Sigaramı bir fiskeyle attım, "Gerek yok, bir taksi bulurum. Biraz daha burada kalmak istiyorum. Yardımlarınız için teşekkürler."</p>

  <p>— Nasıl isterseniz. Taylor şemsiyesini açtı. İyi şanslar, Massey. Umarım, aradığınız neyse, bulursunuz.</p>

  <p><br /></p>

  <p>Hatırladığım bu.</p>

  <p>Mart 1953 başlarında, soğuk ve rüzgârlı bir akşam. On yaşındayım. On yaşındayım ve Richmond, Virginia'daki okulun yatakhanesindeyim. Dışarıdaki merdivenlerin basamaklarını gıcırdatan ayak seslerini, kapının açılmasını duyuyorum. Başımı kaldırdığımda, kapının eşiğinde okulun müdürünü, onun arkasında da öğretmen ya da görevli olmayan bir başkasını görüyorum. Üzerinde bir yağmurluk, ellerinde eldiven var, bana hafifçe gülümsemeden önce yüzüme bakıyor.</p>

  <p>Müdür, "William, bu bey seninle konuşmaya geldi," diyor. Odadaki öteki çocuklara dik dik bakıyor, "William'i biraz yalnız bırakır mısınız?"</p>

  <p>Çocuklar odadan çıkıyor. Okul müdürü odadan çıkıyor. Öteki adam içeri girip kapıyı kapatıyor. Geniş omuzlu, sert yüzlü, gözleri çukura kaçmış bir adam, alabros saçları ve parlak ayakkabılarıyla asker olduğunu belli ediyor.</p>

  <p>Uzunca bir süre, sanki söyleyecekleri onu zorluyormuşçasına sessiz kalıyor, sonunda, "William, benim adım Karl Branigan," diyor, "Baban iş arkadaşlarımdan biriydi."</p>

  <p>Beni endişelendiren sesindeki bir şey, biriydi deyişiydi, kafamı kaldırıp soruyorum, "Bütün bunların anlamı ne, Bay Branigan?"</p>

  <p>— William, bunu söylemek istemezdim; ama sana vereceğim haberler pek iyi değil. Baban hakkında... öldü. Çok üzgünüm... gerçekten üzgünüm.</p>

  <p>Adam orada öyle, konuşmadan duruyor. Sonra ağlamaya başlıyorum; ama adam bana yaklaşmıyor, bana dokunmuyor, beni teselli etmeye çabalamıyor, hayatımda ilk kez kendimi son derece yalnız hissediyorum. Biraz sonra gıcırdayan merdivenlerdeki ayak seslerini tekrar duyuyorum. Pencerenin ötesinde rüzgâr çığlık atıyor. Bir ağaç dalı dış duvara sürtünüyor, sonra çatırdayıp kırılıyor. Babamı çağırıyorum. Cevap vermiyor.</p>

  <p>Sonra içimden, en derinden bir çığlık yükseliyor, hâlâ kafamın içinde yankılanan bir çığlık, gözyaşlarımı tutamıyorum.</p>

  <p>Sonra koştuğumu hatırlıyorum. Belirli bir yere değil. Okulun ağır ahşap kapılarından dışarı, Virginia'nın soğuk ve ıslak çayırlarına. Üzüntü başımın içinde bir taş gibi, sonunda okul arazisi içinden akan soğuk ırmağa ulaşıyorum. Islak otlara uzanıp yüzümü ellerime gömüyorum, babamın dönmesini istiyorum.</p>

  <p><br /></p>

  <p>Babamın ölümünün bazı ayrıntılarını çok sonra öğrendim. Nerede öldüğünü bana tam olarak söylemediler, sadece Avrupa'da bir yerlerde intihar ettiğini öğrendim. Cesedi haftalarca suda kalmıştı ve küçük bir çocuğun görmemesi gereken bir durumdaydı, bana göstermediler. Bir cenaze töreni yapıldı; ama sorularıma cevap verilmedi. Kimse böyle şeyleri küçük bir çocuğa anlatmaz; ama yıllar sonra sorular geri gelmeye başladı. Neden? Nerede? Gerçeği öğrenmem oldukça uzun bir süre aldı.</p>

  <p>On gün önce annem öldüğünde, yaşadığı yere gidip, eşyalarını karıştırma görevimi yerine getirdim. Pek gözyaşı falan dökmedim, zaten onu iyi tanımıyordum ki. Yıllarca birbirimizi pek görmemiştik, arada sırada kısa bir mektup, hepsi o kadar. Ona karşı, babama duyduğum yakınlığı duymamıştım. Annem ile babam benim doğumumdan kısa bir süre sonra boşanmış, annem beni yetiştirme işini babama bırakarak hayatını yaşamaya başlamıştı.</p>

  <p>Broadway'deki şovlardan birinde dansçı olarak çalışıyordu, daha küçücük bir çocukken babamı tanıdığım kadarıyla da birbirlerine hiç de uygun olmadıklarını anlamıştım.</p>

  <p>Annem New York'un Yukarı Doğu Yakası'nda küçük bir daire kiralamıştı. Dairenin karmakarışık olduğunu hatırlıyorum. Yapılmamış tek kişilik bir yatak, tek bir sandalye, boş cin şişeleri ve bir şişe de sarı saç boyası. Eski sevgililerden gelen, içlerinde babamın bazı mektuplarının da bulunduğu bir deste, lastikle tutturulmuş, yatağın altında bir bisküvi kutusuna yerleştirilmişti.</p>

  <p>Babamın mektubunu buldum. Yılların etkisiyle yıpranmış, eski bir papirüs gibi köşeleri kıvrılmıştı.</p>

  <p>24 Ocak 1953 tarihini taşıyordu.</p>

  <blockquote style="margin: 20px 0 20px 40px; border: none; padding: 0px;">
    <p>"Sevgili Rose,</p>

    <p>Sana William’ın okulda başarılı olduğunu bildirmek için birkaç satır. Uzunca bir süre burada olmayacağım ve bana bir şey olursa, sigorta ikramiyesi ile bankadaki paranın, ikinizi de geçindireceğini (her zamanki gibi) bilmeni istiyorum.</p>

    <p>Yaşadığımız tehlikeli çağ mı? Rus tehdidine karşı Broadway'de sığınaklar inşa ettiklerini duydum.</p>

    <p>Ben iyiyim, senin de iyi olduğunu umuyorum. Bana bir şey olursa, bir şey daha: evi gözden geçirmeni, çalışma odasında veya bodrumda kâğıtlar bulursan bana bir iyilik yapmanı ve hepsini Washington'da büroya teslim etmeni rica ediyorum. Bunu benim için yapar mısın?</p>

    <p>Jake."</p>
  </blockquote>

  <p>Merakımdan, öteki mektupları da okudum. Fazla bir şey yoktu. Çoğu onu koroda şarkı söyleyip dans ederken gören, bacaklarını beğendiğini söyleyip akşam yemeğine davet etmek üzere sahne arkasına gönderilmiş pusulalardı. Babamdan da birkaç mektup vardı; ama hiçbirinde bir zamanlar birbirlerini sevdiklerini gösterir en ufak bir belirti yoktu. Annemin o mektupları yırttığını düşünüyorum.</p>

  <p>Yine de kâğıtlar hakkındaki mektubun bir satırı beni düşündürdü. Eskiden babamın yaşadığı ev şimdi benimdi. Annemle birlikte Washington'a taşındıklarında aldığı eski, bindirme tahtadan yapılmış bir evdi, babam öldükten sonra da harabeye dönmüş, ben orayı onarıp düzeltecek yaşa gelinceye kadar çürümüştü. Evi oturulur hale getirmek yıllarımı aldı. Bir zamanlar babamın çalışma odasının zeminine gömülü olan, içinde de belgelerin saklandığı bir Diebold kasa vardı. O zamanlar kasalara hiç güvenmediğini, kararlı ve usta birinin açamayacağı kasa olmadığını söylediğini hatırlıyorum. Kasa uzun süre önce yerinden çıkarılmış, evin içi yeniden düzenlenmişti. Ancak babamın kullanabileceği herhangi bir başka yeri düşünemiyordum.</p>

  <p>Annemden kalan eşyaları elden geçirdiğim gün, bodruma indim. Hemen hemen hiç inmediğim bodrum katı, annem ile babama ait döküntü eşyalarla, her yıl atmayı kararlaştırdığım şeylerle doluydu. Çalışma odasındaki kasayı hatırlayarak çevredeki karton kutuları, ahşap sandıkları kenara çektim ve beton zemini yokladım.</p>

  <p>Hiçbir şey bulamadım.</p>

  <p>Sonra duvarlara giriştim.</p>

  <p>Bodrum kapısının hemen üzerindeki duvarda iki oynak tuğlayı bulmak birkaç dakikamı aldı.</p>

  <p>Yüreğimin biraz çarptığını, bir şey bulup bulmayacağımı ya da annemin mektuptaki isteğe uyarak gelip burasını boşaltıp boşaltmadığını merak ettiğimi hatırlıyorum. Belki de her zamanki gibi, boş vermişti. Yukarıya uzanıp tuğlaları yerlerinden çıkardım. İçeride derin bir boşluk vardı, köşeleri kıvrılmış kalın bir karton dosyanın içinde büyük sarı bloknotu gördüm.</p>

  <p>Bazı şeyler hayatınızı tepeden tırnağa değiştirir. Evlenme, boşanma ya da telefonun öteki ucunda size sevdiğiniz birinin öldüğünü söyleyen ses gibi.</p>

  <p>Yine de beni bodrumdaki tuğlaların arkasında bulduğuma hazırlayacak hiçbir şey olamazdı.</p>

  <p><br /></p>

  <p>Bloknotu alıp üst kata çıktım, okumaya koyuldum. Babamın el yazısı, mavi mürekkeple iki sayfayı dolduruyordu.</p>

  <p>Dört isim. Bazı tarihler. Hiçbiri benim için bir anlam ifade etmeyen, sanki bir şey düşünülmüş gibi bazı basit notlar. Bir de kod adı: Kar Kurdu Operasyonu.</p>

  <p>Babam CIA için çalışıyordu. Bütün yaşamı boyunca askerdi, savaş sırasında OSS adına, Alman hatlarının gerisinde faaliyet göstermişti. Bu kadarını biliyordum, sarı bloknotu bulana kadar, sadece bu kadarını.</p>

  <p>Uzunca bir süre orada, öylece oturup kaldım, okuduklarımı anlamaya çalıştım, yüreğim ve beynim gümbürdüyordu, sonunda sayfalardaki tarihi gördüm, her şey aydınlandı.</p>

  <p>Arlington Mezarlığı'na gittim. Uzun bir süre babamın mezar taşına, mezar taşında yazılanlara baktım.</p>

  <p style="text-align: center;">"Jacob Massey<br />
  Doğumu: 3 Ocak 1912<br />
  Ölümü: 20 Şubat 1953."</p>

  <p>Gözlerim yaşarana kadar o yazılara baktım. Sonra bulduğum sayfaların fotokopilerini çektirdim, orijinallerini bir zarfa koyup mühürledim ve avukatıma teslim ettim.</p>

  <p>Bir saat kadar sonra Bob Vitali'ye telefon ettim. Langley'de, CIA'da çalışıyordu.</p>

  <p>— Bill, uzun zaman oldu, dedi Vitali neşeyle. Dur, dur, söyleme, bir okul toplantısı, değil mi? Merak ederim, böyle toplantıları neden hep insanın en dolu olduğu günlere koyarlar? Üstelik Richmond'daki o yere de bir avuç para harcadım.</p>

  <p>Ona ne bulduğumu, nasıl bulduğumu söyledim; ama içeriğinden söz etmedim.</p>

  <p>— Ne yapayım yani? Senin ihtiyarın eski kâğıtlarını bulmuşsun. Tamam, tamam, CIA için çalıştı; ama unutma, bu kırk yıl önceydi. Kendine bir iyilik yap, o kâğıtları yak.</p>

  <p>— Birinin gelip görmesi gerektiğini düşünüyorum.</p>

  <p>— Dalga mı geçiyorsun? Bunun için mi telefon ettin?</p>

  <p>— Bob, gerçekten de birinin gelip görmesi gerektiğini düşünüyorum.</p>

  <p>Vitali içini çekti, telefonun ucunda, saatine baktığını gözümün önüne getirebiliyordum.</p>

  <p>— Tamam, o kâğıtlarda ne var? Bana çalışabileceğim bir ipucu ver de soruşturayım, bulduklarının önemli olup olmadığını göreyim. Bulduğun her neyse, gizliliğinin kaldırılmış olduğundan eminim. Belki de bir hiç için heyecanlanıyorsun.</p>

  <p>— Bob, lütfen gel ve kâğıtlara bir göz at.</p>

  <p>Vitali sabırsızlandı:</p>

  <p>— Bill, oraya gelecek kadar zamanım yok. Tanrı aşkına, bana üzerinde çalışabileceğim bir şey ver.</p>

  <p>— Kar Kurdu Operasyonu.</p>

  <p>— O da ne?</p>

  <p>— Defterdeki ilk sayfanın başlığı.</p>

  <p>— Hiç duymadım. Başka?</p>

  <p>— Başka çok şey.</p>

  <p>— Nasıl çok şey?</p>

  <p>— Gel de kendin gör.</p>

  <p>Vitali içini çekti, "Bill, ne yapacağımı söyleyeyim. Buradaki eskilerden bazılarına soracağım, arşive de bir bakacağım, neler bulacağım belli olmaz. Bakalım bu Kar Kurdu kimseye bir şey hatırlatacak mı?" Sesindeki sabırsızlık elle tutulur gibiydi, "Dinle, öteki hattan arıyorlar, sana kısa zamanda haber veririm. Kendine iyi bak."</p>

  <p>Telefon kapandı.</p>

  <p>Ayağa kalktım, mutfağa giderek bir kahve yaptım. Orada yüreğini çarparak, sarı sayfaların anlamını düşünerek uzun bir süre oturduğumu sanmıyorum. Vitali'ye her şeyi anlatmamıştım, çünkü Langley'dekilerin ne bildiğini öğrenmek istiyordum. Beynim kaynıyordu; ama bir sonraki adımımı bilemiyordum.</p>

  <p>Dışarıdaki lastik seslerini duyana kadar bir saat geçmiş olmalı. Pencereden baktım, iki büyük ve siyah otomobil, arabalardan inen ve aralarında Bob Vitali'nin de bulunduğu altı adam gördüm.</p>

  <p>Yüzü bembeyazdı, kapıyı açmaya gittiğimde aceleyle, "İçeri girebilir miyim? Konuşmamız gerek," dedi.</p>

  <p>Vitali yanında biriyle içeri girerken, diğerleri dışarıda bekledi. Vitali'nin yanındaki uzun boylu, altmışlarında, gümüş renkli saçlarıyla zarif biriydi. Etrafa tepeden bakan bir hali vardı, gülümsemedi, konuşmadı. Vitali, "Bill, bütün bunların o bulduğun kâğıtlarla ilgili olduğunu anlamışsındır..." dediğinde, kabaca araya girdi.</p>

  <p>— Bay Massey, adım Donahue. CIA'da bölüm başkanıyım.</p>

  <p>Bob bize ona söylediklerinizi anlattı. Elinizdeki belgeleri görebilir miyim lütfen?</p>

  <p>Kâğıtları uzattım.</p>

  <p>Bembeyaz oldu, "Bunlar kopya."</p>

  <p>Donahue'nun ses tonu açıklama ister gibiydi. Yüzüne baktım.</p>

  <p>— Orijinaller güvenli bir yerde.</p>

  <p>Donahue'nun yüzünde bir kas oynadı, birden ciddileşti, fotokopileri uzun uzun okumadan önce Vitali'ye baktı. Sonunda, yüzü endişeli, oturdu.</p>

  <p>— Bay Massey, bu kâğıtlar CIA'nın malı.</p>

  <p>— Babama aitti. O CIA için çalıştı.</p>

  <p>Donahue'nun sesi kararlıydı, "Bay Massey, bu konuda sabaha kadar tartışabiliriz; ama elinizdeki kâğıtlar hâlâ çok gizli. Çok gizli oldukları için de, hükümet malı."</p>

  <p>— Aradan kırk yıl geçti...</p>

  <p>— Fark etmez. Gizlilik hâlâ geçerli. O kâğıtlardaki hiçbir şey hiçbir zaman açıklanmayacak. O dosyada sözü edilen operasyon son derece gizli ve hassas bir operasyondu. Bu kelimelerimin anlamını yeterince vurgulayamam. Orijinaller, lütfen...</p>

  <p>— Sizinle bir anlaşma yapalım.</p>

  <p>— Anlaşma falan yok, Bay Massey, lütfen, orijinaller, dedi Donahue.</p>

  <p>İtilip kakılmamakta kararlıydım, "Beni dinleseniz iyi olur, Donahue. Babam kırk yıldan fazla bir süre önce öldü. Nerede, ne zaman, hatta nasıl öldüğünü hiçbir zaman öğrenemedim. Karıştığı bu Kar Kurdu Operasyonu'nun ne olduğunu ayrıntılarıyla öğrenmek istiyorum."</p>

  <p>— Söz konusu bile olamaz.</p>

  <p>— Gazeteciyim. Bu kâğıtları yayımlatabilir, bir makale yazabilir, araştırma yapabilir, o zamanlar CIA'da çalışanlardan bunu hatırlayan olup olmadığını soruşturabilirim. Ortaya çıkacaklar sizi de şaşırtır.</p>

  <p>Donahue yine bembeyaz oldu, "Size garanti veririm ki ülkede hiçbir gazete şu anda tartıştığımız konuda tek bir kelime bile yayımlamayacaktır. CIA buna izin vermez. Araştırmalarınız da sizi hiçbir yere götürmez."</p>

  <p>Donahue bu kadar iddialıydı.</p>

  <p>Yüzüne baktım, "Demek demokrasi bu. Demek ki burada yayımlatamam," dedim, "Ama yurtdışında, denetleyemeyeceğiniz gazeteler vardır."</p>

  <p>Donahue konuşmadı, kaşlarını çattı, kafasının hızla çalıştığını görebiliyordum.</p>

  <p>— Ne istiyorsunuz, Massey?</p>

  <p>— Bu soruların cevabını. Gerçeği bilmeyi istiyorum. Babamla o operasyonda görev almış olanları da görmek istiyorum, kim hayatta kalmışsa, onu.</p>

  <p>— İşte bu imkânsız. Hepsi öldü.</p>

  <p>— Herhalde hepsi değil. Hayatta kalanlar olmalı. Kâğıtlar daki o dört isimden. Alex Slanski. Anna Horev. Henri Lebel. İrena Dezov. Ya da her kimlerse. İkinci elden bir rapor falan da olmaz. Bana istediğinizi anlatabilirsiniz. Kanıt istiyorum. Kanlı canlı kanıt. Babamı tanıyan, operasyonu bilen, babamın nasıl öldüğünü anlatabilecek biriyle konuşmak istiyorum. Bir de, dedim kararlı bir sesle. Cesedine ne oldu, öğrenmek istiyorum.</p>

  <p>Bu kez Donahue'nun rengi gerçekten soldu, "Babanız Washington'da gömüldü."</p>

  <p>— Bu kahrolası bir yalan, bunu siz de biliyorsunuz. Elinizdeki kâğıtlara bir bakın, Donahue. Son sayfada bir tarih var. 20 Şubat 1953, babamın el yazısıyla. Sizler bana babamın o gün Avrupa'da öldüğünü söylediniz. Mezar taşında da aynı tarih var, 20 Şubat. Aptal olabilirim; ama ölüler mektup yazmaz, eğer Lazarus değillerse. Üstelik Lazarus olsalar da, aynı anda iki değişik yerde bulunamazlar. CIA babamın yurtdışında öldüğünü söyledi, oysa öldüğünü söyledikleri gün o burada, kendi evindeydi. Size bir şey söyleyeyim mi? Babamı gömdüğünüze bile inanmıyorum. Elinizde ceset olduğuna da. O yüzden bana yüzünü hiç göstermediniz, o uzun süre suda kalma numarasına sığındınız. O zaman çocuktum, babamın cesedini göstermemelerinin nedenini sorgulayamazdım. Ama şimdi sorguluyorum. Babam intihar etmedi. Boğulmadı. Kar Kurdu Operasyonu'nda öldü, değil mi?</p>

  <p>Donahue'nun tebessümü belli belirsizdi, "Bay Massey, bence burada hem düş gücünüzü zorluyorsunuz hem de gereğinden fazla sinirlisiniz."</p>

  <p>— Öyleyse daha fazla düş kurmayalım. Avukatımla görüşmek, cesede otopsi yaptırmak istiyorum. Tabut açıldığında, içindekinin babam olmayacağından eminim. O zaman başınız gerçekten belaya girecek, Donahue. Sizi ve üstlerinizi mahkemeye sürükleyip açıklama isteyeceğim.</p>

  <p>Donahue cevap vermedi, kıpkırmızı oldu. Ya gerçekten sarsılmıştı ya da onunla böyle konuşulmasına alışık değildi. Destek arar gibi Vitali'ye baktı, ancak Bob orada, sanki derin bir şoktaymış gibi, sanki aptallaşmış ya da adamdan korkar gibi ya da her ikisi, öylesine oturup kalmıştı.</p>

  <p>Sonunda Donahue ayağa kalktı, sanki bana vurmak istermiş gibi baktı, "Bir şeyi iyi anlamanızı istiyorum, Massey. Dediğinizi yapın, boğazınıza kadar derde batarsınız."</p>

  <p>— Kimden gelen dert?</p>

  <p>Donahue cevap vermedi, yüzüme bakmaya devam etti.</p>

  <p>Gözlerimi ayırmadım, daha barışçı bir yaklaşım denedim.</p>

  <p>— Eğer babamın başından gerçekten geçenleri anlatırsanız, bunun kime zararı dokunur? O zaman orijinalleri size vermeyi kabul ederim. Eğer bütün bunlar dediğiniz kadar gizliyse, duyduklarımı kimseye anlatmayacağıma dair bir kâğıt da imzalarım. Üstelik bana dertten falan da söz etmeyin, Donahue. Babamın nasıl öldüğünü bilmemek, onun intihar ettiğini duymak bana kırk yıl boyunca yeterince acı ve derde mal oldu. Donahue'ya kararlılıkla baktım. İnanın bana, eğer biri bana gerçekleri söylemezse, dediğim gibi davranacağım.</p>

  <p>Donahue içini çekti, dudaklarını büzdü, bana öfkeyle baktı, "Telefonunuzu kullanabilir miyim?"</p>

  <p>— Dışarıda, holde. Girerken yanından geçtiniz.</p>

  <p>Donahue, "Sanırım bu aşamada konunun benim denetimimden tamamen çıktığını söylemem gerekecek. Şimdi bir telefon görüşmesi yapacağım, Bay Massey," dedi, "Konuşacağını kişinin bir başkasıyla konuşması gerekecek. İsteklerinizi kabul etmemiz için, ikisinden de onay almamız şart."</p>

  <p>Yüzüne baktım, "Kimi arayacaksınız?"</p>

  <p>— Amerika Birleşik Devletleri Başkanını.</p>

  <p>Tepki gösterme sırası bana gelmişti, "Peki, o kimi arayacak?"</p>

  <p>— Rusya başbakanını.</p>

  <p><br /></p>

  <p>Yağmur dinmiş, bulutların arasından çıkan güneş, Novodeviçiy Manastırının altın kubbelerinde yansımaya başlamıştı.</p>

  <p>Yerdeki iki mezara, babamınkine ve onun yanındaki aşınmış, yıpranmış taşa baktım.</p>

  <p>İkinci mezar taşında bir yazı, bir işaret yoktu, bugüne kadar babamın mezar taşı gibi, dümdüzdü.</p>

  <p>Rus mezarlıklarında aile ve yakınlar için sandalyeler vardır. Oraya oturulur, votka içilir, gidenlerle konuşulur. Oysa bu mezarların yanında iskemle yoktu, topraktakiler unutulmuş, mezarların çevresini ot ve çalı bürümüştü.</p>

  <p>İkinci mezarın kime ait olduğunu merak ettim; ama merak etmenin bir yararı yoktu, yine de içimden bir ses, bu işaretsiz basit taşın altında yatanın, babamın ölümüyle bir ilgisi olduğunu söylüyordu.</p>

  <p>Bildiğim o kadar az, öğrenmek istediklerim o denli çoktu ki. Anna Horev'in anlatmasını umuyordum.</p>

  <p>Mezarlık kapısına kadar yürüyüp bir taksi buldum, Sıcak, kalabalık Moskova sokaklarından geçip otele döndüm, beklemeye başladım. Yatağıma uzanıp gözlerimi kapadım; ama uyuyamadım.</p>

  <p>Yağmur gitmiş, sıcaklık rüzgârsız göğü bir bulut gibi kaplamıştı.</p>

  <p>Babamın sırrını öğrenmek için kırk yıldan fazla beklemiştim.</p>

  <p>Birkaç saat daha beklemenin lafı mı olurdu?</p>

  <p><br /></p>

  <p>Güneş, Swallow Hills'te, Moskova Irmağı'na hâkim büyük ahşap evlerin bahçelerindeki coşkun çiçeklerin tepesinde parıldıyordu.</p>

  <p>Adres, çar zamanından kalma eski büyük villalardan biriydi. Beyaz çitle çevrelenmiş, tahta pancurlarıyla bahçenin dibinde, yoldan uzak büyük bir villa.</p>

  <p>Taksi beni kapının önünde bıraktı, kapıya doğru yürüdüğümde, nöbetçi kulübesinin yanında duran sivil giyimli iki İsrailliyi gördüm. Pasaportumu incelediler, elimdeki orkide buketini aradılar, sonra içlerinden biri telefon etti, kapıyı açıp içeri girmeme izin verdi.</p>

  <p>Zili çaldığımda, şaşırdım. Kapıyı genç bir kadın açtı. Daha yirmilerinin başındaydı, bir blucin ile kazak giymişti. Yüzü yanık, saçları kapkaraydı.</p>

  <p>İngilizce konuşmaya başladığımda dostça tebessüm etti:</p>

  <p>— Bay Massey, lütfen içeri gelin.</p>

  <p>Ayak seslerimizin yankılandığı serin bir mermer holde onu izledim.</p>

  <p>Beni villanın arka tarafına götürdü. Bahçe bir renk cümbüşü içindeydi; ama etraf parlak Moskova güneşi altında biraz harap görünüyordu. Duvarlar çatlak çatlaktı, her yerin sanki iyi bir boyaya ihtiyacı var gibiydi.</p>

  <p>Kızın peşinden, bir masanın yanında yaşlı bir kadının oturduğu kameriyeye doğru yürüdüm. Uzun boylu ve zarifti, yıllara iyi dayanmış keskin hatlı ve orantılı bir yüzü vardı.</p>

  <p>Altmışlarının sonlarında olmalıydı; ama yaşını göstermiyordu. Dikkati çekecek kadar güzeldi. Çıkık elmacıkkemikli yüzünde belli belirsiz bir Slav etkisi vardı, saçları tamamen kırlaşmış olmasına rağmen, on yaş daha genç gibiydi, ince vücudunu saran sade bir siyah elbise giymiş, güneş gözlükleri takmış, boynuna beyaz bir eşarp bağlamıştı.</p>

  <p>Ayağa kalkıp elini uzatmadan önce, uzun uzun yüzüme baktı.</p>

  <p>— Bay Massey, sizi tanıdığıma memnun oldum.</p>

  <p>Elini sıktım, orkideleri uzattım.</p>

  <p>— Sadece merhaba demek için. Rusların çiçekleri çok sevdiklerini söylemişlerdi.</p>

  <p>Gülümsedi, çiçekleri kokladı, "Çok naziksiniz. Bir şey içer miydiniz? Bir kahve? Biraz konyak?"</p>

  <p>— Bir konyağı reddedemem.</p>

  <p>— Rus konyağı? Yoksa bir Amerikalı için çok mu sert olur?</p>

  <p>— Hayır, olmaz.</p>

  <p>Genç kız kenardaki içki tepsisine gitti, bana bir kadeh doldurup uzattı.</p>

  <p>Kadın orkideleri kahve sehpasının üzerine bıraktı ve, "Teşekkür ederim, Rachel," dedi, "Şimdi bizi yalnız bırakabilirsin." Genç kız uzaklaşınca, "Torunum," dedi. Genç kızın burada bulunuşunu açıklamak istercesine, "Benimle birlikte geldi Moskova'ya." Tekrar gülümsedi, "Ben Anna Horev'im; ama bunu herhalde biliyorsunuzdur."</p>

  <p>Masadaki paketten bir sigara uzattı, aldım. Kendi de bir tane aldı, ikimizin sigarasını da yaktı, sonra uzaklara, manzaraya daldı. Benim ona baktığımın farkındaydı sanırım; ama erkeklerin bakmasına alışmış olmalıydı.</p>

  <p>Gülümseyip bana döndü, "Evet, Bay Massey, duydum ki çok inatçıymışsınız."</p>

  <p>— Sanırım gazetecilikten gelme bir alışkanlık.</p>

  <p>Güldü, neşeli bir gülüştü, sonra sordu, "Öyleyse benim hakkımda bildiklerinizi anlatın."</p>

  <p>Konyağı yudumladım, "Bir hafta öncesine kadar, hemen hemen hiçbir şey. Bir hafta önce hayatta olduğunuzu ve İsrail'de yaşadığınızı öğrendim."</p>

  <p>— Hepsi bu mu?</p>

  <p>— Yok, dahası var tabii.</p>

  <p>Eğleniyor gibiydi, "Lütfen devam edin."</p>

  <p>— Kırk yıldan fazla bir süre önce, ömür boyu mahkûm edildiğiniz bir Sovyet kampından kaçtınız. Kar Kurdu adlı son derece gizli bir CIA operasyonundan hayatta kalan tek kişisiniz.</p>

  <p>— Anlaşılan Langley'deki dostlarımız size gereken bilgileri vermiş. Gülümsedi. Devam edin.</p>

  <p>Sırtıma yaslanıp yüzüne baktım, "Bana neredeyse hiçbir şey anlatmadılar. Sanırım anlatma işini size bırakmak istediler. Bana sadece babamın Washington'da değil, Moskova'da isimsiz bir mezarda gömüldüğünü söylediler. Vatanına hizmet ederken öldü, ölürken da yanında siz vardınız."</p>

  <p>Devam etmemi istercesine başını salladı.</p>

  <p>— Bazı kâğıtlar buldum. Sakladığı eski kâğıtlar.</p>

  <p>— Söylediler.</p>

  <p>— O kâğıtlarda sık sık görülen dört isim vardı. Sizinki. Ve üç başka isim. Alex Slanski, Henri Lebel, İrena Dezov. Sayfalardan birinin dibine yazılı bir şey vardı, en son satırda, "Eğer yakalanırlarsa, Tanrı hepimizin yardımcısı olsun." Bu konuda bana yardımcı olabileceğinizi umuyordum.</p>

  <p>Uzunca bir süre bir şey söylemedi, koyu güneş gözlüklerinin ardından yüzüme baktı. Gözlüklerini çıkardığında, gözlerini gördüm. Büyük, koyu kahverengi ve çok güzel gözlerini.</p>

  <p>Sordum, "O satırın sizin için bir anlamı var mı?"</p>

  <p>Tereddüt etti, "Evet, bir anlamı var," dedi, gizemle. Bir süre konuşmadan kaldı, sonra başını çevirdi. Bana döndüğünde, sordu, "Başka ne biliyorsunuz?"</p>

  <p>Koltuğuma yaslandım, "Bulduğum şu dosya kapağı. Görmek ister miydiniz?"</p>

  <p>Anna Horev evet anlamında başını salladı. Cebimden fotokopi sayfasını çıkarıp uzattım.</p>

  <p>Kâğıda birkaç saniye boyunca baktı, sonra usulca masanın üzerine koydu.</p>

  <p>Gözlerimi kâğıda çevirdim. Daha önce o kadar çok okumuştum ki baştan bakmam gerekmiyordu.</p>

  <blockquote style="margin: 20px 0 20px 40px; border: none; padding: 0px;">
    <p>"KAR KURDU OPERASYONU.</p>

    <p>GÜVENLİK, MERKEZi HABERALMA ÖRGÜTÜ, SOVYETLER BÖLÜMÜ.</p>

    <p>ÖNEMLİ: BÜTÜN DOSYALAR VE OPERASYONLA İLGİLİ BÜTÜN AYRINTI NOTLARI, KULLANILDIKTAN SONRA YOK EDİLECEKTİR. TEKRAR EDİLİYOR YOK EDİLECEKTİR.</p>

    <p>ÇOK BÜYÜK GİZLİLİK. TEKRAR EDİLİYOR, ÇOK BÜYÜK GİZLİLİK."</p>
  </blockquote>

  <p>Yüzüme baktığında, gözlerinden duyguları okunmuyordu.</p>

  <p>— Demek bu kâğıdı ve diğerlerini okuyup babanızın intihar etmediğini, sana söylendiği tarihte de ölmediğini anladığınızda, belki de ölümünün ardında başka şeyler de vardır, diye düşünüp cevapları mı aradınız?</p>

  <p>— Bana bir anlaşma önerildiğinde. Eğer orijinalleri teslime yanaşırsam bazı cevapları alabilecektim, üstelik de babama gerektiği gibi bir cenaze töreni yapıldığında, orada bulunacaktım. Yine de konunun son derece gizli olduğunu söylediler, bu gizliliğe uyacağıma söz verdiğim bir belge imzalamak zorunda kaldım.</p>

  <p>Sigarasını tablaya bastırdı, biraz eğlenmiş gibi, "Evet, Langley'deki arkadaşlarınızın hepsini iyi tanıyorum, Bay Massey," dedi.</p>

  <p>— Öyleyse her şeyin size bağlı olduğunu, sorularımın cevaplarını verip vermemenin size bırakıldığını da biliyorsunuz.</p>

  <p>— Yani?</p>

  <p>— Babamın ölümünün gerisindeki gerçek. Kar Kurdu hakkındaki açık ve seçik gerçek, babamın Soğuk Savaş'ın en kızgın noktasında, Moskova'da bir mezarlıkta gömülmesiyle ilgili gerçek.</p>

  <p>Cevap vermedi, ayağa kalkıp verandaya doğru yürüdü.</p>

  <p>Koltuğumda öne doğru oturdum, "Benim görebildiğim kadarıyla babam son derece gizli bir şeye karışmış, insanların şimdi bile bahsetmekten çekindikleri bir şeye. Ben sadece bir gizlilikten söz etmiyorum, son derece olağandışı bir şeyden bahsediyorum."</p>

  <p>— Neden olağandışı?</p>

  <p>— Çünkü Langley'de konuştuğum insanlar, kırk yıl sonra bile gerçeği gizlemeye çalıştı. Çünkü babam bu operasyona karıştığında, Ruslar ve Amerikalılar birbirlerini yok etmenin hesabını yapıyordu. Siz de hayatta kalan, bana yardım edebilecek tek insansınız. Babama ne olduğunu bilen belki tek insan. Yüzüne baktım. Haksız mıyım?</p>

  <p>Konuşmadı, ona bakmayı sürdürdüm.</p>

  <p>— Size bir şey söyleyebilir miyim? Babamı kırk yılı aşkın bir süre önce kaybettim. Konuşacak, sevgi gösterecek bir baba olmadan geçen kırk yıl... Sanki uzun süre hayatımda kocaman bir boşluk vardı, sonunda yavaş yavaş özleme dönüştü. İntihar etmiş olduğu yalanıyla yaşamamı istiyorlardı. Oysa siz, siz gerçekten neden ve nasıl öldüğünü biliyorsunuz. Üstelik bana bir açıklama borçlu olduğunuzu düşünüyorum.</p>

  <p>Cevap vermedi, düşünceli gözlerle bana baktı.</p>

  <p>Devam ettim, "Bir sorum var. Benimle neden başka herhangi bir yerde değil de, Moskova'da buluşmak istediniz? Bana bu ülkeden kaçtığınızı söylemişlerdi. Neden geri döndünüz?"</p>

  <p>Anna Horev bir an düşündü, "Galiba bunun en basit açıklaması, babanızın cenaze törenine katılmayı çok istemiş olmam, Bay Massey, sonra bunun sizin özel işiniz olduğunu düşündüm. O zaman buraya gelmek, yapabileceğim en iyi ikinci şeydi." Durakladı, "Kaldı ki, mezarını hiç görmedim. Bu da içimdeki eksikliklerden biriydi."</p>

  <p>— İkinci mezar, hani babamınkinin yanında, işaretsiz taşı olan mezar. O mezar kimin?</p>

  <p>Yüzünde derin bir üzüntünün izleri görüldü, sonra, "Çok cesur birinin. Gerçekten olağanüstü birinin," dedi.</p>

  <p>— Kim?</p>

  <p>Başını uzaktaki kente, Kremlin'in duvarlarına çevirdi, sanki karar vermeye çalışıyordu, sonunda dönüp bana baktı. Birdenbire yumuşamış gibiydi, kısa bir süre masadaki çiçeklere baktı.</p>

  <p>— Babanıza çok benzediğinizi biliyor muydunuz? O iyi biriydi, çok iyi biri. Söylediğiniz her şey de doğru. Durdu. Haklısınız. Tüm bu acılar ve bu sessizlik bir açıklamayı hak ediyor. Burada bulunmamın nedeni de bu. Yosif Stalin hakkında ne biliyorsunuz, Bay Massey?</p>

  <p>Beklenmedik sorusuna şaşırdım, birkaç saniye gözlerimi ondan ayıramadım. Omuzlarımı silktim, "Başkalarının bildiğinden çok fazla bir şey değil. Sanırım bazıları için bir tanrı, bazıları için de şeytanın ta kendisiydi. Bu çitin hangi yanında olduğunuza bağlı. Ama herhalde bu yüzyılın en büyük despotlarından biri. En az Hitler kadar, belki de daha çok insanın ölümünden sorumlu olduğu söyleniyor. Savaştan sekiz yıl sonra, beyin kanamasından öldü."</p>

  <p>Anna Horev hayır anlamında başını şiddetle salladı, "Yirmi üç milyon kurban. Savaşta onun aptallığı yüzünden ölenleri saymazsak. Kendi halkından öldürdüğü yirmi üç milyon kişi. Erkek, kadın, çocuk. Katledildiler. Vuruldular ya da tarihin yetiştirdiği en acımasız adamlardan biri tarafından, Nazilerin bile düşleyemeyeceği kadar kötü kamplara gönderildiler."</p>

  <p>Sesindeki ani hiddete şaşırmış, koltuğuma dayandım.</p>

  <p>— Anlamıyorum. Bütün bunların, bizim konumuzla ne ilgisi var?</p>

  <p>— Çok ilgisi var. Stalin öldü, evet; ama tarih kitaplarının yazdığı gibi değil.</p>

  <p>Birkaç saniye boyunca, şokun etkisinin geçmesini bekledim. Anna Horev'in yüzü son derece ciddiydi, "Size anlatacağım hikâye uzun zaman öncesine, İsviçre'ye dayanıyor."</p>

  <p>Birden gülümsedi, "Biliyor musunuz?" dedi, "Kırk yıldan beri bunları ilk kez size anlatıyorum."</p>
</body>
</html>
