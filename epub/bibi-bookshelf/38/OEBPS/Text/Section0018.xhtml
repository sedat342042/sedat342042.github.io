<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Sekizinci Kısım</h3>

  <p><b>Bavyera,</b><br />
  <b>Almanya,</b><br />
  <b>13 Ocak,</b><br />
  <b>23.00</b></p>

  <p>O gece bütün Güney Almanya'da yağmur yağıyor, ufuk şimşeklerle aydınlanıyordu. Pek uçuş havası değildi, kısacası.</p>

  <p>Bavyera’nın göller bölgesindeki hava meydanının barakaları alçak bulutların ve sisin ortasında kalmıştı. Bir zamanlar Luftwaffe'nin<a href="../Text/Section0079.xhtml#Footnote0004" id="Feedbcak0004"><sup>[4]</sup></a> gözde Güney Hava Komutanlığı birliklerini barındıran birkaç ahşap kulübeyle tek pist, şimdi artık CIA'nın Almanya'daki Sovyet Operasyonlar Bölümü'nün elindeydi.</p>

  <p>Jake Massey operasyon odası olarak kullanılan Nissen kulübesinden çıkarken başını kaldırıp kapkara göğe baktı, sonra yakasını çekiştirerek sağanak yağmurun altında bekleyen kapalı cipe koştu. Koltuğa otururken karanlık şiddetli bir şimşekle ikiye bölündü, direksiyondaki adam homurdandı, "Tam yatak havası. Yanında güzel bir kadın, elinde de bir şişe viski."</p>

  <p>Cip asfaltın üzerinde ilerlerken, Massey gülümsedi.</p>

  <p>— Daha beteri de olabilirdi, Janne.</p>

  <p>— Yani bu akşam gitmek mi gerekiyor?</p>

  <p>— Kiev üzerinden Moskova'ya gidecek iki eski Ukraynalı SS.</p>

  <p>— Ne tatlı. Hep seçkin dostların olmuştur zaten, Jake.</p>

  <p>— Ya bizim için çalışacaklar ya da savaş mahkemesine çıkacaklar. Her ikisi de boktan herifler, Riga'da bir grup kadınla çocuk katleden SS grubunun üyeleri; ama bizim gibi dilencilerin seçme hakkı olamaz.</p>

  <p>— İşte bu yüzden CIA'da çalışmayı seviyorum, her an ilginç insanlarla karşılaşıyorsun.</p>

  <p>Massey'nin yanındaki adam pilotların kullandığı deri ceketlerden giymiş, boynuna da beyaz bir eşarp bağlamıştı. Neşeli bir yüzü vardı, kısa ve tıknaz olmasına rağmen, saman sarısı saçlarıyla Kuzeyli olduğunu adeta haykırıyordu.</p>

  <p>Daha otuz bir yaşındaki Janne Saarinen'in başı birçok insandan daha fazla belaya girmişti. Rusya'yla yapılan Kış Savaşı'ndan sonra Hitler Almanyası'yla girilecek bir ittifakın Ruslardan intikam almak için fırsat yaratacağına inanan çoğu Finlandiyalı gibi Saarinen de tüm gücüyle Almanları desteklemiş, bunun bedelini de ağır ödemişti.</p>

  <p>Baltık Denizi üzerindeki bir it dalaşı sırasında beş bin fit yükseklikteyken Alman Messerschmitti'nin pilot kabinini dağıtan Rus şarapneli sağ bacağını dizinin hizasından koparmıştı, artık bacak yerine kullandığı acayip tahta protezle idare etmek zorundaydı. Alman doktorun kaba dikişini yaptığı pembe yara izinin altında bir yerlerde hâlâ Rus şarapnelinin parçası vardı, ancak Saarinen topallayarak da olsa, yürüyebildiğine şükrediyordu.</p>

  <p>Cip oldukça geniş bir gölün kenarındaki pistten geçerek yakındaki hangarlara vardı, kapısı açık, içinden güçlü bir aydınlık görünen hangarın önünde durdu.</p>

  <p>Massey, peşinde Saarinen, cipten inip bardaktan boşalırcasına yağan yağmurun altında hangara koştular.</p>

  <p>İki adam köşede, masanın yanında, ayaklarının diplerindeki paraşütleriyle oturuyor, hangarın içindeki işaretsiz siyah DC-3'ün hazırlanmasını beklerken sigaralarını tüttürüyordu. Uçağın açık yük kapısının önüne metal bir merdiven dayanmıştı.</p>

  <p>Adamlardan biri gençti, yirmilerinin sonunda falan, uzun boylu ve zayıftı, genç olmasına rağmen acımasız görünen endişeli yüzünde asabi bir gerginlik okunuyordu.</p>

  <p>İkincisi daha yaşlıydı, iri yarı ve kaba görünüşlüydü, kızıl saçlarının altındaki yüz sanki taştan oyulmuş gibiydi.</p>

  <p>Çevresine ilgisiz gözlerle bakarken, Massey'nin hangara girdiğini görerek ayağa kalktı, Massey ona doğru ilerlediğinde sigarasını yere attı.</p>

  <p>Massey'yle Rusça konuştu, "Uçmak bir yana, ne insanların ne de hayvanların burunlarını çıkarmayacağı bir hava bu. Yine de gidiyor muyuz, Amerikanski?"</p>

  <p>— Maalesef.</p>

  <p>Adam omuzlarını silkip çabucak yeni bir sigara yaktı, anlaşılan sinirleri iyice gerilmişti, sonra bembeyaz yüzlü arkadaşına baktı.</p>

  <p>— Şu Sergey korkudan tir tir titriyor. Kaderin bize bir oyun oynayacağını söylüyor. Hoş, havayı görünce, ona hak vermiyor değilim. Eğer Rus radarları bizi genç yaşta mezara sokmayı başaramazsa, bu havaya yenik düşeceğimize inanıyorum.</p>

  <p>Massey gülümsedi, "Senin yerinde olsam, böyle konuşmazdım. Emin ellerdesiniz. Pilotunuza merhaba deyin."</p>

  <p>Massey, Saarinen'i tanıştırdı, talimatlar gereği adını söylemedi, iki adam el sıkışmakla yetindi.</p>

  <p>— Memnun oldum, dedi Ukraynalı. Yüzünde küçük bir tebessümle Massey'ye döndü. Belki çok önemli değil; ama pilotumuzun bir bacağı takma. Bunu söylemem lazım, diye düşündüm de.</p>

  <p>Saarinen alındı, "İsterseniz bensiz de kalkmayı deneyebilirsiniz. Eğer sen ve arkadaşın sağ salim uçmak istiyorsanız, o elinizdekileri hemen söndürseniz iyi olacak." Kenardaki uçağı gösterdi, "O tanklarda çok yanıcı 2 ton benzin var. Sigaraları söndürün, hemen, şimdi!"</p>

  <p>Genç adam Saarinen'in emrini işitir işitmez sigarasını atmıştı; ama yaşlı Ukraynalı düşünceli düşünceli Saarinen'e baktı, sonra da istemeyerek sigarasını yere atıp söndürdü.</p>

  <p>— Kim bilir, belki de bir sakatla uçmaktan daha iyi bir ölümdür.</p>

  <p>Massey, Saarinen'in yüzündeki öfkeyi gördü, Ukraynalıya döndü, "Bu kadarı yeter, Boris. Unutma, hayatınız bu adamın elinde, o yüzden ona iyi davranmaya çalışın. Haberiniz olsun diye söylüyorum, en iyi pilotumuzla uçuyorsunuz. Kimse rotayı onun kadar iyi bilemez."</p>

  <p>— Öyle olsun, bakalım. Ukraynalı omuzlarını silkti, DC-3'ü göstererek Saarinen'e kızgın kızgın sordu. Demek bu Amerikan kutusuyla oraya varacağımızı düşünüyorsun?</p>

  <p>Saarinen öfkesini kontrol etti, daha sonra sakin bir sesle cevap verdi, "Neden varamayacağımızı bilmiyorum. Uçmak için kötü bir gece olabilir; ama bu Kızılların da uçaklarını kaldırmaktan korkacağı anlamına gelir. İyi olacak sanırım. En tehlikelisi, Rus-Çek sınırına yaklaşırken. Ondan sonra her taraf güllük gülistanlık."</p>

  <p>— Anlaşılan senin eline kaldık.</p>

  <p>İkinci adam yaklaştı, başıyla Massey ve Saarinen'i selamladı. Massey ikisini tanıştırınca genç adam, "İçimden bir ses savaş suçları mahkemesine çıkmakla daha akıllılık edeceğimi söylüyor," dedi.</p>

  <p>— Çok geç artık. Tamam, son kontrolleri yapalım. Kâğıtlar, kişisel eşya, para. Hepsi masaya.</p>

  <p>Ukraynalılar ceplerini masanın üzerine boşalttı, Massey boşaltılanları inceledi, "Her şey düzgün görünüyor. Moskova'ya varıp yerleştikten sonra, ne yapacağınızı biliyorsunuz."</p>

  <p>İkisi de başlarıyla onayladı.</p>

  <p>— Tamam, o halde. Her ikinize de iyi şanslar.</p>

  <p>Kızıl saçlısı homurdanıp Saarinen'e döndü, "Eğer Moskova'ya varırsak. Ne zaman istersen, küçük sakat dostum."</p>

  <p>Saarinen gözlerini nefretle kısıp adamın üzerine yürümeye çalıştı; ama Massey bir omzuna yapıştığında, Ukraynalı küçümseyici bir ifadeyle arkasını dönmüş, arkadaşıyla birlikte uçağa doğru yürümeye başlamıştı bile. Paraşütleri omuzlarındaydı, her ikisi de kahkaha attılar.</p>

  <p>— O pezevenge bir tane.</p>

  <p>— Bırak şimdi, Janne. Onu bu geceden sonra bir daha hiç görmeyeceksin.</p>

  <p>— Belki de onları yanlış yerde indirmeliyim, sadece eğlenmek için. Üstelik böylece işimi de KGB'ye yaptırmış olurum.</p>

  <p>— Endişelenme, bu ikisinin hayattan bekledikleri fazla bir şey olamaz. Eğer Moskova'ya varabilirlerse, şansları var demektir. Sen de bilirsin, gönderdiğimiz ajanlardan çoğu daha ilk kırk sekiz saatte yakalanıyor; ama yine de asılmaktan ya da idam mangasının önüne çıkmaktan daha fazla şansları var. Geçen ay gönderdiğimiz yirmi kişiden on beşi KGB'nin eline düştü. Yani ihtimaller çok iyi değil, her geçen gün daha da kötüleşiyor.</p>

  <p>— Aralarından bazılarının bunu hak ettiğini söylemek isterim, Jake. Tamam, galiba gitsek iyi olacak.</p>

  <p>Saarinen paraşütünü alıp DC-3'ün merdivenlerine doğru yürürken hangarın önünde bir cip durdu, cipten inen sivil giyimli genç, Massey'nin yanına geldi.</p>

  <p>— Size bir mesaj, efendim.</p>

  <p>Massey adamın uzattığı zarfı alıp açtı, içindekileri okudu ve ona döndü, "Tamam, Teğmen, gidebilirsin. Cevap vermem gerekmiyor."</p>

  <p>Teğmen cipe binip uzaklaşırken, Saarinen, Massey'nin yanına geldi.</p>

  <p>— Kötü haber mi? Bana sakın uçuşun kötü hava yüzünden ertelendiğini söyleme. Sırıttı. Bundan çok daha kötü koşullarda, bugünkü gibi yardımcı pilotsuz uçtum. Eğer uçuş ertelendiyse, bu gece Münih'teki gece kulübüne giderim, uçaktaki iki pezevenk de bir gece daha tırnaklarını kemirir.</p>

  <p>— Maalesef değil. Üstelik her şey kötü haber demekle neyi kastettiğine bağlı. Bu haftanın paraşütle atlamalarını bitirir bitirmez Washington'a dönmem emredildi.</p>

  <p>— Şanslı herif, Saarinen güldü. Bense bu seferden sonra dinleneceğim, Jake. Gazı kesip kanatlarımı dinlendirmenin zamanı geldi. Bu eski SS pisliklerinden bazıları gerçekten de sinirime dokunmaya başladı.</p>

  <p>Saarinen metal basamakları tırmandı, uçağın kapısına varınca merdiveni içeri aldı.</p>

  <p>— Benim için dua et.</p>

  <p>— Bacağın kırılsın.</p>

  <p><br /></p>

  <p>Jake Massey arabasını gölün kenarına kadar ilerletip, sağanak yağmur altındaki dalgalara bakarak sigarasını yaktığında, saat dokuza geliyordu. Washington'dan gelen mesajı, onu hemen çağırma nedenlerini merak ediyordu.</p>

  <p>Son günlerde merak ettiği bir diğer şey de kızın durumuydu. Üzerinden aylar geçmiş olmasına rağmen Anna Horev'i unutamamıştı, üstelik onu unutmak istemediğinin de bilincindeydi.</p>

  <p>Motoru susturup suyun üzerinde, uzaktaki sis düdüğünü duyduğunda baktı, gölün karşı kıyısında, soğuk karanlığın içinde ilerleyen teknenin ışıklarını gördü.</p>

  <p>O ses hep anıları canlandırırdı, bir süre gözlerini kapadı.</p>

  <p>Yıllar önce, bugünkü gibi bir kış gecesiydi, bir çocuk olarak Amerika'nın ışıklarını ilk kez görüyordu.</p>

  <p><br /></p>

  <p>O dönemde yedi yaşındaydı; ama Jacob Masensky, Ellis Adası'ndaki vücut kokusuyla değişik sesleri bir daha unutmadı.</p>

  <p>Ukraynalılara, Baltıklılara, İrlandalılara, İtalyanlara, İspanyol ve Almanlara karışmış Ruslar. Yeni Dünya'nın vaadine inanarak yeni bir hayat başlamayı umanlar.</p>

  <p>Anne ve babasıyla 1919'da, Bolşevik Devrimi'nden iki yol sonra Rusya'dan ayrılmışlardı.</p>

  <p>Baba tarafının iki kuşak önce Polonya'dan gelerek yerleştiği St. Petersburg'da, Stanislas Masensky, çar ailesinin yanında çalışıyordu. Jacob Masensky hâlâ Büyük Katerina'nın görkemli saraylarının bahçesinde kış yürüyüşlerine çıkışını içi sızlayarak hatırlardı. Stanislas Masensky akıllı bir adamdı, kitap okuyup satranç oynardı; varlığını kaybetmiş bir ailede doğmamış olsa, şimdiki gibi marangozluk değil, avukatlık ya da doktorluk yapacağı kesindi.</p>

  <p>Üstelik Stanislas Masensky'nin efendilerince bilinse, derhal kovulmasına neden olacak bir sırrı da vardı.</p>

  <p>Yüreğinin derinliğinde soylulardan, soyluların temsil ettiği tüm değerlerden nefret ediyordu, bu yüzden ateşli bir menşevik taraftarıydı. Rusya'nın geleceğinin demokrasi ve özgürlükte olduğuna, çar istesin ya da istemesin değişikliğin bir gün mutlaka gerçekleşeceğine inanırdı. Bu yüzden Kızıllar St. Petersburg'u ele geçirdiklerinde, fazla memnun olduğunu söylemek doğru değildir.</p>

  <p>— İnan bana, Jacob, demekten hoşlanırdı babası. Kızılların çılgınlığını pahalıya ödeyeceğiz. Doğru, yeni bir Rusya'ya ihtiyacımız var; ama onlarınkine değil.</p>

  <p>Kızıl Devrim hiç kimseyi Stanislas Masensky kadar şaşırtamazdı. Menşevikler uzun süreden beri Rusya'daki değişimin itici gücü görünüyordu, nereden çıktığı belli olmayan devrim ani bir sağanak gibi geldi. Lenin'in Bolşevikleri, Menşeviklerin üstünlüğünün farkındaydı, vaat edilen devrimin karşısında dikilecek her engeli acımasızca ezmeye kararlıydılar.</p>

  <p>Bir gün Kızıllar geldi: tüfekli üç adam.</p>

  <p>Stanislas'ı süngüleriyle kakarak götürdüler. Hamile karısıyla oğlu onu üç gün sonra bırakılana kadar göremediler. Üç gün boyunca dayak yemiş, kolları kırılmıştı. Ensesine bir kurşun yemediği için kendini şanslı saymalıydı; ama Stanislas da biliyordu ki, o kurşun gecikmeyecekti.</p>

  <p>Ailece toparlayabildikleri mallarını aldılar, bir akrabalarının verdiği at arabasına yükleyerek Estonya'ya doğru yola koyuldular. Jacob'un annesinin yalvararak, dilenerek topladığı birkaç köpek de Tallin'den New York'a demir almak üzere olan İsveç uskunasına gitti.</p>

  <p>Pasifik Okyanusu'nu kışın geçmek zaten güçtür, sert doğu rüzgâr yolculuğu daha da zorlaştırdı. Sekiz metrelik dalgalar uskunayı ceviz kabuğu gibi sallayıp fırlattı, fırtınadan en çok zarar görenler geminin ambarındaki göçmenlerdi. Nadya Masensky yolculuğun beşinci gününde erken doğum yaptı.</p>

  <p>Stanislas Masensky sadece bir bebek değil, genç karısını da yitirdi, küçük Jacob cesetler denize bırakılırken babasının yüzündeki ifadeyi uzun süre unutamayacaktı. Babası genç karısını gerçekten çok sevmişti, kadının ölümünden sonra bir daha hiç eskisi gibi olmadı. Babasının arkadaşlarından biri bir gün Jacob'a güzel ve genç bir kadını kaybetmenin acısının hiç geçmeyeceğini söylemişti, Jacob şimdi babasının günden güne kendi içine kapanmasını izlerken, adamın ne kadar haklı olduğunu düşünüyordu.</p>

  <p>Büyük Bunalım'a kadar Amerikan yaşamı Stanislas ve oğluna iyi geldi. Brooklyn'in Brighton Beach adlı bir bölgesine yerleştiler, bölgenin halk arasındaki adı, çarın, Lenin'in, daha sonra da Stalin'in vahşetinden kaçan Rus göçmenler nedeniyle Küçük Rusya'ydı. Stanislas çevredeki inşaatlarda iş buldu, oğluna bakması için yaşlı bir <i>babuşka</i><a href="../Text/Section0079.xhtml#Footnote0005" id="Feedbcak0005"><sup>[5]</sup></a> bile tuttu.</p>

  <p>Doğu Avrupa ve Rusya'dan gelen binlerce göçmen gibi Stanislas Masensky de Ellis Adası'ndaki o ilk gün adını değiştirdi, İngilizce söylenmesi daha kolay Massey'yi seçti. Bunun bir nedeni de göçmen işleri görevlisinin Polonya adını anlayıp yazmakta zorlanması, diğer bir sebebiyse Stanislas'ın acı dolu geçmişini silerek yeni bir başlangıç yapmak istemesiydi.</p>

  <p>Ailenin tek çocuğu olarak Jacob Massey okulda çalışkan ve yetenekli bir öğrenci olarak göze girdi; ama en çok hoşlandığı babasının dizinin dibine oturarak anavatan Rusya hakkında anlattığı öyküleri dinlemekti. Öykülerden çoğu Çar Aleksandr’ın katledilmesiyle ve devrim daha komünistlerin gözünde bile uzak bir düşken, işçiler ve öğrencilerin demokrasi çabalarının birbirini izleyen çarlarca acımasızca bastırılmasıyla ilgiliydi. Stanislas Massey o denli inançlı konuşuyordu ki oğlunun büyürken anavatanını giderek daha çok merak etmesine şaşmamak gerekirdi.</p>

  <p>Daha sonra, göçmen gazetelerinden Kızılların tüm Sibirya köylerini nasıl göçe zorladıklarını, yollarına çıkan herkesi nasıl ezdiklerini, Yosif Stalin'in tarım reformlarına karşı çıkmaya cesaret ettikleri için kulak adı verilen on binlerce küçük çiftçinin nasıl katledildiklerini öğrenecekti. Aileler bütünüyle kayboluyor, köyler yıkılıp halk göçe zorlanıyor, tek bir adamın iktidar tutkusu yüzünden milyonlar kurşuna diziliyordu.</p>

  <p>Bunalım derinleşmeye, Stanislas da iş bulamamaya başladığında da Amerikalıları değil, anavatanından göç etmeye zorlayan Kızılları suçladı. Oğlunu geçindirmek güçleşip oturdukları yerler izbe barakalara dönüştüğünde, dayanamadı, oğluyla birlikte kuyruğa girip dağıtılan çorbayı alacağı bir düşkünlerevine taşındı.</p>

  <p>Genç Jacob’ın hayatının en kötü anı, on altı yaşındayken bir kış öğleden sonrasında geldi.</p>

  <p>Okuldan eve yürüyordu, bir zamanlar gururlu bir adam olan babasını bir sokak köşesinde, elinde pankartla gördü: "İyi ve dürüst bir marangozum. Lütfen bana iş verin."</p>

  <p>Jacob için çok sevdiği babasının böyle onur kırıcı bir duruma düştüğünü görmek acıydı. Bardağı taşıran son damla da bu oldu zaten. O gün zengin olmaya, babasını bir daha bir iş için dilenmek zorunda bırakmamaya karar verdi.</p>

  <p>Ne var ki Stanislas, umudu kırılmış, onuru yaralanmış bir adam olarak kırk dört yaşında öldü.</p>

  <p>Jacob hiçbir zaman zengin olmadı. Bunalım sona erdiğinde, karnını doyurabilmek için bir dizi ağır işte çalıştı. Gece okuluna giderek yabancı dillerde diploma aldı, bunu Yale'de geçirdiği bir yıl izledi. Her şeyin karşılığını alın teriyle ödedi, Sonra, 1939 yılında, arkadaşlarını şaşırttı, subay adayı olarak orduya yazıldı.</p>

  <p>Pearl Harbor'dan sonra ordu, ilerlemek isteyenlere çok fırsat yarattı; ama Massey'nin gönlü savaş alanındaydı.</p>

  <p>Amerika'nın savaşa girişinden altı ay sonra Ailen Dulles'in OSS'siyle İsviçre'ye yerleşti, Alman hatlarının çok gerisinde keşif operasyonları düzenlemeye koyuldu.</p>

  <p>Amerika savaştan kısa süre sonra, eski müttefiki Rusya'nın aslında düşman olduğunu anladı.</p>

  <p>Amerikan haberalması savaş sırasında Rus KGB'si hakkında hemen hemen hiç bilgi toplamamıştı, Sovyet sınırlarının gerisinde olup biten konusunda da hiçbir şeyin farkında değillerdi. Gerekli bilgileri toplamak isteğiyle Avrupa'nın savaş tutsağı kamplarından ve kentlerinden giderek artan sayıda göçmen –Ruslar, Baltıklılar, Polonyalılar– Sovyet dil ve geleneklerini bilen gençler toplandı, aralarında en parlak olanlar Amerikalıların en uzman subaylarınca yetiştirilip eğitildi.</p>

  <p>Bu tam da Jacob Massey'nin yapmayı istediği türden bir işti; bu nedenle savaştan sonra Avrupa'da kaldı, Münih'e yerleşerek ajanlarını bilgi toplamak amacıyla Sovyet topraklarına gönderdi, savaş sonrası ürkütücü Sovyet silahlanma programının ayrıntılarını öğreneceklerini umdu. Gönderdikleri arasında göçmenler, vatanseverler, maceraperestler, kaçaklar, hatta savaşta yeterince tatmin olmayıp hâlâ heyecan peşinde koşan kişiler vardı.</p>

  <p>Bu gece Sovyet topraklarına atlayacak olanlar gibi, yakalandıklarında uzun mahkûmiyetler alacak hatta ölüm cezasına çarptırılacak, Rusça bilen eski SS'ler, KGB'nin kontrol ettiği topraklara paraşütle inerken büyük bir risk almıyorlardı. Eğer görevlerini başarır ve bir yolunu bulup sınırı aşarak geri dönerlerse, yeni kimlikleri, temiz geçmişleriyle özgür birer insan oluyorlardı; en iyi durumda hayatları uzuyor, kötü durumda da hayatlarını kumarda kaybetmiş sayılıyorlardı.</p>

  <p>Jake Massey, Münih bölgesini acımasız bir düzen, belirgin bir başarıyla yürüttü, Sovyetler'den nefret etmekle birlikle güçsüz oldukları konular hakkında ayrıntılı bilgi sahibi oldu. Washington'da Massey'nin konusunda en iyilerden biri olduğu düşünülmeye başlandı.</p>

  <p>Massey gölün ıslak karanlığı içinde bir yerde yeni bir sis düdüğü duydu, kafasını kaldırdı.</p>

  <p>Jake Massey o soğuk Ocak gecesinde buzlu sulara bakarken bilmediği bir şey daha vardı.</p>

  <p>Üç bin kilometre ötede, Moskova'da, hayatının bundan sonraki son altı haftasını tüketecek, dünyaya da yeni bir savaşın eşiğine getirecek olan komplonun çarkları o anda dönmeye başlamıştı.</p>

  <p>Massey karşıdaki karanlık kıyaya son bir kez baktı, daha sonra yakasını kaldırdı, cipi çalıştırdı. Yatağa girmeden önce Washington'daki CIA Genel Karargâhı'na aylık raporunu yazacak kadar zamanı vardı.</p>
</body>
</html>
