<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli Dördüncü Kısım</h3>

  <p>Massey'nin daçanın arkasındaki korulukta yolunu bularak eve yaklaşması beş dakikasını aldı, ağaçların arasından çıktığında da kendini karla kaplı donmuş meyve ağaçlarıyla dolu geniş bir bahçenin kenarında buldu.</p>

  <p>Daçanın bütün panjurları açıktı; ama pencereler kapalıydı, perdelerin arasından da ışık sızmıyordu. Sol tarafta, altında bir arabanın durduğu önü açık sundurma benzeri bir yapı seçti.</p>

  <p>Gölgelerde kalmaya özen göstererek ilerledi, evin arkasında, çakıl taşı kaplı küçük taraçaya ulaştı. Arka kapıya ulaştı, usulca tokmağı çevirdi. Kilitli değildi. İtti. Kapı önce biraz gıcırdadı, sonra menteşeleri üzerinde sessizce döndü, açıldı.</p>

  <p>Girdiği oda zifiri karanlıktı. Massey uzunca bir süre bekledi, evdekilerden bir tepki gelip gelmediğini dinledi, alnından soğuk terler boşalıyordu.</p>

  <p>Hiçbir ses duymadı.</p>

  <p>Sessizlik kulaklarında gök gürültüsü gibi patlıyordu.</p>

  <p>Bir adım attı. Ekşimiş yemek kokusu duydu. Odanın bulunduğu yerden, duyduğu kokudan mutfakta olduğunu tahmin etti.</p>

  <p>El fenerini yaktı. Mutfak geniş ve sadeydi, bir masa, birkaç iskemle, kap kaçak ve mutfak aletleri dışında bir şey görmedi. Kapının altından sarımtırak bir ışık sızıyordu. Yüreği kaburgalarını sarsarken yavaşça kapıya yaklaştı.</p>

  <p>Kapıya vardığında, duraklayıp yeniden çevreyi dinledi. Sessizlik. Tokarev'in horozunu kaldırdı.</p>

  <p>Klik.</p>

  <p>Küçücük tıkırtı sessizliğin içinde bir patlama kadar güçlüydü.</p>

  <p>"Aman Tanrım."</p>

  <p>Yeniden bir tepki bekledi.</p>

  <p>Yok.</p>

  <p>Derin bir nefes aldı, kapıyı itip hızla odaya daldı.</p>

  <p>Hedefini ararken, ensesinde soğuk bir namlu hissetti.</p>

  <p>Dondu, kapının arkasından birisinin çıktığını duyup dönmeye çalıştı.</p>

  <p>Slanski'nin sesini işitti, "Senin yerinde olsam, denemezdim, Jake. Şimdi, tabancanı bıraksan nasıl olur? Galiba konuşacağımız bir sürü şey var."</p>

  <p><br /></p>

  <p>BMW hızla Lutznikovskiy Köprüsü'nden geçip Ekim Meydanı'na girerken, Lukin alnındaki ter damlalarını silip saatine baktı.</p>

  <p>On bir buçuk.</p>

  <p>Arka koltuktaki Lebel inledi. Fransız yeniden bayılmış, gözlerini kapatmıştı. Lukin adama kelepçe takmıştı; ama Lebel'in kıpırdayacak hali yoktu, hâlâ aldığı ilaçların etkisi altındaydı. Doktor, Paşa'ya biraz daha morfin vermişti; ama görünüşünden Lebel'in gırtlağına kadar ilaç dolu olduğu anlaşılıyordu. Doktora göre, skopolamin ve morfin birlikte alındığında güçlü bir ağrı kesici etkisi oluşturur, aynı zamanda da insanı yan baygın duruma getirirdi. Lukin Fransız'ı yanlarına almanın bir zaman kaybı olup olmadığını düşündü.</p>

  <p>Paşa ön camdan dışarı baktı, "Böyle giderse, şafaktan önce Ramenkiy'e varırsak, şanslıyız demektir."</p>

  <p>Nedendir bilinmez, köprünün üzerindeki yoğun trafik çok yavaş akıyordu. Birden her iki yöne giden arabaların durduğunu gördüler.</p>

  <p>— İleride bir şeyler oluyor.</p>

  <p>Köprünün uzak ucunda Ekim Meydanı vardı. Trafik orada bir yerlerde düğümlenmiş, sürücüler arabalarından çıkmışlardı. Lukin'in arabasında canavar düdüğü yoktu, üstelik Romulka'nın onlardan beş dakika önce yola çıktığını da biliyordu.</p>

  <p>Frenlere bastı, Paşa arabadan çıkmak üzereyken, seslendi.</p>

  <p>— Sen burada kal. Ben ne olup bitiyor, bir bakayım.</p>

  <p>Lukin kalabalığa doğru koştu. İleride bir kamyonun kayarak döndüğünü, Ekim Meydanı'na giden arabaların yolunu kestiğini gördü. Köprünün sulu karla kaplı yüzeyindeki tekerlek izleri açıkça görülüyordu, çevresi karmakarışıktı. Bir küfür savurdu.</p>

  <p>Kaldırımda, başını soğuk rüzgârdan korumak için eğerek ilerlemeye çalışan bir yaya görüp bağırdı, "Burada neler oluyor?"</p>

  <p>Adam araba karmaşasına baktı, omuzlarını silkti, "Bir kamyon yolu kapatmış. Galiba bir iki araba köprüye fazla hızlı girmiş, kamyon da ondan kurtulmak için manevra yapmak zorunda kalınca, kaymış."</p>

  <p>Lukin Romulka'nın Zislerini aradı, göremedi. Anlaşılan, köprüdeki kargaşalığa o piçler neden olmuştu. Arabasına koştu. Bindiğinde, umutsuzlukla direksiyonu yumruklamaya başladı.</p>

  <p>— Neler oluyor? diye sordu Paşa.</p>

  <p>Lukin anlattı. Paşa, "Bir de bu eksikti," dedi, "Artık Romulka'yı dünyada yakalayamayız."</p>

  <p>Lukin elini yüzüne koyarak düşünmeye çalıştı. Köprünün hemen altında, donmuş Moskova Irmağı boyunca uzanan Gorki Parkı'nın giriş kapısını gördü. Daha ileride de Varşova Oteli'nin dev gölgesini. Lukin otelin hemen yanındaki dar aralığın sonunda Lenin Bulvarı'na çıktığını biliyordu. Belki yolu uzatacaktı; ama bu karışıklıktan çıkmak için başka çare yoktu.</p>

  <p>Paşa'ya döndü, "Şapkana yapış," dedi, "Bundan sonrası çok ilginç olacak."</p>

  <p>Arabayı vitese taktı, araba sırasından çıkıp yaya yoluna girdi, farlarını açıp klakson çalarak parka doğru ilerlemeye koyuldu.</p>

  <p><br /></p>

  <p>Massey, üzerine çevrilmiş Tokarev'in karşısında, iskemlede oturuyordu.</p>

  <p>Gözlerini Slanski'den ayırmadan, "Bitti artık, Alex," dedi, "Neresinden bakarsan bak, bitti. KGB Lebel'i aldı, konuşturmaları uzun sürmez. Bunun da tek bir anlamı var, siyah giyimliler çok geçmeden burayı ziyaret edeceklerdir."</p>

  <p>— Eğer bu aşamada vazgeçmemi bekliyorsan, çıldırmışsın Jake.</p>

  <p>— Sana söyledim. Bitti. Neden salak gibi davranmakta ısrar ediyorsun?</p>

  <p>Slanski'nin yüzünde hafif bir tebessüm olsa da sesi çok ciddiydi, "İçgüdü diyelim. Bir ömür boyu kazanılmış kötü âdetler. Hem böyle bir fırsatı kaçırmak aptallık olmaz mı?"</p>

  <p>Massey hayır anlamında başını salladı, "Böyle davranmakla hem kendi hayatını, hem de Anna ile İrena'yı tehlikeye atıyorsun."</p>

  <p>— Washington seni bu kadar yoldan gelip benimle sohbet etmen için göndermedi, değil mi Jake? Buraya kafama bir kurşun sıkmak için geldin.</p>

  <p>Massey cevap vermedi; ama Slanski onun yüzündeki gerginliği gördü, "Bunu yapabilir misin, Jake? Beni ve Anna'yı öldürebilir misin?"</p>

  <p>— Mecburum, dedi Massey kısaca.</p>

  <p>— Gözlerin öyle demiyor ama. Bunu yapmak istemiyorsun, Jake.</p>

  <p>— Ortada daha büyük bir şey var. Sadece sizin hayatınız değil. Moskova ikinizi de sağ isteyecektir. İstedikleri kanıtları topladıktan sonra da savaşı kimse durduramaz.</p>

  <p>— Demek istiyorsun ki, bu iş kötü giderse, Washington'da kelleler yuvarlanacak. Slanski ayağa kalktı. Buraya yalnız gelmedin, değil mi?</p>

  <p>Massey sakin bir sesle, "Daçanın önü de, arkası da çevrildi. Çıkış yolu yok."</p>

  <p>Slanski bir an düşündü, sonra sordu, "Moskova'nın elinde Stalin'i öldüreceğimle ilgili ne kanıt var?"</p>

  <p>— Sana söyledim, yeterince delil var. Seni yakaladıktan sonra kullanacaklardır.</p>

  <p>— Bundan o kadar da emin değilim. Üstelik beni canlı yakalamalarına da izin vermem. Moskova'nın bütün dünyaya adamın birinin Stalin'e, öldürecek kadar yaklaştığını mı açıklayacağını sanıyorsun? İşte burada yanılıyorsun. Böyle bir şey Kremlin'le alay edilmesine neden olur. Ağızlarını kapatıp, hiçbir şey olmamış gibi davranacaklardır. Üstelik başarırsam, aralarından bazılarının bana teşekkür bile edeceklerine inanıyorum.</p>

  <p>Massey de ayağa kalktı.</p>

  <p>— Olduğun yerde kal, kıpırdama, dedi Slanski.</p>

  <p>— Sigara içmemin bir sakıncası var mı?</p>

  <p>— İstediğin kadar iç. Ama yavaş hareket et. Üstelik elin değmişken, bir tane de benim için yak.</p>

  <p>Massey sigarayı uzatırken, Slanski yeniden oturdu, "İşin buraya varacağını hiç düşünmemiştim, Jake. Sen ve ben. Tıpkı kovboy filmlerindeki gibi."</p>

  <p>— Öyle olması gerekmez. Bana burada bu işin bittiğini söyle, seni ve kadını yanımda götüreyim. Böylesi aldığım emirlere karşı; ama riskleri karşılamaya hazırım. Tahmin ettiğin gibi, ikinizden birinin öldüğünü görmek istemiyorum.</p>

  <p>— Çok düşüncelisin Jake. Lebel devreden çıktığına göre, bizi buradan nasıl çıkarmayı düşünüyorsun?</p>

  <p>— Yarın Viyana'ya gidecek bir askeri nakliye uçağı var. Hepiniz için gerekli belgeyi ayarlarım.</p>

  <p>— Ya kabul etmezsem?</p>

  <p>— O zaman buradan sağ çıkamazsın. Ne sen ne Anna ne de İrena.</p>

  <p>— Anna'yı da öldürürsün, öyle mi?</p>

  <p>Massey cevap vermeyince, konuşmayı sürdürdü, "Peki beni burada bırakıp Anna ile İrena'yı götürsen?"</p>

  <p>Massey hayır anlamında başını salladı, "Pazarlık yok, Alex. Ya hep ya hiç. Yani onun hayatı senin ellerinde, demek istiyorum. Şimdi ne olacak?"</p>

  <p>Slanski belli belirsiz gülümsedi, "Ne korkunç bir dünyada yaşıyoruz, Jake. Bir zamanlar dosttuk, şimdi de beni öldürmeye hazırsın. Anna'yı da. Yüreğim parçalanıyor; ama yapılacak bir şey yok."</p>

  <p>İki parmağını kaldırdı, uçlarını birbirine değdirecek kadar yaklaştırdı, "Dünyanın tanıdığı en büyük çılgının kafasına bir kurşun sıkmaya bu kadar yaklaşmışken, benden vazgeçmemi istiyorsun. Sen benden de çılgınsın."</p>

  <p>— Nedenlerini söyledim. Washington böyle bir risk almak istemiyor.</p>

  <p>— Sen de hep Washington'ın dediğini yaparsın, değil mi?</p>

  <p>Massey sabırsızlıkla, "İçimden bir ses boşuna nefes tükettiğimi söylüyor."</p>

  <p>Uzanıp sigarasını tablaya bastırırken eğildi, tabancanın susturucusundan yakalamak istedi.</p>

  <p>Slanski daha hızlıydı. Tetiği çekti, tabanca tıksırdı, mermi Massey'nin bileğine değip gitti.</p>

  <p>Massey yarasını tutarak acı içinde arkaüstü yuvarlandı.</p>

  <p>— Yavaşlıyorsun, Jake. İsteseydim kolaylıkla gözünü çıkarırdım. Belki de seni öldürüp bu konuyu kapatmalıyım.</p>

  <p>Cebinden bir mendil çıkarıp attı. Massey'nin parmakları arasından kan sızıyordu, kumaşı yarasının üzerine sardı.</p>

  <p>— Alex, büyük bir hata yapıyorsun... beni dinle... Anna'nın hatırı için.</p>

  <p>Slanski'nin sesinde daha önce duymadığı bir sertlik vardı, "Sen Anna'yı düşünmüyorsun, Massey. Özür dilerim; ama konuşma zamanı geçti. Ayağa kalk."</p>

  <p>Massey kalkmaya çalışırken, merdivenlerde ayak sesleri duyuldu, kapı açıldı, içeriye Anna girdi.</p>

  <p>Massey'yi gördüğünde ağzını açtı, yüzünde korkunç bir şaşkınlık, gırtlağından tek bir ses bile çıkaramadı.</p>

  <p>Slanski Anna'ya döndü, "Sonra açıklarım," dedi, "Biraz su bul ve Massey'yle ilgilen. Sonra İrena'yı uyandır. Buradan gidiyoruz."</p>

  <p><br /></p>

  <p>Lukin beş dakika sonra Lenin Bulvarı'na çıktı, arabanın burnunu Ramenkiy'e çevirdi.</p>

  <p>Paşa, Lebel'i uyandırmaya çalışmış, bağırıp yanaklarını tokatlamıştı; ama Fransız hâlâ kendinden geçmiş, inliyordu.</p>

  <p>Sonunda umutsuzca söylendi, "Lanet olsun, işe yaramıyor, onu yanımızda getirmekle zaman kaybettik."</p>

  <p>— Bir daha dene!</p>

  <p>Bir daha denedi, Lebel'den homurtudan başka cevap alamadı.</p>

  <p>Lukin öfkeyle küfür etti, "Bırak şunu."</p>

  <p>Kent dışına çıkan buzlu yolda fazla araç yoktu. Lomonossov Bulvarı kavşağına gelip sağa döndüklerinde, Lukin yüz metre kadar önlerinde bir arabanın stop lambalarını gördü.</p>

  <p>Paşa, "Anlaşılan şans bizden yana," dedi.</p>

  <p>Öndeki iki otomobil karın üzerinde hızla ilerliyordu; ama Lukin'in BMW'si hem daha güçlüydü, hem de lastiklerinde zincir vardı. Gaza bastı, önünü daha iyi görebilmek için yolun soluna çekildi. Öndeki arabanın da bir Zis olduğu belliydi.</p>

  <p>— Eğer arabadaki Romulka'ysa, yanından geçip gidersen kuşkulanacak, dedi Paşa.</p>

  <p>— Başka ne yapabilirim ki?</p>

  <p>Paşa sırıttı, "Hiçbir şey. Yanından geçenin biz olduğunu anladığında, o pezevengin yüzünü görmek isterdim. Hadi bastır."</p>

  <p>Lukin gaza bastı. Birden zincirler sıkışmış karda tutunacak bir yer ararken araba sarsıldı, sonra toparlandı, güçlü motor arabayı öne doğru fırlatırken Lukin direksiyonu sola kıvırdı.</p>

  <p>Arkadaki arabanın yanından geçti. Arabanın içindeki sivil giyimli, iri yarı dört adam yanlarından geçip giden BMW'yi şaşkınlıkla izledi.</p>

  <p>Sonra birden Lukin kendini öndeki Zis'in yanında buldu.</p>

  <p>Paşa'yla ikisi aynı anda başlarını sağa çevirdiler, şoförü, şoförün yanında oturan Romulka'yı seçtiler. Sonra Lukin yeniden gaza dokundu, güçlü BMW ileri atıldı.</p>

  <p>Lukin yanlarından geçerken, şoför ve Romulka'nın gözleri yuvalarından fırladı.</p>

  <p>Romulka'nın yüzü bir an için sokak lambasının ışığında kaldı, şaşkınlığı apaçık görüldü.</p>

  <p>Paşa sağ camı indirdi, elini çıkarıp ortaparmağını kaldırarak yumruk yaptı ve Romulka'ya bakarak bağırdı, "Bunun üzerine otur, orospu çocuğu."</p>

  <p>Romulka hareketi görüp öfkelendi, sonra, BMW yanlarından hızla geçip giderken, kızgınlıktan çarpılmış yüzü karanlığa gömüldü.</p>

  <p>Lukin birkaç saniye sonra yeniden sağ şeride geçti; ama hızını azaltmadı.</p>

  <p>Paşa gülüyordu.</p>

  <p>Lukin sordu, "Her zaman böyle diplomatça mı davranırsın?"</p>

  <p>— Siktir et. Bunu sonra düşünürüm.</p>

  <p>— Siz Moğollar, adam olmayacaksınız.</p>

  <p>— Kanımızda var, Cengiz Han gibi bir atanın torunlarından başka ne bekliyorsun ki?</p>

  <p>Arka koltukta Lebel homurdandı, bir an kendine gelir gibi oldu, sonra yeniden sessiz kaldı. Lukin dikiz aynasından baktı.</p>

  <p>Arkadaki arabalar hızlarını arttırmış, peşinden geliyordu.</p>

  <p>Alnından akan teri silmeye çalışırken Paşa'ya döndü, "Daha ne kadar var?"</p>

  <p>— Dört kilometre. Hızı düşürme, şansımız varsa, bu herifler kıçımıza yapışmadan işimizi bitiririz.</p>

  <p><br /></p>

  <p>Slanski gaz lambasını üfleyince, oda karanlığa gömüldü.</p>

  <p>El fenerini yaktı, öbür eline de Tokarev'i aldı. Fenerin ışığını odanın köşesine tuttu.</p>

  <p>Massey, elleri bağlı, yerde oturuyordu. Yanında da Anna ile İrena. İkisi de giyinmişti, İrena'nın yüzü korkudan kireç gibiydi. Slanski Massey'ye döndü, "Bu kadınları serbest bırakıp şansımı denesem?"</p>

  <p>Massey Anna'ya bakmamaya çalışarak, "Sana söyledim, bunu yapamam," dedi</p>

  <p>— Sen piçin tekisin, Massey. Onlar zaten bu işin dışında. Ne zararları olur ki?</p>

  <p>— Emirler böyle...</p>

  <p>Massey Anna'nın kederli gözlerle kendine baktığını gördü. Slanski Massey'nin ne amaçla geldiğini anlatmış, Anna duyduklarına inanmakta güçlük çekmişti.</p>

  <p>Massey birden, "Anna, çok üzgünüm," dedi, "Bu benim kararım değil. Eğer Alex tek başına devam etmeye kalkarsa, hepimiz ölürüz. Bu çılgınlıktan vazgeçmesi gerek."</p>

  <p>Anna sırtını dönerken, gözlerindeki umutsuzluğu gördü. "Artık bunun bir önemi yok. değil mi Jake? Hiçbir şeyin önemi yok."</p>

  <p>— Ona durmasını söyle, böylece hepimiz buradan çıkıp kurtuluruz... Kaçacak bir yeri kalmadı.</p>

  <p>Anna cevap vermeye fırsat bulamadan Slanski, "Kes sesini, Massey," dedi, "Bir ses daha çıkarırsan, bu çıkardığın son ses olur."</p>

  <p>Feneri söndürüp pencereye yaklaştı. Gözleri karanlığa alışıncaya kadar bekledi, sonra perdeyi çok az aralayıp dışarıya baktı. Ay ışığında ön bahçe bir peri masalındaki kadar sakin görünüyordu. Bir ara kapının yanında bir gölge gördüğünü sandı, bir daha baktığında, gölge yoktu. Perdeyi bıraktı, feneri yakıp Massey'ye tuttu.</p>

  <p>— Dışarıda kaç adamın var?</p>

  <p>Massey cevap vermedi. Slanski Tokarev'in horozunu kaldırıp tabancayı Massey'nin kafasına dayadı, "Bir daha tereddüt edersen, kafanı uçururum. Kaç adam?"</p>

  <p>— İki.</p>

  <p>— Kim?</p>

  <p>— Aylar önce gönderdiğimiz ajanlar.</p>

  <p>— Anlat.</p>

  <p>— Eski Ukrayna SS'leri.</p>

  <p>— Ne iyi dostların var, Jake. Şaşırdım doğrusu.</p>

  <p>— Ya savaş suçları mahkemesine çıkacaklar ya da bizim için çalışacaklardı. Massey'nin sesinde bir panik başlangıcı duyuluyordu. Tanrı aşkına Alex, bırak da onlarla konuşayım...</p>

  <p>Slanski hayır anlamında başını salladı, "Sayıdan eminsin, değil mi? Tekrar düşünmek ister misin?"</p>

  <p>— Söyledim sana, iki kişi.</p>

  <p>— Bana yalan söylemediğini umarım. Massey'nin silahını Anna'ya fırlattı. Eğer hareket ederse, vur. Eğer vurmazsan, o seni öldürecek.</p>

  <p>Feneri İrena'ya uzattı.</p>

  <p>— Işığı kapat. Ben dönene kadar da yakma. Arabanın anahtarlarını ver.</p>

  <p>İrena dehşet içinde Slanski'ye baktı, "Buradan sağ çıkamayacağız. Hepimiz öldük... Aman Tanrım!.."</p>

  <p>Slanski korkudan titreyen kadının yüzünü tokatladı, sertçe, "Sana ne diyorsam, onu yap," dedi, "Böyle yaparsan, belki de buradan çıkarız. Anahtarlar. O kahrolası feneri de söndür."</p>

  <p>İrena ceplerinde anahtar aradı, Slanski'ye uzatıp feneri söndürdü. Oda birden karanlığa gömülmüştü.</p>

  <p>Kapının usulca açıldığını duydular, Slanski gitmişti.</p>

  <p><br /></p>

  <p>Mutfak karanlık ve buz gibi soğuktu.</p>

  <p>Slanski mutfağa adım attığında, arka kapının Aralık olduğunu gördü. Sessizce kapıya yaklaştı, elinde ateşe hazır Tokarev, aralıktan dışarı baktı.</p>

  <p>Ayın soluk ışığı altında bahçe gri bir renge bürünmüştü. Gözlerini uzunca bir süre sundurmada ve arabada gezdirdi, bir hareket yakalamaya çalıştı, gölgelerden başka bir şey göremedi.</p>

  <p>Massey'nin doğru söyleyip söylemediğini kestiremiyordu. Dışarıda ikiden fazla da adam olabilir, adamlar evin çevresinde herhangi bir yerde saklanabilirdi. Bunu öğrenmenin bir tek yolu vardı.</p>

  <p>Tokarev'in horozunu kaldırdı, karnının üzerine uzanıp sürünerek kapıdan çıktı, sonra donmuş taraçanın üzerinden kayarak sundurmaya ulaştı.</p>

  <p>Bir ses, bir hareket bekledi, hiçbir şey olmayınca ayağa kalkıp arabanın şoför kapısını açtı, anahtarı kontağa yerleştirdi, kapıyı aralık bıraktı.</p>

  <p>İleri doğru gitmeye hazırlanırken arkasından belli belirsiz bir çıtırtı ve Rusça bir ses duydu, "Silahını at, ellerini havaya kaldır. Sonra da yavaşça dön."</p>

  <p>Tokarev'i elinden bıraktı, tabanca gürültü çıkararak yere düştü. Döndüğünde, üç metre kadar ileride, gölgelerin arasında genç bir adam gördü.</p>

  <p>Adam yaklaştı. İri yarı, güçlü kuvvetli biriydi, elinde bir tabanca tutuyordu. Sırıttı, "Kabul etmek gerekir, oldukça sessiz hareket ediyorsun; ama yeterince sessiz değil. Amerikalı arkadaşım nerede?"</p>

  <p>— Evde</p>

  <p>— Ölü mü?</p>

  <p>— Gereğinden fazla canlı, maalesef. Slanski başıyla bahçeyi gösterdi. İki kişi olmanız gerekirdi. Arkadaşın nerede?</p>

  <p>— Yakında öğrenirsin. Arkanı dön ve eve doğru yürü. Seni uyarıyorum, sakın bir delilik yapayım deme. Bu uzaklıktan kaçırmayacak kadar keskin nişancıyım.</p>

  <p>— Nasıl istersen. Ama unuttuğun bir şey var.</p>

  <p>— Öyle mi? Neymiş o?</p>

  <p>— Bu.</p>

  <p>Susturuculu Nagant bir kez tıksırdı. Adamın yapacak hiçbir şeyi yoktu. Tabancadan çıkan mermi burnunun tepesine gelmiş, arabanın üzerine sırtüstü savurmuştu. Yavaşça yere kaydı.</p>

  <p>Slanski yere çömelip susturucuyla yaptığı ateşe bir karşılık bekledi, hiçbir şey olmayınca yerden Tokarev'i aldı, cesedi ayağından sürükleyerek sundurmanın arkasına götürdü.</p>

  <p><br /></p>

  <p>Ön bahçedeki çalılıkların arkasına gizlenmiş ikinci Ukraynalı kulak kabarttı. Kesinlikle bir şey duymuştu.</p>

  <p>Ne duymuştu, işte onu bilemiyordu.</p>

  <p>Sesler mi? Ya da rüzgârın dallarda ıslıklanması mı? Ağırlığını öteki dizine aktarıp biraz doğruldu. Kalaşnikov'u yanına, yere bıraktı, kan dolaşımını düzenlemek için bacaklarını ovuşturdu. Neler oluyordu? Amerikalının çoktan çıkması gerekirdi.</p>

  <p>Saatine baktı.</p>

  <p>Işıltılı kadranda geceyarısına çeyrek kaldığını gördü. İki dakika daha beklemeye, sonra da eve girmeye karar verdi. Bu arada, kapıdan çıkmaya kalkanın öleceğine de şüphe yoktu.</p>

  <p>Gariptir, içinde bulunduğu durumdan tuhaf bir zevk alıyordu. Tıpkı eskiden, Kafkas Dağları'nda Kızıl partizan avladıkları günlerdeki gibi. Tek eksiği SS üniforması ve Alman malı MP40 makineli tabancaydı.</p>

  <p>Gülümsedi, yerden silahını aldı, yeniden çöküp bekledi.</p>

  <p><br /></p>

  <p>— Feneri yak.</p>

  <p>İrena feneri yakınca, Slanski Massey'nin başına dikildi, "Galiba sayı konusunda doğru söylemişsin, Jake. Şimdilik biri eksildi. Bana ön cephedeki adamdan söz et."</p>

  <p>Massey cevap vermeyince, Tokarev'i kafasına dayadı, "Anlat, yoksa parmağımın kaşıntısına engel olamayacağım."</p>

  <p>— Adı Boris Koval. Eski bir Ukrayna SS yüzbaşısı.</p>

  <p>— İyi mi?</p>

  <p>Massey başıyla onayladı.</p>

  <p>— Ne kadar iyi?</p>

  <p>— Şimdiye kadar eğittiklerimizin en iyisi. Üstelik fazla eğitime de ihtiyacı yoktu. Geldiğinde de iyiydi.</p>

  <p>— Silahları?</p>

  <p>Massey sessiz kaldı, "Bana söylemezsen, seni ön kapıdan iteriz, böylece adamın silahını senin üzerinde görürüz."</p>

  <p>— Kalaşnikov.</p>

  <p>Slanski bir ıslık öttürdü, "Öyleyse, başımız dertte demektir." Anna ile İrena'ya döndü, "Arka taraftan çıkacağız. Massey de. Size söylediğimde, arabanın arka koltuğuna sıkışır, başınızı eğersiniz. Gerisini bana bırakın."</p>

  <p>Anna ayağa kalkınca, Massey başını kaldırıp baktı. Gözleri bir an birleşti, Massey kızın gözlerinden aralarındaki güvenin tümüyle yok olduğunu anladı.</p>

  <p>Konuşmaya çalıştı; ama Anna çoktan gitmiş, peşinde İrena, kapıya yaklaşmıştı bile. Sonra Slanski onu ayağa kaldırıp kadınların arkasından itti.</p>

  <p><br /></p>

  <p>Lukin yola bakarken, Paşa haritayı kontrol ediyordu.</p>

  <p>— Daha ne kadar var? diye sordu Lukin.</p>

  <p>— Sola sap, oradayız.</p>

  <p>— Bunu bir dakika önce söylemiştin.</p>

  <p>— Bu yollar kar altındayken birbirine çok benziyor.</p>

  <p>Lukin arabanın burnunu sola çevirdi, iki yanı daçalarla kaplı geniş ve ağaçlı bir yola girdiler. Yolların birleştiği kavşakta durdu. Evler karanlık ve ıssız görünüyordu.</p>

  <p>Paşa arka koltuktan bir makineli tabanca aldı, güvenlik mandalını çekerek dizinin üzerine yerleştirdi.</p>

  <p>— Evet, şimdi ne yapıyoruz?</p>

  <p>Lukin farları söndürdü. Önlerindeki kardan, tepedeki aydan başka ışık yoktu, gecenin sessizliğinde çevre inanılmayacak kadar sakin görünüyordu.</p>

  <p>— Keşke bilseydim.</p>

  <p>— Lanet olsun, Yuriy... Romulka birkaç dakika sonra burada olacak!</p>

  <p>— Slanski'yle konuşmam gerek.</p>

  <p>— Umarım dinler, yoksa öldün demektir.</p>

  <p>— Yalnız gidiyorum. İstersen, dışarıda bekle.</p>

  <p>— Ne yapacaksın? Kapıyı çalıp ziyarete geldiğini mi söyleyeceksin? Slanski daha seni görür görmez kafanı uçurur. Başka bir yol olsa gerek.</p>

  <p>— Düşünecek zaman yok.</p>

  <p>Lukin birden dikiz aynasında bulundukları yolun ucundaki farların ışığını gördü.</p>

  <p>Paşa geri dönüp, "Pezevenkler geldi bile," dedi, "Anlaşılan doğru yerdeyiz."</p>

  <p>Lukin yaklaşan farlara bakıp sordu, "Onları biraz oyalayabilir misin?"</p>

  <p>— Romulka'ya ateş etmek mi dedin?</p>

  <p>— Bu karanlıkta neler olduğunu, kimin ateş ettiğini anlayamazlar. Sadece lastiklerini patlatsan yeter, bu onları geciktirir, sonra da daçaya, yanıma gel.</p>

  <p>— Tabii eğer hâlâ hayattaysan. Tamam, hadi bakalım.</p>

  <p>— Dikkatli ol, dedi Lukin.</p>

  <p>Paşa arabadan süzüldü, elinde makineli tabancası, köşeyi dönüp gözden kayboldu.</p>

  <p>O Fransız, Lebel hâlâ arka koltukta, baygındı.</p>

  <p>Lukin arabayı vitese takıp sokağa girdi. İlerlerken evleri saydı, sonra daçayı gördü.</p>

  <p>Işıklar sönüktü. Yolun aynı tarafındaki komşu daçanın önüne varana kadar elli metre daha ilerledi. Çevre ıssız, araba yolu bomboş, panjurlar da kış mevsimi nedeniyle kapalıydı. Yavaşladı, sonra geri vitese takıp hızla araba yoluna girdi. Arabadan inmek üzereyken Lebel inledi, kendine gelir gibi oldu, sonra başı yeniden yana düştü, bayıldı.</p>

  <p>Lukin Fransız'ın kelepçesini açtı, birini arabanın kapı tokmağına takıp otomobilden indi.</p>

  <p>Ne yapacağını hâlâ bilmiyordu. Yine de yapacağını hızla bitirmesi gerekliydi. Artık Romulka her an köşeden görünebilir, Paşa da ateşe başlayabilirdi. Eğer Slanski içerideyse ateş seslerini duyacağı kesindi, bu da işleri daha da güçleştirecekti.</p>

  <p>Paşa'nın aşırdığı dosya Lukin'in ceketinin içindeydi.</p>

  <p>Kılıfının kapağını kaldırdı, tabancasının güvenlik mandalını açtı; ama kılıfından çıkarmadı. Tabancasını kullanmak niyetinde değildi; ama yine de işini tesadüflere bırakmak istemiyordu.</p>

  <p>Hızla arabanın arkasına geçip bagajı açtı. Yedek lastiğin, çeşitli aletlerin arasında arandı, sonunda yağlı bir paçavra buldu. Eskiden beyaz olan gömlekten arta kalan kumaş, yağ ve gres lekeleriyle kaplıydı. Krikoyu buldu, beyaz paçavrayı ucuna bağladı.</p>

  <p>Basit bir barış bayrağı; ama aklından geçenleri gerçekleştirmeye yeteceğini düşündü. Düşündükçe, yaptıklarının ne kadar gülünç olduğunu anlıyordu. Kapıyı çalacak, Slanski'yi dışarı çağırıp adamın olumlu cevap vermesini bekleyecekti. Tehlikeli bir şeydi, ölümle sonuçlanacağı kesin gibiydi; ama şu anda başka bir yol düşünemiyordu.</p>

  <p>Hızla hareket etti, bagajı kapadı.</p>

  <p>Birden yolun öteki ucundan silah sesleri, sonra da karda kayan lastik gıcırtıları duydu.</p>

  <p>Ses çok güçlüydü, hemen ardından ikinci bir yaylım ateşi duydu, sonra gecenin sessizliği her yandan gelen kurşun sesleriyle bozuldu.</p>

  <p>Paşa, Romulka'nın konvoyuna ateş açmıştı; ama duyulan gürültü, Romulka'nın da ateşe karşılık verdiğini gösteriyordu.</p>

  <p>Vücudu terden sırılsıklam, Lukin daçaya doğru koşmaya başladı.</p>
</body>
</html>
