<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Beşinci Kısım</h3>

  <p><b>Finlandiya,</b><br />
  <b>23 Şubat</b></p>

  <p>Stockholm'den kalkan SAS Constellation, o Şubat öğleden sonra saat beşi biraz geçe, karanlık bir havada Helsinki'nin Malmi Havaalanı'na indi. Uçaktaki yolculardan üçü Massey, Slanski ve Anna Horev'di.</p>

  <p>Uçak pistte ilerlerken, pencerenin dışında Kuzey Kutbu karanlığı dışında görülebilecek fazla bir şey yoktu: donmuş Helsinki Körfezi'ni kaplayan adaların ışıkları, uçsuz bucaksız ormanların çizgisi. Yine de her yer sulu bir karanlığa boğulmuş gibiydi. Uçağın tekerleklerini değdirmesinden on dakika kadar sonra, Gelen Yolcu Salonu'ndan çıkıyorlardı.</p>

  <p>Yıpranmış bir deri pilot ceketi giymiş, boynuna beyaz bir yün atkı sarmış sarışın bir adam kalabalığın arasından çıktı, büyük bir sevinçle gelip Massey'nin elini sıktı.</p>

  <p>— Hoş geldin, Jake. Anlaşılan yüküm bunlar.</p>

  <p>Massey, Anna ile Slanski'ye döndü, "Pilotunuz Janne Saarinen'le tanışmanızı istiyorum," dedi, "Finlandiya'nın en iyilerinden."</p>

  <p>Saarinen ellerini sıkarken gülümsedi. Bir Finlandiyalı için fazla ufak tefekti, yüzü yara izi doluydu; ama bütün bunlara rağmen neşeli birine benziyordu.</p>

  <p>— Jake'e aldırmayan, dedi Saarinen kusursuz bir İngilizce ile. Eski yağcılardandır. Yolculuktan sonra yorgun olmalısınız. Arabam dışarıda. Hadi sizi üsse götüreyim.</p>

  <p>Saarinen, Anna'nın valizini alıp otoparka doğru yürürken, Massey onun topalladığını, her adımda sol ayağını değişik bir biçimde önce yana, sonra da ileri uzattığını görüp endişeli yüzlerle kendine bakan arkadaşlarını fark etti.</p>

  <p>Finlandiyalı konuşulanları duyamayacak kadar uzaklaştığında, Slanski'ye dönüp, "Ne var?" diye sordu.</p>

  <p>— Belki farkında değilsin; ama arkadaşımızın bir bacağı eksik.</p>

  <p>— Endişelenme. Zaten bacağının eksikliği Janne'yi hiç rahatsız etmiyor. İnan bana, hepsinden iyidir. Luftwaffe adına en az yüz Rus uçağı düşürdü, bunun yarısından çoğu da bacağını kaybettikten sonra.</p>

  <p>— Anlaşılan sana inanmak zorundayım.</p>

  <p>Saarinen lastiklerine zincir takılmış küçük ve çamurlu yeşil Volvo'nun şoför koltuğuna yerleşti, Massey yanına oturdu. Anna ve Slanski arka koltuktaydı.</p>

  <p>Birkaç dakika sonra, havaalanından çıkarlarken, Anna uzun yolculuk sonrası bitkin, başını Slanski'nin omzuna dayayıp uykuya dalmıştı bile.</p>

  <p><br /></p>

  <p>Karanlığa rağmen Helsinki pırıl pırıldı. Parlak renkli tramvaylar vınlayarak ilerliyor, kent ve sakinleri hemen her şeyi kaplayan kalın kar örtüsüne rağmen çok canlı görünüyordu. Her köşede insanlar üzerlerine kalın bir şeyler giymiş, hızla yürüyorlar, sanki dururlarsa donup ölmekten korkarlarmış gibi acele ediyorlardı.</p>

  <p>Saarinen'in eksik bacağı, araba kullanmasına engel değildi. Kentin çar zamanından kalma merkezinin yanından geçti, Helsinki uzunca bir süre çarın imparatorluğunun bir parçası olmuştu ve pastel hardal ya da ördek yumurtası mavisi büyük granit yapılar kesinlikle Rusya'yı andırıyordu. Sonra bir yanı kayalıklı kıyı yoluna sapıp batıya yöneldi.</p>

  <p>Baltık Denizi karanlıkta buzdan olma yekpare bir kütle gibiydi, yarım saat boyunca içeriye doğru ilerlediler, Saarinen, Espoo köyünü geçince güneye döndü ve yeniden denize doğru ilerledi. On beş dakika kadar sonra, donmuş Baltık sularının arasında altı yedi küçük ada belirmeye başladı. Kış manzarasını süsleyen parlak renkli ahşap evlerin hiç birinde ışık görünmüyordu.</p>

  <p>— Yazlık evler, dedi Saarinen. Kış gelince buralarda kimse kalmaz, birkaç inatçının dışında tabii. Neredeyse geldik.</p>

  <p>Yavaşladı, kıyı yolu son dönemeçten sonra yokuş aşağı dikildi, gözlerinin önünde kayınlarla kaplı küçük bir adacık belirdi. Karaya dar bir tahta köprüyle bağlıydı, ufak Volvo köprüye ancak sığdı, güzelliğine rağmen adacık karanlıkta gerçek değil gibi görünüyordu.</p>

  <p>— Bylandet Adası'na hoş geldiniz, dedi Saarinen.</p>

  <p>Gıcırdayan köprüden geçerek, suları donmuş ufacık bir koyun kenarında sıralanan, arkaları sık bir ormanla kaplı iki ahşap evin önüne vardılar. Saarinen tek başına duran, panjurları sımsıkı kapalı yeşil boyalı iki katlı büyük eve doğru yöneldi, kapının önünde durdu. Duvarların önünde yüksek bir kütük yığını vardı, odunların hemen yanında da bir balıkçı teknesinin kalıntıları, evin yanına asılı donmuş eski ağlar görünüyordu.</p>

  <p>— Burası yerli bir balıkçıya aitti, dedi Saarinen. Sonunda içe içe öldü. Aslında bunda şaşılacak bir şey yok. Adanın bu yanındaki tek ev bu, yola da uzak. Kışın buraya yabani hayvanlar dışında kimse gelmez, deli değillerse tabii. Bu yüzden bizi burada kimse rahatsız etmez.</p>

  <p><br /></p>

  <p>Evin açık renk çam kaplı içi, buz gibiydi.</p>

  <p>Saarinen iki gaz lambası yakıp evi gezdirdi. Alt kattaki geniş oda hem mutfak, hem de oturma odası olarak kullanılıyordu, eşya olarak bir çam masa, dört iskemle, eski bir divan ve ufak bir dolaptan başka bir şey yoktu. Yine de çevre düzenli ve temizdi. Odanın kenarındaki küçük masanın üzerinde, altında büyük bir şey saklanmış bir yelken bezi görünüyordu. Öteki köşede bir odun sobası dikiliyordu, Saarinen sobaya odun doldurdu, üzerlerine biraz gaz döküp tutuşturdu, ateşin parladığını görünce, üst kattaki odaları göstermek istedi.</p>

  <p>Odalar basit çam yataklar, yatakların yanında birer dolap ve gaz lambasıyla döşenmişti; ama her yer küf ve tuzlu deniz suyu kokuyordu. On dakika kadar sonra yeniden aşağıda buluştuklarında, Saarinen elektrik jeneratörünü çalıştırıp kahve yaptı.</p>

  <p>Mutfakta tavandan sarkan tek bir ampul görünüyordu, masanın üzerine de Finlandiya'nın güneyi ile Rusya'nın batı kıyılarını, Baltık devletlerinin topraklarını ayrıntılarıyla gösteren iki büyük harita yayılmıştı. Haritalardan birinde Saarinen'in kırmızı kalemle işaretlediği uçuş rotası vardı.</p>

  <p>Gülümsedi, "Burası Helsinki Palas değil, biliyorum, üstelik kokuya dayanmak da zor; ama burayı sadece bir gece kullanacağız, hem Baltık'ın öteki yakasında, İvan'ın sunacaklarından çok daha konforlu. Bazen jeneratör pır pır ediyor, o zaman da babadan kalma gaz lambalarını kullanmak zorunda kalıyorum. Şimdi, işimize bakalım. Uçuş otuz beş dakikadan fazla sürmeyecek, çok çok kırk, bu da kalkıştan sonra karşılaşabileceğimiz güçlü karşı rüzgârlara bağlı."</p>

  <p>Haritayı gösterdi, kaleminin ucunu haritanın üzerinde Bylandet Adası'ndan başlayıp Baltık Denizi'nin üzerinden geçen ve Estonya'da Tallin'in hemen dışında biten kırmızı eğrinin üzerinde gezdirdi, "Adadan atlama noktasına kadar tam olarak yetmiş beş mil. Her şey planladığımız gibi giderse, su içmek kadar kolay."</p>

  <p>Anna, "Adadaki pist nerede?" diye sordu.</p>

  <p>Saarinen hayır anlamında başını sallayıp sırıttı, "Pist mist yok. Uçağın altında kayaklar var, yani buzdan da kalkabiliriz. Endişelenme, başlangıçta biraz sarsılırsın; ama farkı anlayacağını pek sanmam."</p>

  <p>Massey, "Ya son hava raporları?" diye sordu.</p>

  <p>Saarinen bilmiş bilmiş sırıttı, "Helsinki meteorolojisine göre, gizlice atlamak için bundan iyisi olamaz. Bu akşam güçlü bir rüzgâr bekliyorlar, daha sonra da Finlandiya Körfezi'nin bir bölümünü kaplayacak kümülonimbüs yüklü bir soğuk cephe. Yarın akşam bulutların bin fite kadar ineceği tahmin ediliyor. Bu gibi bulutlar kar, fırtına hatta şimşek bile getirebilir, o yüzden mümkün olduğunca bulutlardan kaçınmamız gerekecek. Yine de bekleyip, görelim derim. Hava tahminleri daha henüz kesin bir bilim olmadı, o meteoroloji uzmanlarına da hiç güvenemedim. Eski uçuş öğretmenimin dediği gibi, küçükken yalan söylemeye alışmış çocuklar, büyüdüklerinde meteoroloji uzmanı olur. Ama şansımız yaver gider de tahminler olumlu olursa, havalandıktan sonra hedef noktasının hemen yanına kadar iki bin fitte gideriz. Sonra buluttan bir taş gibi çıkar, mümkün olduğunca çabuk atlama noktamızı görür ve ikinizi atarız."</p>

  <p>Omuzlarını silkti, "Yoğun tipide uçmak yolcular için çok zevkli olmayabilir, yukarısı bayağı serttir, yine de böyle havalarda Ruslar Miglerini uçurmuyor, hiç olmazsa bunu biliyoruz. Hoş, bunun garantisini de veremem ya. Sadece iyimser olduğumu söyleyeyim, yeter." Sanki kötü havada uçmaktan, böylesi bir yolculuğun doğurabileceği tehlikelerden hoşlanıyormuş gibi, yeniden gülümsedi.</p>

  <p>Slanski bir sigara yaktı, "Böyle kötü koşullarda, bu kadar hafif bir uçakla uçmak, riskli değil mi?"</p>

  <p>Saarinen gülerek, "Tabii," dedi, "Ama yine de açık havada bir Mig savaş uçağı tarafından düşürülmek kadar değil. O uçaklar şu anda havadaki en hızlı şeyler, Amerikalıların elindekilerden bile daha hızlı. Rusların Rolls-Royce taklidi motorlarıyla saatte bin kilometreye kadar çıkabiliyorlar. Altı bin libre itiş gücüyle cehennemden kaçan bir yarasa gibi yükselirler. En azından, etkileyici."</p>

  <p>— Ya radar? diye sordu Slanski. Sovyetler herhalde bölgeyi tarıyor, değil mi?</p>

  <p>— Kıçına bahse girebilirsin, dedi Saarinen, Tallin yakınlarında bir noktaya parmağını basarak. Tam burada bir Sovyet hava üssü var, o üste daha yeni geliştirilen her türlü hava koşulunda uçmak için yapılmış radarlı Mig 15P'ler bulunuyor. Yirmi dört saat boyunca, Leningrad'ın hemen dışındaki bir üsle birlikte çalışarak bütün Baltık Denizi'ni havadan denetliyorlar. Eğer Sovyet hava sahasına giren herhangi bir uçak görürlerse, soru bile sormadan düşürürler.</p>

  <p>— Anladığım kadarıyla gerçek bir tipi çıktığında Mig pilotları bulutun üzerinde kalmaya tercih ediyorlar; uçak radarına henüz tam olarak alışmamışlar. Üste de bir radar bulunduğunu unutmayan, bir tane de Tallin'in hemen dışında, Tondy Kışlası'ndaki ordu karargâhında var. Bir üçüncüsü de kentin en yüksek noktasında, eski mahallede KGB merkezinin hemen yanı başındaki Saint Olaus Kilisesi'nin çan kulesinde. Bu üç radar havadaki Miglere bilgi veriyor.</p>

  <p>Gülümsedi, "Açık havada, kilisenin tepesindeki radarın bir eşek arısını bile göreceğini sanıyorum. Ama Sovyet radarları kötü havada, kar ve tipide, hedefle havanın paraziti arasındaki farkı anlayamıyor. İşte kötü hava bize bunun için lazım. Yine de radarlarına yakalanmamak için mümkün olduğunca alçaktan, bulutun içinden uçacağım. Asıl tehlike buluttan çıkıp, hedef noktaya yaklaştığımız zaman. O zaman belki radarları bizi yakalayabilir, İvan'ın ilgisini çekeriz. Onun için hedefi hızla bulup sizi bırakmak zorundayım. Ama o iş tamamen bana ait, sizin endişelenmeniz gerekmez. İvan bizi görse bile siz o zamana kadar yere inmiş, ben de dönüşe geçmiş olurum."</p>

  <p>Slanski kuşkuluydu, "Bütün bunlar çok tehlikeli görünüyor. Başaracağından emin misin?"</p>

  <p>— Bir bardak su içer gibi. Bana güven. Saarinen Anna'ya baktı. Anlatırken gerçekten çok daha tehlikeli gibi görünüyor. Pilotlar bir görevin tehlikelerini abartmaya bayılır, özellikle yanlarında güzel bir kadın varsa. Böylece daha cüretli, daha korkusuz, daha cesur göründüklerini sanırlar.</p>

  <p>— Hava gerçekten kötüleşirse, uçağının sarsıntılara dayanabileceğine inanıyor musun?</p>

  <p>Saarinen Slanski'ye bakıp evet anlamında başını salladı, "Dışarıda, hangardaki küçük Norseman çok daha kötü havalardan tek parça döndü. Yolcular biraz sarsılabilir; ama önemli olanı, hayatta kalırlar. O uçak tuğladan yapılmış bir kenef kadar sağlam." Gülümseyerek Anna'ya döndü, "Benzetme için özür dilerim."</p>

  <p>Massey pencereye yaklaşıp donmuş koya baktı. Bu kadar kuzeyde, kışın günde iki saat güneş gören bir insanın kendini şanslı saydığını düşündü. Alacakaranlığın umut kırıcı, iç kapatıcı bir etkisi vardı. Saarinen'e baktı. Adamın çok yetenekli bir pilot olduğu kesindi; ama tehlikeler düşünüldüğünde, bu denli heyecanlanması için çılgın olması gerekirdi.</p>

  <p>Massey bacağını koparan şarapnelden bir parçanın beynine de girip girmediğini merak etti.</p>

  <p>— Pekâlâ Janne, öyleyse program ne? Ne zaman yola çıkarız?</p>

  <p>Saarinen masanın kenarına oturdu, "Güneydoğuya gidecek bulutun yarın akşam sekizde buralarda olması bekleniyor. Eğer o hava uzmanları haklıysa, o bulutun bizi Estonya kıyılarına kadar gizlemesi gerekir. Eğer sekiz buçukta hareket edersek, hesaplarıma göre yola çıktıktan yirmi mil kadar sonra bulutla karşılaşmamız lazım. Şu rotayı izleyeceğiz." Haritadaki kırmızı çizgiyi gösterdi, "Baltık Denizi üzerinden hedefe kadar neredeyse dümdüz bir hat. Rus dalgalarının frekansını biliyorum, Tallin'e yaklaştığımızda yerimizi belirlemek için onlardan yararlanacağım, böylece hedef noktasını daha kolay bulurum."</p>

  <p>Massey kaşlarını çattı, "Ya senin de söylediğin gibi, hava gerçekten çok kötü olursa?"</p>

  <p>— Aldırma. Yine de bulurum. Gerekirse çok daha alçalır, beş yüz fite de inerim. Buluttan çıktığımızda, Tallin'in ışıklarından da yararlanırız. O bölgede arazi oldukça düz, yani bulutların içinde kör uçuş yaparken bir tepeye çarpma tehlikesi yok. Tamam. Başka soru? Kimse ağzını açmayınca, Saarinen sırıttı. İyi, demek bana güveniyorsunuz. Bacağını masadan indirdi ve Massey'ye baktı. Gelin, sana ve arkadaşlarına onları cehenneme atacak küçük güzeli göstereyim.</p>

  <p><br /></p>

  <p>Saarinen ahşap kaplı verandadan geçerek hangara doğru yöneldi.</p>

  <p>Hangarın bir zamanlar kayıkhane olarak kullanıldığı belliydi, önünde ve arkasında çifte ahşap kapılar vardı. Saarinen öndeki çift kapıyı ardına kadar açtı, beyaza boyanmış, küçük, dayanıklı görünüşlü, tek motorlu, yüksek kanatlı uçak görüldü. Üzerinde işaret yoktu, iniş takmalarının yerini kayak ve tekerlek karışımı bir düzen almış, böylece uçağın hem buza hem de toprağa inip kalması sağlanmıştı.</p>

  <p>— Çok güzel, değil mi? Kanadalılar tarafından geliştirilen, savaş sırasında Amerikan Hava Kuvvetleri tarafından da kullanılan Norseman C-64 hafif nakliye uçağı. Hamburg'daki ihtiyaç dışı askeri malzeme müzayedesinden neredeyse bedavaya aldım. Soğuk bölgeler için biçilmiş kaftan, sekiz yolcuyla yüz kırk mil hız yapabiliyor. Ama böyle havalarda bir bebek gibi bakım istiyor. Günde birkaç kez motoru çalıştırmanız gerek, yoksa yağ donar, blok çatlar. Saatine baktı. Şimdi tam sırası, biraz geri çekilseniz, iyi olur.</p>

  <p>Hangarın açık kapılarının ardına kadar çekildiler, Saarinen motoru ve pervaneyi örten kalın battaniyeyi kaldırdı. Zorlanmadan pilot kabinine tırmandı, takma bacağını içeriye en son aldı. Motoru çalıştırdı, gaz verip on dakika boyunca devir yükseltti, sağır edici gürültü içinde, yağın ısınmasını bekledi. Sonra gazı iterek motoru beş dakika boyunca düşük devirde döndürdü, kontağı kapatıp uçaktan indi.</p>

  <p>— Dört saat rahatız, dedi. Şimdi kendimi ısıtmanın zamanı geldi. Bu Tanrı'nın cezası kış boyunca her akıllı Finlandiyalı gibi, bu saatte ya da herhangi bir saatte, kanımın donmasını önlemek için bir iki kadehe ihtiyacım var. Bana katılır mısınız?</p>

  <p>Massey, "İyi bir fikre benziyor," dedi.</p>

  <p>Slanski ve Anna'ya baktı. Slanski'nın gerginliği dudaklarından anlaşılıyor, gözleri asabi bir enerjiyle parıldıyordu. Kafeste kurtulmayı bekleyen yabani bir hayvan gibiydi, Massey yaşanacak maceranın ağırlığını duymaya başladığını düşündü. Anna daha sakindi; ama Massey kızdaki gerginliği hissedebiliyordu.</p>

  <p>— Teklif için teşekkürler, Janne. Başka zaman, belki, dedi Slanski ve Massey'ye döndü. Şimdi programda ne var?</p>

  <p>— Bu akşam silahları, elbiseleri ve kâğıtları gözden geçireceğiz. İnince ve sonra ihtiyacını duyacağınız her şey. Ama bu arada, beklemekten başka yapılacak bir şey yok.</p>

  <p>— Öyleyse Anna'yı biraz eğlendirsem, nasıl olur?</p>

  <p>— Aklında ne türlü bir eğlence var?</p>

  <p>— Eğer Janne arabasını verirse, Helsinki'ye kadar gidip gelmek.</p>

  <p>Massey kararsız bakınca Slanski, "Jake," dedi, "On altı saatten beri uçakların içindeyiz. Biraz havaya, bacaklarımı çalıştırmaya ihtiyacım var. Anna da öyle."</p>

  <p>Massey Anna'ya döndü, "Ne diyorsun?"</p>

  <p>— Alex haklı.</p>

  <p>Bütün olan bitenden sonra havada hafif bir rahatsızlık, belli belirsiz bir gerginlik vardı, Massey bu gerginliğin ortadan kalkması gerektiğini düşündü.</p>

  <p>Saarinen'e döndü, "Ne dersin, Janne?"</p>

  <p>Finlandiyalı omuzlarını silkti, "Benim için sakıncası yok." Volvo'nun anahtarlarını bulup Slanski'ye fırlattı, "Sadece yollara dikkat et, yılın bu zamanında bayağı kaygan oluyor. Geri dönmeden önce de şişeye yüz verme. Buralarda polisin dikkat ettiği tek şey, içki..."</p>

  <p>Massey Slanski'ye, "Tamam öyleyse," dedi, "Ama her ikinizi de bu akşam dokuzda burada bekliyorum. Daha geç olmaz."</p>

  <p>— Gitmeden önce son tadım özgürlük, Jake. Bize iyi bir yemek borçlusun bence.</p>

  <p>Massey cüzdanını çıkarıp Slanski'ye bir deste Finlandiya markkası uzattı, "Galiba haklısın," dedi, "Washington'dan sevgilerle. Sakın kaybolmayın, her ikinize de söylüyorum. Tanrı aşkına, dikkatli olun."</p>
</body>
</html>
