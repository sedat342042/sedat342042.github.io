<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Kırk Sekizinci Kısım</h3>

  <p><b>Moskova</b></p>

  <p>Nöbetçi hücrenin kapısını açtı, Lukin içeri girdi.</p>

  <p>Anna Horev, tahta yatağın ucuna ilişen adamı fark etmedi bile. Kapı gürültüyle kapanırken, Lukin, "Anna?" dedi.</p>

  <p>Anna yavaşça başını kaldırdı, cevap vermedi. Gözleri ağlamaktan kızarıp şişmişti, yüzü de bembeyazdı. Lukin genç kadının kendinden geçmiş bir halde olduğunu düşündü. Parkta olanların derin etkisinden hâlâ kurtulamamıştı anlaşılan.</p>

  <p>— Anna, dedi. Söyleyeceklerimi iyice dinlemeni istiyorum. Seni serbest bırakacağım.</p>

  <p>Anna şaşkınlıkla kaşlarını çattı, başını kaldırdı.</p>

  <p>— Bu bir oyun değil, dedi Lukin. Sana anlatmak zorunda olduğum gelişmeler var.</p>

  <p>Karısının başından geçenleri anlattı, sözünü bitirdiğinde Anna'nın çok şaşırdığını gördü, genç kadın hâlâ susuyordu.</p>

  <p>— Onun hayatı karşılığında seni bırakacağım. Slanski'nin istediği de bu zaten. Eğer seni bırakmazsam, karımı öldürecek.</p>

  <p>Anna'nın hâlâ inanmadığını anlayınca, "İnan bana, Anna," dedi, "Bu, öyle çok ayrıntılı bir plan falan değil. Şimdi hemen benimle gelmelisin, fazla vaktimiz yok. Lütfen."</p>

  <p>— Beni nereye götüreceksin?</p>

  <p>— Moskova yakınında bir buluşma yerine. Novodeviçiy Manastırı'na. Başgardiyana göre, seni Lefortovo Hapishanesi'ne naklediyoruz. Yine de işbirliğine ihtiyacım var. Lütfen buradan ayrılırken, hesapsız bir şey yapma, benden başka kimseyle de konuşma. Slanski'yle karşılaştığımızda da, benim için bir şey yapmanı istiyorum.</p>

  <p>— Ne?</p>

  <p>— Karıma zarar vermemesi için onu ikna et. Karım hamile. Slanski bana istediğini yapabilir; ama eğer karıma zarar verirse, onu öldürürüm. Slanski'yle aramızda olanlar karımı ilgilendirmiyor. İstediğimi yapacak mısın?</p>

  <p>Anna Horev duyduklarına inanamıyormuş gibi, Lukin'e bakmaya devam ediyordu. Sanki adamın yüzünü incelermiş gibi.</p>

  <p>Adamın sesi umutsuzluk doluydu. Gözlerinin altındaki koyu halkaları görmüş, vücudunun gerginliğini fark etmiş olmalıydı; Lukin bulunduğu durumun olağandışılığının da bilincindeydi, artık onu sorguya çeken bir gardiyan değil, ona yalvaran bir kocaydı. Anna'nın kendinden nefret edip etmediğini ya da içinde bulunduğu ikilemden zevk alıp almadığını bilmiyordu, yine de kadının evet anlamında başını salladığını gördü.</p>

  <p>— Evet.</p>

  <p>— Teşekkür ederim. Lukin kapıya yöneldi. Gitsek iyi olur.</p>

  <p>— Sana ne olacak?</p>

  <p>— Bunun yüzünden mi? Önemli mi? Sonunda hepimiz öleceğiz. Sen ve Slanski de. Beria bunları öğrendikten sonra Moskova'dan sağ çıkabileceğinizi sanmam. Bunlara izin verdiğim için beni de, karımı da öldürecekler.</p>

  <p>— Kızıma ne olacak?</p>

  <p>— Anna...</p>

  <p>— Söyle.</p>

  <p>Lukin kadının gözlerindeki sonsuz ıstırabı gördü. Ağlamak üzereydi; ama gözyaşlarını tuttu. Lukin hayır anlamında başını salladı, "Buna cevap veremem Anna. Gerçekten veremem." Kadının yüzündeki kederi gördü, kendi çektiklerine rağmen yüreği parçalandı.</p>

  <p>Usulca Anna'nın koluna dokundu, "Artık gitmeliyiz. Fazla zamanımız yok."</p>

  <p><br /></p>

  <p>Anna otomobili kullanan Lukin'in yanında oturuyordu. Ön camın dışına, Moskova'nın göz kırpan ışıklarına baktı.</p>

  <p>Anna'nın bileklerine kelepçe takmadan önce, gardiyanın yanında, genç kadının çıkış ve nakil belgelerini imzalamıştı. Beş dakika sonra, Lubyanka avlusundan çıktıklarında, kaldırıma yanaşıp durmuş, kelepçeleri çözmüştü.</p>

  <p>Ondan sonra ikisi de konuşmadı. Lukin'in konuşup konuşmaması Anna'nın umrunda bile değildi. Saşa'dan başka bir şey düşünemiyordu. Kızı yeniden görmek, neredeyse yüreğini dağlamıştı. Kızını kolları arasında tutmak bir sürü anıyı tazelemiş, Anna'nın düşündükçe çıldıracak hale gelmesine neden olmuştu. Sanki biri hançerini yüreğine saplamış gibi, derin bir acı duyuyordu.</p>

  <p>Kızı o kadar değişmişti ki, yine de Saşa'ydı. Kokusunu, cildinin yumuşaklığını hatırladı. Sonra, hayatlarında birbirlerinden ayrı geçirdikleri yılları hatırlamış, kedere boğulmuştu.</p>

  <p>Sonra Lukin Saşa'yı alıp götürmüştü, bir daha kızını asla göremeyecekti.</p>

  <p>Parkta, o anda ölmek istemişti, çektiklerini ancak ölüm unutturabilirdi. Şimdiyse, içini endişe kemiriyordu. Kızıma ne olacak?</p>

  <p>Slanski ne yapmış olursa olsun, bir yerden sonra aldırmıyordu. Otomobili kullanan Lukin'e baktı. Ondan nefret ediyordu. Yaptığı iş, ona çektirdiği acı nedeniyle nefret ediyordu.</p>

  <p>Adamın yüzüne bakınca, onun da yıkılma noktasına yaklaştığını gördü. Hücrede bir an ona acımıştı; ama Saşa'yı düşündüğünde, öfkesinin yeniden canlandığını hissetti.</p>

  <p>Sessizlik dayanılmaz olmuştu.</p>

  <p>— Bana bir sigara ver.</p>

  <p>Lukin dönüp baktı, "İyi misin?"</p>

  <p>— Sadece bir sigara ver.</p>

  <p>Arabayı kenara çekti, ceplerini yokladı. Sigara paketiyle çakmağı Anna'ya uzattı, arabayı yeniden hareket ettirdi. Anna sigarayı yakarken ellerinin titrediğini gördü.</p>

  <p>— Bana da bir tane verebilir misin?</p>

  <p>Anna ikinci bir sigara yakıp uzattı. Lukin genç kadına baktı, "Slanski sana âşık olmalı," dedi.</p>

  <p>— Neden?</p>

  <p>— Bütün bunları yapmak için. Ya çok cesur ya da seni o kadar seviyor ki, tedbirsiz davranıyor.</p>

  <p>— Bunu sevdiği için yapmıyor.</p>

  <p>— Peki, neden yapıyor?</p>

  <p>— Çünkü senin gibi piçlerin elinde acı çekmemi, ölmemi istemiyor da, ondan.</p>

  <p>Lukin gözlerini yola çevirdi, "Anna, sana bir şey söylemek istiyorum. Hayatım boyunca ne bir kadın öldürdüm ne de acı çektirdim. Slanski'yi bulma görevini de ben istemedim, bana verdiler. Ama sana bir şeyi yine söyleyeyim, eğer Nadya'ya zarar verirse, onu öldürürüm."</p>

  <p><br /></p>

  <p>Lukin motoru durdurup farları söndürdü. Arabadan inerken Anna'ya, "Lütfen burada bekle, arabadan ayrılma," dedi.</p>

  <p>Terk edilmiş manastıra doğru yürümeye başladı. Yarı yoldayken, dönüp BMW'ye baktı. Anna Horev hâlâ koltukta oturuyordu. Bir baykuş öttü.</p>

  <p>Manastırın ön cephesinde, içeriye açılan kemerli bir yol, yolun ucunda da bir kapı vardı. Kemerin yanına vardığında, durdu. Kemerli yolun bir kenarında tel örgüden yapılmış paslı kapıyı gördü. Kapıya yaklaştı. Kalın bir zincir ve asma kilitle kapanmıştı. Kapının ötesinde, bir çeşmenin çevresinde sıralanmış beyaz badanalı yıkık dökük binalar gördü.</p>

  <p>Arkasından bir ses duydu.</p>

  <p>— Yavaşça dön.</p>

  <p>Lukin döndü, Slanski'nin elinde Tokarev, gölgelerin arasından çıktığını görünce, nabzı hızlandı.</p>

  <p>— Duvara dayan, ayaklarını aç.</p>

  <p>Lukin öfkesini bastırmaya çalışarak söyleneni yaptı. Slanski üzerini aramayı bitirdikten sonra sordu, "Anna nerede?"</p>

  <p>— Arabada.</p>

  <p>— Yalnız mısın?</p>

  <p>— Sadece kadın var yanımda. Karım nerede?</p>

  <p>— Daha sonra.</p>

  <p>Lukin sağa doğru döndürüldüğünü, Slanski'nin onu öne ittiğini hissetti, "Arabaya doğru yürü."</p>

  <p>— Karım... bir anlaşma yapmıştık, Slanski.</p>

  <p>Lukin arkasına bakmak istediğinde tabancanın soğuk namlusunu ensesinde hissetti.</p>

  <p>— Adımı nereden biliyorsun?</p>

  <p>— Siz daha Sovyet toprağına ayak basmadan, kadınla senin hakkında her şeyi biliyorduk.</p>

  <p>— Başka ne biliyorsun?</p>

  <p>— Buraya Stalin'i öldürmeye geldiğini.</p>

  <p>Uzunca bir sessizlik oldu, sonra Lukin ensesindeki namlunun daha güçlü bastırıldığını duydu, "Önüne bak ve yürü. Yanlış bir hareket yaparsan, seni öldürürüm."</p>

  <p>— Ya çok cesursun ya da gerçek bir kaçık. Bu gece olanlardan sonra, Stalin'in yanına bile yaklaşamayacaksın. Bütün ordu Moskova'yı karış karış arayacak. Öğüdümü dinle, Moskova'ya neden geldiğini unut. Hayatını tehlikeye atıyorsun. Anna'nınkini de.</p>

  <p>Birden ensesinde bir darbe hissetti, kafatasında şimşekler çaktı.</p>

  <p>— Neden susup yürümene bakmıyorsun?</p>

  <p>BMW'nin yanına vardıklarında Slanski el fenerini Anna'nın yüzüne tuttu, "Yalnız mısın?"</p>

  <p>— Evet.</p>

  <p>— Sizi izlediler mi?</p>

  <p>— Ben... ben kimse görmedim.</p>

  <p>Slanski feneri arabanın içine tuttu, "Peki yavaşça dışarı çık."</p>

  <p>Anna arabadan inince, Slanski, "Manastırın arkasında, nehir boyu giden bir yol var," dedi, "Orada bir araba göreceksin. Şoför koltuğunda seni bekleyen biri var. Hadi, çabuk ol."</p>

  <p>Slanski birden BMW'nin sağ ön tekerleğine ateş etti. Lastik fıslayarak indi. Aynı şeyi sol ön tekerleğe de yaptı.</p>

  <p>Geri geldi, Tokarev'i Lukin'in başına doğrulttu, sonra Anna'ya baktı, "Burada ne bekliyorsun? Hadi, yürü."</p>

  <p>Anna Slanski'ye bakmaya devam etti, "Ya Lukin'in karısı?"</p>

  <p>— Sen yürümene bak. Benim işime karışma.</p>

  <p>— Lukin'i öldürme.</p>

  <p>— Dediğimi yap. Hadi git, hemen!</p>

  <p>— Hayır. Sen Lukin'in karısını serbest bırakıp onlara zarar vermemeyi vaat etmedikçe, gitmeyeceğim. Önce sen benim dediklerimi yap.</p>

  <p>Slanski duyduklarına inanamayarak döndü, "Tanrı aşkına, sen kimden yanasın? Hadi, yürü!"</p>

  <p>Anna yerinden kıpırdamadı, "Sana söyledim, karısının iyi olduğunu görmeden, ona kötü davranmayacağından emin olmadan bir adım bile atmayacağım."</p>

  <p>Slanski'nin yüzünde vahşi bir bakış belirdi, Anna bir ara onun her ikisini de öldürmesinden korktu.</p>

  <p>— Lütfen, Alex.</p>

  <p>Slanski öfkeyle homurdandı, "Arabaya git. Kadın orada. Onu buraya getir. Çabuk ol. Bütün geceyi burada geçiremeyiz."</p>

  <p>Anna manastıra yöneldi, sonra koşmaya başladı.</p>

  <p>Slanski Lukin'e tabancasıyla yeri gösterdi, "Dizüstü çök. Sonra da yüzükoyun uzan."</p>

  <p>Lukin'in yüzü soldu, "Beni öldürecek misin?"</p>

  <p>— Dediğimi yap, yoksa hemen şimdi kafanı uçururum.</p>

  <p>Lukin diz çöktü, sonra yüzükoyun karların üzerine uzandı, "Eğer beni öldüreceksen, hemen şimdi yap. Beni karım gelmeden öldür. Onun görmesini istemiyorum."</p>

  <p>Slanski tabancasının namlusunu Lukin'in ensesine dayadı, horozu kaldırdı.</p>

  <p>Uzunca bir süre tereddüt etti, sonra, "Aslında çok çekici bir fikir; ama bu kez olmaz, Lukin," dedi, "Hayatının şimdilik kurtulduğunu düşünüyorum, neden, bilmem. Ama sana şunu söyleyeyim, eğer bir daha karşıma çıkarsan, ölürsün."</p>

  <p>Bir ses duyup döndü. Anna manastır duvarının gölgesi arasından koşarak çıktı, eliyle Lukin'in karısını çekiştiriyordu.</p>

  <p>Yarı yola geldiklerinde, Slanski seslendi, "Bu kadarı yeter! Yolun geri kalan bölümünü tek başına yürüyecek."</p>

  <p>Anna kadının kolunu bıraktı. Slanski elindeki Tokarev hâlâ Lukin'in başına çevrili, yavaş yavaş manastıra doğru çekiliyordu. Lukin'in karısının yanından geçerken Anna'ya bağırdı, "Arabaya git."</p>

  <p>Anna bir an tereddüt etti, Lukin ve karısının güvende olup olmadıklarını düşündü, sonra arabaya koştu. Slanski geri geri çekildi, tabancası hâlâ Lukin'e çevriliydi, sonra döndü, manastırın duvarına doğru koşmaya başladı.</p>

  <p>Slanski yirmi metre kadar uzaklaşınca, Lukin ayağa kalktı, Nadya'nın koluna yapıştı.</p>

  <p>— Çabuk! Arabaya!</p>

  <p>BMW'ye doğru ittiği karısının yüzündeki korkuyu tüm çıplaklığıyla gördü.</p>

  <p>— Yuriy, lütfen neler oluyor?</p>

  <p>— Arabayı çalıştır. Sokağın sonuna kadar gidip bekle. Dikkatli git, ön lastikler patlak. Ama buradan hemen uzaklaş. Hemen, Nadya, soru sormayı bırak.</p>

  <p>Arabanın kapısını kapadı, sol çamurluğun altına uzandı.</p>

  <p>Çılgın gibi araştırdı, sonunda düğümlü ipi bulup çekti.</p>

  <p>Düğüm çözüldüğünde, düşen Tokarev'i gördü. Tabancayı arabanın kaputunun üzerine bıraktı, tekrar çamurluğun altına uzandı, İkinci bir ipi çekti, bu kez karın üzerine uzun namlulu bir Negev alev tabancası düştü.</p>

  <p>Yüzünden akan terlerle, tam bir çılgın gibiydi. Tokarev'i koltuğunun altına yerleştirip alev tabancasını aldı. Arabaya baktığında, Nadya'nın silahlardan ayıramadığı gözlerindeki şaşkınlığı gördü.</p>

  <p>— Hadi Nadya, hemen buradan uzaklaş!</p>

  <p>Nadya bir an tereddüt etti, Lukin Negev'in kabzasını arabanın kaputuna indirip kükredi.</p>

  <p>— Kadın, çabuk! Dediğimi yap!</p>

  <p>BMW homurtuyla çalıştı.</p>

  <p>Araba önce yavaşça ilerledi, patlak lastikler karda tutununca hızlandı.</p>

  <p>BMW uzaklaşırken, Lukin manastıra baktı. Slanski'nin altmış metre ötede, manastır duvarının gölgesinde ilerleyen karaltısını hâlâ görüyordu.</p>

  <p>Slanski BMW'nin homurtusunu duydu, bir an geri dönüp baktı. Lukin Tokarev'i karın üzerine bıraktı, Negev alev tabancasının horozunu çekti, başının üzerine kaldırıp tetiğe çöktü.</p>

  <p>Kulakları sağır edici bir patlamayla birlikte, portakal renkli parlak ışık karanlığın üzerinde yükseldi, geceyi gündüz gibi aydınlattı.</p>

  <p>Lukin ışığın aydınlığında Slanski'nin durakladığını gördü. Tepkisi gecikmedi, döndü.</p>

  <p>Aynı anda nereden çıktığı belli olmayan siyah bir Erika, motoru vahşi bir hayvan gibi bağırarak geldi, Lukin'in yanında kayarak durdu. Şoför koltuğundan, elinde makineli tabancasıyla Paşa fırladı.</p>

  <p>Lukin alev tabancasını attı, Tokarev'i aldı. Çevik bir hareketle diz çöktü, dirseğini dizine dayadı, horozu kaldırıp nişan aldı. Namlunun ucunda Slanski'yi açıkça görünce, tetiğe bastı.</p>

  <p>Kurşun Slanski'nin yanından geçip manastır duvarında sekti. Lukin yeniden nişan almaya çalışırken, Paşa makineli tabancasının tetiğine bastı, Slanski'nin çevresindeki karları sıçrattı, mermiler manastır duvarlarında yankılandı. Lukin ondan sonra olanlara inanamayacaktı.</p>

  <p>Slanski sükûnetle diz çöktü, nişan alıp iki el ateş etti.</p>

  <p>İlk mermi yerden kar damlaları püskürttü, ikincisi ise Paşa'ya isabet edip yere uzattı.</p>

  <p>Lukin yeniden nişan alma fırsatı bulamadan, portakal renkli ışık göz kırptı, sonra peşinden uzun bir duman salarak yere çakıldı. Ateş söndü, aydınlık karanlığa dönüştü. Lukin uzakta çalışan bir motorun sesini duydu.</p>

  <p>Ayağa fırladı, karlar üzerinde yatan Paşa'ya bakmaksızın çılgın gibi koştu, Slanski'nin peşinden karanlığa ateş etti.</p>

  <p>Nehrin yanındaki yola vardığında son gördüğü, köşeyi dönüp kaybolan bir arabanın stop lambalarıydı.</p>
</body>
</html>
