<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Kırk İkinci Kısım</h3>

  <p><b>Dzerjinskiy Meydanı,</b><br />
  <b>Moskova</b></p>

  <p>Uzaklarda bir yerde bir çığlık yankılandı, Anna vücudu ter içinde, kendine geldi.</p>

  <p>Tavandaki tek ampul gözlerini kör edecek kadar güçlüydü.</p>

  <p>Penceresiz, küçücük bir hücrede sert tahtadan bir döşeğin üzerinde yatıyordu. Granit duvarlar nemden sırılsıklamdı, bütün hücre küf ve sidik kokuyordu. Karşısındaki duvarda bulunan demir kapının ötesinden açılıp kapanan kapıların gümbürtüsünü duyuyordu.</p>

  <p>Bir yerde bir hapishanede olduğunu anlamıştı; ama nerede olduğunu bilmiyor, gece mi gündüz mü kestiremiyor, buraya nasıl getirildiğini hatırlayamıyordu.</p>

  <p>Tek hatırladığı, KGB görevlisinin parmağını gırtlağına soktuğuydu, ondan sonra da kendini burada bulmuştu. Arada olup bitenler karmakarışıktı, "Slanski nerede? Öldü mü? Hayatta mı? Başka bir hücrede mi?"</p>

  <p>Korku içini kemirmeye başladı. Hücre kapısının ötesindeki çığlığı hatırladı. Rüya mı görmüştü, yoksa çığlık gerçek miydi? Çığlık atan Slanski olmasın? Zihni bulanıktı, kendini savunmasız hissediyordu, midesi korku ve dehşetten bulanıyor, kusmak istiyordu.</p>

  <p>Sol omzunu kıpırdatamıyordu. Ağzı kupkuru, vücudu güçsüzdü. Omzuna baktı.</p>

  <p>Omzu tedavi edilmişti. Bandaj o kadar sıkıydı ki, etine gömülüyordu. Kolunu oynatmayı denedi, omzundan ense köküne yayılan keskin acıdan bağırmamak için kendini tuttu.</p>

  <p>Omzunun, KGB binbaşısı ormanda üzerine atlayınca çıkmış olacağını düşündü. Adam düşerken sanki kemik kırılmışçasına duyduğu derin acıyı hatırladı. Sonra kolunda, enjektörün batırıldığı yerdeki kızarıklığı gördü. Onu uyutmuşlardı.</p>

  <p>Bacaklarını toplayıp oturmaya çalıştığı sırada çığlığı yeniden işitti, çığlığın hemen ardından gelen haykırış dışarıdaki koridoru doldurdu.</p>

  <p>Ürperdi, tüm vücudundaki acıyı duydu.</p>

  <p>"Neredeyim? Neler oluyor? Çığlık atan kim?"</p>

  <p>Kapının önünde çizme seslerini, kilitte dönen anahtarı duydu, kapı menteşelerinin üzerinde gıcırdayarak açıldı.</p>

  <p>Kapıda siyah üniformalı iki KGB görevlisi duruyordu. Yatağa yaklaşıp Anna'nın kollarına yapıştılar, zorla ayağa kaldırdılar. Omzunun acısı tüm vücuduna şimşekler çakarak yayıldı.</p>

  <p>Hücreden sürükleyerek çıkardıklarında, kendinden geçti.</p>

  <p><br /></p>

  <p>Gözlerini açtığında, pencereleri siyah çelik parmaklıklarla örtülü bir odada, iskemlede oturuyordu.</p>

  <p>Oda boştu. Yeşil duvarlar, tahta bir masa, karşı karşıya konmuş iki iskemle. Masa zemine çelik dirseklerle tutturulmuştu. Karşıdaki demir kapının üzerinde kafesli bir açıklık, bir de küçücük bir gözetleme deliği vardı.</p>

  <p>Korkudan midesinin bulandığını hissetti, omzunun acısı da geçmemişti.</p>

  <p>Pencereden nemli bir gün ışığı geliyordu. Camın ötesinde, motorları çalıştırılıp hareket ettirilen otomobillerin, değiştirilen viteslerin, uzaktaki trafiğin boğuk sesini duyuyordu.</p>

  <p>Zorlanarak iskemleden kalktı, pencereye yaklaştı.</p>

  <p>Aşağıda parke taşı döşeli geniş bir avlu vardı. Binanın karşı kanadında yedi kat saydı, gördüğü pencerelerin tümü parmaklıklarla kaplıydı. Avlunun bir köşesinde on, on iki kamyon, üstü ondüle sacla kaplı bir sundurmanın altında da yedi motosiklet duruyordu. Avludan, kimi elinde bir kâğıt tomarı tutan siviller, kimi siyah üniformalı KGB görevlileri, çok sayıda insan acele eder gibi gidip geliyordu.</p>

  <p>Umutsuzluğu arttı. Pencerenin önünden ayrılırken, kapının açıldığını duydu.</p>

  <p>KGB görevlisi, Binbaşı apoletli siyah bir KGB üniforması giymiş, koltuğunun altına da kahverengi bir dosya sıkıştırmıştı; ama takma eli geçen seferkinden değişik görünüyordu. Siyah deri eldivenin yerini demir bir kanca almıştı. Kemerine bağlı zincirin ucundaki anahtarla kapıyı kilitledi, dosyayı masanın üzerine bıraktı.</p>

  <p>— Nasılsın?</p>

  <p>Sesi yumuşak, araştırıcıydı. Anna cevap vermeyince Lukin üniformasının cebinden bir paket sigarayla çakmağını çıkardı, masanın üzerine koydu.</p>

  <p>— Lütfen otur. Sigara?</p>

  <p>Anna yine cevap vermedi, Lukin bir sigara yakıp genç kadının omzuna baktı, "Benim hatam, biliyorum," dedi, "Omzun çıkmıştı, doktor yerine koymak zorunda kaldı. Kırık falan yok; ama yine de acının geçmesi bir iki gün alır." Hafifçe gülümseyip kendi koluna dokundu, "İkimiz oldukça ilginç bir yaralı çift olduk, değil mi, Anna?"</p>

  <p>Anna yakından bakınca, adamın bitkin olduğunu gördü. Gözlerinin altında koyu halkalar vardı, gerginlik ve yorgunluk adamı olduğundan da yaşlı gösteriyordu.</p>

  <p>— Otur, lütfen.</p>

  <p>Anna, Lukin'in karşısındaki iskemleye oturdu.</p>

  <p>— Daha önce görüşmüştük; ama kendimi resmen tanıtmak zorundayım. Benim adım Binbaşı Yuriy Lukin. Canının yanmasına üzüldüm. İşlerin buraya varmamasını tercih ederdim. Senin için bir şeyler getirteyim mi? Çay? Kahve? Su? Yemek?</p>

  <p>— Aç ya da susuz değilim.</p>

  <p>— Bu imkânsız. Son on iki saat boyunca bir lokma yemedin, bir yudum su içmedin. Eğer önerimi kabul etmenin güçsüzlük belirtisi olarak görüleceğini düşünüyorsan, emin ol aptallık ediyorsun.</p>

  <p>Anna'dan bir cevap alamayınca, ekledi, "Nasıl istersen."</p>

  <p>Uzaktan yeni bir çığlık duyuldu, sonra da tok bir çatırtı. Sanki birinin kafatası duvara çarpmış gibi. Lukin'in huzursuz ve öfkeli bakışları kapıya döndü. İçini çekip ayağa kalktı, "Ne hissettiğini biliyorum, Anna. Korku. Endişe. Kuşku." Önce genç kadının omzuna, sonra yüzüne baktı, "Acı bunların en önemsizi, en küçüğü. Nerede olduğumuzu biliyor musun? Dzerjinskiy Meydanı, Moskova. Bunu kusman için uğraşırken, sen bayıldın." Lukin göğüs cebinden çıkardığı siyah siyanür hapını gösterdi, "Zamanında müdahale edip, çiğnemeni önledim."</p>

  <p>Anna hapa baktı, sonra başını çevirdi, "Ne kadar zamandan beri buradayım?"</p>

  <p>— Buraya dün gece getirildin. Askeri bir araçla. Buranın gidilecek yerlerden en iyisi olmadığını, kötü şöhretinin her kelimesini hak ettiğini biliyorum. Durakladı, sonra ses tonu ciddileşti. Bazıları buraya Cehennemin İlk Halkası adını takmışlar, dedi, haksız olduklarını söyleyemem.</p>

  <p>Sigarasını yere bırakıp çizmesinin ucuyla ezdi, sonra masanın üzerindeki dosyayı alıp sayfalarını çevirmeye koyuldu.</p>

  <p>— Dosyanı inceliyordum. Başından epey şeyler geçmiş, Anna Horev. Çok acı çekmişsin. Çok üzülmüşsün. Bu kadar çok trajedi. Annenle babanın ölümleri. Kocanın mahkemesi. Duraksadı. Sonra olanlardan bahsetmiyorum bile. Şimdi de bu.</p>

  <p>Anna şaşkınlık içinde Lukin'e baktı, sonra birden, "Benim... benim kim olduğumu nereden biliyorsunuz?"</p>

  <p>— Uzun süreden beri bu işe karıştığından haberimiz vardı. Sen daha Sovyet toprağına ayak basmadan. Sen ve Slanski, ikiniz.</p>

  <p>Anna konuşmaya çalıştı; ama o kadar şaşkındı ki, aradığı kelimeleri bile bulamadı.</p>

  <p>Lukin, "Anna," dedi, "Eğer bana bütün bildiklerini anlatırsan, her ikimizin işini kolaylaştırmış olursun."</p>

  <p>Anna gözlerini binbaşıya dikti, "Anlatacak bir şeyim yok."</p>

  <p>— Anna, burada seni konuşturabilecek insanlar var, sana acı vermekten hoşlanacak, çığlıklarını duymaktan, ırzına geçmekten zevk alacak insanlar. İşkence etmekten de. Ben onlardan değilim. Ama nasıl çalıştıklarını gördüm, gördüğüm pek hoşa gidecek gibi değildi. Benimle konuşmazsan, onlar seni konuşturur, inan bana.</p>

  <p>Anna cevap vermedi.</p>

  <p>Lukin, "Slanski'nin Stalin'i öldürmeye geldiğini biliyorum," dedi.</p>

  <p>Anna birden başını kaldırıp Lukin'e baktı, yüzü kireç gibiydi.</p>

  <p>Lukin gözlerini ondan ayırmıyordu, "Bence Amerikalılar seni kullandılar, onu Moskova'ya getirmek için senden yararlandılar. Böylece karı koca görünecek, kuşku çekmeyecektiniz. Ama Slanski'nin görevi sona erdi artık. Dün gece elimizden kurtuldu; ama uzağa gidemez. Devriyeler onu bulup kıstıracaklardır. Bu arada sen, bana bütün bildiklerini anlatarak yardımcı olabilirsin. Estonya'ya ayak bastığınızda kimlerle temas ettiğinizi. Moskova'da kimlerle buluşacağınızı, yolda kimlerden yardım almayı umduğunuzu. Kimin tarafından, nasıl eğitildiğini de bilmek istiyorum. Bir de tabii Slanski'nin Stalin'i öldürme planı hakkında bütün bildiklerini. Bu soruları cevaplamama yardım edersen, ben de senin için elimden geleni yaparım."</p>

  <p>Uzunca bir süre Lukin'e bakmaya devam etti, duyduklarının korkunçluğu kulaklarında yankılanıyordu, "Slanski'nin Stalin'i öldürmeye geldiğini biliyorum."</p>

  <p>Lukin, "Sana yardım etmek için duruşma sırasında lehine tanıklık edip bağışlanmanı isteyebilirim," dedi.</p>

  <p>Anna'nın yüzünde kaderine razı olmuşçasına bir ifade vardı, Lukin'e cevap vermedi.</p>

  <p>Lukin sakince, "Anna belki çok cesur, belki de gereğinden fazla inatçısın," dedi, "Unutma ki benim de tamamlanması gereken bir görevim var. Bu görev Alex Slanski'yi ölü ya da diri ele geçirmek, bu operasyona katılan herkesi yakalamak. Kendi iyiliğin için başkalarına değil, bana konuşmanı istiyorum. Canının şimdikinden daha fazla yanmasını gerçekten istemiyorum."</p>

  <p>Masanın üzerinden sigarasını ve çakmağını aldı. Masanın başında dururken, Anna başını kaldırdı, Lukin'e baktı. Adamın yumuşak kahverengi gözlerinde, ona adıyla hitap etmesinde ve ona bakışında acımayı andıran bir şey vardı; ama Anna bu düşünceyi aklından çıkarmaya çalıştı.</p>

  <p>Lukin kapıya gidip kilidi açtı. Dışarıya çıkmak üzereyken döndü, Anna'ya baktı.</p>

  <p>— Birazdan yiyecek ve su göndereceğim. Konuşacak bir sürü konu var, bu nedenle güçlü olman gerek. Durakladı. Sana özel bir soru sorabilir miyim, Anna?</p>

  <p>— Ne?</p>

  <p>— Slanski'yi seviyor musun?</p>

  <p>Cevap vermedi.</p>

  <p>Lukin bir süre bakmaya devam etti, sonra kapı kapandı.</p>

  <p>Ayak seslerinin uzaklaşıp kaybolduğunu duyduğunda, yüzünü ellerine gömdü.</p>

  <p><br /></p>

  <p>Masasının üzerinde Beria'nın Kremlin'deki bürosunu hemen araması gerektiğini bildiren bir mesaj vardı. Lukin mesaja aldırmadı, kenara itti.</p>

  <p>Daha o sabah raporunu göndermişti. Kuşkusuz Kurt'u kaçırması nedeniyle Beria bazı tatsız yorumlarda bulunacaktı; ama şu anda bunu düşünemeyecek kadar bitkindi.</p>

  <p>Kesik bileğindeki sancı kısa aralıklarla keskin keskin gelip gidiyordu. Eline baktı; şimdilik şu ilkel demir kancayla idare etmek zorundaydı. Telefonu kaldırıp harekât odasının numarasını çevirdi. Paşa Kokunko cevap verdi.</p>

  <p>— Sorgu nasıl gitti? Moğol'un yorgunluğu sesinden belliydi. Bütün geceyi uykusuz geçirmiş, harekât odasındaki telefonları, diğer haberleşmeyi yönetmişti.</p>

  <p>— Pek iyi değil. Buraya kadar gelebilir misin, Paşa?</p>

  <p>— Geliyorum.</p>

  <p>Lukin ahizeyi yerine bıraktı. Gözlerini ovuşturdu, yorgunluğun bir sel gibi bütün benliğini kaplamasını dinledi. Kadın, yapılan uyuşturucu iğnenin etkisiyle İlyuşin nakliye uçağının kötü havada tehlikeli ölçüde sallanmasına rağmen Moskova'ya kadar baygın kalmıştı. Kendisiyse son üç günde toplam on saatten fazla uyuyamamıştı. Bitkindi, dosyadaki kelimeleri bile seçmekte güçlük çekiyordu. Masanın üzerinde dumanı tüten bir fincan kahve vardı, alıp yudumlamaya başladı.</p>

  <p>Kadının yakalanması küçük bir zafer olarak görünse de bütün operasyon koca bir yenilgiyle sonuçlanmıştı. Kurt kaçmayı başarmıştı. Sorgu sırasında Lukin kadının bakışlarından hiç de hoşlanmamıştı. Tecrübesi nedeniyle sorgu sırasında çözülüp konuşanları tanımakta uzmanlaşmıştı, kadınsa konuşacaklardan değildi. Anna'nın gözündeki acı kararlılık, daha çok bir ölüm özlemi çağrıştırıyordu.</p>

  <p>Korkuyordu kuşkusuz; ama Lubyanka'ya getirilen herkes, herkes korkardı. Kadını kandırmaya çalışmakla da bir yere varamayacağının bilincindeydi. En iyi yaklaşımın dürüstlük olduğunu düşündü. Onu konuşturmak için bir yol daha vardı, bunu düşündüğünde ürperdi.</p>

  <p>Ne olursa olsun, Kurt'u bulmak zorundaydı.</p>

  <p>Neredeydi? Oralarda bir yerde. Tamam da, nerede? Ormanın iki yüz kilometre çevresindeki bütün askeri birlikler, KGB büroları, milis güçleri bölgede devriye gezmek, kontrol noktaları oluşturup araştırmaları sürdürme talimatı almışlardı. Bütün gece süren çalışmalara rağmen, henüz bir şey çıkmamıştı. Eğer Kurt, kurulan kapandan kurtulup, Moskova yoluna düşmüşse, Lukin'in işi daha da güçleşecek demekti. O kadar kalabalık bir kentte, bir insanın saklanabileceği o kadar çok yer vardı ki.</p>

  <p>Orada otururken, Kurt'un dosyasındaki eksik iki sayfayı hatırladı. Beria'nın o sayfaları göstermemesinin nedeni ne olabilirdi? O sayfalarda bu derece gizlilik gerektirecek ne bilgiler vardı? Aklına bir şey geldi. Dzerjinskiy Meydanı'nda herkes Beria'nın Stalin'den nefret ettiğini, onun yerini almayı düşündüğünü biliyordu. Kurt'un görevini başarması, Beria'nın işine gelirdi. Ya Beria Lukin'in çabalarını engellemek istiyorsa? Eğer kayıp sayfalarda Lukin'e yardımcı olacak bilgiler varsa, o zaman istemeden de olsa tehlikeli bir oyuna sürüklenmiş olacaktı. En basiti Beria'ya eksik sayfaları sorup ne olacağını beklemekti; ama bu kadarı bile başının derde girmesi için yeterliydi.</p>

  <p>Kapı açıldı, içeriye Paşa girdi. Üniforması buruş buruş, gözleri kıpkırmızıydı.</p>

  <p>— Geceyi yol kenarında geçirmiş gibisin, dedi Lukin.</p>

  <p>Paşa ensesini sıvazlayıp sırıttı, "Hayır, levazım bölümünün verdiği ranzalardan birinde. Eminim, yolun kenarı daha rahattır."</p>

  <p>— Devriyelerden ya da kontrol noktalarından bir haber?</p>

  <p>— Onu hâlâ bulamadılar. Ama yakında bir şeyler olacaktır, bu herif göğe çekilmedi ya. Demek kadın konuşmadı?</p>

  <p>— Şimdilik hayır. Benim için bir şey ayarlamanı istiyorum. Bir kâğıt parçasına bir telefon numarası yazdı, Paşa'ya uzatırken istediklerini anlattı.</p>

  <p>Paşa mutsuz görünüyordu, "Emin misin, Yuriy?"</p>

  <p>— Maalesef. Beria beni görmek istiyor. Hemen netice bekleyecektir.</p>

  <p>Paşa omuzlarını silkip gitti. O sırada telefon çalmaya başladı.</p>

  <p>— Lukin.</p>

  <p>— Yuriy? Nadya'nin sesi. İyi misin?</p>

  <p>Lukin karısının kollarında uyumanın, vücudundaki bitkinliğin akıp gitmesinin özlemini duydu. Üç gündür eve uğrayamamıştı. Üç gün ona saatler gibi görünse de, Nadya'yı arayamamıştı, aynı sürenin Nadya'ya yıllar gibi geldiğinden emindi.</p>

  <p>— Evet, her şey yolunda, sevgilim.</p>

  <p>— Seni dün de aradım. Kimse bana bir şey söylemiyor. Ne nerede olduğunu, ne de ne zaman döneceğini.</p>

  <p>— Üzerinde çalıştığım dosya beklediğimden de çok zamanımı alıyor. Sen nasılsın?</p>

  <p>— Seni özlüyorum. Bu akşam yemeğe gel. Böyle olduğun zamanları iyi bilirim. Hep kendinden verirsin. Lütfen gel Yuriy, seni rahatlatırım.</p>

  <p>— Bir şey söyleyemem, Nadya. Beni beklemesen daha iyi.</p>

  <p>Kısa süren bir sessizlik, sonra, "Seni seviyorum, Yuriy."</p>

  <p>— Ben de seni seviyorum.</p>

  <p>Telefon kapandı.</p>

  <p><br /></p>

  <p>Yuriy, Kremlin'in ana kapısından geçip arabasını Silahhane avlusunda park ettiğinde saat ikiye yaklaşıyordu.</p>

  <p>Beş dakika sonra bir muhafız yüzbaşısı Lukin'i Beria’nın Üçüncü kattaki görkemli bürosuna aldı. Duvarda ipek goblenler, yerde Buhara halıları vardı, bütün eşyalar değerli Finlandiya meşesinden yapılmıştı. Masasının gerisinde oturup elindeki kâğıtları inceleyen Beria, Lukin'in girdiğini duyunca başını kaldırdı.</p>

  <p>— Binbaşı, otur.</p>

  <p>Lukin bir iskemleye çöktü.</p>

  <p>Beria ona bakmayı sürdürüyordu, "Galiba bir çeşit kutlamanın zamanı geldi."</p>

  <p>— Teşekkürler, Yoldaş.</p>

  <p>Beria masanın üzerindeki puro kutusuna uzanıp, içlerinden bir tane seçti. Kaşlarını çattı, "Ama adamı avucundan kaçırdın. Bu da hiç iyi değil. Beni düş kırıklığına uğrattın, Lukin. Kadın konuştu mu?"</p>

  <p>— Daha konuşmadı, Yoldaş.</p>

  <p>Beria purosunu yaktıktan sonra gözlerini kaldırdı, "Onu sorguya çektin, değil mi?"</p>

  <p>— Bu sabah.</p>

  <p>— Konunun önemini düşünüyorum da, şimdiye kadar ufak da olsa bir ilerleme sağlaman gerektiğine inanıyorum. Eskiden bir kadının direncini kırmak için birkaç saat yeterdi. Kadınlar işkenceye erkeklerden duyarlıdır, özellikle de ırzına geçme tehdidine.</p>

  <p>Lukin iğrenerek başını çevirmemek için kendini zor tuttu, "Biraz zaman alacak. Raporumda da belirttiğim gibi, yaralanmıştı..."</p>

  <p>— Raporu okudum, dedi Beria kabaca. O Amerikalıyı elinden bir kere değil, iki kere değil, tam üç kez kaçırdın. Senden daha fazlasını bekliyordum, Lukin.</p>

  <p>— O adamı yakalayacağımdan emin olabilirsiniz, Beria Yoldaş.</p>

  <p>— Onu yakalayabilmek için, nerede olduğuna dair bir fikrin olmalı. Var mı?</p>

  <p>Lukin tereddüt etti, "Hâlâ ormanda bir yerde saklandığını düşünüyorum. Böyle bir havada, oradaki gibi bir arazide fazla uzağa gidemez. Şu sırada bölgede onu arayan binden fazla adam var. Yöredeki KGB yetkililerini uyardım, çevredeki bütün büyük ve küçük yollarda kontrol noktaları kurmalarını istedim. Bütün ulaşım, toplu ya da özel olsun bütün ulaşım araçları aranacak. Kurt'un ölü ya da diri ortaya çıkması, sadece bir zaman işi."</p>

  <p>— Öyle olduğunu umuyorum Lukin, senin iyiliğin için. Beria masanın üzerindeki dolmakaleme uzandı, ince parmaklarının arasına alıp bir süre oynadı. Ancak şimdiye kadar bana güven vermekten uzaksın. Yoksa kadını ben mi sorguya çekeyim? Eldivenleri çıkarmanın zamanı geldi, sen de öyle düşünmüyor musun? Biraz şiddet onu hemen yumuşatır. Sinek yakalamak için balın sirkeden daha uygun olduğunu düşündüğünü biliyorum; ama biz eskilerin böyle durumlar için geliştirdiği yöntemleri var.</p>

  <p>Lukin Beria'ya baktı. Beria'nın yüzündeki sırıtmanın gerisinde, gözlerindeki parlaklığı gördü. Perdede gördüğü görüntüleri hatırladı, kusmamak için kendini zor tuttu.</p>

  <p>— Saygısızlık etmek istemem Yoldaş. Ama bu durumda işkencenin işe yaramayacağı kanısındayım. İşkenceye cevap vereceğine inanmıyorum. Güvenini kazanmak için biraz zamana ihtiyacım var. Bunu yapmak için, onunla sadece benim uğraşmam gerekecek. Sadece o ve ben.</p>

  <p>— O zaman konuşacak mı yani?</p>

  <p>— İnanıyorum.</p>

  <p>Beria karar vermekte güçlük çekiyormuş gibi dolmakalemiyle oynadı. İçini çekti, "Peki öyleyse. Şimdilik senin dediğin gibi yapacağız. Sana kırk sekiz saat veriyorum. Kadını konuşturmak, adamı bulmak için kırk sekiz saat. Eğer kırk sekiz saat içinde konuşmazsa, kadını Romulka'ya ve bana bırakacaksın, ondan sonra konuyla biz ilgileneceğiz. Gidebilirsin. Bu kadar."</p>

  <p>Lukin'in tereddüt ettiğini görünce sordu, "Ne var, Lukin?</p>

  <p>Aklında bir şey mi var?"</p>

  <p>— Bir isteğim olacak.</p>

  <p>— Neymiş bu istek?</p>

  <p>— Kurt'un dosyasından iki sayfanın eksik olduğunu gördüm. Beria Yoldaş’ın bu iki sayfayı bana verilen dosyadan çıkarmak için geçerli nedenleri olduğundan eminim. Yine de Kurtla ilgili tüm ayrıntıların bana verilmesi gerektiğini düşünüyorum. Bu bilgiler onu yakalamama yardımcı olabilir.</p>

  <p>Beria gülümser gibi yaptı, "Sayfalar konusunda haklısın, Lukin. Unutma ki sözünü ettiğin sayfalar olmadan da Kurt'u bir değil, üç kez yakalama fırsatı buldun, hepsinde de başarısız oldun. İnan bana, elinde görevinle ilgili tüm bilgiler var. İsteğin reddedildi. Gidebilirsin."</p>

  <p>Lukin ayağa kalktı, kapıya doğru yürüdü.</p>

  <p>— Lukin...</p>

  <p>Geriye döndü. Beria'nın domuz gibi bakan gözleri üzerindeydi.</p>

  <p>— Seninle Romulka arasında dün küçük bir anlaşmazlık olduğunu duydum. Biz rakip değil, birlikte çalışan insanlarız. Bunu hatırlamaya çalış. Böyle bir anlaşmazlığın tekrar edilmemesini istiyorum. Bilmen gereken bir şey daha var. Romulka o Fransız'ı, Lebel'i, bu akşamüstü Moskova'ya getiriyor. Romulka'nın onunla tek başına ilgilenmesinin daha iyi olacağı kanısındayım. Bu konularda çok daha deneyimli. Durakladı, purosundan bir iki nefes çekti. Kırk sekiz saat. Bir saniye fazla değil. Beni düş kırıklığına uğratma Lukin.</p>
</body>
</html>
