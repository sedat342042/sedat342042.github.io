<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirmi Dokuzuncu Kısım</h3>

  <p>Janne Saarinen başlarının dertte olduğunu düşünüyordu bir süreden beri. Ter içindeydi, ter damlaları alnından yüzüne süzülüyordu.</p>

  <p>Norseman kalkıştan yirmi dakika sonra bile şiddetle sarsılıyordu. Bin beş yüz fitte, kör edici beyazlıktaki bulutun içinde uçuyor, bu şekliyle de boranın içinden geçmeye çalışan küçük bir balonu andırıyordu. Uçağı kontrolü altında tutmak için elinden geleni yapıyordu; ama içgüdüleri koşulların daha da kötüleşeceğini söylüyordu.</p>

  <p>Yolcularına bakmak için arkaya döndü. Kızcağızın yüzü beyaz bir maske gibiydi, her an kusacakmış gibi duruyordu. Amerikalıysa sakin görünüyordu; ama sağa sola çarpmamak için oturduğu koltuğun kenarına yapışmıştı. Neyse ki her ikisi de emniyet kemerlerini bağlamayı akıl etmişti.</p>

  <p>Norseman yeniden şiddetle sarsılınca Saarinen önüne döndü. Camın önünde büyük bir parıltı gördü, göstergeler de aydınlığı yansıttı. Tepelerden inen elektrik damarları, eski bir yapıyı kaplayan sarmaşık dalları gibi uçağın çevresini sardı, sonunda camlardan dışarısı aydınlıktan görülmez oldu. İnanılmaz bir görüntüydü, Saarinen yolcularına seslendi, "İlginç bir şey. Böyle havalarda sık sık olur. Endişelenmeyin, zararsız bir şeydir."</p>

  <p>Slanski, "Atlamaya daha ne kadar var?" dedi.</p>

  <p>— En fazla on beş dakika. Bu bulutun içinde daha fazla kalamayız. Beklediğimden de kötü, üstelik durmadan da kötüleşiyor. Bence eşyalarınızı gözden geçirip hazırlanmanın zamanı geldi. Atlama noktasına yaklaşınca haber veririm.</p>

  <p>Slanski ve Anna paraşütlerinin askılarını sıkılarken, yeniden önüne dönüp, gösterge tablosundaki düğmelerden birini çevirmeye başladı.</p>

  <p>Slanski Anna'ya baktı, "İyi misin?"</p>

  <p>Anna'nın yüzü yeşildi, "Böyle sarsılacağımızı söylememiştin bana."</p>

  <p>Slanski, gülümsedi, "Bazı şeyleri bilmeyince, daha iyi. Endişelenme birazdan bütün bunlardan kurtulacağız."</p>

  <p>Birden şiddetli bir çatırtı duyuldu, Norseman çılgınca sallanmaya başladı, sonra ikinci bir çatırtı, uçak sola doğru yatarken Saarinen çılgınlar gibi önündeki levyeye asılıp durumu denetim altına almaya çalıştı. Anna Slanski'nin kolunu acıtıncaya kadar sıktı.</p>

  <p>— Ne oluyor? diye bağırdı Slanski Finlandiyalıya.</p>

  <p>— Yıldırım. Aman Tanrım, bu kadar darbe fazla. Eğer devam ederse, uçağa zarar verebilir.</p>

  <p>Birdenbire makineli tüfek gürültüsüne benzer şiddetli bir ses uçağı sarstı, bütün parçaların titremesine neden oldu. Ses yavaşlayıp hafifledi, sonra, bu kez daha yoğun olarak yeniden yükseldi, sonunda bütün uçak şiddetli bir titreşimle sallanmaya başladı.</p>

  <p>Saarinen gürültünün üzerinden bağırdı, "Aman Tanrım!"</p>

  <p>— Bu gürültü de ne?</p>

  <p>Saarinen'in burnundan ter damlıyordu, "Tenis topu büyüklüğünde dolu taneleri. Buradan hemen kurtulmamız gerek. Bulutun altına inip şansımızı orada denemeliyiz."</p>

  <p>— Uçağın her türlü havaya dayanırdı hani?</p>

  <p>— Bu kadar kötü olacağını tahmin etmemiştim. Sıkı tutunun.</p>

  <p>Levyeyi ileri itip gaz çubuğunu çekti, Norseman'ın burnu aşağıya dönmeye başladı. Dolu ve sarsıntı birkaç saniye şiddetini sürdürdü, hatta daha da artırdı, bin iki yüz fitte buluttan çıktıklarında azaldı; bu kez çevrelerini bulut parçaları ve kar tipisi sardı, altlarında da Baltık Denizi'nin buz tutmuş sularını gördüler. Saarinen solda ileride belli belirsiz görünen ışıkları işaret etti.</p>

  <p>— Orası Tallin. Atlama noktası doğuda, sekiz dakika kadar ötede.</p>

  <p>Birden güçlü bir hava akımı duyuldu, Norseman yeniden sarsılırken Saarinen yukarıya baktı, o sırada gri renkli bir şimşek uçağın sol yanını yalayıp geçti.</p>

  <p>— Tanrı aşkına!</p>

  <p>— Neydi bu? diye bağırdı Anna.</p>

  <p>Saarinen cevap verme fırsatı bile bulamadan işaret fişeklerinin uçağın sağ tarafında bıraktıkları izi gördü, sonra da nereden çıktığı belli olmayan yeni bir gri şimşek parladı.</p>

  <p>— Lanet olsun! Bu gece hiç şansımız yok. Ziyaretçimiz var. Bakalım ne yapacağız?</p>

  <p>Hemen gaz verip levyeyi kendine çekti, kanatçıkları açtı, Norseman yeniden bulutun sarsıntısına sığındı, dolu ve titreşim kaldıkları yerden devam etti.</p>

  <p>— Ne oluyor? diye sordu Slanski.</p>

  <p>— Ne bileyim, diye bağırdı Saarinen hırsla. O gördüklerin Fin Hava Kuvvetleri'nin Focke-Wulflarıydı. Hiç anlamıyorum. O herifler böyle bir havada uçmazlar ki. Üstelik Sovyet hava sahasında. Anlaşılan Helsinki askeri radarına yakalandık, Hava Kuvvetleri de ne olduğunu anlamak istedi. Belki de bizi kötü havadan yararlanıp keşfe çıkmış bir Rus uçağı sandılar; ama bu bana hiç mantıklı gelmiyor.</p>

  <p>— Ne yapacağız?</p>

  <p>— Yapabileceğimiz tek şeyi. Bulutun içinde kalıp devam edeceğiz. Pek konforlu değil; ama vatandaşlarından birinin elinde ölmekten daha iyidir.</p>

  <p>Saarinen kanatçıkları içeri alıp göstergeleri kontrol etti. Suratı terden parlıyordu. Gösterge tablosu da uçağın sarsıntısının etkisindeydi. Sanki küçük Norseman çakılla kaplı bir yolda ilerliyor gibiydi, kanatçıklar çekildikten sonra, o duygu azaldı; ama kaybolmadı.</p>

  <p>— Otuz saniye sonra Estonya topraklarında olacağız. Eğer o Focke-Wulf pilotlarında birazcık akıl varsa, peşimizden gelmezler. Bana göre hedefe yedi dakikamız kaldı. Size söyleyince, kapıyı açın ve atlamaya hazır olun. Zaman kaybetmeyin.</p>

  <p>Saarinen tekrar göstergelerine döndü. Norseman gökyüzünde savrula savrula giderken, beklemek dayanılmazdı. Sonunda Saarinen geriye bakıp bağırdı, "Şimdi buluttan çıkacağım. Kapıyı hazır edin. Hedefi bulmaya çalışacağım."</p>

  <p>Slanski ve Anna hazırlandılar, Saarinen gaz çubuğunu çekip levyeyi itti. Birkaç saniye sonra, bin iki yüz fitte buluttan çıkıp neredeyse açık bir havaya daldılar. Gecenin karanlığında hâlâ hafif kar taneleri iniyordu; ama uzaktaki Tallin'in ışıklarını rahatça görebiliyorlardı. Saarinen kulaklıklarını takmış, telsiz alıcısının düğmesiyle oynuyor, aynı zamanda da gözlerini göstergelerden, özellikle de pusuladan ayırmıyordu.</p>

  <p>— Siktir!</p>

  <p>— Şimdi de ne var?</p>

  <p>Slanski'ye baktı, "Rus radyo dalgaları yerine sadece parazit duyuyorum. Hepsi bu havanın yüzünden."</p>

  <p>Yan pencereden karanlığa baktı, yüzü ter içinde, aşağıdaki arazinin şeklini görmeye çalıştı. Slanski ve Anna için aşağıdaki karanlığın içinden herhangi bir şekil seçmek imkânsızdı, aşağıdaki arazi, karanlıkta göz alabildiğine bembeyaz uzanıyor, karanlıkta tek tük ışıklar görünüyordu. Birden Saarinen elini kulaklığına götürdü, gösterge tablosundaki düğmeyle yeniden oynamaya başladı ve bağırdı, "Duydum! Hedef yirmi saniyede. Kapıyı açın!"</p>

  <p>Slanski kapıyı itip açtı. Kabinin içi dondurucu bir havayla doldu. Kapıyı tonlarca gibi gelen ağırlık karşısında sonuna kadar açmak neredeyse imkânsızdı; ama Slanski en sonunda kapıyı ardına kadar açmayı başardı. Anna'nın koluna yapıştı, yanına çekip ilk önce onun atlayacağını belli etti.</p>

  <p>Anna, Slanski'nin önüne geçip kapıya yaklaşırken Saarinen kükredi, "Atla! Atla! Atla!"</p>

  <p>Bir saniye kadar tereddüt etti, sonra Slanski'nin kendini arkadan ittiğini anladı. Slanski ise üçe kadar saydı, kendini boşluğa bıraktı, dondurucu hava ve karanlığın içinde kaybolduğunu sandı.</p>

  <p>Pilot kabininde Saarinen levyeyi tek eliyle tuttu, arkaya uzanıp kolu çekti, kapının kapandığını duydu. Kapının emniyet sürgüsünü itti, önüne döndü.</p>

  <p>Uzun uzun soluğunu boşaltıp alnında biriken damlaları sildi, sonra uçağı kusursuz bir yarım daireyle döndürdü. Focke-Wulfların bir yerlerde onu beklememeleri için dua ediyordu, yoksa başının derde gireceği açıktı. Bunun anlamı da bütün tehlikeleri göze almak, yere yakın uçmaktı.</p>

  <p>Dişlerini gıcırdatıp yeniden iç geçirdi, "Tamam, tatlım, bakalım eve tek parça varabilecek miyiz?"</p>

  <p><br /></p>

  <p>Mig gösterge tablosuna göre dört yüz mil hızla bulutları yarıp beş bin fite çıkarken Arkadiy Barsenko'nun şakakları gümbür gümbür atıyordu.</p>

  <p>Bir dakika önce radar ekranında yeni bir nokta görmüştü. Daha yavaş, daha küçük. Hafif bir uçak, dedi kendi kendine. Birkaç saniye sonra nokta kayboldu. Barsenko kaşlarını çattı. Noktayı sağında, belki de beş mil ötesinde gördüğünden, uçağın ilerlediğinden kuşkusu yoktu. Hem de hiç yoktu.</p>

  <p>Daha önce radar ekranında gördüğü üç beyaz nokta da düzensiz aralıklarla tekrar beliriyordu; ama yerlerini tam olarak kestirememişti. Kötü hava radarı şaşırtsa da uçakların kesinlikle buralarda olduğu belliydi. Gözleri kör edici beyaz bulutların içinde küçük bir uçakla, ondan çok daha hızlı, çok daha büyük üç uçak.</p>

  <p>Böyle bir havada mantıksız bir şey. Rus ruleti gibi. Küçük uçak keşif için gelmiş olabilirdi; ama böyle bir havada keşif yapmak imkânsızdı, üstelik yanılmıyorsa da öteki üç uçak küçük olanı kovalıyor gibiydi.</p>

  <p>Ya küçük uçak bir Rus uçağıysa?</p>

  <p>Leningrad üssünden kalkıp Fin hava sahasına giren, düşmanın peşine takıldığı bir keşif uçağı. Barsenko çenesini kaşıyıp gözünü radara dikti.</p>

  <p>Üç hızlı nokta birkaç saniye sonra tekrar göründü. Bu kez kaybolmadılar. Ama hafif uçaktan iz yoktu. Belki de onu Finlandiyalılar düşürmüştü?</p>

  <p>Barsenko bu düşünce karşısında yüzünü buruşturdu, radar ekranındaki üç noktaya bakıp, "Olduğunuz yerde kalın, piç kuruları," dedi.</p>

  <p>Buluttan çıkıp göz teması kurmayı denemeye karar verdi. Eğer düşmanı görürse, Finlandiyalıları havaya uçuracağından emindi. Daha sonra tartışacaktı. O uçaklar Sovyet hava sahasının çok yakınındaydı, manevra ve hızlarıyla da askeri uçak olduklarını gösteriyorlardı. Barsenko otomatik pilotu devreden çıkarırken gülümsedi, gaz çubuğunu çekip levyeyi itti.</p>

  <p>Mig hızını düşürüp buluta girdi, hiç bitmeyecekmiş duygusu veren bir sarsıntının içine daldı. Oysa on saniye sonra bin dört yüz fite inmiş, açık bir havaya rastlamıştı. Barsenko levyeyi kendine doğru çekerken ağzı şaşkınlıktan açıldı.</p>

  <p>Küçük uçak tam karşısında, Mig'in rotasının üzerindeydi. Barsenko çılgın gibi uçağını sağa yatırmaya çalıştı.</p>

  <p><br /></p>

  <p>"Eğer cehennem varsa, burası olmalı," diye düşündü Janne Saarinen.</p>

  <p>Statik elektrik yine camın üzerinde kıvılcımlar attırıyordu, küçük Norseman vahşi bir at gibi şahlanıp tepindi, dolu taneleri gövdede trampet çalarken, baştan kuyruğa titredi.</p>

  <p>Saarinen birçok defa kötü havada uçmak zorunda kalmıştı; ama bu kadarına hiç tanık olmamıştı. Üstelik fırtına bulutu gördüğünde, uzaklaşması gerektiğini de biliyordu.</p>

  <p>Oysa bu kez mümkün değildi. Bir saniye kadar sonra, göstergelerini kontrol ederken, hiç beklemediği bir gücün onu bulutun dışına attığını hissetti, bulut Norseman'ı daha açık bir havanın içine tükürdüğünde, uzaktan gelen homurtuyu duydu, içgüdüyle gözlerini kaldırdı.</p>

  <p>— Tanrım!</p>

  <p>Yaklaşan Mig'in ışıklarını gördü.</p>

  <p>— Tanrım... HAYIR!</p>

  <p>Çılgın gibi levyeye sarılıp sağa çekti, Norseman öyle bir güçle yana yattı ki, Saarinen'in kafası kapıya çarptı.</p>

  <p>Mig, Norseman'ın sol kanadına çarptı, korkunç bir gürültüyle kopardı. Sonra yırtılan demirin çıkardığı sesler Saarinen'in kulaklarını tırmaladı, Norseman hızla sola yattı.</p>

  <p>Saarinen birden, havada asılı kalmış gibi tuhaf bir şey hissetti, sonra arkasında ikinci bir patlama duydu, Mig şiddetli ve yoğun bir ışık güllesi gibi düştü.</p>

  <p>Üçüncü patlama bir saniye kadar sonra geldi, bu kez Saarinen'in depoları alev almış, patlama küçük uçağı ikiye ayırmıştı.</p>

  <p>Kısa süren; ama çok yoğun bir acı, sonra her şey portakal renkli bir alev topunda kayboldu.</p>

  <p><br /></p>

  <p>Slanski dondurucu havada yavaş yavaş inerken, acımasız rüzgâr iliklerine kadar işliyor, gözlerini yaşartıyordu.</p>

  <p>Tallin'den gelen ışıklar solunda parıldıyordu. Ona kadar saydı, sonra ipi çekti. Kulakları sağır edici bir gürültü duyup göğe doğru çekildiğini hissetti, paraşüt açıldığında sanki soluğu tıkanacakmış gibi oldu.</p>

  <p>Havada süzülürken, altında beyaza bürünmüş tarlaları, ormanların oluşturduğu kara lekeleri gördü. Zaman kaybetmeden nerede olduğunu anlamaya çalıştı, sağında uzakta bir yol, her iki tarafında da sokak lambalarından kaynaklanan aydınlık bölgeler gördü. Yolun üzerinde askeri araç konvoyu olduğunu sandığı bir dizi ışık vardı, gördüğünün anayol olduğuna karar verdi. Kafasını geriye atıp askılarının içinde dönmeye, Anna'nın nerede olduğunu görmeye çalıştı.</p>

  <p>Yoktu.</p>

  <p>Tekrar aşağıya baktığında, karla örtülü tarlaların hızla kendine doğru yükseldiklerini gördü. Toprağa inmek üzere hazırlandığında, sağ tarafından ani bir rüzgâr esti. Hızla yaklaşan bir sıra ağaç görüp uzaklaşmaya çalıştı, tam zamanında tekme atıp önündeki ağaçtan kurtuldu, son ana kadar askıları bırakmadı, en sonunda da vücut kaslarını yumuşattı, hızla kara çarpıp sağ yanına devrildi.</p>

  <p>Askıyı kesip paraşütünü topladı, ayağa kalkıp çevresine bakındı. Arkasında, alçak bir tepenin üzerinde uzun kayınlardan oluşan sık bir koruluk gördü. Önündeyse, biraz uzaktaki Baltık Denizi'nin soluk gri renkli donmuş sularını seçebiliyordu. Hedefin iki yüz metre kadar uzağında olduğunu hesapladı.</p>

  <p>İyi ama Anna?</p>

  <p>Atlama tulumunu çıkarıp paraşütünü ve diğer malzemeyi gömmesi birkaç dakika sürdü. Üniformayı valizden çıkarmaya karar verip ağaçların altındaki çalılıkların arasına, elli metre kadar öteye bir delik açtı, sonra kasketini başına yerleştirdi, valizini alıp kayınlara doğru yürümeye koyuldu.</p>

  <p>Ağaçlara yaklaşırken, hemen ötesinde, tepenin altında dar bir yol gördü, yol kenarına çekilmiş, kapılarının üzerine kızıl yıldız boyanmış askeri Zis kamyonunu fark ettiğinde, olduğu yerde kaldı.</p>

  <p>Tokarev'e uzanırken ardından bir silahın horoz sesini duyup döndü.</p>

  <p>Birden ağaçların arasından çıkan güçlü ışık gözlerini kamaştırdı, o sırada Rusça bir ses duydu, "Sakın kımıldama, yoksa vururum."</p>

  <p>Slanski gözlerini kırpıştırdı. Işık yüzünden yavaşça kayıp aşağıya indi, vücudunun üzerinde gezindi. Sonra ışığın ağaçların altından çıktığını gördü, önce iki kişi, aralarında da bir üçüncüsünü seçti. Adamlardan birinin elinde tabanca, diğerininkinde de fener vardı.</p>

  <p>— Yaklaş! Yavaş yavaş.</p>

  <p>Slanski iki adım attı. Adamlardan birinin yirmi yaşlarında genç bir KGB yüzbaşısı, diğerinin Kızıl Ordu çavuşu olduğunu gördü, o sırada yüreği sızladı.</p>

  <p>Anna ikisinin arasında duruyordu. Kaskları ve gözlükleri çıkarılmış, atlama tulumu yırtılmış, saçı dağılmıştı. Çavuş sıkıca koluna sarılmıştı, kızın çektiği acı gözlerinden okunuyordu.</p>

  <p>Elinde Tokarev tutan yüzbaşı Slanski'ye bakıp sırıttı.</p>

  <p>— Estonya'ya hoş geldin, Yoldaş.</p>
</body>
</html>
