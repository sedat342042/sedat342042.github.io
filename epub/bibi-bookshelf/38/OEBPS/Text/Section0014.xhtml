<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Beşinci Kısım</h3>

  <p><b>Helsinki,</b><br />
  <b>25 Ekim</b></p>

  <p>Kır saçları kısa kesilmiş adam Anna Horev'in yatağının yanına oturdu.</p>

  <p>Genç kadın başını kaldırıp adama baktı.</p>

  <p>Ona bakan yıpranmış yüz, etimsi bir deriyle kaplıydı, çatlak damarları ve ağzıyla sanki saldırgan ve üzüntülüymüş izlenimi veriyordu. Bu, hayatı boyunca bir sürü tatsız şey görmüş, dikkatli ve gizemli bir adamın yüzüydü, oysa açık gri gözleri duygusuz görünmüyordu, genç kız bu gözlerin hiçbir şeyi kaçırmadığını hissetti. Finlandiya haberalma görevlilerinden biri ona bir Amerikalının onunla konuşmak istediğini, yakında geleceğini söylemişti. Finlandiyalılar onu sorguya çekmiş, anlattıklarını tekrar tekrar sormuşlardı; ama onlara her şeyi anlatmamıştı. İstemediği için değil, hatırlamak çok acı verdiği için; bir de uyuşturucu onu daha da duygusallaştırmıştı. Öte yandan Finlandiyalıların kendilerini hiç de ilgilendirmeyen bir konuda, alışılmış hareketler yaptıkları izlenimine de kapılmıştı. Oysa yatağının yanında oturan adam farklıydı. Basit cevaplarla tatmin olmayacağını anlıyordu.</p>

  <p>Kırklarının başında gösteriyordu, iskemlesinin arkalığına yaslandığında, iri ellerini dizlerinin üzerine yerleştirdi. Rusçası akıcıydı, genç kıza gülümseyip konuştuğunda, sesi yumuşaktı.</p>

  <p>— Adım Jake Massey. Bana hızla iyileştiğinizi söylediler.</p>

  <p>Genç kız cevap vermeyince, öne doğru eğildi, "Anlattıklarınızdaki bazı boşlukları doldurmaya çalışıyorum," dedi, "Adınız Anna Horev, değil mi?"</p>

  <p>— Evet.</p>

  <p>Adam tekrar konuştuğunda gözlerindeki dürüstlüğü gördü, "Çok büyük güçlüklerden geçtiğinizi biliyorum Anna; ama bir şeyi anlamak zorundasınız. Finlandiya her yıl Rusya'dan kaçıp sınırı aşan bir sürü insanla karşı karşıya." Yeniden, dostça gülümsedi, "Belki de hepsi seninki kadar güç koşullarda değil. Bazıları gerçekten de Rusya'dan uzaklaşmak istiyor. Diğerleriyse, neyse, niyetlerinin tümüyle kabul edilebilir olmadığını söylemekle yetinelim. Hemşerilerin bazılarını da buraya casusluk etmeleri için gönderiyor. Ne demek istediğimi anlıyor musunuz, Anna? Sizin de onlardan biri olmadığınızdan kesinlikle emin olmalıyım." Genç kız başını evet anlamında sallayınca devam etti, "Kendinizi konuşabilecek kadar iyi hissediyor musunuz?"</p>

  <p>— Evet.</p>

  <p>— Doktorlar yarın sizi ayağa kaldırıp yürüteceklerini umuyorlar. Bir an durakladı, yumuşak; ama delici gözlerini kızın yüzünde gezdirdi, sesi daha da yumuşadı.</p>

  <p>— Köprüdeki o iki nöbetçiyi neden vurdunuz?</p>

  <p>Adamın gözlerini yüzüne diktiğini gördü.</p>

  <p>— Kaçabilmek için.</p>

  <p>— Tam olarak neden kaçmak?</p>

  <p>— Gulag'dan.</p>

  <p>— Bir ceza kampında mıydınız?</p>

  <p>— Evet.</p>

  <p>— Nerede?</p>

  <p>— Uhta yakınlarında.</p>

  <p>— Kampın adını biliyor musunuz?</p>

  <p>— Nikoçka.</p>

  <p>— Helsinki'deki Sovyet Büyükelçiliği, kampta bir subay öldürdüğünüzü söyledi. Doğru mu?</p>

  <p>Önce tereddüt etti, sonra onayladı.</p>

  <p>— O adamı neden öldürdünüz, Anna?</p>

  <p>Bu soruyu daha önce, Finlandiyalıların önünde de cevaplandırmıştı; ama Amerikalının çok daha fazla ayrıntıya girmek isteyeceğini anladı. Konuşmak için ağzını açtı; ama tek bir ses bile çıkaramadı. Massey kızın yüzüne baktı.</p>

  <p>— Anna, sanırım sizinle olabildiğince dürüst olmam ve size durumu anlatmam gerek. Amerikan Büyükelçiliği'nde çalışıyorum. Sizinkiler, geri dönüp mahkemeye çıkarılmanız için ellerinden geleni yapıyor. Rusya ile Finlandiya arasında suçluların iadesiyle ilgili bir anlaşma yok; ama eğer sizinkiler Finlandiyalılara yeterince baskı yaparlarsa, onları sizi geri göndermeleri için ikna edebilirler. Bundan kurtulmanın tek yolu, sizi Amerikan Büyükelçiliği'ne teslim etmeleri. Finlandiyalılar bir kez sizin Amerika'dan siyasi sığınma hakkı istediğinizi duyunca, konu ellerinden çıkmış olur. Onların da yapmak istedikleri bu. Size yardım etmek istiyorlar. Rusya onların en iyi dostu değil. Ben de bunun için buradayım. Benden sizinle konuşmamı, büyükelçiliğin size yardımcı olup olamayacağına karar verecek kişilere bilgi vermemi istediler. Öyle sanıyorum ki, Rusya'ya dönmek istemiyorsunuz, niyetiniz Amerika'dan sığınma hakkı talep etmek. Yine de şu anda geçerli Sovyet-Fin anlaşmasına göre, Rusya'ya iadenizi haklı gösterecek nedenler bulunduğunu bilmenizi istiyorum.</p>

  <p>Massey durakladı. Kadının gözlerindeki vahşi korkuyu görmüş olmalıydı ki, hemen hayır anlamında başını sallayıp devam etti, "Anna, bizim istediğimiz bu değil; ama bu biraz da size bağlı."</p>

  <p>— Nasıl?</p>

  <p>— Ne kadar yardımcı olduğunuza bağlı. Sizi sorguya çekenler, onlara her şeyi anlatmadığınızı düşünüyor. Bakın, hiç olmazsa ben geçmişiniz hakkında her şeyi bilirsem, o zaman büyükelçilik sizin siyasal sığınma hakkı için uygun biri olup olmadığınıza karar verebilir. Sizin de hapsedildiğiniz kamplardan kaçan insanlar için uluslararası ölçüde tanınan haklar, bu hakların kullanılması için de belirli koşullar vardır. Eğer bu koşullar yerine gelirse, belki de Amerikan Büyükelçiliği harekete geçer. Size hiçbir söz veremem, Anna, tek söyleyebileceğim, anlatacaklarınızı dinleyeceğim ve eğer durumunuzu uygun görürsem, size yardım etmek için elimden geleni yapacağım. Söylediklerimi anlıyor musunuz?</p>

  <p>Başıyla onayladı. Massey iskemlesinde öne eğildi.</p>

  <p>— Peki öyleyse, bana yardımcı olacak mısınız?</p>

  <p>— Neyi öğrenmek istiyorsunuz?</p>

  <p>Massey usulca, "Bana söyleyebileceğiniz her şeyi," dedi, "Geçmişinizi, annenizi, babanızı. Hayatınızı. Sınır noktasına nasıl vardığınızı. Kamptaki subayı neden öldürdüğünüzü. Hatırlayabileceğiniz ve önemli olabileceğine inandığınız her şey."</p>

  <p>Birden genç kızı, sanki hatırlamak çok acı veriyormuş gibi, büyük bir üzüntü kapladı. Gözlerini kapayıp başını çevirdi, karşısındakinin ensesindeki morartıya, kısa kesilmiş saçlarının hemen dibindeki pembe deri parçalarını gördüğünü fark etmedi. Adam yumuşak bir ses tonuyla konuştu, "Acele etmeyin, Anna. En baştan başlayan."</p>

  <p><br /></p>

  <p>Feldmareşal Von Leeb'in komutasındaki Alman panzer birlikleri 1941 yazında Baltık devletleri birbiri ardından süpürürken, onları gördüklerine memnun olan bir sürü insan vardı.</p>

  <p>Daha bir yıl önce Kızıl Ordu, Stalin'in emirlerini yerine getirmiş, küçük ve bağımsız Baltık devletlerini, Estonya, Litvarıya ve Letonya'yı hızla ve acımasızca Sovyetler Birliği'ne katmıştı. İstilacı Ruslar binlerce kişiyi işkenceden geçirdi, katletti ya da çalışma kamplarına gönderdi. Böylelikle 1941 yazında gelen Alman askerleri, boyunduruk altındaki cumhuriyetlerde yaşayanların çoğunda kurtarıcı olarak görüldü. İnsanlar, Wehrmacht’ın askerlerinden er seçmelerini selamlamak için sokaklara dizildi. Kadınlar askerlerin ayakları dibine çiçekler fırlatırken ülkenin kuzeyindeki ve doğusundaki bütün yollar, Almanların yıldırım savaşı karşısında duramayan Sovyet ordularınca tıkanmıştı.</p>

  <p>Ne var ki Sovyet komutanların hepsi de Reich’ın gücü karşısında kaçmayı kabul etmedi. Bazıları geride kalarak acımasız bir artçı savaşına hazırlandı, Almanlara buz tutmuş Rus steplerinde yaşayacakları şiddetten kanlı bir örnek sundu.</p>

  <p>Bu Rus subaylardan biri de Tuğgeneral Yegor Grenko'ydu.</p>

  <p>Daha kırk ikisinde bir tugayın komutasına getirilmişti. İnatçılığıyla tanınan cesur bir askerdi, nasıl başardığı bilinmez, Stalin'in hemen savaş arifesinde orduda gerçekleştirdiği temizlikte zarar görmemişti. Oysa o temizlik sırasında ordunun üstsubaylarından yarısından fazlası ya öldürülmüş ya da Sibirya'ya sürgüne gönderilmişti; son derece paranoyak bir adam olan Stalin, ordunun kendisine karşı bir komplo hazırlığında olduğundan kuşkulanıyordu.</p>

  <p>Grenko bir Ermeni öğretmenin kızı Nina Zinyakin'le evliydi. Karısı Nina'yı Moskova Enstitüsü'ndeki duygusal Lenin konuşması yaptığı sırada tanımış, kararını da hemen vermişti. Son derece güzel, kararlı ve ateşli bir kadındı, davranışları kocasına benzerdi. Evliliklerinin onuncu ayında, ilk ve tek çocukları doğdu.</p>

  <p>Almanların Tallin'e doğru ilerlediği sırada, Anna Grenko on beş yaşındaydı.</p>

  <p>Almanlar Barbarossa Harekâtı'na başladıktan sonra Stalin'den gelen ilk emirler, mümkün olduğunca az çarpışmaya girmekti. Stalin hâlâ Hitler'in Rusya'nın içlerine girmeye cesaret edemeyeceğini, çarpışmaların kısa sürede biteceğine inanıyordu, bu nedenle de çılgınca bir karar vermiş, Almanları kızdırmamak için acımasız karşı saldırıların önlenmesini istemişti.</p>

  <p>Yegor Grenko aynı fikirde değildi.</p>

  <p>Moskova'dan gelen geri çekilme emirlerini kabul etmedi. Ona göre Stalin'in strateji bilgisinin sözü bile edilemezdi. Grenko Almanların Rus sınırında durmayacaklarını düşünüyordu. Savaş talimatının bir hafta sonra değişeceğine, saldırı emri verileceğine inanıyordu, bu nedenle bir artçı savaşı yapmayı kararlaştırdı, bir hafta boyunca Moskova'daki yüksek komuta merkezinden gelen ve çekilmesini buyuran telgraf bombardımanına tutuldu. Gelen bütün mesajları yırttı, sadece birini cevaplandırdı, "Ne yapmamı istiyorsunuz? Oturup Almanların adamlarımı katletmelerini seyretmemi mi?"</p>

  <p>Yegor Grenko, savaşın ilk haftalarının, son haftaları kadar önemli olduğunu bildiği gibi tarihin de Stalin'i haksız çıkaracağından emindi. Ne var ki gelen telgraflara daha fazla direnemedi, adamlarıyla birlikte Narva'dan trene binerek Moskova'ya doğru yola çıktı.</p>

  <p>Tren Riga İstasyonu'na girdiğinde Yegor Grenko tutuklanıp, kaldırım kenarında bekleyen bir otomobile götürüldü.</p>

  <p>Anna Grenko'nun annesi araya girmek istediğinde kabaca kenara itildi, kocasının tutuklanmasının onu ilgilendirmediği söylendi.</p>

  <p>Ertesi gün, gizli polisin ziyaretiyle karşılaştılar.</p>

  <p>Gelenler Nina Grenko'ya kocasının askeri mahkemede yargılandığını, emre itaatsizlikten suçlu bulunarak o sabah Lefortovo Hapishanesi'nde kurşuna dizildiğini soğukkanlılıkla anlattılar.</p>

  <p>Ertesi gün, Stalin'in yeni savaş emirleri açıklandı.</p>

  <p>Her Sovyet vatandaşı Alman istilacıyı püskürtmek için elinden gelen gayreti gösterecek, bunun için ölümü bile göze alacaktı. Tek bir Rus askerinin çekilmesi bile söz konusu olamazdı.</p>

  <p>Yegor Grenko için savaş emirleri bir gün geç kalmıştı.</p>

  <p><br /></p>

  <p>Babasının ölümünden sonra, Anna Grenko'nun Moskova'daki aile evine, gizli polisin emriyle el kondu. Annesi kocasına yapılan haksızlığı hiç unutamadı, Moskova kuşatmasının ikinci ayında, annesinin kendi ve kızı için kiraladığı bir odalık daireye gelen Anna, annesinin su borusundan sallanan cesediyle karşılaştı.</p>

  <p>Anna cesedin ipinin kesildiği günden sonra iki gün boyunca yatağından çıkmadı, hiçbir şey yemedi, hemen hemen hiç uyumadı. Hayatında birden korkunç bir boşluk olmuştu, yönelebileceği kimsesi kalmamıştı. Akrabaları ondan kaçıyor, onunla birlikte göründükten sonra geceyarısı kapılarının çalınmasından, gizli polisin ziyaretinden korkuyorlardı.</p>

  <p>Üçüncü gün kendine ait birkaç parça eşyayı küçük bir bavula doldurdu, evden çıkıp Moskova Irmağı'nın doğu kıyısında küçük ve dökük bir odaya taşındı.</p>

  <p>Alman ordusu on kilometre ötedeydi, dürbünleriyle Kremlin'in altın kubbelerini rahatlıkla seçebiliyorlardı. Sürekli top ateşine tutulan kentte alınacak yiyecek kıttı, hemen hemen hiç yakacak yoktu; yakılabilecek her şey çoktan ateşe verilmişti. İnsanlar verilen küçük istihkakları bir lokmada yutuyordu. Kediler ve köpekler bir aylık maaşa eşitti. Kentin varoşlarında cesetlerden tepeler oluşturulmuştu, Alman topçusu ve Stuka pilotları sıfırın altındaki ısıda hayatı daha da yaşanmaz kılıyorlardı.</p>

  <p>Savaşmak için çok genç olan Anna Grenko, Ural Dağları'ndaki bir uçak fabrikasında çalışmaya gönderildi. On yedi yaşına girdiği gün, askerlik hizmetine çağrıldı. Üç haftalık bir temel eğitim gördükten sonra güney cephesine, General Çukov'un Stalingrad'daki 62. Ordusuna gönderildi.</p>

  <p>Hayatta kalmanın gerçek anlamını Stalingrad'da öğrendi.</p>

  <p>Sokaktan sokağa, fabrikadan fabrikaya savaşarak çekilirken, Almanlara karşı altı ay sürecek bir direniş gerçekleştirdiler. Gece karanlığında, çamur ve karın içinde sürünerek düşman hatlarını geçtiler, düşmana arkadan saldırdılar. Çarpışmalar öylesine yoğun ve öylesine karmaşıktı ki çoğu kez hemen ötesindeki siperde fısıldaşan düşmanları duyabiliyordu. Topçu ateşi o denli yoğundu ki kentteki ağaçlarda tek bir yaprak bile kalmadı, köpekler gece gündüz süren savaşın korkunç gürültüsünden kurtulmak için Volga'ya atlayıp boğulmayı tercih etti. İki kere yaralandı, iki kez ödüllendirildi. Stalingrad ve çevresindeki cephelerde süren savaş acımasızdı.</p>

  <p>Alman hatları gerisine beşinci geçişinde, bir Ukrayna SS birliğine esir düştü. Sorgudan sonra vahşice tecavüz ettiler.</p>

  <p>Ölü sanılarak bir bomba çukuruna atıldı, orada dondurucu soğukta kaldı, beş adamın hayvansal güdülerini bastırmak için bacaklarının arasında açtıkları yaranın acısını duydu.</p>

  <p>İkinci sabah, yüzüne değen bir kar tanesiyle uyandı.</p>

  <p>Çukurun kenarına süründüğünde uzakta Ukraynalıları, ona tecavüz eden beş kişiyi gördü. Ateşin çevresine toplanmış, ısınıyor, gülüşüyorlardı.</p>

  <p>Anna Grenko bomba çukurunun dibine çekildi, geceyi bekledi. Yüreğinin derinliklerinde büyük bir öfke, karşı konulmaz bir öç alma isteği vardı. Ona tecavüz eden adamları öldürme arzusu, o ana kadar yaşadığı tüm duygulardan daha güçlüydü. O duygu Anna'yı etkisine aldı, hayatta kalma güdülerinin de önüne geçti. O gece çukurdan çıktığında, düşmüş bir yoldaşının Tokarev makineli tabancasını ve el bombalarını buldu.</p>

  <p>Askerlere doğru süründü.</p>

  <p>Adamlardan biri dönüp onu gördüğünde, artık çok geçti. Bombalardan birinin pimini çekip grubun ortasına yuvarladığında, adamın yüzündeki dehşeti gördü, aynı zamanda Tokarevini ateşledi, patlamaların ışığında dans eden vücutları gördü, ortalık yeniden sessizliğe bürünene dek çığlıklarını ve iniltilerini duydu.</p>

  <p>Ertesi gün Ruslar Alman hatlarını yardıklarında onu bir çukurun dibinde, bacaklarının arasında bir kan golüyle buldular. Stalingrad'daki sahra hastanesinde üç hafta geçirdikten sonra mahkemeye çağırıldı; tecavüze uğradığı için değil, Ukraynalılara yakalandığı için.</p>

  <p>Bütün kahramanlığına rağmen, Ukraynalılara esir düşmenin bedelini, askeri hapishanede geçirdiği bir ayla ödedi.</p>

  <p><br /></p>

  <p>Anna Grenko'nun kişisel mutluluğa benzer bir duyguyla tanışması için, savaştan sonra beş yıl beklemesi gerekti.</p>

  <p>Moskovalılar savaş sonrasının ikinci yılında yeniden hayattan zevk almaya başlamışlardı. Kent sanki uzun bir kış uykusundan uyanmış gibiydi, neşe ve aldırmazlığın hâkim olduğu bir havaya büründü. Kentin çevresinde apartman blokları ve kafeler, dans ve bira salonları mantar gibi bitti, insanlar parlak renkte ve modaya uygun elbiseler giymeye başladı, yaz aylarında otel teraslarında en son popüler müzik parçalarının eşliğinde dans ettiler.</p>

  <p>Anna Grenko Moskova'da bir fabrikada sekreterlik işi buldu, çıkışta akşam okuluna gitti, iki yıl sonra da Moskova Yabancı Diller Enstittisü'nde gece dersleri almaya başladı.</p>

  <p>Erkekler tarafından sık sık davet edilmesine rağmen, davetleri pek ender kabul etti, evlerine gitmeyiyse hep reddetti. Sadece bir kez bu kararını bozdu.</p>

  <p>Tanıştığı okutmanlardan birinin adı İvan Horev'di.</p>

  <p>Yirmi dört yaşında zayıf, solgun ve duyarlı bir gençti, genç yaşına rağmen ünlü ve beğenilen bir ozan olmuş, eserleri saygın edebiyat dergilerinin birçoğunda yayımlanmıştı.</p>

  <p>Bir gece dersten sonra, Anna'ya birlikte bir içki içmeyi önerdi.</p>

  <p>Moskova Irmağı'nın kıyısında açık havada bulunan küçük bir kafeye gittiler. Zakuski<a href="../Text/Section0079.xhtml#Footnote0002" id="Feedback0002"><sup>[2]</sup></a> yiyip sert Gürcü şarabı içtiler, İvan Horev şiirden konuştu. Pasternak'tan birkaç dize okuduğunda, Anna hayatının en güzel şiirini dinliyormuş gibi oldu. İvan Anna'nın söylediklerini ve yorumlarını dikkatle dinledi, hiçbirini önemsiz görmedi. Kendiyle alay etme yeteneğine sahipti, edebi ününü de fazla ciddiye almadığı belliydi. Üstelik gülmekten de hoşlanıyordu.</p>

  <p>Terasta müzik çalan küçük bir orkestra vardı, savaş öncesinden kalma yumuşak ve duygusal bir vals çalıyorlardı, Anna'yı dansa kaldırdığında ona dokunup öpmeye çalışmadı. Daha sonra evine kadar Anna'yla birlikte yürüdü, her zamanki iyi geceler öpücüğünün yerine, elini sıkmakla yetindi.</p>

  <p>Bir hafta kadar sonra Anna'yı annesinin babasının evine, yemeğe davet etti. Yemekten sonra hepsi sabahın erken saatlerine kadar oturdu. Anna, İvan'ın babasının bir şakasına gülünce İvan gülümseyip onu ilk kez mutlu gördüğünü söyledi.</p>

  <p>Daha sonra yatağa yatıp İvan'ı düşündü. Sakinliğini, güvenini, yumuşaklığını, gülme sevgisini. Hemen hemen her konuda uzmanca konuşma yeteneğini, keskin zekâsını ve duyarlılığını. Onun görüşlerini de dinleme isteğini, söylediklerini ciddiye almasını. İvan da kendisi gibi yalnızdı; ama değişik bir yalnız. Bağımsızlığı kendine güvenmeye dayalı sükûnetinden, bir de sevgi dolu bir aile geçmişinden geliyordu.</p>

  <p>İvan'a âşık oldu, üniversiteden mezuniyetinden bir ay sonra da evlendiler.</p>

  <p>Balayında Odesa yakınlarındaki kıyıda, büyük bir ahşap villada bir hafta geçirdiler, her sabah Karadeniz'in ılık sularında yüzüp eve koştular, seviştiler.</p>

  <p>Akşamları İvan yazdığı şiirleri karısına okuyor, durmadan onu üniversitede gördüğü ilk günden beri ne kadar sevdiğini söylüyordu. Anna'nın göz pınarlarındaki gözyaşlarını gördüğünde genç kadına uzun uzun sarıldı.</p>

  <p>İlk çocukları bir yıl kadar sonra doğduğunda, Anna Horev hayatının kusursuz olduğunu düşündü. Bir kızı olmuştu, adını Saşa koydular. Lenin Bulvarı'nın biraz gerisinde küçük bir daireye hak kazandılar, İvan'la birlikte sık sık kızlarını hemen yakındaki Gorki Parkı'na götürüyorlardı.</p>

  <p>Ailece çıktıkları ilk gezintiyi hiç unutmadı. O, İvan ve Saşa. Bir de kızını kucağına aldığında, İvan'ın yüzündeki gurur. Fotoğraf makineli biri elli köpek karşılığında resimlerini çekmişti, üçünün de birlikte olduğu, onun ve İvan'ın gülümsediği, Saşa'nın yün bir takke takmış ve beyaz bir battaniyeye sarılmış, şişman, sağlıklı ve pembe yüzüyle, süte aç küçük dudaklarıyla göründüğü resim. Fotoğrafı bir gümüş çerçeveye koyup şöminenin üzerine yerleştirmişti, her sabah resme bakarak evliliğinin ve mutluluğunun gerçek olduğunu hatırlıyordu.</p>

  <p>Gerçek mutluluğu yaşadığı o ilk sıcak yaz günlerinde, gelecek acıları düşlemesi bile imkânsızdı.</p>

  <p>Daire kapısı yumruklandığında, bir pazar sabahı, saat ikiydi. Eve dalan üç kişi, İvan'ı dışarıda bekleyen bir otomobile sürüklemişti. Muhalif bir dergiye şiir gönderip yayımlatmakla suçlanıyordu. Bu suçu karşılığında Kuzey Sibirya'da Norilsk'teki çalışma kampında yirmi beş yıla mahkûm oldu. Anna Horev bir daha kocasını görmedi.</p>

  <p>Gizli polis görevlileri bir hafta sonra geri geldi.</p>

  <p>Polisler kızını aldığında ağladı, bağırdı, vurdu, onu Lefortovo Hapishanesi'ne götürecek arabaya sürükleyen adamı neredeyse öldürüyordu; ama bütün bunların bir yararı olmadı.</p>

  <p>İvan Horev'le beraberliği, ona Nikoçka Ceza Kampı'nda yirmi yıla patladı. Çocuğu ondan alınacak, iyi bir komünist olarak yetiştirileceği bir devlet yetimhanesine verilecekti. Kızını bir daha görmeyecekti, zaten annelik hakkı da devlet tarafından iptal edilmişti.</p>

  <p>Doğruca Moskova'nın Leningrad İstasyonu'na götürüldü, onlarca mahkûmla birlikte hayvan vagonlarına tıkıldı. Tren kuzeye doğru sekiz yüz kilometre yol aldı. Sonunda bir yan yola girip durduğunda, Anna ve diğer tutuklular başka bir trene bindirilip batıya, ıssız bir yerin ortasındaki kampa götürüldüler.</p>

  <p>O gece çıkan fırtına yüzünü ustura gibi kesen binlerce buzlu damlalar getirdi. Beş özel tutukluyla birlikte delik deşik ve pis bir ahşap kulübeye konuldu. Kulübe arkadaşlarından ikisi kör, diğer üçü de frengiye yakalanmış fahişelerdi. Kamp tutuklularından geriye kalanlar hayatlarının kalan bölümlerini Kuzey Kutup Dairesinin yakınlarındaki donmuş ıssız yerde geçirmeye mahkûm edilmiş ayyaşlar ya da siyasal muhaliflerdi. Sovyetler Birliği'ne yayılmış yüzlerce ceza kampında milyonlarca erkek, kadın ve çocuk madenlerde, taş ocaklarında ya da geçici olarak kurulmuş fabrikalarda çalıştırılıyordu. Hiçbir şey almaksızın şafaktan akşama kadar çalışıyor, beslenememekten, soğuktan, hastalıktan ölene ya da intihar edene kadar çabalıyorlardı. Öldüklerinde, mekanik bir kepçe donmuş toprakta bir çukur açıyor, cesetler toplu mezarlara atılıp üzerleri kapanıyordu. Ne bir mezar taşı ne de yaşadıklarını kanıtlayacak bir işaret.</p>

  <p>Anna Horev tutukluluğunun ikinci ayında daha fazla dayanamayacağını anladı.</p>

  <p>Resmi devlet yazıları dışında mektup alması ya da ziyaretçi kabul etmesi mümkün değildi. Şafaktan karanlığa kadar çalışıyordu; ilk haftalardaki umutsuzluk ve yalnızlığın etkisiyle ölmesine ramak kalmıştı. İşten azıcık kaytarınca kamp nöbetçilerince acımasızca kırbaçlanıyordu. Üzüntüsü her geçen gün, her geçen gece daha da artıyordu.</p>

  <p>Saşa'nın yüzü gözünün önünden gitmeyince çıldıracağını sandı. Altıncı hafta, Moskova'daki ceza kampları bilgi merkezinden bir mektup aldı. Mektupta kocası İvan Horev'in doğal nedenlerle öldüğü, Norilsk'te gömüldüğü yazılıydı. Devlet İvan'ın özel eşyalarına el koymuştu, bu konuda herhangi bir yazışmaya da izin verilmeyecekti.</p>

  <p>O gece, üzüntüsünden gözleri kan çanağına dönünceye dek ağladı. Kara ekmek ve lahana çorbası istihkakına dokunmadı, bir hafta sonra ciddi bir gıdasızlığın etkisi altındaydı. O gün çalışırken yere yığıldığında, kamp hastanesi görevini gören barakaya taşıdılar. Haftada bir hastaneye gelen ayyaş doktor onu ilgisiz gözlerle muayene etti, hâlâ yemek yemeyi reddettiğinde de kamp komutanının huzuruna çıkarıldı.</p>

  <p>Komutan tutuklulara karşı sorumluluklarını belirtir sıkıcı bir nutuk çektiyse de Anna adamın sesinden onun yaşaması ya da ölmesiyle zerre kadar ilgilenmediğini anladı.</p>

  <p>Öteki odada telefon çalıp komutan yan tarafa çağrıldığında, Anna duvardaki haritayı gördü.</p>

  <p>Kendini haritaya bakar bulduğunda, aklında bazı fikirler kök salmaya başladı. Kabartma haritada çevredeki arazi, sınır karakolları, yollar, asker ve ceza kamplarını belirten mavi ve kırmızı bayraklar vardı. Yaklaştı, haritaya gözlerini dikerek beş dakikaya yakın bir süre inceledi, tüm ayrıntıları beynine kazımaya çalıştı.</p>

  <p>Sonunda komutan onu yanından kovduğunda, kulübesine döndü. Metal sobada bir kömür parçası buldu, haritadan aklında kalanları İvan'ın ölümünü bildiren mektubun arkasına çizdi. Hatırlayabildiği her ayrıntı; her yol, her nehir, küçük kırmızı ve mavi bayraklar.</p>

  <p>O akşam, sekiz günden beri ilk kez yemek yedi.</p>

  <p>O akşam, kararını da verdi. Bir daha çocuğunu göremeyeceğini, hayatının bir daha hiç eskisi gibi olamayacağını biliyordu. Yine de Kuzey Kutup Dairesi'nin yakınındaki ıssız yerde ölmek istemiyordu, bir tutuklu olarak kalmak niyetinde de değildi.</p>

  <p>Finlandiya sınırına giden arazi engebeliydi, kurtların ve ayıların cirit attığı, donmuş nehirler ve buzlu yarıklarla kaplı sık ormanlarla örtülüydü. Kışın ortasında böyle bir araziyi geçmeye çalışmak, intihar demekti. En kolay ulaşabileceği sınır noktalarında nöbetçiler vardı, yine de buraları ne kadar tehlikeli olursa olsun, şansını denemesi gereken yerlerdi. Finlandiya sınırının ötesinde ne bulacağını bilmiyordu, tek bildiği, artık kaçması gerektiğiydi.</p>

  <p>Daha önce gözüne çarpan orta yaşlı kamp görevlisini hatırladı, kadın tutuklularla yatma tehlikesini göze alan, cinsel ilişki karşılığında daha fazla yemek veren o kaba ve yabani subayı. Adamın kendisini gözlediğinin farkındaydı. Yapışkan sırıtışından, vücudunu arzuladığını anlamıştı. Adama aynı niyette olduğunu belli etti.</p>

  <p>Subay üç gece sonra, karanlık basınca geldi. Kampın arkasında, ufak bir sundurmanın altında buluştular. Buluşmayı, subayın ertesi gün izinli olmasına göre planlamıştı.</p>

  <p>Subay onu soyana kadar bekledi, adam gocuğunu ve ceketini çıkarıp Anna'nın memelerinin ucunu emmeye başladığında, yirmi santimlik metal parçasını sırtına sapladı. Silahı hazırlaması üç hafta sürmüş, kullanması birkaç saniyesini almıştı. Adam kolay kolay ölmedi, Anna'nın gırtlağını sıkmaya çabaladı, Anna elindeki silahı subaya tekrar tekrar, yer kandan göl olana kadar saplamaya sürdürdü.</p>

  <p>On dakika kadar sonra subayın üzerinden aldığı anahtarla yan kapının kilidini açmış, sırtında kurbanının üniforması ve gocuğu, başında adamın kürk kalpağı, cebinde onun tabancası, kayan ormanı içindeki dar patikaya ulaşmıştı. En yakındaki gözcü kulübesindeki nöbetçi ona soru sormaya bile yeltenmemişti.</p>

  <p>Anna Horev dört saat sonra donmuş ve bitkin, Finlandiya sınırına ulaştı.</p>

  <p><br /></p>

  <p>Massey'nin karşısında, bir saate yakın konuştu.</p>

  <p>Massey sessizce oturup dinledi, ara sıra, özellikle de Anna anıların üzüntüsüne dayanamayıp sözlerine ara verince, başını anlayışla salladı.</p>

  <p>Anna hikâyesini anlattıkça adamın yüzünde şaşkınlığın ve dehşetin izlerini gördü, gözlerindeki bakış artık ilgisiz değil, acısının büyüklüğünü, adam öldürmedeki nedenini anlar gibiydi.</p>

  <p>Genç kadın sözlerini bitirdiğinde, Massey iskemlesinin arkasına dayandı ve karşısındaki kıza anlayışla baktı, işte Anna o an Massey'nin doğru söylediğine inandığını anladı.</p>

  <p>Onunla konuşmaya gelecek başkaları da olacaktı Massey'ye göre. Başka sorular sorulacak, belki de tüm öyküyü yeniden anlatması istenecekti, ancak şimdi dinlenmek ve gücünü toplamaktan başka şey düşünmemesi gerekiyordu. Ertesi gün, Helsinki'deki özel bir hastaneye götürülecekti. Massey ona yardım etmek için elinden geleni yapacaktı.</p>

  <p>Massey'nin uzaklaşmasını izledi, beyaza boyalı küçük odada yanlız kaldı. Uzaklarda bir yerlerde bir radyonun neşeli bir dans müziği çaldığını duydu, müzik ona başka bir zaman, başka bir yeri hatırlattı, İvan'ın onu Moskova Irmağı kıyısında dansa götürdüğü yeri. Koridordan gelen kahkahaları dinledi. Üzüntünün yüksek bir dalga gibi üzerine doğru geldiğini hissetti, ağlamamaya çalıştı.</p>

  <p>Nikoçka'nın donmuş ıssız yerleri uzakta kalmıştı. Aylarca yaşadığı acılar, soğuk ve umutsuzluk da çok uzaktaydı. Göğsünde, sanki biri yüreğine bir hançer saplamış, yarası da kanıyor gibi bir acı vardı.</p>

  <p>Bütün bu sürede bir resim gözünün önünden hiç gitmedi.</p>

  <p>İvan'la birlikte bir yaz günü Gorki Parkı'nda gezerken, İvan'ın gülümsemesi ve kollarındaki Saşa'ya gururla bakışı.</p>
</body>
</html>
