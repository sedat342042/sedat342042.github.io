<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Altmış Birinci Kısım</h3>

  <p>Yağmur yeniden başlamıştı.</p>

  <p>Moskova üzerinde gök alacakaranlık zamanı gibi karardı, sonra çatal çatal bir şimşek bulutları aydınlattı, gök gürledi, kıyamet koptu. Anna Horev pencerenin yanında, bardaktan boşalırcasına yağan yağmurun ötesine, uzaktaki Kremlin'in kırmızı duvarlarına bakıyordu. Sonunda bana döndüğünde gülümsedi, kederli bir tebessümle.</p>

  <p>— İşte istediğiniz hikâye, Bay Massey. Mutlu sonla bitmiyor; ama genelde hayat bize çok az mutlu son gösterir.</p>

  <p>— İlginç bir hikâye.</p>

  <p>Bir sigara yaktı, "Sadece ilginç değil, aynı zamanda gerçek. Siz, o gece Kuntsevo'da olanları bilen bir avuç insandan birisiniz artık. Stalin ölmemek için dört gün boyunca direndi; ama öldü. Slanski'nin iğnesi bir beyin kanamasına neden oldu, mermi de ölümü hızlandırdı. Doktorlarının onu kurtarmak için yapabilecekleri bir şey yoktu. Üstelik, işin asıl ilginç yanı da, Kremlin'deki meslektaşlarına yapılanlardan sonra, parmaklarını bile kıpırdatmaktan korkmalarıydı."</p>

  <p>— Öyleyse Stalin'in ölümüyle ilgili resmi açıklama yalandı.</p>

  <p>— Kremlin, Stalin'in beyin kanamasını açıkladı. Ama bazı tarih kitaplarında, Stalin'in hastalandığı gece daçadan iki ceset çıkarıldığını okumuşsunuzdur. Herkes tarafından bilinen bir şey değil belki; ama o gece olağandışı bir şeyler olduğunu kanıtlayan bir gerçek kırıntısı. Alex'in ve babanızın cesetleri. Tabii bundan hiç bahsedilmedi. Bazı sırlar ancak böyle kalmalı; bir sır olarak.</p>

  <p>Bir süre cevap veremedim, sonra, "Öykünüzü bana neden anlattınız?" dedim, "Buna mecbur olduğunuz için mi?"</p>

  <p>Anna Horev gülümsedi, "Belki bu nedenle. Belki de birine anlatmak ihtiyacı duyuyordum, sizinle tanıştığım için de mutlu oldum. Bunca yıl önce olanlar, hayatımın çok gizli bir bölümünü oluşturuyordu. Öldüğüm güne kadar kimseye açıklayamayacağım, kaldırabileceğimden de ağır bir yük. Gerçeği söylemek gerekirse, size bunları anlattıktan sonra, kendimi hafiflemiş hissediyorum."</p>

  <p>Yine gülümsedi, sonra kederli gözleri uzaklara daldı.</p>

  <p>— Ya sonrası? dedim.</p>

  <p>Oturdu, "Yani insanlara ne olduğunu mu öğrenmek istiyorsunuz? Beria'nın sonunu bildiğinizden eminim. Stalin'in ölümünden sonra iktidarı ele geçirmeye çalıştı; ama başaramadı. Tarihin garip bir cilvesi midir bilmem; ama Batı'nın ajanı olmakla suçlandı. Aslında çok düşmanı vardı, hepsi de ölmesini istiyordu. Kremlin'de tutuklandı, kısa süre sonra da kurşuna dizildi. Yani sonunda hak ettiğini buldu. Bazıları Stalin'in nasıl öldüğünü bildiği, yoldaşlarının da konuyu örtbas etmek istedikleri için öldürüldüğünü iddia ederler."</p>

  <p>— Moskova'dan kaçtıktan sonra neler oldu?</p>

  <p>— Rusya'da birkaç gün gerçek bir karmaşa yaşandı, Romulka'nın ölümünden sonra da kaçmakta fazla güçlük çekmedik. Finlandiya'ya geçmeyi başardık; ama sorunlarla karşılaştık, tabii. Başta CIA bizlerin başlarına dert olabileceğimizi, operasyon hakkında haber sızdırmamız halinde ortalığın karışacağını düşündü. Henri Lebel, Stalin'in öldürülmesinde bilmeden de olsa ufak bir rol oynadığını öğrenince çok korkmaya başladı. Yine de Henri'nin kurnazca davrandığını söylemeliyim. Babanızla Paris'te konuşup bir anlaşmaya vardıktan sonra, bütün ayrıntıları bir kâğıda yazıp mühürlü bir zarfla avukatına göndermiş, kendi istediği ya da İrena'nın başına bir iş geldiği zaman açıklanması talimatını vermiş. Böylece CIA'nın ona şantaj yapıp yeniden kullanmak istemesine ya da onu satmasına karşı kendini güvenceye almış oldu. CIA babanızın sözünü tutmak zorunda kaldı. Mossad'la anlaşarak Henri ve İrena için, benimle Saşa için İsrail'de yaşayabilmemiz amacıyla yeni kimlikler ayarladı. KGB'nin bizden intikam almak isteyebileceğini, İsrail'de yaşarsak daha güvende olacağımızı düşündü; ama Tanrı'ya şükür, korkacak hiçbir şeyimiz olmadı.</p>

  <p>Başını çevirdi, pencereden dışarıya, uzaklara baktı, "Mossad işlerin gelişme biçiminden çok memnundu. Stalin'in ölmesiyle birlikte, Yahudilere karşı yürütülen temizlik operasyonları durduruldu, kamplar tamamlanmadı, hayatta kalmış doktorlar serbest bırakıldı. Amerikalılar, benim ve Saşa için Tel-Aviv'de nefis bir daire ayarladılar, maddi olarak yardım ettiler. Hayatımın tehlikeye girmemesi için ne gerçek kimliğimi ne de operasyonla ilgili en ufak bir ayrıntıyı açıklamamam konusunda uyardılar beni. Kremlin'in yeni efendileri operasyonun başarılı olduğunu belirtmek bir yana, operasyonun yapılmış olduğunu bile kabul etmediler. Bunu açıklamak onları gülünç duruma düşürebilirdi, üstelik kimsenin, özellikle de başsız kalmış Sovyetler'in istemediği bir savaşa da neden olabilirdi. Bu sessizlik Washington'ın da işine geldi. Sonunda Hruşçev, Stalin'in yerine geçti, daha sonra da Stalin'i cinayetleri nedeniyle suçladı. Yine de Stalin'in öldürülmesi bütünüyle cezasız kalmadı. KGB kısa bir süre sonra Avrupa'da yaşayan Rus ve Ukraynalı göçmen önderlerine karşı acımasız bir kampanyaya girişti, belki de Stalin'in ölümünden onların sorumlu olduğuna inandılar. Bu işte CIA'nın da parmağı olup olmadığını bilemiyorum tabii."</p>

  <p>— Peki CIA neden babamın intihar ettiğini söyledi?</p>

  <p>— O günlerde babanızın ölümü Washington için büyük bir sorun olabilirdi. Konuyu, babanızın arkadaşlarından kimsenin kuşkusunu çekmeden örtbas etmek zorundaydılar. Resmi açıklamaya göre, Avrupa yolculuğu sırasında intihar etti. Münih'ten Washington'a geldikten sonra, sağlık nedeniyle izne ayrılmak zorunda kaldığı söylentisini yaydılar. Depresyon geçirdiğini, dengesiz hareketler yaptığını söylediler. Ölümü için verdikleri tarih, operasyonun başlangıcından da önceydi, böylece kimsenin sonradan iki olay arasında bir bağlantı kurmasına izin vermediler. Tabii, babanızın adını ve kişiliğini düşünürsek, yaptıkları pek de doğru değildi; ama işin bir de güvenlik yönü var. Bir de tabii, kimse gömülmedi. Tabutun içi taş doluydu.</p>

  <p>— Lebel ile İrena'ya ne oldu?</p>

  <p>Anna Horev gülümsedi, "Henri Tel-Aviv'de bir elbise işine girişti. Evlendiler, Henri on yıl önce ölünceye kadar da mutlu yaşadılar. İrena da çok geçmeden kocasının peşinden gitti."</p>

  <p>— Ya Yuriy Lukin?</p>

  <p>Anna Horev uzunca bir süre dışarıdaki yağmura baktı. Gözleri kederliydi. Sonra bana döndü.</p>

  <p>— O gece trene yetişmeyi, karısını rahatlatmayı başardı; ama tahmin edebileceğiniz gibi kafası karmakarışıktı. Onca yıl sonra abisini bulmuş, hemen ardından da kaybetmişti. Helsinki'ye vardığımızda, Branigan bizleri günlerce sorguladı. Yuriy'i bir daha görmedim. Oysa tekrar karşılaşmayı çok isterdim. O hayranlık duyulacak bir adamdı, Bay Massey.</p>

  <p>— Ona ne oldu, biliyor musunuz?</p>

  <p>Sigarasını tablaya bastırdı, "Gerçekten de bilmek istiyor musunuz?" diye sordu.</p>

  <p>— Bilmecenin eksik kalan son parçası, dedim.</p>

  <p>— Size sadece CIA'dan duyduklarımı anlatabilirim. Helsinki'den sonra, karısıyla birlikte Amerika'ya getirildi. Yeni kimlikleriyle Kaliforniya'da bir yere yerleştiler, Nadya bir oğlan doğurdu. Üç ay kadar sonra da bana Yuriy'in bir otomobil kazasında öldüğünü anlattılar.</p>

  <p>— Sizce onu KGB mi öldürdü?</p>

  <p>— Hayır, sanmıyorum. Ama her haliyle tuhaf bir kazaydı, Bay Massey. Üstelik onu CIA da öldürmüş olamaz. Birçok açıdan, operasyonun başarılı olmasını ona borçluydular. Yine de Yuriy'in ölümünün hem Kremlin hem de Washington’ın işine geldiğini düşünüyorum. Gerçeği bilen bir kişinin daha eksilmesine üzülmelerini beklemezdim zaten.</p>

  <p>— Ya karısıyla oğlu?</p>

  <p>— Hiçbir fikrim yok.</p>

  <p>Duyduklarımı hazmetmeye çalışarak oturdum. Yağmur dinmişti. Güneş Moskova'nın bulutları arasından göründü; Kremlin'in altın kubbeleriyle Aziz Vasiliy'in şekerlemeye benzeyen damında parladı.</p>

  <p>— Size kişisel bir soru sorabilir miyim?</p>

  <p>Gülümsedi, "Ne kadar kişisel olduğuna bağlı."</p>

  <p>— Bir daha evlendiniz mi?</p>

  <p>Hafifçe güldü, "Aman Tanrım, ne kadar saçma bir soru. Ama cevabı hayır. Saşa sonunda İsrail'de çok şeker bir Rus göçmeniyle evlendi. Bir oğulları oldu, adım İvan Aleksey Yuriy koydular. Bir de kızları, Rachel, buraya girerken tanıştığınız kız." Gülümsedi, "Hayatım boyunca iki çok güçlü, çok ilginç erkek sevdim, Bay Massey. Kocamı ve Alex'i. Bu da yeterli."</p>

  <p>— Demek Alex Slanski'yi gerçekten sevdiniz?</p>

  <p>— Evet, sevdim. İvan'ı sevdiğim gibi değil; ama sevdim. Aramızdaki ilişkinin mutlu sonla bitmesi imkânsızdı, sanırım ikimiz de bunun bilincindeydik. Nasıl derler? Kayıp bir değer. Bu Alex'i çok iyi anlatıyor. O görevde öleceğini biliyordu, hatta belki de arzu ediyordu. Bence kaderinin Moskova'da ölmek olduğunun farkındaydı. Stalin'i öldürmek, ailesine yapılanların intikamı olacaktı, bu uğurda hayatını feda etmeye de değerdi. Alex Slanski bu bedeli öderken dünyaya da çok büyük bir iyilik yaptı, Bay Massey. Stalin ölünce, Washington'da olduğu kadar Moskova'da da birçok kişi derin nefes aldı.</p>

  <p>Kapı usulca açıldı. Koyu saçlı kız içeri girdi. Kıyafetini değiştirip bir etekle bir bluz giymişti, esmer bacakları ve omuzlarına dökülen saçlarıyla göz kamaştıracak kadar güzeldi.</p>

  <p>— Nana, bizi havaalanına götürecek elçilik arabası geldi.</p>

  <p>Genç kız bana bakıp gülümsedi, ben de ona. Anneannesine çok benziyordu. Aynı kahverengi gözler, aynı kendine güven. Bence Anna Horev'in kırk yıl önceki görünüşünün bir kopyasıydı. Alex Slanski'nin, hatta babamın ona neden âşık oldukları anlaşılıyordu.</p>

  <p>— Teşekkürler, Rachel. Neredeyse bitirdik. Şoföre bir dakika sonra geleceğimizi söyle.</p>

  <p>Kız bana bakıp yeniden gülümsedi, "Anneannemi daha fazla tutmayacağınıza söz verir misiniz?"</p>

  <p>— Veririm.</p>

  <p>Kapıyı kapattı.</p>

  <p>Anna Horev ayağa kalktı, "İşte öğrendiniz, Bay Massey. Size bütün bildiklerimi anlattım. Ama artık izninizi istemek zorundayım. Rachel'le birlikte İsrail uçağına yetişmemiz gerek. Bizi anlayışla karşılayacağınızı umuyorum. Kısa bir ziyaret oldu; ama uzun zamandan beri bu ziyareti planlıyordum."</p>

  <p>— Bir soru daha sorabilir miyim?</p>

  <p>— Neymiş?</p>

  <p>— Babamın sizi ve Alex'i öldüreceğine gerçekten de inanmış mıydınız? Uzunca bir süre düşündü, sonra, "Hayır," dedi, "Bizi öldürebileceğini sanmıyordum. Tabii Yuriy gelip de o yaptıklarını yapmamış olsaydı ne olurdu, Tanrı bilir. Babanız Moskova'ya emir aldığı için geldi, işin sonunda, bizi öldüremezdi, bundan eminim. Bizi durdururdu, tamam; ama sonra da Moskova'dan çıkaracak bir yol bulurdu. O gerçek bir beyefendiydi, Bay Massey. Babanız olmasından gurur duyacağınız biriydi. Gerçeği söylemek gerekirse, galiba biraz da ona âşıktım."</p>

  <p>Sonra saatine baktı, getirdiğim orkideleri aldı, "Daha vaktimiz var, Bay Massey. Neden bizimle gelmiyorsunuz. Havaalanına giderken, sizi otelinize bırakabiliriz. Eğer sizce bir sakıncası yoksa, Novodeviçiy'e de bir uğramak isterim."</p>

  <p><br /></p>

  <p>Yan yana mezarlara doğru yürürken, güneş tepemizdeydi.</p>

  <p>Rachel arabada kaldı, güneş kestane ağaçlarını ışığa boğarken, burasının daha önce gördüğüm mezarlık olduğunu kabul etmekte zorlandım. Gök masmavi, güneşin altında ağaçların gölgesi bile ılıktı. Gölgeli yollarda ellerinde çiçekleri, votka şişeleriyle yaşlı kadınlar yürüyordu. Ölmüşleriyle konuşmaya, içki içmeye gelmişlerdi.</p>

  <p>Mezar taşlarının yanına geldiğimizde, Anna Horev iki mezara da orkideler serpiştirdi.</p>

  <p>Dua ederken rahatsızlık vermemek için geri çekildim. Ağlamıyordu; ama bana döndüğünde gözlerindeki acıyı ve kederi gördüm.</p>

  <p>— Uzun zaman önce, günü geldiğinde buraya gömülmek istediğime karar vermiştim, Bay Massey. İvan'ın bunu anlayışla karşılayacağından eminim.</p>

  <p>Yüzüne baktım, bir şey söylemek istiyordum, kahverengi gözlerdeki sonsuz derinliği gördüm, "O gece olanların hepsi de rüya gibi bir şey olmalı." Söyleyecek başka şey bulamamıştım.</p>

  <p>— Bazen bütün bunlar gerçekten de oldu mu, diye düşünüyorum. Bir de, bunlara kimin inanacağını.</p>

  <p>— Ben.</p>

  <p>Gülümsedi, mezarlara bakarak bir süre bana anlatması gereken son bir şey düşünür gibiydi, sonra fikrini değiştirdi, ürperdi.</p>

  <p>— Hazır mısınız, Bay Massey? Mezarlıkların en sevdiğim yerler olduğunu söyleyemem. Sıcak güneşli bir Moskova gününde bile.</p>

  <p>Başımla onayladım, koluna girdim, birlikte arabaya doğru yürüdük.</p>

  <p><br /></p>

  <p>Altı ay kadar sonra, Anna Horev'in öldüğünü duydum.</p>

  <p>Gazetelerde bir şey yoktu; ama Bob Vitali, Langley'den aradı, Anna Horev'in Kudüs'te Şaret Hastanesi'nde hayata gözlerini yumduğunu söyledi. Akciğer kanserinden. Cenaze töreni dört gün sonra, Moskova'da yapılacaktı.</p>

  <p>Biletlerimi ayarladım. Nedenini bilmiyorum, bu işin sonunda da olsa katılmak istiyordum.</p>

  <p>Şeremetyevo Havaalanı'na indiğimizde kar yağıyordu. Rusya'nın ovaları, stepleri hayalet gibi beyaz bir halının altında donmuş, kar Moskova sokaklarını örtmüştü. Tüm ülke sert bir kışın avucundayken, yıllar önce Alex Slanski ile Anna'nın da böyle bir havada Moskova'ya ulaşmaya çalıştıklarını düşündüm.</p>

  <p>Novodeviçiy'deki cenaze töreni görkemli değildi, üstelik oraya vardığımda, çoktan başlamıştı bile. Ortodoks papazı ilahiler söyleyip ölülerin ruhuna dua ederken, açık mezarın yanında, birbirlerine sokulmuş duran bir avuç İsrailli büyükelçilik görevlisi, savrulan karlardan korunmaya çalışıyordu.</p>

  <p>Anna Horev'in torununu, kırk yaşlarında gösteren ve Saşa olduğunu sandığım güzel bir kadının kolunu tutmuş gördüm. İkisi de kederliydi. Tabutun kapağı açıldı, sıraya girdim, Anna Horev'in mermere benzeyen beyaz yüzünü öpüp veda ettim. Bir an yüzüne baktım, ölüyken bile ne kadar güzel olduğunu düşündüm. Sonra, mezarcılar işlerine başlarken ailenin biraz uzağına gidip durdum.</p>

  <p>İşte o sırada çok ilginç bir şey oldu.</p>

  <p>Durmuş, tabutun donmuş toprağa indirilmesine bakıyordum, törene gelenlerin arasında kol kola girmiş yaşlı bir çift gördüm. Kadının suratı buruş buruş, çizik çizikti; ama yün eşarbının altında, kırlaşmış saçlarının arasında solmaya yüz tutmuş kızıl tutamlar görünüyordu. Adam ise yaşlıydı, çok yaşlı, beli yılların ağırlığıyla bükülmüştü.</p>

  <p>Hareketsiz sol kolunun ucunda, siyah deri bir eldiven vardı.</p>

  <p>Bütün vücudumun ürperdiğini hissettim.</p>

  <p>Yaşlı çift tabutun toprağa indirilmesini bekledi, sonra erkek ilerledi, açık mezarın içine bir demet beyaz gül bıraktı. Geri geri çekilip bir süre durdu, gözlerini Alex Slanski'nin mezar taşına çevirdiğini gördüm. Yaşlı adam, düşünceleri içinde kaybolmuş gibi uzunca bir süre öyle durdu, sonunda kadın geldi, koluna dokundu, yanağından öpüp yürüttü.</p>

  <p>Yanımdan geçerlerken, heyecandan ateş gibiydim. Yüreğim hızla çarpıyordu, adamın omzuna dokundum ve Rusça, "Binbaşı Lukin?" diye sordum, "Binbaşı Yuriy Lukin?"</p>

  <p>Kısa süren bir tereddüt geçirdi, sonra karısına baktı, sonra çatlak bir sesle cevap verdi.</p>

  <p>— Özür dilerim. Bir yanlışlık yapıyorsunuz. Benim adım Stefanoviç.</p>

  <p>Yanımdan geçip giderlerken, bir şeyler söylemeye, Slanski'nin gerçek ismini hatırlamaya çalıştım; ama donup kalmıştım. Onları park edilmiş siyah arabalardan birine binerken gördüm, sonra araba mezarlığın dar yollarında ilerledi, stop lambaları kar perdesinin ardında kayboldu.</p>

  <p>Yuriy Lukin miydi?</p>

  <p>Belki.</p>

  <p>Anna Horev'in söylediği gibi ölmediğine inanmak istiyordum.</p>

  <p>Ama o kadar uzun bir zaman önceydi ki. Kendi gerçeğimi bulmuştum. Hayaletlerimi canlandırmıştım, şimdi sıra onları gömmeye gelmişti.</p>

  <p>Üç mezara da son kez baktım, sonra döndüm, mezarlık kapısına doğru yürüdüm.</p>
</body>
</html>
