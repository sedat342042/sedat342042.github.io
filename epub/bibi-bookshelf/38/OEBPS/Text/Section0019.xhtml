<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Dokuzuncu Kısım</h3>

  <p><b>Moskova,</b><br />
  <b>3 Ocak</b></p>

  <p>Erika otomobil ve peşindeki iki Zis kamyon KGB'nin Dzerjinskiy Meydanı'ndaki genel merkezinin büyük ve siyah arka kapısından çıktığında, saat sabahın ikisini gösteriyordu.</p>

  <p>Kafile güneye, Moskova Irmağı'na yönelirken, otomobilin ön koltuğunda oturan sivil giyimli görevli cebinden eski bir gümüş tabaka çıkarıp açtı, bir sigara aldı.</p>

  <p>KGB'nin İkinci Kısım'ında görevli Binbaşı Yuriy Lukin o sabahki işinin çok zevkli olmayacağının bilincindeydi, sigarasından bir nefes çekip arkasına yaslanırken derin bir nefes aldı.</p>

  <p>Otuz iki yaşında, orta boylu, siyah saçı ve sakin görünüşüyle yakışıklı bir adamdı. Gri sivil takım elbisenin üzerine kalın siyah paltosunu giymişti. Sol kolu dirseğinden kesilmiş, yerine ucunda siyah deri bir eldiven sarkan takma bir el takılmıştı.</p>

  <p>Lukin sigarasından bir nefes çekerek ön camdan dışarı baktı.</p>

  <p>O kış Moskova'ya kar erken yağmış, geçen kasımdan beri biriken beyazlık sokak kenarlarında kalın duvarlar oluşturmuştu. Kar ara vermeksizin yağmaya devam ediyordu, dünyanın en soğuk başkentinin sakinlerini bile bıktırıyordu.</p>

  <p>Konvoy Arbat'tan geçip Moskova Irmağı'nın donmuş kıyıları boyunca doğuya doğru ilerlerken, Lukin kucağındaki sekreter altlığındaki isim ve adresleri gözden geçirdi. Bu soğuk Ocak sabahında tutuklanacaklar, hepsi de doktor, dokuz kişiydi.</p>

  <p>Şoföre döndü, "Bir sonrakinden sola, Paşa."</p>

  <p>— Emredersiniz, Binbaşı.</p>

  <p>Şoför, Teğmen Paşa Kokunko, otuzlarının sonunda tıknaz bir Moğol'du. Sarı yüzü ve çarpık bacaklı kaslı vücuduyla dört kişilik bir Erika'dan çok Moğol steplerinde, atının eğerinde oturmaktan mutlu olacak birine benziyordu.</p>

  <p>Lukin, donmuş ve ıssız sokaklara bakarken, arka koltukta tek başına oturan yolcu öne eğildi.</p>

  <p>— Binbaşı Lukin Yoldaş, tutuklanacakların listesine bir bakabilir miyim?</p>

  <p>Yüzbaşı Boris Vukaşin, Lukin'den biraz daha gençti, daha bir hafta önce bu bölüme atanmıştı. Lukin sekreter altlığını arkaya uzatırken arabanın iç lambası yandı.</p>

  <p>Vukaşin birkaç dakika sonra konuştu, "Burada doktorların hepsinin de Kremlin'de görevli oldukları yazılı. İsimlerine bakılırsa, en az beşi de Yahudi. Bu Yahudilerle biraz yakından ilgilenmenin zamanı geldi bile."</p>

  <p>Lukin arkaya döndü. Vukaşin'in yüzünde aptalca bir sırıtma vardı. Keskin hatları, acımasız vahşetini belli eden küçük bir ağzı vardı, Lukin daha adamı ilk gördüğü andan beri onu bir türlü sevememişti.</p>

  <p>— Aslında, altı, diye cevap verdi. Kaldı ki, Yahudi olup olmamalarının da bir önemi yok. Unutmayın Vukaşin, daha yargılanıp mahkûm da edilmediler.</p>

  <p>— Babam, Stalin Yoldaş’ın ünlü doktorların Kremlin'in yarısını zehirlemek için bir komplo kurduklarına inandığını, bir süreden beri onları izlettirdiğini söyledi.</p>

  <p>Lukin ciğerindeki dumanı donmuş arabanın içine üfledi.</p>

  <p>Vukaşin'in babası, Kremlin'de güçlü dostları bulunan bir parti görevlisiydi. Lukin elini salladı, "Baban fikirlerini kendine saklasa, daha doğru olur, hiç olmazsa mahkemeler görevlerini yapıncaya kadar. Kin dolu bir çılgın doktor, bunu anlarım. Ama dokuzu birden? İnanılacak gibi değil."</p>

  <p>Camı indirdi, dışarıdaki buz gibi hava yüzüne çarptı. Sigarasını dışarı fiskeleyip camı kaldırırken, Vukaşin soğukça sordu, "Bir şey söylememe izin verilir mi, Binbaşı Lukin?"</p>

  <p>— Eğer şartsa, evet.</p>

  <p>— Bence söyledikleriniz Stalin Yoldaşı, küçültücü ve ona hakaret edici. Babam sadece Stalin'in söylediklerini aktarıyordu.</p>

  <p>Lukin daha cevap veremeden önce. Paşa dönüp binbaşıya sıkıntıyla baktı, "Nasıl oluyor da böylesi götleri hep bize veriyorlar?"</p>

  <p>Vukaşin öfkeyle Lukin'e döndü, "Binbaşı, bu adam rütbemle alay ediyor. Onu şikâyet etmelisiniz. Eğer siz etmezseniz. ben yaparım."</p>

  <p>— Bu adam Moğol. Önce bunu bilmek gerek. Moğol ırkı hakkında bir bilgin var mı, Vukaşin? Kızıl Ordu'nun en iyi savaşçıları olmanın dışında, disiplin altına girmemeleriyle ünlüdürler.</p>

  <p>— Benim tek bildiğim, bu herifin bir ders almaya ihtiyacı olduğu.</p>

  <p>Paşa arkaya dönüp gözlerini Vukaşin'e dikti, "O kahrolası ağzını neden kapatmıyorsun?" Parmağıyla gırtlağını gösterdi, "Burama geldin, pis çizmelerini çenemde hissediyorum."</p>

  <p>— Bu kadar yeter, Teğmen, diye araya girdi Lukin.</p>

  <p>Moğol subayı kusursuz bir polis, iyi bir dost, kesinlikle korkusuz biriydi; ama Lukin onun disiplin kabul etmediğini, her an arabayı durdurup yüzbaşıyı arka koltuktan sürükleyerek çıkarabileceğini, aradaki rütbe farkına rağmen öldüresiye dövebileceğini biliyordu. Kaldı ki sabahın erken saatlerinde tutuklamalarda bulunmak her zaman gerginlik yaratıcı tatsız bir işti. Vukaşin'in saldırgan tutumuysa gerginliğin üzerine tüy dikiyordu.</p>

  <p>Lukin tekrar arkaya döndü, "Her şey bir yana, Vukaşin. burada komutan benim. Biraz önce söylediklerimse eleştiri değil, sadece bir düşünceydi. Bana ve kendine bir iyilik yap. arkana yaslanıp yolculuğun keyfini çıkarmaya çalış."</p>

  <p>Önüne döndüğünde. Paşa'nın belli belirsiz sırıttığını gördü.</p>

  <p>— Yüzünden o sırıtmayı sil, Teğmen. Bir sonraki sokaktan sola sap. Neredeyse geldik.</p>

  <p><br /></p>

  <p>İlk adres Moskova Irmağı’nın sol kıyısında bir yerdi. Moskova'nın iyi mahallelerinden birinde, çar zamanından kalma, dairelere bölünmüş o büyük evlerden biri. Sokak lambaları katı karın üzerinde parlıyordu, ırmak ise tümüyle donmuştu. Lukin ırmağın üzerinde, insanların alabalık avlamak için açtıkları delikleri gördü. Sabahın bu saatinde orada balıkçıya rastlamak imkânsızdı.</p>

  <p>Otomobil durduğunda, Lukin, Erika'dan indi, Vukaşin adamları sıraya sokarken, bir sigara yaktı. Yüzbaşının yüzünün öfkeden kasıldığını gördü.</p>

  <p>Vukaşin'in tarafını tutmamakla hata etmişti; ama yapacağı bir şey yoktu, adam sinirine dokunuyordu. Saldırgan, parlak çizme, her şey kuralına uygun. Lukin polislerin sivri burunlu, büyük Zis kamyonlardan atlayarak indiğini, Paşa'nın da sıcaktan korunmak için eldivenli ellerini ovuşturarak yaklaştığını gördü.</p>

  <p>Moğol homurdandı, "Bu pezevenk bütün hafta boyunca sinirime dokundu, Yuriy. Onu geldiği yere tayin ettiremez misin?"</p>

  <p>— Maalesef. Buraya tayinini babası ayarladı. Sana bir uyarı, bundan böyle kendine dikkat et, ağzını da kapa. Adamlar hazır mı?</p>

  <p>— Evet.</p>

  <p>— Tamam, hadi bitirelim şu işi.</p>

  <p>Lukin apartmanın giriş kapısına yöneldi, on sekiz numaralı dairenin zilini çaldı. Donmuş camın ardında, bir ışığın yandığını gördü.</p>

  <p>KGB'nin genellikle uyguladığı yöntem, tutuklanacak kişinin kapısını kırarak içeri girmekti. Böylesi bir davranış kurbanı rahatsız bir duruma sokar ve sorgudan önce yumuşatırdı. Oysa Lukin uygar yöntemlerden yanaydı. Tutukluyu gör, suçlamayı yüzüne oku. Listedeki ilk isim bir patologdu, Doktor Yakob Rapaport.</p>

  <p>Sonunda, sabahlık giymiş orta yaşlı bir kadın kapıyı açıp, dışarıya baktı. Bigudilerle dolu saçını bir fileyle tutturmuştu, "Evet?"</p>

  <p>— Özür dilerim, bayan. Dr. Rapaport evde mi?</p>

  <p>Daha kadın cevap verme fırsatı bulamadan, Lukin evin içinden, holden gelen sesi duydu, "Neler oluyor, Sara? Sabahın bu saatinde gelen de kim?"</p>

  <p>Kapıda görünen adam sırtına pardösüsünü atmıştı. Üzerinde hâlâ pijamaları vardı, beyaz sakalı ona saygın bir görünüm kazandırıyordu. Gözlüklerini taktı, sokaktaki kamyonlara ve askerlere baktı, daha sonra Lukin'e döndü.</p>

  <p>— Kimsiniz? Bütün bunlar da ne demek oluyor?</p>

  <p>— Dr. Rapaport?</p>

  <p>— Evet, benim.</p>

  <p>— Ben Binbaşı Lukin'im. Görevim, size KGB'nin İkinci Kısım'ının emriyle gözaltına alınacağınızı bildirmek. Sizden ricam, hemen giyinerek benimle gelmeniz. Lütfen kalın bir şeyler giyin, dışarısı oldukça soğuk.</p>

  <p>Doktorun suratı kireç gibiydi, "Bir yanlışlık olmalı. Ben suç işlemedim ki. Anlayamıyorum."</p>

  <p>— Ben de anlayamıyorum, Doktor. Ama emir aldım. Şimdi lütfen dediklerimi yapın da daha fazla gecikmeyelim.</p>

  <p>Doktor tereddüt etti, sonra karısı birden elini ağzına götürdü. dehşet dolu gözlerle Lukin'e baktı.</p>

  <p>— Lütfen... Sesinde yalvarma vardı.</p>

  <p>— Özür dilerim, Madam. Lukin'in sesi olabildiğince yatıştırıcıydı. Belki de bütün bunlar bir yanlış anlamadan kaynaklanıyordur. Yine de kocanız şimdi hemen gelirse iyi olur.</p>

  <p>Doktor elini karısının omzuna doladı ve titrek sesiyle konuştu.</p>

  <p>— İçeri girin Binbaşı, bu arada giyinirim.</p>

  <p><br /></p>

  <p>Tutuklamalar tamamlandığında, saat altıyı bulmuştu.</p>

  <p>Listedeki doktorlardan hemen hepsi boyunlarını büküp gelmeye razı olmuştu, hepsi sarsılmış, bazıları itiraz etmeye kalkışmıştı. İçlerinden birini sürükleyerek kamyona bindirmek gerekmişti. Doktorlardan hiçbiri olanlara inanmak istemiyordu.</p>

  <p>Nagatino Mahallesindeki son adreste, o sabahın KGB raporlarına geçecek bir olay oldu. Tutuklanacak doktor ellilerinde ve bekârdı, bir apartmanın üçüncü katında tek başına yaşıyordu.</p>

  <p>Lukin zili birkaç kez çalmış; ama cevap alamamıştı, yukarı baktığında, üst katlardaki pencerelerden birisinin oynadığını gördü. Öfkeyle öteki zillere bastı, kadının biri kapının önündeki KGB memurlarını ve kamyonlarını gördüğünde, olduğu yerde donup titremeye başladı, Lukin, peşinde Vukaşin'le birlikte yanından geçip merdivenlere yöneldi.</p>

  <p>Üçüncü kata çıkıp doktorun kapısını yumruklamaya başladılarsa da cevap alamadılar. Sonunda Vukaşin bir tekmede kapıyı kırdı, adamı banyoda saklanırken buldular. Anlaşılan doktor onu tutuklamaya gelenleri görmüş, şoka girmişti.</p>

  <p>Lukin'in aldığı emirlere göre tüm tutuklamalar çevreye fazla belli etmeden, gürültü çıkarmadan gerçekleştirilecekti, oysa daha doktorun yanına bile varamadan Vukaşin adamın tepesine çökmüş, yumruklamaya girişmişti bile.</p>

  <p>— Ayağa kalk, pis Yahudi, ayağa kalk dedim!</p>

  <p>Lukin hemen Vukaşin'in arkasına geçti, ensesinin altına yumruğunu indirerek yüzbaşıyı duvara kadar fırlattı.</p>

  <p>Vukaşin, yüzü kan içinde, duvarın dibine yığılırken, Paşa elinde tabancası neler olduğunu görmek için banyoya daldı.</p>

  <p>Lukin haykırdı, "Doktoru aşağıya götür, hemen, şimdi!"</p>

  <p>Paşa aldığı emri yerine getirirken Lukin yüzbaşının yakasına yapışıp ayağa kaldırdı, duvara dayayıp gözlerini gözlerine dikti.</p>

  <p>— Bir şeyi iyi anlaman gerekecek, Vukaşin. Benim sorumlu olduğum bir tutuklamada bir daha sanıklara asla vurma.</p>

  <p>Karşımızdakiler insan, hayvan değil. Bunu iyice kafana sok, tamam mı?</p>

  <p>Vukaşin'in bakışları nefret doluydu; ama tek bir söz söylemedi. Ağzının kenarından kan sızıyordu. Paşa yeniden yukarı geldi, banyoya girdiğinde Lukin, Vukaşin'i kenara itti.</p>

  <p>— Yediklerimi kusmadan şu salağı gözümün önünden götür.</p>

  <p>Paşa sırıttı, "Zevkle."</p>

  <p><br /></p>

  <p>O sabah Lukin KGB merkezinden yediden epey sonra ayrıldı.</p>

  <p>Moskova'nın üzerinde gök yavaş yavaş aydınlanırken, arabasını Kutuzovskiy Bulvarı'nın doğu ucuna çevirdi.</p>

  <p>Lukin'in 1940 model zeytin yeşili BMW 327'si savaşın sonunda el konmuş Alman otomobillerinden biriydi, altı silindirli güçlü motoru hâlâ iyi çalışıyordu, otomobil bu haliyle de KGB görevlilerinin yararlandıkları ayrıcalıklardan en önemlisini temsil ediyordu.</p>

  <p>Arabayı, Moskova Irmağı'nın doğusunda, karısıyla birlikte oturdukları tek odalı dairenin bulunduğu apartmanın önünde durdurdu. Mahalle bir zamanlar varlıklı Moskova Tüccarlarının oturduğu bir yerdi; ama şimdi dışarıdan dökük görünüyordu, pastel yeşil boyalar çatlamış, yer yer dökülmeye başlamıştı. Oysa apartman içlerinde su tesisatı ve ısıtma kusursuzdu, sadece bu kadarı bile Moskova'da bir mucizeydi. Dördüncü kata tırmandı, gürültü çıkarmadan daire kapısını açıp, girdi.</p>

  <p>Daire soğuktu, Nadya'nın uyanmadığı belliydi. Emaye çaydanlığı doldurdu, kahve yapmak için gaz ocağını yaktı. Paltosunu çıkarıp gömleğinin düğmelerini çözerken pencereye yürüdü, aşağıya baktı, alnını soğuk cama yasladı.</p>

  <p>Moskova kış aylarında sadece birkaç saatliğine aydınlanırdı, ırmağın soluk buz rengi de durgun mavi göğün altında bir hayalete benzerdi. Alacakaranlıkta buzun üzerinde rahta kızaklarını çekerek yürüyen iki çocuk gördü, peşlerinden gelen küçük köpek bacaklarına dolanıyordu.</p>

  <p>Lukin orada dururken, o sabahki tutuklamaları düşündü.</p>

  <p>Yüzbaşının karşısında kendine hâkim olamamıştı; ama o saldırgan piç bunu çoktan hak etmişti doğrusu. Yine de müdüründen bir uyarı cezası alacağının bilincindeydi.</p>

  <p>Listedeki doktorlardan çoğunu adlarından tanıyordu. Hepsi de sabıka kayıtları olmayan saygın bilim adamlarıydı. Bu tutuklamalar dikkatini çekmişti, özellikle de çoğunun Yahudi olduğunu düşününce. Kuşkusuz kısa zamanda doktorların neden Lubyanka'ya götürüldüklerini öğrenecekti.</p>

  <p>KGB'nin Dzerjinskiy Meydanı'ndaki genel merkezi, Lubyanka Hapishanesi'ni de içine alan, meydanın kuzeydoğu bölümünü kaplayarak Karl Marx Bulvarı'na kadar uzanan yedi katlı dev gibi bir binaydı. Aslında bina içi boş bir kareden oluşuyordu, ortada büyük bir avlu vardı, ön cephe ile kanatların altı katı KGB'nin çeşitli büro ve kısımlarına ayrılmıştı.</p>

  <p>KGB, Sovyetler'in iç ve dış güvenliğiyle görevli sekiz değişik müdürlük ya da özel bölümden oluşmasına rağmen, bunlardan sadece dördü başmüdürlük adını alacak derecede önemliydi, başmüdürlüklerden her birinin de özel ve belirli bir görevi vardı.</p>

  <p>Birinci Başmüdürlük yurtdışındaki Sovyet büyükelçiliklerinde çalışan, değerli bilgiler getiren ajanların, yabancı muhbirlerin ve sempatizanların faaliyetlerini düzenleyen dış haberalma bölümüydü.</p>

  <p>Beşinci Başmüdürlük'ün görevi Baltık Denizi'nden Uzakdoğu'ya kadar faaliyet gösteren, Yahudileri ve Sovyet karşıtı grupları da kapsayan iç muhalifleri denetlemekti, Sınır Muhafızları Başmüdürlüğü de tüm Sovyet sınırlarının güvenliğinden sorumluydu.</p>

  <p>Lukin'in de bulunduğu İkinci Başmüdürlük ya da KGB içindeki adıyla İkinci Kısım, KGB içi bölümlerin en büyüğü ve en önemlisiydi.</p>

  <p>KGB'nin tamamen iç güvenliğe yönelik bölümü olarak gösteriliyordu, sorumluluk alanı neredeyse sınırsızdı, Sovyetler Birliği'nde oturan ya da ziyaret eden bütün yabancıları, işadamlarını, yabancı büyükelçilikleri ve elçilik çalışanlarını kapsıyor, yurtdışına sığınan, tutuklama kamplarından kaçan, cinayet ya da ciddi suç işleyen Sovyet vatandaşlarının izlenmesini de içeriyordu. Bunun yanı sıra sanatçıların, oyuncuların denetlenmesi, muhbirlerin işe alınıp yetiştirilmesi, karaborsanın önlenmesi de bu bölümün sorumluluğundaydı. İkinci Kısım'ın görevlerinin en önemlisi de yabancı ajanların, Sovyet topraklarına ayak bastıkları andan itibaren izlenip yakalanmasıydı.</p>

  <p>KGB binasının bağırsaklarında, sözünü etmeden geçemeyeceğimiz ilginç bir bölüm daha vardı: Lubyanka Hapishanesi. Lukin'in doktorların götürüldüklerini bildiği penceresiz hücreler ve işkence odalarının oluşturduğu karanlık koridorlar.</p>

  <p>Fincana sıcak kahve doldurdu, üç kaşık dolusu şeker ekledi. Mutfak masasına oturmak üzereyken, kapı açıldı.</p>

  <p>Nadya açık mavi sabahlığıyla kapıda, bakıyordu. Kızıl saçları omuzlarına dökülmüştü. Karısının karnındaki küçük şişkinliği görüp gülümsedi.</p>

  <p>— Seni uyandırdım mı?</p>

  <p>Uykulu uykulu gülümsedi, "Beni hep uyandırıyorsun. Yatağa geliyor musun?"</p>

  <p>— Hemen.</p>

  <p>Sabahın o saatinde bile güzel görünüyordu, "Benim için fazla güzel," diye düşünürdü Lukin. Bir arkadaşlarının yaz düğününde ilk karşılaştıklarında kendisi otuz, Nadya on dokuz yaşındaydı. Orkestra dans müziği çalmaya başladığında, Nadya masanın öbür tarafından bakıp gülümsemişti, "Ne oluyor? Yoksa KGB subaylarının dans etmeleri yasak mı?"</p>

  <p>O da gülümsemişti, "Sadece tabanca zoruyla dans ederiz."</p>

  <p>Nadya gülmüştü, kızın yeşil, yumuşak gözlerindeki bir şey, onu ölene kadar seveceğini belli etmişti, zaten altı ay sonra evlendiler. Şimdi, geçen üç yılın ardından, iki aylık hamileydi, Lukin de kendini dünyanın en mutlu insanı olarak görüyordu.</p>

  <p>Nadya yaklaşıp dizlerinin üzerine oturdu, ensesini ovmaya başladı. Göğsüne değen küçük, çocuksu memeleri hissedebiliyordu.</p>

  <p>— Gece nöbetin nasıl geçti?</p>

  <p>— Pek öğrenmek isteyeceğin gibi değil, sevgilim.</p>

  <p>— Sen yine de anlat.</p>

  <p>O sabah yaptıklarını anlattı.</p>

  <p>— Doktorlar hakkında söylenenler, sence doğru mu?</p>

  <p>— Bence Beria'nın her zamanki numaralarından biri. Öldürmekten zevk alıyor.</p>

  <p>Ensesini ovan ellerin durakladığını hissetti, karısının yüzündeki şaşkınlığı gördü.</p>

  <p>— Yuriy, böyle konuşmamalısın. Bizi kimlerin dinlediğini bilemezsin.</p>

  <p>— İyi de, söylediklerim doğru. Sovyet güvenliğinin başının nasıl tatmin olduğunu biliyor musun? Bana şoförü Marakov anlattı. Arabayla giderlerken Beria güzel; ama genç bir kız görüyor, on dört, çok çok on beş yaşında. Sözde suçlamalarla kızı tutuklatıp ırzına geçiyor. Eğer kız itiraza yeltenirse, vurduruyor. Bazen itiraz etmesine gerek kalmadan öldürtüyor. Kimse onu durdurmak için parmağını bile oynatmıyor.</p>

  <p>— Yuriy, lütfen. Skokov dinliyor.</p>

  <p>Her binanın, her apartmanın bir KGB muhbiri vardı. Onların muhbiriyse, zemin katta oturan yönetici Skokov'du. Birinin kapısına kulağı dayayıp dinlemediği gün yok gibiydi. Lukin karısının gözlerindeki korkuyu gördü, ayağa kalkıp yüzünü ellerinin arasına aldı, alnını öptü.</p>

  <p>— Bir kahve daha koyayım.</p>

  <p>Nadya hayır anlamında başını salladı, "Şu haline bak. Çok gerginsin. Senin kahveden daha iyi bir şeye ihtiyacın var."</p>

  <p>— Ne önerirsin?</p>

  <p>Nadya gülümsedi, "Tabii ki kendimi."</p>

  <p>Lukin genç kadının sabahlığının önünü açtığını, şeffaf pembe iç çamaşırlarını gösterdiğini gördü. Ufak tefek olmasına rağmen düzgün bacakları, dolgun kalçaları vardı, hafifçe şiş karnına tahrik olmasından utandı.</p>

  <p>Nadya gülümsedi, "Sürpriz, Yuriy Andreyeviç. Bunları karaborsadan aldım."</p>

  <p>— Delirdin mi?</p>

  <p>— Bir kadın Moskova'da başka nerede böyle çamaşır bulabilir? Yasaya aykın olması umurumda bile değil. Bugün herkes karaborsadan alışveriş yapıyor. Stalin Yoldaş’ın beni bir pembe külot için Sibirya'ya göndereceğini mi sanıyorsun?</p>

  <p>Kahkahayla güldü, vücudunu kocasına sürttü.</p>

  <p>— Fransızlar ne der, bilir misin?</p>

  <p>— Hayır, ama senin söyleyeceğini biliyorum.</p>

  <p>— Bir kadın bir erkeğin karşısında bacaklarını açarsa, sırları kelebekler gibi uçuşur.</p>

  <p>Kadının gözlerine baktı, "Seninse sırların artıyor." Karısının alnını öperken, genç kadının kollarının boynuna dolandığını hissetti, "Seni seviyorum, Nadya."</p>

  <p>— Öyleyse yatağa gel.</p>

  <p>Usulca kadının karnını okşadı, "Sevişmenin bebeğe zarar vermeyeceğinden emin misin?"</p>

  <p>— Aptal, olsa olsa iyi gelir. Kıkırdadı. Fırsat varken, elinden geldiğince yararlanmaya bak. Birkaç ay sonra dükkânın kapalı dolaşmak zorunda kalacaksın.</p>

  <p>Yuriy'in elini tutup yatak odasına götürdü. Yatak hâlâ sıcaktı, seviştiler. Pencerenin ötesinde Moskova sabah trafiğinin sesiyle gerinerek uyanıyordu.</p>

  <p>KGB İkinci Kısım'dan Binbaşı Yuriy Lukin bu sabahki tutuklamalarının haberinin Washington'a doğru yola çıktığının farkında olmadan uykuya daldığında, saat sekizi geçiyordu.</p>
</body>
</html>
