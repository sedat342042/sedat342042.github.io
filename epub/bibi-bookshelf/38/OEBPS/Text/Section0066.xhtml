<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli Birinci Kısım</h3>

  <p>Lukin arabasını Kiev Metro İstasyonu'nun hemen karşısındaki küçük parkın girişinde durdurdu. Arabadan inerken, parkın ışıklarının yanmakta olduğunu gördü. Yirmi metre kadar uzakta, yapraksız ağaçların ötesinde toplanmış on-on beş kaba görünümlü adamı fark etti. Çoğu güneyin esmerliğini taşıyordu. Özbekler, Türkmenler, Gürcüler, ellerinde ve kollarında çirkin; ama ayrıntılı dövmeler taşıyan Kırım Çingeneleri. Moskova'nın karaborsasını denetleyen, yasadışı ticaret nedeniyle Sibirya kamplarında beş yıl geçirmeye aday küçük suçlular.</p>

  <p>Sokağın öbür tarafında park etmiş yeşil ve paslı Erika'yı gördü; ama Rizov'dan eser yoktu.</p>

  <p>Ağaçların altındaki adamlardan bazılarının valizlerini, çantalarını kapadıklarını, bisikletlerinin arkasına ya da parkın dışındaki paslı otomobillere ya da kamyonetlere yüklediklerini gördü. On dakika sonra park tamamıyla boşalmış olacaktı.</p>

  <p>Çıplak ağaçların arasında, simsiyah posbıyıklı bir satıcı gördü. Bol pantolon giymiş, siyah sakalı gür, bir bacağı ötekinden kısa, geniş göğüslü, geniş omuzlu bir adam. Oleg Rizov. Ya da bilinen adıyla Ayı Rizov.</p>

  <p>Elinde alışveriş çantası taşıyan bir kadınla pazarlık ediyordu. Kadın, elinde bir teneke kutuda şeftali konservesi fiyatı indirmeye çalışıyor, Rizov altın dişlerini boydan boya gösteren bir gülümsemeyle hayır anlamında başını bir yandan öbür yana sallıyordu. Sonunda öfkelenen kadın teneke kutuyu çalıların arasına fırlattı, ağız dolusu söverek döndü, uzaklaştı. Ağaçların altındakiler kahkahayı basınca Rizov homurdandı, topallayarak çalıların arasındaki şeftali konservesini aldı, yumruğunu sıktı, kadının ardından beddualar ve küfürler yağdırdı.</p>

  <p>Birkaç dakika sonra Lukin, iki yıpranmış çanta taşıyan, bacakları lastikten yapılmış gibi yaylanarak yürüyen Rizov'un parkın kapısından çıkışını, pas içindeki bir Erika'nın yanına gidişini izledi. Rizov çantaları arabanın bagajına kilitledi, şoför koltuğuna geçmek için yürüdü. Gocuğunun iç çebinden iki cam sileceği çıkardı, arabanın ön camında yerlerine taktı, sonra Erika'ya bindi.</p>

  <p>Araba mavi egzoz dumanıyla çalıştı, kaldırımdan ayrıldı. Lukin de peşinden hareket etmişti.</p>

  <p><br /></p>

  <p>Lenin Bulvarı'nın güney ucundaki bloklar savaştan hemen sonra yapılmış olmalarına rağmen, daha şimdiden harap görünüyordu. Sıvasız briketler, balkonlara asılmış donmuş çamaşırlar göz alabildiğine uzanıyor gibiydi.</p>

  <p>Erika durunca, Lukin Rizov'un arabadan inmesini, cam sileceklerini yerlerinden söküp yeniden cebine sokmasını, çantalarını alıp kapıları kilitlemesini izledi. Rizov daha sonra apartmanın önündeki çamur gölünü aşmak için uzatılan kalaslardan birinin üzerine çıktı, ana kapıdan girerek gözden kayboldu, Lukin BMW'yi kilitleyerek peşinden gitti.</p>

  <p>Üçüncü kata çıktı, Rizov'un kapısını vurdu. Sürgü ve kilit sesleri duyuldu. Rizov kapıyı açtı. Lukin'i görünce yüzü asıldı.</p>

  <p>— Binbaşı... ne güzel sürpriz...</p>

  <p>Lukin adamı iterek içeri girdi.</p>

  <p>Oda perişan durumdaydı, karmakarışık, darmadağınıktı; ama bir lüks eşya deposuna benziyordu. Arabadan getirilen iki çanta açılmış, içindekiler çevreye saçılmıştı. Hollanda'dan reçel kavanozları, şeftali konserveleri, kırmızı havyarlar. Tavandaki çengellerden tütsülenmiş som ve kurutulup tuzlanmış ringa balığı sarkıyordu. Lukin masanın üzerinde de altı şişe Ukrayna şampanyasıyla iki kilo kadar balık yumurtası gördü.</p>

  <p>— Davet mi veriyordun, Oleg? Yoksa akşam yemeğini mi böldüm?</p>

  <p>Rizov kapıyı kapadı, sinirli bir şekilde dudaklarını yaladı, "Binbaşı, ne söylememi istiyorsunuz?"</p>

  <p>— Suçüstü demen en doğrusu olur. Sadece buradaki mallar seni beş yıl Sibirya'ya göndermeye yeter. Lukin çantalardan birine elini sokup karıştırdı, biraz sonra parlak kırmızı bir jartiyer çıkardı.</p>

  <p>— Senin mi?</p>

  <p>— Bir arkadaş için saklıyordum.</p>

  <p>— Herhalde Fransız büyükelçisinin eşi içindir?</p>

  <p>Rizov zorla gülümsedi, "Size hediyem olsun."</p>

  <p>Lukin elindeki çamaşırı bıraktı, "Otur, Rizov."</p>

  <p>Rizov yatağın üzerindeki kirli çamaşırları yere atıp oturdu, "Binbaşı eğer zahmet eder de, bu ziyaretini neye borçlu olduğunu anlatırsa?" diye başladı, "Binbaşıya bir içki verebilir miyim?"</p>

  <p>— Biliyor musun, Rizov, şaşkınlığım hiç geçmeyecek?</p>

  <p>— Ne konuda?</p>

  <p>— Dünyanın en iyi korunan sınırlarına ve limanlarına sahip olduğumuz söylenir; yine de senin gibiler akla gelebilecek her şeyi kaçak sokmayı başarıyor.</p>

  <p>Rizov gülerek omuzlarını silkti, "Binbaşı da bilir ki eğer Moskovalılara iyi hizmet verirsem, mutlu olurum. Bunu toplumsal bir görev olarak görüyorum, yoksa suç falan değil."</p>

  <p>— Yargıcın bambaşka bir görüşü olacağından eminim. Sen beş kapik için kendi nineni bile satarsın, Rizov; ıslah olmaz bir haydutsun. Cebinden kahverengi şişeciği çıkarıp masanın üzerine koydu.</p>

  <p>— Nedir bu?</p>

  <p>— Eter. Sen hiç eterden söz edildiğini duydun mu, Rizov? Uyuşturucu olarak kullanılan kimyasal bir sıvıdır.</p>

  <p>— Eterin ne olduğunu biliyorum, dedi Rizov parmağıyla şişeyi göstererek. Bunun benimle ne ilgisi var?</p>

  <p>— Moskova'da nerede eter bulunacağını da biliyor musun?</p>

  <p>— Hayır, ama içimden bir his, Binbaşı'nın açıklayacağını söylüyor.</p>

  <p>— Doktor, hastane yöneticisi değilsen, belirli sanayi dallarında çalışmıyorsan, eter alman imkânsızdır. Eter satışı kesinlikle kısıtlı ve denetim altında yürütülür.</p>

  <p>Rizov omuzlarını silkti, "İnsan her gün yeni bir şeyler öğreniyor. Peki, bütün bunların benimle ilgisi?"</p>

  <p>— Eğer biri acilen biraz etere ihtiyaç duysa, eminim karaborsacı arkadaşların bedeli karşılığında biraz eter bulurlardı?</p>

  <p>Rizov dudaklarını büzüp çenesiyle şişeyi gösterdi, "Bu, karaborsadan mı alındı?"</p>

  <p>— Belki. Belki de bir hastaneden ya da ameliyathaneden çalındı.</p>

  <p>Rizov omuzlarını silkti, "Bazı yasadışı kürtaj kliniklerinin böyle ilaçları karaborsadan aldıklarını duymuştum."</p>

  <p>— Arkadaşların arasında, eter çalacak kadar gözüpek kim var?</p>

  <p>Rizov hayır anlamında başını salladı, "Binbaşı, gerçekten böyle şeyler hakkında bir şey bilmiyorum. Yiyecek içecek, tamam. Hastane malzemesi, boş verin. Bir kampta beş yıl geçirmek başka şey, kimyasal madde çaldığın için ensene bir kurşun yemek başka."</p>

  <p>— Soruma cevap ver, Rizov. Oyun oynayacak durumda değilim. Bu çok önemli. Eter çalacak kadar gözüpek kim var?</p>

  <p>Rizov içini çekti, elini alnına götürüp bir süre düşündü, sonra başını kaldırdı, "Belki de Kırım Çingeneleri. Ya da Türkmenler. Onlar uyuşturucu ve ilaç işiyle uğraşan bir sürü. İçinde kâr olduğunu görürlerse, bir polisin tabağındaki ekmeği bile çalabilirler."</p>

  <p>— Adlarını ver.</p>

  <p>Rizov hayır anlamında başını sallayıp güldü, "Binbaşı, Stalin tanığımdır ki, o heriflerden uzak durmaya çalışırım. Onlar sadece çılgın değil, çok da tehlikeli. Kampa gönderilmekten bile korkmuyorlar. Tohum gibiler, boka da düşseler yine başak verirler."</p>

  <p>Lukin elinin ayasıyla masanın üstüne sertçe vurdu, "İsimler dedim, Rizov. İsimlerini istiyorum. Onları tanıyorsun. Aynı piyasada çalışıyorsunuz."</p>

  <p>— Ölmüş anamın mezarına yemin ederim, hiçbirini tanımıyorum. Üstelik bilsem de ötmezdim, taşaklarımdan tespih yapmalarını istemem.</p>

  <p>Lukin adamın gömleğinin yakasına yapıştı, "Sen yalancı bir haydutsun, Rizov. Annen de hayatta, Kiev'de."</p>

  <p>— Benim o insanlarla işim yok, Binbaşı. Uyuşturucu, ilaç, bütün bunlar fazla tehlikeli. Ben, yiyecek ve giyecekle yetiniyorum.</p>

  <p>Lukin çevresine baktı, "Burada yaşamaktan hoşlanıyor musun?"</p>

  <p>Rizov kirli dairesine bir göz attı, sonra tereddütlü bir sesle, "Tabii," dedi, "Buradan hoşlanıyorum." Lukin'in gözlerindeki bakışı görünce, biraz daha toparlandı, "Daha da kötü olabilirdi."</p>

  <p>— Sibirya'nın dibinde, buzlar içinde bir kulübeden de mi kötü?</p>

  <p>— Burası da oraları kadar soğuk, inanın. Su tesisatı neredeyse hiç çalışmıyor. Şikâyet ettiğimi sanmayın; ama kış gelince adamın taşakları donuyor.</p>

  <p>— Rizov, şunu o kalın kafana sok, buraya oyun oynamaya gelmedim.</p>

  <p>— Benim Sibirya'ya gönderilmemi istemezsiniz, Binbaşı Lukin, siz iyi bir insansınız. Üstelik, ne suç işledim ki?</p>

  <p>Lukin yatağın üzerindeki çantaları gösterdi, "Hakkında rapor yazsam, bunlar beş sene eder. Eğer savcı karısıyla kavga etmişse, on. Eğer ben istersem, daha da fazla. İnan bana, yardımcı olmazsan, savcıyla konuşurum."</p>

  <p>Rizov'un yüzünden kanı çekildi, "Binbaşı..."</p>

  <p>— Düşün, Rizov. Senin gibi yaşlı bir kurdun daha fazlasına ihtiyacı olmamalı. Piyasadaki arkadaşlarınla konuş. Bütün kurnazlığını, tecrübeni kullan. Eğer son birkaç gün içinde biri gelip eter almışsa, bunu öğrenmem lazım.</p>

  <p>Rizov'un yüzündeki şaşkınlığı görüp ekledi, "Biri bu eteri kullanarak ağır bir suç işledi. Umudumu boşa çıkarma yoksa seni yarın sabah Arhangelsk'e kalkacak kamp trenine bindiririm."</p>

  <p>Adamın yakasını bıraktı, küçük şişeyi masanın üzerine koydu, "Bunu al. Belki de Türkmen dostlarının hatırlamasına yardımcı olur. Onlara söyle, sorumun cevabını hemen bulamazlarsa, yarınki trende sana eşlik ederler."</p>

  <p>Cebinden bir kâğıt çıkararak masanın üzerine bıraktı, "Bir saatin var, fazla değil. Beni bu numaradan ara."</p>

  <p>Sert bakışlarını Rizov'dan ayırmadan kapıya doğru yürüdü.</p>

  <p>— Ciddiyim, umudumu boşa çıkarma. Bir saat. Bu bir ölüm kalım meselesi.</p>

  <p><br /></p>

  <p>Oda bok kokuyordu. Lebel de.</p>

  <p>Tavandaki ışık gözünü kamaştırıyordu. Tüm vücudu tere batmıştı.</p>

  <p>Leş gibi hücrede kendine geldiğinde, oturmaya çalıştı, oturamadığını gördü. Demir bir masanın üzerinde, deri kayışlarla bağlanmış, yatıyordu.</p>

  <p>Uzaktan gelen çığlıklarla uyanmıştı, nerede olduğunu anlaması uzun sürmedi.</p>

  <p>Lubyanka'nın hücrelerinde.</p>

  <p>Tüm vücudu ağrıyordu, ağzı da sanki çarpılmış gibiydi. Dudaklarını yaladı, kanın tuzlu tadını duydu. O iki herif onu acımasızca dövmüş, acıya dayanamayıp kusana dek böbreklerini ve karnını tekmelemişlerdi.</p>

  <p>Sonra yüzüne geçtiler. Yumruklar ve darbelerden başı dönmüş, sonunda bayılmıştı. Yeniden kendine geldiğinde, adamlar kaldıkları yerden devam ettiler, bu kez lastik hortumlarla, yeniden bayıltıncaya kadar dövdüler.</p>

  <p>Şimdi inleyerek vücudunu görmeye çalışıyordu. Gömleği ve fanilası yoktu. Ayakkabı ve çorapları da. Bir tek pantolonla kalmıştı. Böbreklerine aldığı darbelerden sonra, üzerine işemiş olmalıydı.</p>

  <p>Masanın üzerine devrildi.</p>

  <p>Bütün bunları Gestapo'yla da yaşamıştı. Bu da onu endişelendirdi, asıl işkencenin daha başlamadığını biliyordu. Adamlar sadece onu yumuşatmak istemişlerdi. Kötüsü daha sonra gelecekti.</p>

  <p>Acılar içinde yatarken, önündeki seçenekleri düşünmeye çalıştı. Aslında pek seçeneği de yoktu, tabii tüm bildiklerini Romulka'ya anlatmak dışında. Ya sonra? O herif onu öldürürdü muhakkak. Romulka'nın neler bilebileceğini düşündü. Çok az. Yoksa, onu buraya getirmezlerdi ki. Düşünüyor, beynindeki zor sorulara cevap bulmaya çalışıyordu.</p>

  <p>Aptal rolü oynamaya devam edebilir, Romulka'nın sonunda sıkılarak sorgudan vazgeçmesini umabilirdi. Sonra Romulka'nın sıkılıp vazgeçeceklerden olmadığını düşündü. Kaldı ki pezevenk işkence yapmaktan sapıkça bir zevk alıyordu.</p>

  <p>Lebel'in Moskova'da önemli tanıdıkları vardı. Belki de biri müdahele ederdi. İyi de, ne zaman? Belki de çok geç olduktan sonra. İtiraf etmek Massey'nin de hayatını karartırdı. Massey'nin arkadaşlarını ateşe atmak da cabası. En kötüsü, itiraf etmek bir daha İrena'yı görememek demekti.</p>

  <p>Bunu düşününce, endişesi daha da artı. Hücredeyken, kadına haber vermesi imkânsızdı.</p>

  <p>Konuşmayacaktı. Onu ele vermeyecekti. Kaldı ki, Romulka onu öldürmeye cesaret edemezdi. Hayır hayır, en iyisi devam etmek, her şeyi reddetmekti.</p>

  <p>Kapı gürültüyle açıldı. Romulka, yanında onu daha önce döven iki adamla birlikte odaya girdi.</p>

  <p>— İyice düşündün mü, Lebel?</p>

  <p>Lebel'in yüzü ter içindeydi. Kuru gırtlağından çıkarabildiği kısık sesle, "Size söyledim, korkunç bir hata yapıyorsunuz... ben masumum... üstlerinize şikâyet edeceğim..."</p>

  <p>Romulka yaklaştı, Lebel'in yüzüne sertçe yapıştı, "Beni iyi dinle, pis Yahudi. Oyun oynamaya ne sabrım var ne de zamanım. Ya konuşursun ya da emin ol, sana hazırladıklarımızın yanında Gestapo'nun numaraları solda sıfır kalır. Gerçekten Lebel, sana söz veriyorum, bir daha gün ışığını göremezsin."</p>

  <p>— Hayatım üzerine... Neden söz ettiğinizi anlamıyorum bile.</p>

  <p>— Öyleyse bunu değiştirmeyi deneyelim.</p>

  <p>Romulka köşedeki masaya doğru ilerledi. Lebel boynunu acıdan bağıracak kadar çevirdi, saçları diken diken oldu: masanın üzerinde çeşitli işkence aletleri sıralanmıştı.</p>

  <p>— Bir adamın zayıf noktası üzerinde çalışmanın en uygun yol olduğunu düşünmüşümdür hep.</p>

  <p>Romulka eline, içi deri yastıkla kaplı iki yuvarlak kepçesi olan, yuvarlak ucunda da vidalı bir sapı bulunan değişik bir alet aldı.</p>

  <p>— Çar'ın gizli polisinden ödünç aldığım küçük bir oyuncak. Bunun çok etkili olduğunu iddia ediyorlardı. Taşak mengenesi. Ne yapıyor, biliyor musun? Şu sapını çevirince adamın taşaklarını sıkıyor. Biraz daha sıkınca da patlatıyor. Yumurta gibi. Tabii yavaş yavaş, çok yavaş, çok acı vererek. Bir deneyelim mi, ne dersin?</p>

  <p>Romulka adamlara dönüp bir işaret verdi. Biri Lebel'in ağzına tıkaç sokarken, öteki çişli pantolonunu ve külotunu indirdi.</p>

  <p>Romulka yaklaştı, Lebel aletin penisinin altına yerleştirilmesini, sonra yerine oturtulmasını dehşetle izledi.</p>

  <p>Dişlerini gıcırdattı, ağzındaki tıkacı atmaya çabaladı.</p>

  <p>Romulka elindeki sapı çevirdi, alet sağ taşağını sıkıştırmaya başladı.</p>

  <p>Lebel inanılmayacak, kusturucu bir acı duydu, omurgasında şimşekler çaktığını hissetti. Beyni sancıdan patlayacak gibi oldu, gözlerinin önünde yıldızlar uçuştu, midesinde dayanılmaz bir bulantı duydu.</p>

  <p>Tıkacın ardından çığlık atmaya çalışırken, bayıldı.</p>

  <p><br /></p>

  <p>Moskova'nın kuzeyinde, Degunino bölgesindeki yarı ahşap, yarı kırmızı tuğlalı geniş ev bir zamanlar çar döneminin zengin bir subayının olsa da şimdi harap görünüyor, damı akıyordu.</p>

  <p>Massey ikinci kattaki döküntü dairenin ön odasında oturuyordu. Odada eşya olarak bir masa ve iki iskemle, yandaki küçük yatak odasında da bir demir yatak ve bir dolap vardı; ama insanın gözü hemen yatağın yanındaki sandığın üzerine konmuş son model radyo alıcısına takılıyordu. Bütün ev rutubet ve küf kokuyor, odanın bir köşesinde yanan odun sobası da soğuğu kırmakta yetersiz kalıyordu.</p>

  <p>Massey üniformasını çıkarmış, paltosunun altına kaba kumaştan yapılmış yıpranmış bir takım giymiş, başına da bir kasket oturtmuştu. Önündeki masanın üzerindeki lahana çorbası dolu kâseye, taze ekmeğe bakmadı bile. Bütün dikkatini kâsenin yanına yaydığı Moskova haritasına çevirmişti.</p>

  <p>Karşısında oturan adam iki kadehe votka doldurup Rusça homurdandı, "Bana ne olup bittiğini anlatmayacak mısın, Amerikanski?"</p>

  <p>Massey başını kaldırdı. Adam uzun boylu, geniş omuzlu, kızıl saçlıydı. Boynuna leş gibi bir yün atkı dolamış, yıpranmış, eskilikten parıl parıl parlayan siyah bir takım giymişti.</p>

  <p>Massey'nin altı hafta önce Münih'ten uçağa bindirdiği eski Ukrayna SS yüzbaşısı. Sanki çok zaman geçmiş gibi, Massey kapıyı açıp kendisini içeri alan adamı tanımakta güçlük çekmişti. Daha yaşlanmış gibiydi, tıraşı uzamış, birbirine yakın gözlerine baskı altındaki adamlarda görünen endişeli bakış yerleşmişti.</p>

  <p>Massey kabaca, "Radyodan talimatları almış olman gerekir," dedi.</p>

  <p>— Amerika'nın Sesi radyosundan. Sana elimden gelen bütün yardımı yapmamı, bunun çok önemli olduğunu belirtiyordu...</p>

  <p>— Bu kadarı yeterli olmalı. Bana daça hakkında bildiklerini anlat.</p>

  <p>SS üniformasıyla geçirilmiş bir savaş, Ukraynalıya bir emir karşısında tartışmamayı öğretmişti. Başıyla onayladı, harita üzerinde bir noktayı gösterdi.</p>

  <p>— Sergey şimdi orada, evi gözlüyor. Şimdilik evdekilerin çıkmaya niyeti yok gibi.</p>

  <p>— Kaç kişi?</p>

  <p>— Sergey iki kişi gördü, senin peşinde olduğun adam ile kadın galiba; ama radyoda bir kadın daha olduğu söylenmişti. Onu görmedi; ama içeride olabilir tabii.</p>

  <p>— Sergey'le telefonda konuşabilir miyiz?</p>

  <p>Ukraynalı güldü, "Bak, burası Moskova, Münih değil. Geldikten bir ay sonra bu Tanrı'nın belası yeri ve çalışacak bir iş bulduğum için şanslıyım. Burada boktan bir kenef bile yok, aşağıya inmektense musluğa işiyorum. Sergey'le konuşmak için aşağıda, koridordaki jetonlu telefonu kullanıyorum. Sergey bana bir şey söylemek istediğinde, daçadan beş dakika ötedeki köye, umumi telefona gitmek zorunda." Omuzlarını silkti, "Çok kolay bir şey değil, üstelik izleme çalışmasını daha da güçleştiriyor; ama ne yaparsın, elimizdeki bu."</p>

  <p>Massey adamın bakışlarındaki gerginliği gördü. Sürekli yakalanma korkusuyla endişe ve dehşet içinde yaşıyordu.</p>

  <p>— Burada nasılsınız?</p>

  <p>Ukraynalı yüzünü buruşturdu, "Münih sanki başka bir hayattaydı; ama buraya kadar gelebildiğimize de şükür. Senin o sakat Finlandiyalı pilotun bizi hedefin üç kilometre uzağına indirdi, bir bataklığa. Oradan kurtulmak neredeyse bütün gecemizi aldı. O pezevengin bunu bilerek yaptığından kuşkulanıyorum." Omuzlarını silkti, "Ama hâlâ hayattayız, önemli olan da bu. İkimiz de iş bulduk. Senin için iyi tabii, Sergey kamyonet şoförü olarak çalışıyor. Seninkilerin verdiği belgeler şimdiye kadar hiç sorun çıkarmadı."</p>

  <p>Massey bakışlarını haritaya indirdi, "Daçayı anlatıyordun."</p>

  <p>Ukraynalının araziyi ve daçanın yerini anlatması birkaç dakika sürdü, sonunda Massey sordu, "Buradan uzak mı?"</p>

  <p>— Taksiyle gidersen, yarım saatten fazla. Ben yine de toplu taşıma aracıyla gidelim, derim. Böylesi dikkat çekmez. En fazla bir saat. Sonra Sergey bizi geri getirir.</p>

  <p>— Ya biz yokken telefon ederse?</p>

  <p>Adam omuzlarını silkti, "Yapılacak bir şey yok. Riski göze alıp, arkadaşlarının daçadan ayrılmayacaklarını umacağız. Ama eğer dışarı çıkarlarsa, Sergey'e onları izleme talimatı verdim." Tereddüt etti, "O adamları neden gözetlediğimizi hâlâ anlatmadın."</p>

  <p>Massey ayağa kalktı, sırt çantasının yanına gitti. Çantadan çıkardığı geniş ve ağır pamuklu kumaş rulosunu masanın üzerine koydu. Ruloyu açtı, içinden yedek şarjörleriyle birlikte susturucu takılmış iki Tokarev makineli tabanca çıktı. Tabancaların yanında, katlanabilir dipçikli bir Kalaşnikov AK47 saldırı tüfeğinin parçaları görülüyordu.</p>

  <p>Ukraynalı silahlara baktı, sonra gözlerini Massey'ye çevirip sırıttı, "Onları öldürecek miyiz?"</p>

  <p>— İkiniz de silah eğitimi aldınız. Onun için bunların nasıl kullanılacağını göstermem gerekmeyecek sanırım.</p>

  <p>Ukraynalı Kalaşnikov'u aldı, parçalarını ustalıkla taktı. Şarjörü kontrol edip yuvasına yerleştirdi.</p>

  <p>— Tam benin silahım: öldürücü. Soruma cevap vermedin, Amerikanski. Daçadakileri öldürecek miyiz?</p>

  <p>— Evet.</p>

  <p>— Bu da seni mutlu etmiyor, öyle değil mi?</p>

  <p>Massey söyleneni duymazlıktan geldi, Tokarev ile susturucuyu aldı. Tabancayı ve yedek şarjörü cebine kaydırırken, Ukraynalı tekrar sordu.</p>

  <p>— O heriflerin neden öldürüldüklerini bilmem gerekmiyor; ama burası Moskova. Ya başımız derde girer de yakalanırsak, o zaman ne olacak?</p>

  <p>Massey gözünü adamınkilerden ayırmadı, "Daça kentten uzak, milislerin geleceğini sanmam. İki saat içinde işi tamamlayıp buraya dönmüş oluruz. Milisler gelse de önce işi bitireceğiz, koşullar ne olursa olsun. Sonra oradan hızla uzaklaşırız. Buradan çıkmak için uçak ayarladım, seni ve arkadaşını da götüreceğim. Ondan sonra, ikiniz de özgürsünüz."</p>

  <p>Ukraynalı sırıttı, "İşte şimdi oldu. Bu anlattıkların daha ilginç. Bu bokun içinde bir ay geçirdikten sonra biraz hareket mafsallarıma da iyi gelecek. Sanki Sergey ve benim için eski günlerdeki gibi olacak, Ruski öldüreceğiz."</p>

  <p>Massey cevap vermedi, yüzü kederliydi. Sonra öteki Tokarev'i, susturucuyu ve yedek şarjörü aldı, adama uzattı.</p>

  <p>— Arkadaşın için. Daha fazla zaman kaybetmeyelim.</p>

  <p><br /></p>

  <p>Lukin'in masasındaki telefon çaldı.</p>

  <p>Rizov'un sesini tanıdı.</p>

  <p>— Binbaşı Lukin?</p>

  <p>— Evet?</p>

  <p>— İstediğinizi yaptım. Türkmenlerden biri iki gün önce Kazan pazarında bir kadına bir şişe eter sattığını söylüyor.</p>

  <p>Lukin kalemini aldı, masanın üzerindeki bloknota uzandı, "Kadının tarifini verdi mi?"</p>

  <p>— Otuzlarında. İri yapılı. Güzel. Koyu saçlı. Oldukça iyi giyimli. Konuştuğum adam yasadışı kürtaj kliniklerine uyuşturucu sattığını; ama bu kadının her zamanki müşterilerine benzemediğini söyledi. Kadının rubleden yana da sıkıntısı yokmuş.</p>

  <p>— Kadının adı neymiş?</p>

  <p>— Şaka mı ediyorsunuz?</p>

  <p>Lukin içini çekti, "Hadi, Rizov. Daha fazlasını bildiğinden eminim. Verdiğin tarif Moskova'daki kadınların yarısına uyuyor."</p>

  <p>— Satıcı kadını daha önce hiç görmemiş, zaten bu yüzden de hatırladı ya. Kadının sokağın öbür tarafında park etmiş bir Skoda'ya bindiğini hatırladı. Kadın bir ilaç daha almış: Adrenalin. Bir de tek bir şırınga. Satıcı bunu biraz tuhaf bulmuş. Bütün bildiklerim bunlar.</p>

  <p>Lukin bir an düşündü. Adrenalinin bitkin bir insana geçici bir süre için güç verdiğini biliyordu. Savaşta da görmüştü. Slanski'nin durumundaki biri de yorgunluğu yenmek için adrenalin kullanmak isteyebilirdi. Nabzı daha hızlı atmaya başladı.</p>

  <p>— Skoda'da başka biri var mıymış?</p>

  <p>— Adam bilmiyor.</p>

  <p>— Arabanın rengi?</p>

  <p>— Gri.</p>

  <p>— Plakası?</p>

  <p>Rizov homurdandı, "Binbaşı piyasadaki o Türkmenler, en usta tüccardan daha iyi satış yapabilirler; ama okuma yazmaları yoktur. Plakalar onlar için ilginç değildir."</p>

  <p>— Arkadaşın başka ne hatırlıyor?</p>

  <p>— Hiç. Yemin ederim.</p>

  <p>Lukin üzeri yazı dolu kâğıdı aldı. Rizov'un doğruyu söylediğinden emindi; ama elinde hâlâ yeterli bilgi yoktu. Belki de bunlar aradığı insanlar da değildi; ama araştırmaya değerdi, hem de çabuk. Yorgunluk ve umutsuzlukla içini çekti.</p>

  <p>— Çok fazla şey anlatmadın. Ama sana borcum var.</p>

  <p>— Bir çıkış vizesi istesem, aşırı mı olurdu?</p>

  <p>— Şakayı bırak Rizov. Günümde değilim.</p>

  <p>Ahizeyi yerine koydu. Kapıya doğru gidiyordu ki, telefon yeniden çaldı. Masasına dönüp cevap verdi. Paşa'ydı.</p>

  <p>— Konuşmamız gerek, Yuriy.</p>

  <p>— Şimdi olmaz. Sana dinlenmeni söylememiş miydim?</p>

  <p>— Hayır, bu bekleyemez. Çok önemli. Kısa bir sessizlik, sonra Paşa devam etti. Kurt hakkında, Slanski demek istiyorum.</p>

  <p>— Ne demek istiyorsun? Ne olmuş ona?</p>

  <p>Yeniden sessizlik... "On dakika sonra Sandunov Hamamı'nda buluşalım. Kapıda adımı ver."</p>

  <p>— Buraya gelemez misin?</p>

  <p>Paşa soruyu duymadı.</p>

  <p>Telefon kapanmıştı.</p>
</body>
</html>
