<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Kırkıncı Kısım</h3>

  <p><b>Baltık Anayolu,</b><br />
  <b>Leningrad</b></p>

  <p>Baltık anayolunda bir dönemeci geçtiklerinde, Slanski önünde sıralanan bir dizi stop lambası gördü. Motoru sağa çekip ön farı söndürdü.</p>

  <p>Anna endişeyle sordu, "Ne oldu?"</p>

  <p>— Kendin bak.</p>

  <p>Anna yanlarından arabalar geçerken Slanski'nin omzu üzerinden ileriye baktı. Yüz metre ötede, yolu kapamış asker ve milis araçlarını, onların önünde sıralanan otomobil ve kamyonları gördü. Çevredeki üniformalılar belgeleri inceliyor, otomobil ve kamyonların içine girip bakıyorlardı. Karşı yönden gelen araçlar da aynı aramadan nasiplerini alıyor gibiydi.</p>

  <p>Slanski, "Her kuşkulandığımda, başıma bir ağrı giriyor," dedi, "Şimdi de başını çatlayacak gibi. Bir rubleye bahse girerim, bizim peşimizdeler."</p>

  <p>— Ne yapacağız?</p>

  <p>— İki kilometre kadar geride, bir yan yol gördüm. Gidip şansımızı orada deneyelim.</p>

  <p>Motoru vitese takıp döndü. İki yüz metre ilerleyene kadar farlarını yakmadı, sağdaki ara yolu gördüğünde, saptı. Küçük köy yolu çamur ve erimiş karla kaplıydı, Anna yüzüne sıçrayan sulardan korunmak için suratını Slanski'nin sırtına gömdü.</p>

  <p>Beş kilometre kadar yol almışlardı ki, keskin bir virajdan çıkıp hemen önlerindeki parlak ışıkları gördüler. Çok geç.</p>

  <p>Yollarının üzerinde üstleri kapalı iki cip duruyordu. Ciplerden birinin yanında, elinde Kalaşnikov'la bir çavuş, sırtında tüfekle de bir milis duruyordu. Cipin ön koltuğunda da, tüfeğini dizlerinin üzerine yatırmış, önündeki sahra telsiziyle uğraşan genç bir milis oturuyordu.</p>

  <p>Görevli subay cipin yanında durmuş, dalgınca sigarasını tüttürüyordu.</p>

  <p>Slanski Arma'nın beline sımsıkı sarıldığını hissetti. Görevli subay, bir teğmen, durmaları için elini kaldırdığında, motoru yavaşlattı.</p>

  <p>Slanski motoru durdurdu; ama kontağı kapatmadı.</p>

  <p>Teğmen yaklaşıp yüksek sesle, "O kahrolası farı söndür, motoru da kapat," dedi.</p>

  <p>Slanski söyleneni yaptı. Teğmen elindeki feneri yüzlerine tuttu.</p>

  <p>— Evet, bakalım kimlermiş. Ağaçların altına giden iki sevgili mi yoksa?</p>

  <p>Milisler ve çavuş gülüştü. Slanski durumu değerlendirmeye çalışıyordu. Dört adamın içinde sadece teğmen ve çavuş tehlikeliye benziyordu, her ikisi uzun boylu ve güçlüydü, enseleri alınlarından da kalındı. Öteki iki milis henüz yirmilerine gelmemiş, ellerindeki tüfekleri sinirli sinirli sıkıyordu.</p>

  <p>Subay sigarasını uzağa fiskeleyip kuşkuyla motordakilere baktı.</p>

  <p>Slanski sakin bir sesle, "Sorun nedir, Yoldaş. Bizi iyice korkuttunuz. O iki cipinize çarpmadığım için dua edin."</p>

  <p>Teğmen önce motora, sonra Anna'ya baktı.</p>

  <p>Slanski'ye döndü, "Kimlikleriniz. Her ikinizinkiler de."</p>

  <p>Slanski kâğıtlarını uzattı, peşinden de Anna. Teğmen elindeki feneri önce kâğıtlara, sonra yüzlerine tuttu. Kâğıtları geri vermeden sordu, "Nereye?"</p>

  <p>— Novgorod, dedi Slanski.</p>

  <p>— Böyle soğuk bir gecede uzun bir yol. Niyetiniz?</p>

  <p>Slanski başparmağını arkasında duran Anna'ya yöneltti, "Karımın annesi rahatsız. Kadının geceyi geçirmesi şüpheli. Ne demek istediğimi biliyorsunuz, Teğmen. Karım çok geç olmadan annesini son bir kez görmek istedi."</p>

  <p>— Nereden geliyorsunuz?</p>

  <p>— Leningrad'dan. Bu gece ne oluyor? Bu yolda İkinci durduruluşumuz bu.</p>

  <p>Teğmen tereddüt etti. Slanski'nin cevabı subayın gerginliğini azaltmıştı, yavaşça kâğıtlarını uzattı, "İki düşman ajanı arıyoruz. Bir kadınla bir erkek. Bir KGB subayını öldürmüşler."</p>

  <p>Slanski bir ıslık çalıp endişeli görünmeye çalıştı, "Yolun bundan sonraki bölümü güvenli mi? Yani, bir tehlikeye atılmak istemiyorum, Yoldaş. Karım zaten yeterince üzülüyor."</p>

  <p>Subay gülümsedi, "Rahatsız edileceğinizi sanmam. Yine de kuşkulu bir şey görürseniz, zaman geçirmeden yerel milisi haberdar edin. Gidebilirsiniz."</p>

  <p>— Hemen, Yoldaş. Anna'ya baktı. Hadi, teğmenin dediğini yapalım.</p>

  <p>BMW'ye bindiler, o sırada teğmen alçak sesle, "Bir dakika," dedi.</p>

  <p>Yaklaştı, feneri yeniden önce Slanski'ye, sonra da Anna'ya tuttu. Fenerin ışığı Anna'nın üzerinde durdu.</p>

  <p>Kuşku dolu bir sesle, "Kocanızla birlikte durdurulduğunuz kontrol noktası neredeydi?" diye sordu.</p>

  <p>Soru bir tehdit gibi havada asılı kaldı. Anna tereddüt edince, kolunun altında Slanski'nin parmağının gerildiğini hissetti. Milislerin Kalaşnikov'unu doğrultan teğmene uyarak tüfeklerini kaldırdıklarını gördü.</p>

  <p>Teğmen Anna'ya bakmaya devam ediyordu, "Bir soru sordum."</p>

  <p>— Üç kilometre önce. İçinde iki milis bulunan bir araba.</p>

  <p>Subayın kaşları hayretle kalktı, "Yarım saat önce oradan geçtik," dedi, "Kontrol noktası falan yoktu." Hızla cipteki telsizci milise dönüp bağırdı, "Kaşinskiy, hemen ana santrali ara. Kadının dediği yerde bir kontrol noktası olup olmadığını öğren."</p>

  <p>Milis el mikrofonunu alıp konuşmaya başladı.</p>

  <p>Slanski teğmene döndü, "Bak Yoldaş karım zaten yeterince üzülüyor..."</p>

  <p>— Meraklanmayın, fazla uzun sürmez. Eğer biraz ötede de bir kontrol noktası varsa, o zaman burada zaman kaybediyoruz, demektir.</p>

  <p>Cipteki milis mikrofona konuşmaya devam ediyordu; ama Slanski parazit ve yarım yamalak kelimeler dışında bir şey duyamadı.</p>

  <p>Sonunda milis cipten elinde tüfeğiyle indi, yüzünde belirgin bir korku, teğmenin yanına varmadan seslendi.</p>

  <p>— Orospu yalan söylüyor! Yolun o bölümünde kontrol noktası yok!</p>

  <p>Her şey çok çabuk oldu. Subay tabancasını doğrultup, ötekiler tüfeklerini kaldırırken Slanski gidondaki düğmeyi çevirip karanlığı aydınlattı, karşısındakilerin gözlerini kamaştırdı.</p>

  <p>Paltosunun cebinden Tokarev'i çıkarıp subayı göğsünden vurdu, sonra çavuşa iki el ateş etti, kurşunları adamın yüzüne ve gırtlağına sapladı.</p>

  <p>Cipin arkasına sığınmaya çalışan iki genç milise iki el ateş etti, sonra Anna'ya dönüp bağırdı, "Sıkı tutun!"</p>

  <p>BMW'nin marşına bastı, motorun devrini yükseltti, motosiklet iki cipin arasındaki aralıktan homurdanarak geçip gitti.</p>

  <p><br /></p>

  <p>Lukin subay kantinindeki bir masaya oturmuş önündeki lahana, sığır eti ve patates dolu tabağı kaşıklıyordu. Çok aç olmasına rağmen, yediğinden pek tat alamıyordu. Çevresindeki masalarda bir avuç subay, sessizce yemek yiyor, sigaralarını tüttürüyordu.</p>

  <p>Lukin ağzına iki kaşık yemek alamadan kapı açıldı, içeriye yüzbaşı girdi. Lukin yüzbaşının kolunun altında bir haritayla kendine doğru geldiğini görünce, kaşığını bıraktı, ağzını peçetesiyle sildi.</p>

  <p>— Haberler var. Bir milis devriyesi aradıklarımıza benzer motosikletli bir adamla bir kadını durdurmuş. Puşkin'in batısında, Baltık anayolunun hemen yakınındaki ara yollardan birinde, üç dakika önce. Kimlikleri sorulup şüphelenildiğinde, adam tabancasını çıkarmış, bir teğmenle bir çavuşu öldürmüş. Öteki iki milis alarm işareti vermeyi başarmış. Şimdi de ciple suçluların peşindeymişler.</p>

  <p>Lukin ayağa fırladı, haritayı kapıp masanın üzerine yaydı, "Nerede? Göster."</p>

  <p>Yüzbaşı harita üstünde bir nokta gösterdi, "Burası. Yaklaşık otuz kilometre ötede. Yollar çok kötü değilse, hızlı bir o arabayla yarım saatte ulaşılır. Ama bir motosiklete yetişmek kolay olmayacak, üstelik yarım saatlik bir avantajları da var. Merkez telsize ayrıntıları bildirdim, çevredeki altı devriyeye haber vermelerini söyledim. Şu sıralarda devriyeler bölgeyi çeviriyor olmalı. Etraflarını çevirirsek, belki bir şansımız olur. Dahası daireler çizmelerini sağlarsak, kapana kısılmış fare gibi yakalarız."</p>

  <p>Lukin haritayı ve tabancasını alıp, "Arabamı getirt," dedi, "İki motosikletli de hazır mı?"</p>

  <p>— Hazır, şoförünüzle birlikte bodrumdaki garajda sizi bekliyorlar...</p>

  <p>Lukin bir çılgın gibi kapıya koşmaya başlamıştı bile. Koşarken omzunun üzerinden yüzbaşıya seslendi, "Buradaki telsizin başına geç. Tüm bilgilerin bana iletilmesini istiyorum."</p>

  <p><br /></p>

  <p>Slanski BMW'yi dar ve karanlık köy yolunda ilerletirken Anna'nın beline sarıldığını, alnının da ter içinde olduğunu hissetti.</p>

  <p>Saatte altmış kilometre hızla gidiyor, dönemeçleri cesaret edebildiği en yüksek hızla, motora kıç attırarak alıyordu.</p>

  <p>Anna bağırdı, "Yavaşla. Yoksa ikimiz de öleceğiz."</p>

  <p>— O iki milis olanları telsizle bildirecek, diye bağırdı Slanski. Buradan hemen uzaklaşmalıyız.</p>

  <p>Bir sonraki dönemeçte, Anna'nın uyarışını dinlemedi, virajın en keskin noktasında tekerleklerin altından kaçtığını, motosikletin bir çamur gölünde yana kaydığını hissetti. Yolun üzerinde, bir lastik cayırtısı içinde kayıp kenardaki şarampole yuvarlandılar, Slanski hâlâ çalışan motorun üzerinde kalmayı başardıysa da Anna uçtu, çalılıkların arasına yuvarlandı.</p>

  <p>Slanski küfredip çabalayarak ayağa kalktı, motor hâlâ çalışıyordu, "Lanet olsun!" Motoru susturup Anna'nın yanına gitti.</p>

  <p>— İyi misin?</p>

  <p>Anna Slanski'nin uzattığı eli tutup çalıların arasından kalktı, "Galiba... Galiba iyiyim... Bilmiyorum."</p>

  <p>BMW'nin farı hâlâ yanıyordu, Slanski motorun ışığında genç kadının alnındaki derin yarayı gördü. Elbiseleri de çamur içindeydi, elleri de çizilmişti. Anna'nın eşarbını alıp kızıl yüzünü sildi, sonra kumaşı yaralı alnın üzerine sıkıca bağladı.</p>

  <p>— Şimdilik yapacak başka bir şey yok, maalesef.</p>

  <p>— Ya motosiklet?</p>

  <p>— Bakacağım.</p>

  <p>Motoru kaldırmaya giderken gözü arkalarında bıraktıkları yola ilişti, hızla yaklaşan bir ışık gördü.</p>

  <p>— Milisler arkamıza düşmüş ya da başka bir devriyeye haber vermiş olmalı.</p>

  <p>Hızla BMW'yi kaldırdı, görebildiği kadarını inceledi. Görünürde fazla bir hasar yoktu; ama ön tekerlek çalı ve ot doluydu.</p>

  <p>Çılgın gibi uğraşarak tekerlekteki otları çalıları kopardı, motorun üzerine oturup çalıştırdı.</p>

  <p>Motor bir iki kere öksürüp sustu.</p>

  <p>— Tüh!</p>

  <p>— Bir daha dene.</p>

  <p>İkisi de yola baktılar. Işıklar hızla yaklaşıyordu. Slanski tabancasını çıkarıp Anna'ya uzattı.</p>

  <p>— Eğer fazla yaklaşırlarsa, farlarına ateş etmeye çalış.</p>

  <p>BMW'yi bir daha çalıştırdı, motor yine sustu.</p>

  <p>— Cehennem ol!</p>

  <p>Birden Anna bir şey gösterip bağırdı, "Bak!"</p>

  <p>Slanski yolun öbür tarafından yaklaşan bir dizi ışık gördü, belki en çok üç araç, yaklaşık bir kilometre ötede, belki de daha yakın. Umutsuzlukla çevresine bakındı, yüzü ter içindeydi.</p>

  <p>Yolun öbür tarafında, yirmi metre kadar uzakta, karla kaplı bir tarlaya açılan bir kapı vardı. Kapının ötesindeki hafif meyil karanlığa inip kayboluyordu.</p>

  <p>Anna'ya kapıyı gösterip bağırdı, "Aç şunu!"</p>

  <p>— Ne?</p>

  <p>— Kapı, aç şunu, çabuk!</p>

  <p>Anna koşarak yolu geçti, kapıyı itip açmaya çalıştı. Yerinden bile kıpırdatamadı. Yeniden denedi. Sıkışmıştı.</p>

  <p>Slanski koşarak yanına geldi, kapıya bir tekme indirdi, açılana kadar deli gibi vurdu. Anna'ya, "Burada bekle!" dedi.</p>

  <p>Tekrar karşı tarafa geçip BMW'ye bindi, marş pedalına olanca gücüyle bastı, motor sonunda gümbürtüyle çalıştı.</p>

  <p>Konvoy neredeyse yanlarına varmıştı ki o anda öteki taraftan bir motor sesi duydular, dönemeçten hızla çıkan üstü kapalı cip kayarak durdu.</p>

  <p>Slanski motosikleti Anna'ya çevirdiğinde, cipin farlarına yakalandılar.</p>

  <p>Birden her yandan tüfek sesleri duyuldu, mermiler kara ya da yola saplandı, araçlar yüksek sesle verilen emirlerin gürültüsünde lastikleri üzerinde kayarak durdu, kamyonlardan insanlar inmeye başladı.</p>

  <p>Slanski Anna'nın koluna yapışıp motosikletin üzerine çekti, arkalarında patlayan tüfeklerin altında, kapıdan geçip gittiler, hızla yokuşa yöneldiler.</p>

  <p><br /></p>

  <p>Lukin'in yüreği hızla çarpıyordu.</p>

  <p>İçinde bulunduğu Zis yolu yutarcasına ilerlerken tepesindeki siren gecenin sessizliğini yırtıyor, şoför geniş arabanın karda kaymaması için bütün ustalığını kullanmak zorunda kalıyordu.</p>

  <p>Otuz kilometrelik yolu yirmi dakikada almışlardı. Otomobilin iki yanındaki motosikletlerde kasklı ve gözlüklü milisler, boş yolda önlerine çıkan tek tük arabaları kenara çekmek için uğraşıyorlardı. Bir köyden geçerken telsizden sesler duyuldu, Lukin el mikrofonuna uzandı.</p>

  <p>— Lukin.</p>

  <p>Yüzbaşının sesi duyuldu, "Burası merkez, efendim. Onları yine bulduk. Aynı yolda, altı kilometre doğuda."</p>

  <p>— Ne oldu? diye sordu Lukin sabırsızlıkla.</p>

  <p>— Hâlâ motosikletteler. Devriyeler onlara yetiştiğinde, bir tarlaya sapıp kayboldular.</p>

  <p>— İzlerini kaybetmeyin! diye kükredi Lukin. Yollarını kesini Yollarını kesini</p>

  <p>— Öyle yapıyoruz, efendim. Devriyeler yayan olarak peşlerine düştü. Milislere göre tarla önce bir vadiye iniyor, sonra da ormanlık bir bölgeye çıkıyor. Bölgede dört köy yolu var. Şu anda hepsine adam gönderiyorum.</p>

  <p>— Ne yaparsanız yapın, kaçmalarına fırsat vermeyin! Geliyorum. Lukin mikrofonu bırakıp şoföre döndü. Adamın söylediğini duydun. Aynı yol. Ayağını yere yapıştır. Önümüzde bütün bir gece yok!</p>

  <p>BMW homurdanarak yokuşu indi, aşağıya vardıklarında Slanski frenleri sıktı. Önlerinde suyu donmuş bir derecik, onun ötesinde de karanlık bir orman vardı.</p>

  <p>Anna omzunun üzerinden arkaya baktı. Işıklar, fenerler gördü, peşlerinde koşarak yokuş aşağı gelen karaltılar seçti. İki yandaki ağaçlara kurşun yağıyordu.</p>

  <p>Slanski arkaya bağırdı, "Tutunabildiğin kadar sıkı tutun. Zor olan yer burası."</p>

  <p>Dereciği geçtikten sonra, farın ışığı karanlık ve sık bir ormanın içinden geçen toprak yolu aydınlattı.</p>

  <p>Tekerlekler yolun üzerinde zıplayıp kaydı, çam kokusu baş döndürecek kadar yoğundu. Birkaç dakika sonra, orman araçlarınca kullanıldığı belli olan daha geniş, daha düzgün bir yola vardılar. Yolun kenarında yeni kesilmiş kütük istiflenmişti, Slanski Anna'ya döndü, "Peşimizdeler mi?"</p>

  <p>— Kimseyi görmedim. Tarladan ayrıldıktan sonra kimse gelmedi.</p>

  <p>Motosikleti durdurup gözlüklerini kaldırdı, yüzü çamur içindeydi.</p>

  <p>— Haritayı ver.</p>

  <p>Anna sutyeninden çıkardığı haritayı, yaktığı kibritin titrek ışığında incelemeye koyuldu.</p>

  <p>— Neredeyiz?</p>

  <p>— Ayı Vadisi Ormanı diye bir yerde. Buradan nasıl çıkacağız, Tanrı bilir. Harita buradaki yolları göstermiyor.</p>

  <p>Slanski dönüp genç kadının yüzüne baktı. Anna'nın yüzü solgun ve donmuştu, gözlerinden de korku ve gerginlik okunuyordu, "Anna, eğer başımız derde girerse, o hapı hazırda tut, anladın mı?</p>

  <p>— Başımız zaten dertte sanıyordum.</p>

  <p>Slanski gülümsemeye çalıştı, "Öyleyse umalım, daha kötü olmasın. Pekâlâ, bakalım buradan bir çıkış yolu bulabilecek miyiz?"</p>

  <p>Gaz verdi, sağa, orman yoluna saptı.</p>

  <p><br /></p>

  <p>Otomobil durunca Lukin önlerindeki ışıkları, koşuşturan insanları gördü. Askeri araçlar dar yolu kapatmış, üniformalı insanlar aceleyle gidip geliyorlardı.</p>

  <p>Arabadan inip, en üst rütbeli subay görünen yüzbaşıya koştu.</p>

  <p>Kimliğini gösterdi, "Binbaşı Lukin, KGB Moskova. Bu operasyonun yapılmasını ben istedim. Burada neler oluyor?"</p>

  <p>Yüzbaşı selam verdi, "Kaçtılar, efendim. Çılgın herif aşağıdaki ormana daldı. Peşlerinden on adam gönderdim; ama elimizde onları izlemeye uygun araç yok."</p>

  <p>Lukin tarlanın kapısının açık olduğunu, ellenmemiş beyaz karın üzerinde tek bir tekerlek izi uzandığını gördü. Yokuşun dibinde, ellerinde fenerleriyle dolaşan karaltıların ışığı ağaçların arasına tuttuklarını anladı, yüksek sesle verilen emirleri duydu.</p>

  <p>Hızla yüzbaşıya döndü, "Hemen telsizin başına geç, buradan çıkan bütün yolların kesilmesini sağla. Eldeki bütün adamların bu ormanı kuşatmasını istiyorum. Hadi, fırla!"</p>

  <p>— Bu dediklerinizi yaptık, efendim...</p>

  <p>— Sen yine de telsizini çalıştır, istenenlerin yapıldığından emin olmaya çalış. Seni bundan sorumlu tutuyorum. Bölgeye giren devriyelere de yanlarına geldiğimi bildir. Lukin hızla çevresine bakındı, ne yapması gerektiğine karar vermişti bile. Kalaşnikov'lu bir çavuş görüp yüzbaşıya döndü. Bu adamın silahını alıyorum.</p>

  <p>— Efendim?</p>

  <p>— Kalaşnikov. Getir buraya.</p>

  <p>Yüzbaşı çavuşun yanına giderken, Lukin de Zis'in yanındaki motosikletlilere koştu. Motorlardan birine bindi, çalıştırdı.</p>

  <p>Milis itiraza hazırlanırken, "Çekil yolumdan!" diye bağırdı.</p>

  <p>Subayın önüne geldi, elindeki Kalaşnikov'u koparırcasına alıp omzuna aslı.</p>

  <p>Yüzbaşı, motosikletin üzerinde oturan adamın işe yarar tek eline kuşkuyla baktı, motorun önüne geçti, "Efendim, bekleseniz daha iyi olur. O ikisinin arkasından tek başınıza gitmek, belayı davet etmek olur. Üstelik..."</p>

  <p>— Üstelik ne? Sakatım, öyle mi? Tek bir kolun faydası, Yüzbaşı, kısa sürede iki kol gücüne erişmesidir. Şimdi hemen yolumdan çekil!</p>

  <p>Motor homurdandı, yüzbaşı geriye çekilecek zamanı ancak buldu, sonra yolun üzerinden geçip tarlaya giren, yokuş aşağı hızlanan motosikletin ardından bakakaldı.</p>

  <p><br /></p>

  <p>Slanski kaybolmuştu.</p>

  <p>Orman dar yollardan yapılmış bir labirent gibiydi, karanlıkta da hangi yolun ne yöne gittiğini çıkarmak imkânsızdı. Yol işareti falan olmadığı gibi, birkaç kez durup haritayı, pusulayı incelemek zorunda kalmıştı.</p>

  <p>Geri dönüp Anna'ya her baktığında, kızın yüzündeki korkuyu görüp daha çok terliyordu.</p>

  <p>Önlerindeki yol birden genişledi, virajdan önceki tahta işarette, "Dikkat –Kolimka Yolu çıkışı– Trafiğe dikkat" yazılıydı.</p>

  <p>Virajdan çıkarken bütün gücüyle frenleri sıkıp durdu.</p>

  <p>Yolun üzerini kapayan altı cip, onların ardında mevzilenmiş asker ve milisler karanlığın içinde sessizce onları bekliyordu.</p>

  <p>Bir ses duyuldu, "Dur! Motosikletten inin, silahlarınızı atın!"</p>

  <p>Slanski gaz verdi, BMW'nin ön tekerliğini geldikleri yöne çevirdi.</p>

  <p>Orman art arda patlayan silahlarla gümbürdedi, çevrelerinde kurşunlar uçuşup saplandı, Slanski virajı dönüp ateş menzilinin dışına çıktı.</p>

  <p><br /></p>

  <p>Neredeyse imkânsızdı.</p>

  <p>Lukin motosikleti tek elle kullanmakta zorlanıyor, dengeyi sağlamak için ayaklarını kullanmaya mecbur oluyordu.</p>

  <p>Ormanların arasında ilerleyen çukur dolu yolda durdu, sağlam kolu gidona yapışmaktan dolayı ağrıyor, alnından akan ter gözlerini yakıyordu.</p>

  <p>Lastik Merinin peşinden ormana girmişti, şimdi de motoru susturmuş, çevresindeki ormanı dinleyerek bir motor sesi duymaya çalışıyordu. Ne var ki tek duyduğu, yüreğinin çarpıntısıydı.</p>

  <p>Ve birden...</p>

  <p>Yakınlarda bir yerde korkunç bir ateş açıldığını duyunca, yüreği fırlayacakmış gibi oldu.</p>

  <p>Motoru yeniden çalıştırıp sese doğru gitmeye başladı. Daha elli metre gitmemişti ki geniş bir yola vardı.</p>

  <p>Biraz uzakta, sağında, ağaçların arasında belirip kaybolan farın ışığını, ışığın yaklaştığını gördü, kalbi neredeyse duracaktı.</p>

  <p>BMW hızla önünden geçti, motorun üzerinde bir erkekle bir kadın gördü.</p>

  <p>Boynuna asılı Kalaşnikov'un emniyet mandalını açtı.</p>

  <p>Vitese takıp peşlerine düştü.</p>

  <p><br /></p>

  <p>Kadın dönüp baktığında, BMW'nin yirmi metre gerisindeydi. Lukin altındaki motorun ışığında kadının yüzünü seçti, dehşet ve şaşkınlık içinde ağzını açtığını gördü.</p>

  <p>Motoru kullanan erkek arkasına dönüp baktı, kasktan ve gözlüklerden yüzü görülmüyordu.</p>

  <p>Sonra BMW birden hızlandı, orman yolunda tehlikeli bir biçimde ilerlemeye başladı.</p>

  <p>Lukin altındaki motoru kontrol etmekte çok zorlanıyor, her seferinde düşmemek için ayaklarını açıp dengesini sağlamak zorunda kalıyordu. Kalaşnikov'la BMW'nin arka tekerleğine bir ateş edebilse, işte o zaman kaçakları yakalama ihtimali olacaktı; ama tek sağlam elle motoru kullanmak, aynı zamanda da silahı ateşlemek imkânsızdı.</p>

  <p>Adamla kadın şimdi önünde, giderek uzaklaşıyorlardı.</p>

  <p>BMW orman içindeki bir virajı dönerken Lukin birden yolun üstünde askeri kamyonların ve ciplerin ışıklarını gördü, kaçış yolunun kesildiğini anladı.</p>

  <p>BMW yavaşladı, yolun kenarındaki tümseğe çıktı. Tümseğin az ötesindeyse, ağaçlar vardı. Lukin, Slanski'nin devriyelerin çevresinden dolanmak istediğini anlamıştı.</p>

  <p>BMW'nin peşinden tümseği tırmanmaya hazırlandı.</p>

  <p>Tümseği tırmanmaya başlamıştı ki altındaki motorun yalpaladığını hissetti, tekerlekler yerden kesildi, hızla yere düştü.</p>

  <p>BMW'nin homurdanarak tümseği aşmak üzere olduğunu gördü, tam tepeye vardığı sırada motor birden durdu, son engeli atlamak istemeyen bir at gibi olduğu yerde homurdanmaya koyuldu.</p>

  <p>Kadın arka seleden hızla yere düştü, sonra tümsekten aşağı yuvarlanmaya başladı.</p>

  <p>Lukin debelenerek ayağa kalktı, kadının yanına koşmaya başladı.</p>

  <p>Tümseğin tepesinde, sürücünün motosikletini kontrol edebilmek için çılgınca uğraştığını, sonunda arka tekerleğin toprakta tutunacak bir yer bulduğunu ve öbür tarafa geçtiğini gördü. Lukin sürücünün dehşet içinde arkasına baktığını, kadının tümseğin dibine yuvarlanışını izlediğini gördü.</p>

  <p>Sonra kısa bir kararsızlık. Sonra umutsuz bir çığlık, "Anna!.."</p>

  <p>Lukin Kalaşnikov'u doğrultup ateş etti. Kurşunlar ağaçlardan parçalar kopardı; ama adam önüne döndü, motorunu karanlığın içine sürüp kayboldu.</p>

  <p>Kamyondan inen askerler koştular, ağaçların arasına ateş edip BMW'nin peşinden tümseği tırmanmaya çalıştılar.</p>

  <p>Lukin Kalaşnikov'u bir kenara fırlattı, ağzına bir şey atmaya çalışan kadının üzerine atıldı, Anna'nın üzerine düştüğünde kadının acıyla haykırdığını duydu.</p>

  <p>Parmağını genç kadının gırtlağına kadar soktu.</p>
</body>
</html>
