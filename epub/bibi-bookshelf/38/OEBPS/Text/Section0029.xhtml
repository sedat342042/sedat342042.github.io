<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>On Sekizinci Kısım</h3>

  <p><b>New Hampshire,</b><br />
  <b>3 Şubat</b></p>

  <p>O öğleden sonra Paris'te yağmur yağarken, lapa lapa karın düştüğü New Hampshire'da şafak söküyordu.</p>

  <p>Anna uyandığında, saat yediye geliyordu. Küçük yatak odası soğuktu, perdeyi açtığında, karanlıkta yağan karı gördü. Aşağıdaki gölün manzarası olağanüstüydü, pencerenin kenarında dışarıya bakarken, kapının vurulduğunu duydu. Üzerine sabahlığını aldı, kapının yanına gidip açtı.</p>

  <p>Vasili, elinde bir gemici feneriyle eşikte duruyordu. Öteki elinde, üzerinde dumanı tüten bir fincan çayla sıcak su dolu emaye bir tas bulunan bir tepsi vardı.</p>

  <p>— Demek uyandın, küçük?</p>

  <p>Odaya girdi, tepsiyi Anna'nın yatağının yanına bıraktı.</p>

  <p>— Konuklarına hep böyle iyi mi davranırsın, Vasili?</p>

  <p>İhtiyar gülümsedi, "Eğer senin kadar güzelseler, evet. Sıcak su yıkanmana yeter. Akan suyumuz olmadığından, bazı ihtiyaçlarını ilkel biçimde halletmen gerekecek. İyi uyudun mu?"</p>

  <p>— Haftalardır uyumadığım kadar. Havadan olmalı. Arkasına, göle baktı. Buranın manzarası başka. Ne zamandan beri buradasın, Vasili?</p>

  <p>— Otuz yılı geçti. Burayı sahibi olan avcıdan neredeyse yok pahasına aldım. Anavatanını düşlemeyi, ava çıkmaktansa votka içmeyi tercih eden melankolik bir Rus'tu.</p>

  <p>— Rusya'dan neden ayrıldın?</p>

  <p>— Kızıllar iç savaşın ilk yılında annemle babamın köyüne geldi. Köylülerden biri yaralı bir çar subayını tedavi etmiş, Kızıllar bütün köyü yaktılar. Erkeklerden çoğunu kiliseye doldurup ateşe verdiler. Çığlıklarını hâlâ hatırlarım. Yakalayabildikleri kadınları, çocukları kamplara gönderdiler.</p>

  <p>— Sen nasıl kurtuldun?</p>

  <p>— Bazılarımız –peşimizde Kızıllar– kaçtık; kışın ortasında, korkunç koşullarda Finlandiya sınırına varmayı başardık. Birkaçımız oradan bir Finlandiya gemisine binerek Boston'a ulaşmayı becerdi. Bir daha Rusya'ya dönemeyeceğimize göre, yeni bir ülkeye gidip yeni bir hayata başlamak yapılacak en akıllı iş olarak göründü.</p>

  <p>— Annen ile babana ne oldu?</p>

  <p>— Kaçtılar; ama onları bir daha görmedim. Çok uzun zaman önceydi.</p>

  <p>— Bütün bunlar seni etkilemiştir.</p>

  <p>Yaşlı adamın yüzünü kısa süren bir acının gölgesi kapladı, "Hayat bu, çocuk. Hayat sana hiçbir şeye güvenmemeyi öğretiyor. Şimdi yıkan, giyin ve aşağıya gel. Kahvaltı hazır. Eğer bütün gününü Aleksey'le geçireceksen, her bir damla güce ihtiyacın olacak demektir."</p>

  <p><br /></p>

  <p>Anna aşağıya indiğinde, Slanski masanın başına oturmuş, kahve içiyordu. Üzerinde askeri bir gocuk, ayağında kaba görünümlü çizmeler vardı, yanında, yerde küçük bir sırt çantası duruyordu. Anna iskemleye otururken konuşmadan kızı inceledi.</p>

  <p>Anna şöminenin üzerindeki fotoğrafa yeniden baktı. Yanlarında üç küçük çocuk olan bir çift. Sarışın ve güzel bir kızla, biri esmer, biri açık renk saçlı iki oğlan. Oğlanlardan birinin Slanski'ye benzediğini düşündü, başını çevirdiğinde Slanski'nin onu izlemekte olduğunu gördü.</p>

  <p>Vasili önüne yumurta, peynir ve mısır ekmeği koyup, "Ye, küçüğüm," dedi.</p>

  <p>İhtiyar, kızın fincanına çay doldurup odadan çıkınca, Anna Slanski'ye baktı, "Bana bugün ne yapacağımızı anlatsan?"</p>

  <p>— Başlangiç için seni fazla yormayacak şeyler, sadece bir şekle girmen için bazı hareketler. Gülümsedi. Hoş, şeklinde fazla bir değişiklik de gerekmez ya.</p>

  <p>— Bu bir övgü mü?</p>

  <p>— Hayır, sadece bir izlenim. Ama gerçekten de gücünü arttırmamız gerekecek. New York'ta iki ay geçirmiş herkes gücünü kaybeder. Eğitim sadece bir önlem. Tallin'den Moskova'ya yol, bin kilometre kadar, yani oldukça kısa, bu yolu da kısalığı için seçtik. Ama bazı şeyler kötü gider de kendi başının çaresine bakmak zorunda kalırsan, hiç olmazsa hazırlıklı ve güçlü olman gerekir.</p>

  <p>— Başımın çaresine bakabilirim.</p>

  <p>Slanski yine gülümsedi, "Bırak da bunu kendi gözlerimle göreyim. Önce ormanda hafif bir yürüyüş yapacağız. Başlangıç için on mil. Popov bir iki gün içinde geldiğinde, asıl eğitim başlayacak. Emin ol, o zaman çok daha güç olacak." Ayağa kalktı, "Bir şey daha."</p>

  <p>Bakışlarını kaldırdığında, Slanski'nin mavi gözlerini gördü, bir an göğsünde değişik bir titreşim duydu.</p>

  <p>— Ne?</p>

  <p>— Massey'nin açıklayacağı bir şey; ama bazı şeyleri şimdiden bilmende yarar var. Rusya'ya inmeden önce sana bir hap vereceğiz. Siyanür. İnsanı anında öldürür. Yakalanmak üzere olduğunda, kaçış yolu kalmadığını gördüğünde kullanacağın bir hap. Umalım da hiç gerekmesin.</p>

  <p>Anna tereddüt etti, "Beni korkutmaya çalışmıyorsun ya?"</p>

  <p>— Hayır, ama burada yaptıklarımızın bir oyun olmadığını anlamanı istiyorum. Bir de hâlâ fikrini değiştirmen için zaman olduğunu.</p>

  <p>— Bunun bir oyun olmadığının farkındayım. Kararımı değiştirmeyi de düşünmüyorum.</p>

  <p><br /></p>

  <p>Massey'nin satın aldığı içi kürk kaplı çizmeleri, yünlü pantolonu, kalın kazağı giydi, üzerine de cilalı denizci ceketini geçirdi. Ormanın içine doğru yürümeye başladıklarında, hava hâlâ karanlıktı. Kar dinmişti, yarım mil kadar sonra bir açıklığa vardılar, Anna uzak ufukta güneşin ilk ışıklarını gördü, göğün portakal rengine ve kızıla boyanmasını seyretti.</p>

  <p>Slanski'nin ağaçlar arasında nasıl ilerlediği dikkatini çekti. Sanki ormanın her karışıyla tanışıyormuş gibiydi, bunun imkânsız olduğunu bilse de her dalı, her kökü tanıdığını düşündü. Açıklıkta durup, bir çam kümesinin ardında görünen yamaçları gösterdi.</p>

  <p>— Dağdaki platoyu gördün mü? Oraya Kingdom Platosu denir. İşte oraya gideceğiz. Gidiş dönüş on mil. Becerebilecek misin?</p>

  <p>Adamın yüzündeki gülümsemeden kendiyle alay ettiğini anladı, bir cevap vermeden yürümeye devam etti.</p>

  <p>İlk iki milden sonra yorgunluktan yığılacak haldeydi. Yükselen toprak bacaklarını zorluyordu; ama Slanski, sanki yamacı çıkmak onu etkilemiyormuş, dümdüz ovada yürüyormuş gibi ilerliyordu. Bir iki kez dönüp Anna'nın onu izleyip izlemediğine baktı, beşinci milin sonunda, tepeye vardığında, çok uzaklaşmıştı.</p>

  <p>Anna ormandan çıkıp platonun kenarına vardığında bitkindi, düzenli nefes almakta zorlanıyordu. Artık güneş yükselmiş, ayakları altındaki ormanla gölün nefes kesici görüntüsünü gözlerinin önüne sermişti. Uzakta, zirveleri karla kaplı dağların arasında çok büyük bir yarık vardı. Kayalıklar sabah güneşinin altında maviye kesmiş gibi duruyordu.</p>

  <p>Slanski platonun kenarındaki kayaların üzerine oturmuş, sigarasını tüttürüyordu. Kızı gördüğünde gülümsedi, "Seni tekrar gördüğüme sevindim."</p>

  <p>— Bana bir sigara ver, dedi Anna nefes nefese.</p>

  <p>Kıza bir sigara uzatıp yaktı.</p>

  <p>Anna nefesi düzeldiğinde, "İnanılmaz bir manzara," dedi.</p>

  <p>— Gördüklerin Apalaş Dağları. Bin mil boyunca uzanırlar.</p>

  <p>Anna manzaraya baktı, sonra dönüp, "Sana bir soru sorabilir miyim, Slanski?" dedi.</p>

  <p>— Ne soracaksın?</p>

  <p>— Bu operasyona katılmamı istemedin, değil mi? Hâlâ da istemiyorsun.</p>

  <p>Slanski sırıttı, "Bunu da nereden çıkardın?"</p>

  <p>— Kulübede söylediklerinden. Kaldı ki işini yalnız başına gören birine benziyorsun. Bana kendinden söz etsene.</p>

  <p>— Neden?</p>

  <p>— Hayat öykünden söz etmiyorum. Sadece seni daha iyi tanımam için gerekli olanları anlat. Karı koca olduğumuzu iddia edeceğiz, bu da gerektiğinde aynı yatakta yatmayı bile içerir. Aynı yatağı paylaşacağım adam hakkında daha fazla şey bilmek istiyorum.</p>

  <p>— Massey sana ne anlattı?</p>

  <p>— Hemen hemen hiç. Hiç evlendin mi?</p>

  <p>— Bir iki kere aklımdan geçmedi değil. Ama hangi akıllı kadın gelip burada yaşamayı kabul eder?</p>

  <p>Anna gülümsedi, "Bilmem ki. Burası o kadar güzel ki."</p>

  <p>— Bir ziyaretçi için, evet. Buradaki kızların hepsi bir an önce kaçıp kapağı New York'a atmaktan başka bir şey düşünmüyor. Burada artık sadece gecelerini ev yapımı zehir içerek sarhoş geçiren ormancılar kaldı. Pek benim tiplerim değil.</p>

  <p>— Daha önce tanışıp da gerçekten hoşlandığın bir kadın olmadı mı?</p>

  <p>— Bazen; ama hiçbiri yoldan çıkmama değecek gibilerinden değildi.</p>

  <p>— Evdeki o fotoğraf. Bana ondan söz etsene.</p>

  <p>Slanski ayağa kalktığında yüzünde büyük bir acı vardı, sanki konuşmayı kısa kesmek ister gibiydi.</p>

  <p>— Hani derler ya, çok uzun zaman önceydi. Anlatılacak bir şey değil. Dönsek iyi olur.</p>

  <p>— Bana hâlâ şu Popov'dan bahsetmedin. Kimdir?</p>

  <p>Gözlerini Anna'ya çevirdi, "Dimitri Popov silah ve kendi kendini savunma uzmanı. İş yumruğa, hançere ya da tabancaya kalırsa, ondan daha iyisinin bulunmayacağını sanıyorum."</p>

  <p>— Rus mu?</p>

  <p>— Hayır, Ukraynalı. Bunun anlamı, Ruslardan nefret ettiği. Savaş sırasında bir Ukrayna SS birliğine katılıp Ruslara karşı çarpıştı, sonra da göçmenlere katıldı. Aslında boktan biridir; ama yaptığı işte ağırlığınca altın eder. Massey'ninkiler de onu bunun için kullanır. Tamam, artık dönelim. Yani, bütün gün burada oturup manzaraya bakmak istemiyorsan, tabii.</p>

  <p>Anna yüzünde gergin bir ifadeyle Slanski'ye baktı, "Senden hoşlanmak zorunda değilim, Slanski, senin de benden hoşlanman gerekmiyor. Ama eğer karın olacaksam, benim kurallarım geçerli. Benim yanımdayken, daha terbiyeli olacaksın. Bana karına, hiç olmazsa bir insana davranacağın gibi davranacaksın. Yoksa bu çok mu güç olur?"</p>

  <p>Slanski'nin gözleri bir an parıldadı, sonra sigarasını fırlatıp duyduklarını önemsemiyormuş gibi, "Eğer koşullardan memnun değilsen," dedi, "Rol yapmak zorunda değilsin. Artık gidelim."</p>

  <p>Anna ayağa kalkmaya davrandığında, kayanın üzerinden kaydı. Slanski kızın bileğine yapıştı, çektiği sırada göz göze geldiler.</p>

  <p>Mavi gözler kıza baktı, birden, ortada hiçbir neden yokken eğildi, Anna'yı öptü, dudakları kızın ağzını örttü. Anna birkaç saniye boyunca neler olduğunu anlayamadı, sonra Slanski'yi itip uzaklaştırdı.</p>

  <p>— Sakın!..</p>

  <p>Slanski gülümsedi, "Sen söyledin ya. Sana karımmışsın gibi davranmalıyım. İstediğin bu değil miydi?"</p>

  <p>Adamın onu kızdırmaya çalıştığını fark etti, öfkeyle, "Bir şeyi anlamanı istiyorum," dedi, "Görev sırasında, durumu kurtarmamız için yatmamız gerekse de, bir daha bana dokunmanı istemiyorum, anlaşıldı mı?"</p>

  <p>Kahkahayla güldü, "Anna Horev, eğer yaptığımın itici olduğunu düşünüyorsan, Tanrı seni tutsak olmaktan korusun."</p>

  <p>Sonra döndü, ardına bakmadan yamaçtan inmeye koyuldu.</p>

  <p><br /></p>

  <p><b>Helsinki,</b><br />
  <b>8 Şubat</b></p>

  <p>Havadan bakıldığında, Finlandiya'nın güneydoğu kıyısı beyaz ve yeşil parçalardan oluşmuş, donmuş bir bulmacayı andırır; sanki dev bir çekiç karayı ezmiş, denizi de milyonlarca parçacığa ayırıp dondurmuş gibi.</p>

  <p>Soğuk kış Baltık Denizi'ni dondurduğunda, adalar ve buz kaynaşır. O kış da durum fazla değişik değildi. Batıda, tarihleri boyunca istilacıların –Ruslar, İsveçliler ve Almanlar– gelip gitmelerine tanıklık etmiş Hango ve Turku gibi liman kentleri vardır. Finlandiya tüm tarihi boyunca Baltık komşularının akınlarına göğüs germek zorunda kalmıştır. Doğuda Helsinki, güneyde, dar Finlandiya Körfezi'nin donmuş sularının seksen kilometre ötesinde de, Rus ordusunca işgal edilmiş Baltık devletleri vardır.</p>

  <p>Massey Paris'ten sabah kalkan uçakla Helsinki'ye indiğinde öğlen olmuştu, Gelen Yolcu Salonu'nda Janne Saarinen'le buluştu. Saarinen'in küçük gri Volvosuyla batıya doğru ilerlerken, Finlandiyalı, Massey'ye baktı.</p>

  <p>— Telefonun gelinceye kadar, gizli uçuşlardan sonra tatile çıktığımı sanıyordum. Bu sefer kimi götüreceğiz, Jake? Münih'ten alıp attığım o iki SS pezevengi gibiler değildir, umarım.</p>

  <p>— Bu sefer değil, Janne.</p>

  <p>Saarinen gülümsedi, "Küçük armağanları için Tanrı'ya şükürler olsun. Bu kez kaç yolcum olacak?"</p>

  <p>— İki. Bir erkek ile bir kadın.</p>

  <p>— Nedir bu, Jake? Özel bir şey mi? Sizinkiler genellikle kışın buradan adam almaz. Hava çok kötü.</p>

  <p>— İkimizin arasında kalsın, Janne; ama bu kayıtlara geçmeyecek bir atlayış olacak. Gayretinin karşılığını alacaksın, bunu söylemek bile gereksiz.</p>

  <p>Saarinen sırıttı. Kayıtlara geçmeyecek bir atlayış, uçuşun gayriresmi, çok gizli ve çok tehlikeli olduğu anlamına gelirdi.</p>

  <p>— Burnuma tehlike kokusu geliyor. Şu aralarda tam da böyle bir şeye ihtiyacım var. Daha fazla anlatma. Parayı işten sonra konuşuruz.</p>

  <p>Yollar buzlanmıştı; ama küçük Volvo zincirlerle donatılmıştı, yirmi dakika kadar sonra küçük balıkçı köyüne vardılar. Köy donmuş bir limanın çevresine serpiştirilmiş bir avuç parlak boyalı ahşap evden oluşuyordu.</p>

  <p>Köyün bir ucunda küçük bir lokanta vardı, Saarinen binanın önünde durup Massey'ye döndü, "Burası uygun. Bir kuzenime ait. Arka tarafta, rahatsız edilmeden konuşabileceğimiz bir oda var. İçeri girip biraz ısınalım, Jake."</p>

  <p>Finlandiyalı takma bacağını arabadan çıkardı, lokantaya girdiler. İçerisi şaşırtacak ölçüde genişti, her şey çamdan yapılmıştı, salonun bir köşesinde dev gibi bir şömine, öte ucunda da kocaman bir çini soba yanıyordu, pencerelerden suları donmuş liman görünüyordu. Tezgâhın arkasında uzun boylu ve sarışın adam, pırıl pırıl bir barmen yeleği giymiş, gazete okuyordu.</p>

  <p>— İşte sana iki müşteri Niilo, dedi Saarinen Fince. Ötekiler nerede?</p>

  <p>Adam sırıtıp bomboş barı gösterdi, "Tanrı bilir, Kuzen. Herhalde kış uykusuna yattılar." Massey'ye bakıp gülümsedi, "Kışın burada yapabileceğin tek şey bu."</p>

  <p>— İngilizce konuş, arkadaşım Fince anlamıyor, dedi Saarinen. Bize hemen iki içki ver, Niilo, yoksa donup öleceğiz. Sence bir sakıncası yoksa, arkadaki odaya geçeceğiz. Bir iş konuşması yapacağız da.</p>

  <p>Barın arkasındaki adam tezgâha bir şişe votkayla iki kadeh bıraktı, Saarinen'e bir tomar anahtar uzattı.</p>

  <p>Saarinen yandaki bir odaya yönelip kapıyı açtı. İçerisi buz gibiydi. Kapıyı kapatırken sırıttı.</p>

  <p>— Niilo'nun dükkânı kışın neden açık tuttuğunu bir türlü anlayamadım. Buradakilerin çoğu evden adımlarını atmıyorlar. Anlaşılan Niilo'nun kafasında iki eksik tahta var. Yazın burada Helsinki'den gelme bebekler ayak altında sürünür; ama kışın dükkân bir morg kadar sakin.</p>

  <p>— Bence uygun.</p>

  <p>Saarinen iki kadehe de votka doldurdu, "Yine öbür tarafa geçmek işi mi?"</p>

  <p>— Bunun için geldim.</p>

  <p>— Öyleyse aklından geçenleri anlat.</p>

  <p>— Sana sözünü ettiğim o iki kişiyi, onları Tallin yakınlarında bir yerlere atmanı istiyorum.</p>

  <p>Saarinen gözlerini kaldırdı, "Neden Tallin? Orası garnizon kenti. Sovyet askeri kaynıyor."</p>

  <p>— Oraya atlamalarının iki nedeni var, diye açıkladı Massey. Birincisi Finlandiya Körfezi üzerinden Estonya oldukça kısa bir yol, Ruslar da özellikle kışın oraya birilerini atmamızdan kuşkulanmaz. İkincisi, orada adamlarımı karşılayacak bir Estonya direniş grubu olacak.</p>

  <p>— Anlıyorum. Nereye gidecekler?</p>

  <p>— Özür dilerim, Janne. Bunu sana söyleyemem.</p>

  <p>— Bence sakıncası yok. Sen tehlikelerin farkında olduktan sonra. Nereden havalanmayı düşünüyorsun?</p>

  <p>— Kıyıda, biraz daha ötedeki yerini düşündüm, orası Porkkula'daki üsse yakın, değil mi?</p>

  <p>— Bylandet Adası mı? Neden olmasın, zaten uçağımı kış için orada, hangarda tutuyorum, üstelik dediğin yer uygun. Porkkula'daki Sovyet üssünü de kafana takma.</p>

  <p>Helsinki'nin elli kilometre ötesindeki Porkkula Yarımadası, ufak bir Sovyet birliğiyle Sovyet donanmasına ev sahipliği ediyordu. Böylesi bir istila, Finlandiyalılar için ulusal hakaret gibiydi. Ne var ki Finlandiya savaş sırasında Almanya'nın safında yer almış, savaşın sonrasında da, Helsinki Rusya'ya savaş tazminatını ödeyene kadar topraklarında bir Sovyet üssü kurulmasını sineye çekmek zorunda kalmıştı.</p>

  <p>— Porkkula havadan Bylandet Adası'ndan on kilometre ötede, dedi Saarinen. Sovyet üssü şimdiye kadar bana hiç sorun çıkarmadı. Orası kesinlikle Finlandiyalılar için yasak bölge, Ruslar orasını sadece kendileri kullanıyor. Eğer Bylandet'ten kalkarsak uçuş otuz dakikadan fazla sürmez; hadi güçlü rüzgâr olduğunu düşünelim, en çok kırk dakika.</p>

  <p>— Havanın bir sorun olmayacağından emin misin?</p>

  <p>Saarinen gülümsedi, "Hava buralarda her zaman sorun olur. Ama böyle durumlarda, havanın kötü olması bizim işimize yarar. Neredeyse bütün yol boyunca bulutların içine saklanırız. Yolcuları atana kadar buluttan ayrılmayabiliriz."</p>

  <p>— Bu büyük bir risk olmaz mı?</p>

  <p>Saarinen kahkaha attı, "En son model Mig uçağı tarafından havaya uçurulmak kadar büyük bir risk değil. Leningrad'ın hemen güneyinde, Baltık Denizi'nin kıyılarında devriye gezmek için kullanılan bir filo var. O araçlar olağanüstü iyi –günümüzün en hızlı uçakları– sizinkilerden bile hızlı. Üstelik Ruslar uçaklarına radar da taktı. Eğer geçen savaşta Stalin'in elinde bunlardan olsaydı, tüm Luftwaffe'yi kendi başına yere çakardı."</p>

  <p>— Ya seni radarlarında görürlerse?</p>

  <p>— Duyduğum kadarıyla Sovyet pilotları yeni araçlara daha alışamamış, o kadar hızlı uçaklarla bulutların içine dalmaya cesaret edemezler. Gittikleri yeri görmeyi tercih ediyorlar. Eğer hava gerçekten kötüyse, yani kar falan yağarsa, subay gazinosunda kalıp sarhoş olmayı daha çok seviyorlar. Bir jet motoruna gereğinden fazla kar dolarsa, motor tıkanıyor. Pek istenecek bir durum değil yani.</p>

  <p>— Senin uçağın, böyle kötü bir havanın darbelerine dayanacak gibi mi?</p>

  <p>Saarinen sırıttı, "Benim o küçük Norsemanım bir bok fırtınasından bile tek parça halinde çıkar."</p>

  <p><br /></p>

  <p>Saarinen, Massey'yi Helsinki'deki Palace Oteli'nin önünde bıraktığında saat akşamın sekizini gösteriyordu.</p>

  <p>Finlandiyalı veda etmeden önce otelin barında son birer içki içtiler. Massey odasına çıktığında, onu bekleyen bir mesaj vardı. Paris'ten Henri Lebel aramıştı. Helsinki santralinin bağlantıyı sağlayıp cızırtılı hattan Paris'e ulaşması yirmi dakika sürdü.</p>

  <p>— Jake? Yarından sonra Helsinki'de olacağım. Ortak işimizi görüşmek için buluşabileceğimizi düşündüm de.</p>

  <p>Massey Fransız'ın Finlandiyalılardan kiraladığı özel vagonlardaki gizli bölmeleri göstermek istediğini biliyordu. Lebel daha sonra kısa bir Moskova ziyaretine gidecekti.</p>

  <p>— Ya istediğim öteki bilgi?</p>

  <p>— O konuda uğraşıyorum; ama kolay olmadı, mon ami. Doğru avuca yeterli miktarı bırakmak meselesi, yani. Ama kısa zamanda istediğini elde edebileceğimi sanıyorum.</p>

  <p>— Çok iyi, Henri. Buraya varınca beni ara.</p>

  <p>Massey telefonu kapatıp limana bakan pencereye yürüdü. Eğer Lebel istediği bilgiyi getirirse, Branigan'ın uyarısına rağmen ne yapacağını biliyordu.</p>

  <p>Kışın ay ışığıyla aydınlanmış karanlığı altında Baltık Denizi, gözün alabildiğince uzanan bir buz çölünü andırıyordu. Pencerenin yanında durup dışarıdaki manzaraya bakarken, Anna Horev'i düşünmeden edemedi. İki hafta kadar sonra, yanında Slanski'yle birlikte hayatının en büyük riskini alacak, bu donmuş körfezi aşacaktı.</p>
</body>
</html>
