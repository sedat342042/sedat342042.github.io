<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yedinci Kısım</h3>

  <p><b>Helsinki,</b><br />
  <b>26 Ekim</b></p>

  <p>O akşam iki adam Helsinki'deki büyükelçilik görevlileri ve yabancı diplomatların gözde restoranı Savoy'da bir araya geldi. Esplanadi'ye hâkim sekizinci kat restoranının masaları insanların birbirlerini duyamayacakları kadar aralıklı yerleştirilmişti.</p>

  <p>Geniş pencerelerin ötesindeki ilginç görüntü kentin şıkır şıkır ışıklarıydı; ama iki adamın konuşacağı önemli bir konu vardı, yemekleri gelip de garson uzaklaşınca manzaraya sırtlarını döndüler ve hemen konuya girdiler.</p>

  <p>Doug Canning'in Amerikan Büyükelçiliği'ndeki resmi görevi siyasal danışmanlıktı; ama aslında Canning CIA'nın üst yöneticilerinden biriydi.</p>

  <p>Canning, Anna Horev ve sınırdaki olay hakkındaki ilk raporunu büyükelçiye sunmuş, daha sonra kadının sorgulanması için daha uzman birinden yararlanılması gerektiğine karar verilmiş ve CIA'nın Münih'te yerleşik Sovyet Operasyonları Bölümü'nün başı ve uzmanı Jake Massey aynı gece uçağa bindirilerek Helsinki'ye getirtilmişti. Massey değerlendirmesini yaptıktan sonra telefonu çalmış, konuyu görüşmek üzere Canning'le akşam yemeğinde buluşması önerilmişti.</p>

  <p>Seyrelmeye yüz tutmuş sarı saçlarıyla Daug Canning, yanık tenli, yakışıklı, uzun boylu ve ince bir Texaslıydı. Geleneksel Güney çekiciliğinden yeterince yararlanmıştı, Amerikan büyükelçisi üzerinde etkili olduğu bilinirdi.</p>

  <p>Sonunda Anna Horev'in siyasal sığınma hakkına karar verecek olan da büyükelçiydi. Amerika ile Sovyetler arasındaki ilişkiler son yılların en kötü noktasındaydı, sınırı aşıp kaçmayı başaranlara yardımcı olmak yerine bir baş ağrısı olarak bakılıyordu. Massey, Anna Horev'in Amerikan Büyükelçiliği'nce ele alınmak istenmeyen bir sorun olduğunu, bu nedenle de kızcağızın dertlerinin henüz bitmediğini biliyordu.</p>

  <p>Canning bir şişe Bordeaux'nun yarın sıra her ikisi için restoranın özel yemeği vorschmack ısmarlamıştı, bir yudum içip şarabı tattıktan sonra gülümsedi.</p>

  <p>— Raporundan kızın oldukça güç anlar geçirdiği anlaşılıyor. Yine de sana ileride yararlanabileceğimiz herhangi bir şey anlattı mı, Jake?</p>

  <p>Massey tabağındakilere dokunmamıştı bile, hayır anlamında başını salladı.</p>

  <p>— Bize söyleyebileceği fazla bir şey yok. Kızıl Ordu'dan ayrılalı sekiz yıl olmuş. Bu nedenle vereceği herhangi bir bilgi çoktan eskimiştir.</p>

  <p>Canning, Helsinki'nin uzaktan görünen görkemli Dom Katedraline baktı, sonra yeniden Massey'ye döndü, "Yani işimize yaramayacak, öyle mi?"</p>

  <p>Massey can alıcı sorunun bu olduğunu biliyordu, yine de dürüst cevap verdi, "Öyle. Ama göz önünde tutulması gereken başka şeyler var, Doug."</p>

  <p>— Ne gibi?</p>

  <p>— Kızın geçirdikleri gibi. Son altı ay boyunca darbe üzerine darbe yemiş.</p>

  <p>— Sana doğruyu söylediğime inanıyor musun?</p>

  <p>— Evet, sanıyorum. Anlattıklarının gerçek olduğunu sanıyorum. Her ne kadar bize haberalma konusunda yardımcı olamasa da, insani açıdan haklı olduğunu sanıyorum. Massey raporunda Finlandiyalı Karşı Casusluk yetkililerinin Anna Horev'le altı yedi kez hikâyesini gözden geçirdiklerini, kızın her seferinde de aynı hikâyeyi anlattığını belirtmişti.</p>

  <p>Canning tereddüt etti, sonra ağzını peçetesine silerek Massey'ye doğru eğildi, "Jake, seninle açık konuşacağım. Yasal alanda büyük kıyametler kopuyor. Anlaşılan Moskova'nın kıçına eşek arısı kaçmış. Onun iade edilmesini bir prensip meselesi olarak görüyorlar. Onun adi bir suçlu olduğunu. Zaten gergin olan iki ülke arasındaki ilişkileri daha da tozmamak için onu sınıra getirip iade etmemiz gerektiğini söylüyorlar." Gülümsedi, "Şimdi, sen de, ben de bunun palavra olduğunu biliyoruz; ama laf aramızda o küçük hanıma birazcık bile yardım etmemizi kesinlikle istemiyorlar."</p>

  <p>— Ya Finlandiyalılar?</p>

  <p>— Bizden hemen karar bekliyorlar. Ama eğer biz kıza sığınma hakkı tanımazsak, onların da tanımayacağından emin olabilirsin. Görebildiğim kadarıyla Rus büyükelçisi elinde kalın bir sopa, kıçlarından ayrılmıyor.</p>

  <p>Massey on üç yıl önce Ruslara karşı vahşi ve küçültücü bir savaş veren Finlandiyalıların komşularına karşı çok dikkatli hareket ettiklerini. Rusları öfkelendirmek istemedikleri bir ayı olarak gördüklerini biliyordu. Yine de Finlandiya ara sıra Rusları üzmekten hoşlanırdı. Anna Horev'i Ratakatu Caddesi'ndeki özel hapishanede. Finlandiya Karşı Casusluk Örgütü'nün merkezinde tutmaktansa genç kadının özel bir hastaneye nakledilmesine izin vermişler, Amerikalılar karar verene dek de ona geçici sığınma hakkı tanımışlardı.</p>

  <p>Massey şarap kadehini kaldırdı, kadehin üzerinden Canning'e baktı, "Ruslar onu ceza kampına koymalarına neden olan suçları belirtti mi?"</p>

  <p>— Hayır, belirtmediler. Ama sen de bilirsin, bunu genellikle yapmazlar.</p>

  <p>— Öyleyse, ne olacak? Tahminin ne?</p>

  <p>Canning’in yüzü endişeliydi, "Bunun açacağı diplomatik sorunlara ihtiyacımız yok. Jake. Benim tahminim, büyükelçi onu gerisin geriye gönderecek. Bilmen gereken bir şey daha var. Helsinki'nin Ruslarla yaptığı bir anlaşmaya göre. Ruslar ciddi suçlardan mahkûm olup sınırı geçenlerle görüşme hakkına sahip. Sovyet Büyükelçiliği bu hakkı kullanmak istediğini belirtti bile. Bunu yaparak hem durumlarını kurtarıyorlar hem de büyükelçilik seviyesinde baskıya başlamadan önce kaçaklara af vaat ederek geri dönmelerini sağlamaya çalışıyorlar. Şu anda bu işle ilgili olarak Helsinki'ye gelen üst düzey bir yetkili var. Moskova'dan geldi, Romulka diye biri."</p>

  <p>— KGB mi?</p>

  <p>Canning sırıttı, "İstediğin bahse girerim."</p>

  <p>— Lanet olsun, kız zaten cehennemi dünyada yaşamış. Şimdi bütün bunlara dayanmasını bekleyemeyiz.</p>

  <p>— Belki haklısın; ama yasa böyle diyor, Jake. Bilirsin, elimde olsa sınırın öte tarafından gelip gerçek bir siyasal sığınmacı olduğunu gösteren herkese yardım ederdim. Ne var ki haklı ya da haksız, cinayet işlemiş. Bu da ona sığınma hakkı vermemizi çok güçleştiriyor. Massey, bardağını öfkeyle masaya bıraktı. Geri gönderilenlere ne yaptıklarını biliyorsun.</p>

  <p>Bir sorudan çok, açıklamaydı, Canning yine de cevap verdi.</p>

  <p>— Tabii. Hapishane bahçesinde, cellâtla birlikte yürütüyorlar, iki dost gibi. Sonra sakince, hiçbir şey olmamışçasına, ensene bir tane yerleştiriyor. Bu en kısa yol. Daha korkunç yöntemleri de olduğunu duydum. En son duyduğuma göre bir KGB görevlisinin burasına gelmiş, BATI'ya kaçmaya karar vermiş; ama Çek sınırında yakalanmış. Beria'nın emriyle zavallıyı yanan bir fırına atmışlar.</p>

  <p>— Doug, eğer kızı geri gönderirsek, büyükelçi onun ölüm fermanını imzalamış olur. O Tanrı'nın cezası tetiği kendi çekse daha iyi.</p>

  <p>Canning, Massey'nin cevabındaki tutkuyu duydu, kaşlarını kaldırdı, "Dur bir dakika, kıza karşı güçlü bir kişisel ilgi duyar gibisin, Jake."</p>

  <p>— Cehennemi yaşadı. Yardımımızı hak etti. Eğer onu geri gönderirsek, Rusların yaptıklarını onaylamış oluruz. Onlara devam edin, şunu iyi bir cezalandırın demiş oluruz. Yaptıklarınızda hiçbir yanlış yok. Çoğu suçsuz, milyonlarca insanı katletmek ya da hapse atmakta haklısınız. Massey hayır anlamında başını kararlılıkla salladı. Ben böyle bir şeyi kabullenmekte zorlanıyorum.</p>

  <p>Canning tereddüt etti, "Jake, bütün bu kahrolası hikâyede sana anlatmadığım; ama bütün dengeleri bozabileceği için öğrenmeni istediğim bir şey daha var. Kadın Finlandiyalıların sorgusu sırasında hikâyesini değiştirmemiş de olsa, onu sorgulayan ve SUPO subayları içinde en deneyimli olanlarından biri raporunda kıza inanmadığını belirtmiş."</p>

  <p>— Neden?</p>

  <p>— Kadının söylediği yerde bir kamp olduğu doğru, Finlandiyalı oraya gayet iyi biliyor. Ruslar bölgeye el koymadan Karelya'nın bir parçasıyken oralarda yaşarmış. Subay, bir kadının bu havada yürüyerek kamptan sınıra ulaşmasının imkânsız olduğunu söylüyor. Bize anlattığı hikâyenin mantıklı yanları yok değil; ama aştığını söylediği arazi çok engebeli, üstelik beş saatte aşmış olması da imkânsızmış. KGB'nin kadını sınıra yakın bir yere bıraktığını düşünüyor. Bu tarafa gelmesi için, kafasındaki niyet her neyse, onu gerçekleştirmek üzere bu tarafa geçmesi için bırakıldığını sanıyor.</p>

  <p>— Başka ne diyor?</p>

  <p>— Bütün her şeyin baştan sona kadar Moskova senaryosu olduğunu. Aslında elimizde kamp ya da nöbetçisini gerçekten öldürdüğüne dair tek bir kanıt yok. Kolunda bir numara olsa da, kamp konusu bizi yanıltmak için uydurulmuş bir hikâye olabilir. Belki de sınır muhafızı ölmemiştir. Belki de kızın tabancası kurusıkı doldurulmuştu ya da nöbetçinin harcanabileceğini düşündüler. Üstelik olduğunu iddia ettiği kişi olup olmadığını bile bilmiyoruz. Belki de bir kamptaydı, belki de hikâyenin büyük bölümü doğru; ama yine de onlara bir nedenden ötürü yardım ediyordur, rolünü oynayıp gerçekten başarılı olarak onların işine yaramaya çalışıyordur.</p>

  <p>— Buna inanamıyorum.</p>

  <p>— Moskova'nın bizi kandırmaya çalışıyor olması mümkün, Jake. Daha önce de yaptılar. Kız için ne düşünürlerse düşünsünler, onu bu geri isteme hikâyesi belki de bizim daha kolay kanmamız için yapılan bir oyundur.</p>

  <p>— Buna da inanamıyorum.</p>

  <p>— Canning omuzlarını silkti, ağzını peçetesine sildi. Peki, tamam. Sen ne öneriyorsun?</p>

  <p>— Kesin kararını vermeden önce büyükelçiyle görüşmemi sağla. O Romulka denen herifin kızla konuşmasını mümkün olduğu kadar geciktir. Kızla yeniden görüşmek istiyorum.</p>

  <p>Yeni bir sorgulama değil, sadece dostça bir sohbet.</p>

  <p>Canning garsondan hesabı isteyerek toplantının sona erdiğini belli etti, sonra Massey'ye döndü.</p>

  <p>— Onunla yeniden konuşmak için özel bir nedenin var mı?</p>

  <p>— Bütün bu geçirdiklerinden sonra, konuşacak birine ihtiyacı olduğunu düşünüyorum.</p>

  <p><br /></p>

  <p>Özel hastane Helsinki'nin dışında bir yerdeydi.</p>

  <p>Bir tepenin üzerinde, birkaç dönüm araziyi çevreleyen taş duvarların ortasında, eski ve büyük bir bina. Gümüş renkli yapraklarıyla küçük bir kayın korusu, çevresine tahta bankların dizildiği buz tutmuş ufak bir gölü bile vardı.</p>

  <p>Anna Horev'e üçüncü katta özel bir oda verilmişti. Odadan bakılınca kent ve Helsinki kıyılarıyla adalarının parlak renkli ahşap evleri görülüyordu. Odanın kapısının önünde gece gündüz nöbet tutan bir görevli vardı, o da konuşmaktan pek hoşlanmayan sessiz ve dikkatli adamlardan biriydi.</p>

  <p>Odanın bir köşesinde bir masa, masanın üzerinde de kış çiçekleriyle dolu mavi bir vazo vardı, pencerenin yanındaki rafta da bir radyo bulunuyordu. Daha ilk gün plastik düğmeyi çevirerek kısa dalga istasyonları arasında dolaşmış, daha önce sadece adlarını duyduğu Londra, Viyana, Roma, Kahire gibi kentlerden gelen konuşmaları, müzikleri ve sesleri dinlemişti.</p>

  <p>O öğleden sonra hemşirelerden biri yıkanmasına yardımcı olmuş, pansumanını yaptıktan sonra yeni elbiseler getirmişti. Koltuğunun altındaki yara sadece can sıkıcı bir engeldi, daha sonra hastane bahçesinde kısa bir yürüyüş bile yapmıştı. Massey'nin talimatına uyarak öteki hastalarla konuşmaktan kaçınsa da, duvarların ötesindeki dünyayı tanımak, özgürlüğün tadına bakmak istiyordu. Ne var ki istediği gerçekleşmeyecekti, bu nedenle küçük zaferlerle yetinmek, müzik dinleyip İngilizce gazete okumakla tatmin olmak zorundaydı.</p>

  <p>İlk gece doktor gelip onu muayene etmişti.</p>

  <p>Gençti, otuzlarının ortasında; iyi bir dinleyicinin mavi gözlerine sahipti. Yumuşak bir Rusça konuştu, psikiyatr olduğunu anlattı. Kıza geçmişi hakkında sorular sordu, o da Massey'ye söylediklerini yineledi. Doktor özellikle kampta karşılaştığı davranışla ilgileniyor gibiydi; ama İvan ve Saşa hakkında soru sormaya başladığında genç kız içine kapandı.</p>

  <p>Ertesi gün radyoyu açtığında çalan yumuşak klasik müziği tanıdı: Dvorak. Bu İvan'ın sevdiği müzikti, birden İvan'ı ve Saşa'yı düşünmeye başladı, korkunç ve kara bir dalganın altında kaldı, kendini son derece yalnız hissetti.</p>

  <p>Odasındaki pencerenin yanında durup üzüntülerinden kurtulmaya çalışırken, hastanenin dış kapısından giren genç bir çift gördü.</p>

  <p>Ziyaret saatiydi, çiftin arasında küçük bir kız vardı. Kız iki ya da üç yaşında olmalıydı, mavi paltonun üzerine kırmızı bir eşarp sarmıştı. Yün takkesi kaşlarına kadar indirilmişti küçücük elleri parmaksız eldivenlere sokulmuştu.</p>

  <p>Uzunca bir süre çocuğun yüzüne baktı, daha sonra adam eğilip kızı kucağına aldı, hep birlikte hastaneye girip gözden kayboldular.</p>

  <p>Pencereden ayrılıp radyoyu kapattı, yatağa uzanıp gözlerini yumdu. Hıçkırıkları göz pınarları kuruyuncaya kadar vücudunu sarstı.</p>

  <p>Er ya da geç, diye düşündü, bitecekti.</p>

  <p>Hayatının sonuna kadar yas tutamazdı.</p>

  <p><br /></p>

  <p>Üçüncü sabah Massey ziyaretine geldi, özel konular görüşebilmek için göl kıyısında yürümeyi önerdi.</p>

  <p>Çok önceki fırtınalardan biri bir ağacı kökünden sökmüş, yere yıkmıştı. Ağacın çürüyen kökleri yosun tutmuştu. Massey tahta banklardan birine, kızın yanına oturdu, bir sigara yaktı.</p>

  <p>Anna, "Ben de bir sigara içebilir miyim?" dedi.</p>

  <p>— Sigara içtiğinizi bilmiyordum.</p>

  <p>— İçmiyorum. Savaştan beri içmiyorum. Ama şimdi canım bir sigara çekti.</p>

  <p>Massey sigarasını yakarken kızın yüzündeki gerginliği gördü, yine de kızdaki değişikliğe şaşmaktan kendini alamadı. Yeni elbiseler vermişlerdi, siyah dar kayak pantolonunun içine sıkıştırdığı kalın yünden lacivert bir kazak. Hemşirelerden biri ona bir numara büyük gelen bir palto vermişti, paltonun içinde savunmasız görünüyordu; ama güzelliği gözden kaçırılacak gibi değildi.</p>

  <p>Massey'nin tanıdığı bütün Rus kadınlarından farklıydı. Kızıllar kenti aldıktan sonra Berlin'e ulaşan ilk Amerikalılardan biriydi, Rus kadın askerleri ilk kez orada gördü. Aralarında güzel denebilecek tek bir kadın bile yoktu. Çoğu günde iki kere tıraş oldukları izlenimi veren kaba ve kaslı köylü kadınlarıydı. Sonra Almanlar dört yıl boyunca onun da tepesinden bomba yağdırsalar, kendisinin de böyle görüneceğini düşündü.</p>

  <p>— Size burada iyi davranıyorlar mı, Anna?</p>

  <p>— Çok iyi, teşekkür ederim.</p>

  <p>— İhtiyacınız olan bir şey var mı? Gazete? Elbise?</p>

  <p>— Hayır, her şeyim var.</p>

  <p>Massey göle bakıp sakin bir sesle konuştu, "Doktor Harlan'la konuştum. Bilmeniz gereken bir şey olduğunu düşünüyor, Anna. Bütün yaşadıklarınızı, çektiklerinizi unutmanız kolay olmayacak. Acılarınızı unutabilmeniz için zamana ihtiyacınız olacağını düşünüyor." Kızın yüzüne baktı, "Yani bütün bunların anlamı, ne olursa olsun, kocanızı ve kızınızı unutmak zorunda olduğunuz. Size yapılan bütün kötülükleri arkanızda bırakın. Bunu söylemesi kolay, biliyorum; yapmanın son derece güç olduğunu da biliyorum."</p>

  <p>Konuşmadan Massey'ye baktı, sonra, "Saşa ve İvan'ı unutabileceğimi hiç sanmıyorum," dedi, "Ötekileri, belki. Ama İvan ve Saşa'yı, asla."</p>

  <p>Massey yüzüne baktı. Göz pınarlarında yaş olduğunu sandı. Kız duygularını gizlemeye çabalıyordu, sonra dudağını ısırıp uzağa baktı. Konuşurken Massey'ye dönmedi.</p>

  <p>— Size bir şey sorabilir miyim, Massey?</p>

  <p>— Tabii.</p>

  <p>— Rusçayı nerede öğrendiniz?</p>

  <p>Sorunun acıyı hafifletmek için sorulduğunu biliyordu, kıza bakıp gülümsedi.</p>

  <p>— Annem ve babam St. Petersburg'dan geldi.</p>

  <p>— İyi ama, Massey, Rus adı değil ki.</p>

  <p>— Polonyalı adı. Aslında Masensky. Babamın ailesi Varşova'dan gelme; annem gerçek bir Rus.</p>

  <p>— Ama Ruslardan nefret ediyorsunuz?</p>

  <p>— Bunu da nereden çıkardınız?</p>

  <p>— İlk gün, beni görmek için hastaneye geldiğinizde. Bana bakışınızdan. Gözlerinizde güvensizlik, hatta iğrenme vardı.</p>

  <p>Massey hayır anlamında başını salladı, "Bu doğru değil, Anna. Tam tersine. Rusların çoğu iyi ve cömert. Benim nefret ettiğim komünizm. İnsanda soylu ve iyi olan ne varsa, öldürüyor. Sakın yanlış düşünmeyin, Anna, Kremlin'dekilerin ilgilendikleri tek şey, güç. Nazilerin aynadaki görüntüsüne bakıyorsunuz sanki. Tek fark, gamalı haçın yerine bayrakta orak, çekiç ve kızıl bir yıldız bulunması." Durakladı, "Anna, size söylemek istediğim bir şey var. Büyükelçiliğinizden biri sizinle konuşmak istiyor."</p>

  <p>Genç kız Massey'ye baktığında gözlerindeki korku apaçıktı, "Ne konuda konuşmak?"</p>

  <p>Canning'den duyduklarını aktardı, "Sadece bir formalite; ama yapılması şart. Buna dayanabilecek misiniz?"</p>

  <p>Tereddüt etti, "Eğer dayanmam gerekiyorsa. Ne zaman?"</p>

  <p>— Bugün, öğleden sonra. Daha sonra Amerikan büyükelçisi hakkınızdaki kararını verecek. Rus görevlinin adı Romulka. Korkmayın, ben hep yanınızda olacağım. Romulka'nın işlediğiniz iddia edilen suçlar konusunda soru sormaya hakkı yok. Sadece sizden geri dönüp mahkemeye çıkmanızı isteyecek, size karşı anlayışlı davranılacağını söyleyecektir. Bunun ne anlama geldiğini benden iyi biliyorsunuz.</p>

  <p>— Doktor bu sabah bana bir şey sordu. O adamları öldürdüğüme pişman olup olmadığımı sordu. Kamp yetkilisiyle sınırdaki nöbetçiyi.</p>

  <p>— Siz ne cevap verdiniz?</p>

  <p>— Karıları ile çocukları varsa, onlar için üzüldüğümü. Ama onları öldürdüğüme pişman değilim. Kaçmak istedim. Bana yapılanlar yanlıştı. İvan'ın bir keresinde söylediklerini hatırlıyorum. Bir yerlerde okumuş. Kötülük görenler, karşılığında kötülük yapar gibi bir şey. Ben sadece bana yapılan kötülüğü iade ettim. Ya ben olacaktım ya onlar olacaktı.</p>

  <p><br /></p>

  <p>Massey ve Anna kent polis merkezinin toplantı odasında otururken, kapı açıldı, görevli polis memuru sivil giyimli iki Rus görevlisini içeri aldı.</p>

  <p>Gelenlerden yaşlı olanı kırklarının başlarında görünüyordu. Bir enerji küpü gibiydi, uzun ve yapılıydı, gelişmiş kasları elbiselerinden fırlayacağa benziyordu.</p>

  <p>Sivilce izleriyle dolu vahşi bir yüzün ortasına bir çift soğuk mavi göz kondurulmuştu, adamın sol kulağının bir parçası da eksikti. Elinde bir evrak çantası vardı, kendini kısaca Moskova'dan yüksek dereceli bir yetkili Nikita Romulka olarak tanıttı.</p>

  <p>Diğer Rus, genç bir elçilik görevlisi, Romulka'nın yanına oturdu, ona bir dosya uzattı.</p>

  <p>Romulka dosyayı açıp konuştu, "Siz Anna Horev'siniz."</p>

  <p>Konuşurken kıza bakmamıştı bile.</p>

  <p>Massey başıyla onaylayınca, Anna cevap verdi, "Evet."</p>

  <p>Adam başını kaldırıp buz gibi bakışlarını genç kadına çevirdi.</p>

  <p>— Sovyet-Fin protokolü uyarınca size Rusya'ya dönmenizi ve Sovyet toprağında işlediğiniz ciddi suçlardan yargılanmanızı önermeye geldim. Bana verilen yetkiye dayanarak size, eğer Moskova'ya dönmeyi kabul ederseniz, tüm dosyanızın yeniden ele alınacağını, tekrar mahkemeye çıkartılacağınızı ve her Sovyet vatandaşının hakkı olan en büyük anlayışı göreceğinizi belirtmek istiyorum. Beni anladınız mı?</p>

  <p>Anna tereddüt etti, cevap vermeye fırsat bulamadan Massey akıcı Rusçasıyla araya girdi, "Bütün bu resmi saçmalıkları bir kenara bırakın, Romulka. Tam olarak ne söylemek istiyorsunuz?"</p>

  <p>Soğuk bakışlar Massey'ye döndü, Romulka'nın sesi öfkeliydi, "Soruyu kadına sormuştum, size değil."</p>

  <p>— O zaman anlayabileceği bir dille tekrar sorun.</p>

  <p>Romulka gözlerini Massey'ye dikti, soğuk soğuk sırıtarak arkasına yaslandı.</p>

  <p>— Temel olarak şunu: eğer Moskova'ya dönerse, geçmişte yaptıklarından dolayı yeniden yargılanacak. Eğer mahkeme aşırı bir ceza aldığına ya da yersiz suçlandığına karar verirse, daha sonraki suçları, kamptan kaçışı ve sınır nöbetçisini öldürmesi bu açıdan incelenecek. Sizin gibi basit biri için bundan daha anlaşılır söyleyebilir miydim?</p>

  <p>Massey hakareti duymazdan geldi ve Anna'ya döndü, "Ne diyorsunuz, Anna?"</p>

  <p>— Geri dönmek istemiyorum.</p>

  <p>Romulka kararlı bir sesle konuştu, "Geri dönmenizi sağlamak için mümkün olan tüm diplomatik yollara başvurulacaktır. Ben size kendi özgür iradenizle dönme ve konunun yeniden ele alınmasını sağlama fırsatı veriyorum. Yerinizde olsaydım, bu öneriyi ciddiyetle düşünürdüm."</p>

  <p>— Size söyledim, geri dönmek istemiyorum. Hiçbir şey yapmadığım halde suçlandım, Gulag'a gitmeden önce hiç suç işlemedim. Mahkemeye çıkarılması gerekenler ben değil, beni kampa gönderenler olmalıdır.</p>

  <p>Romulka'nın yüzü birden öfkeden kasıldı, "Beni dinle, salak karı. Bütün bunların çocuğunun hayatını ne kadar güçleştireceğini bir düşün. Geri dön, mahkemeye çık, o zaman belki kızını görebilirsin. Eğer dönmezsen, kızın ömrünü o yetimhanede geçirecek, bu da gerçekten tatsız olabilir. Beni anlıyor musun?"</p>

  <p>Romulka'nın sesinde vahşi bir tını vardı. Anna çocuğundan söz edildiğini duyunca, yüzünde acılı bir ifade, kalakaldı.</p>

  <p>Massey, Rus görevliye döndü, "Acı çektirecek darbeyi vurmayı iyi biliyorsunuz, değil mi? Çocuğu bu işin içine sokmak."</p>

  <p>Romulka sırıtarak cevap verdi, "Neden çeneni kapamıyorsun. Amerikalı? Bu karının kararı, senin değil. Eğer kendi iyiliğini düşünüyorsa, benim dediğimi yapar."</p>

  <p>Massey adama bir yumruk atma isteğini frenledi, o sırada Anna'nın gözlerinin dolduğunu, bütün vücudunu yakıcı bir acının kapladığını, tüm endişesinin boşalmak üzere olduğunu gördü. Masanın üzerinden uzanarak tırnaklarını Romulka'nın yüzüne batırdı, kanattı.</p>

  <p>— Hayır! Kızıma zarar veremezsiniz, asla!</p>

  <p>Massey, Anna'yı geri çekmeye çalışırken Romulka kadının saçlarına yapıştı.</p>

  <p>— Seni orospu!</p>

  <p>Massey ve elçilik görevlisi araya girdi, o sırada kapıyı açan polis memuru zaman geçirmeden Anna'yı dışarı çıkardı.</p>

  <p>Romulka cebinden çıkardığı mendille yüzündeki kanı silerken Massey'ye baktı, "Daha son sözü söylemedim! Büyükelçiliğiniz yaptığınız hakareti duyacaktır!"</p>

  <p>Massey, Rus görevliye öfkeli öfkeli baktı, "Seni bok herif, git istediğine şikâyet et. Ama kadın kararını verdi, bizim kararımız da gecikmeyecek." Parmağını Romulka'nın göğsüne dayadı, "Şimdi suratına yumruğu patlatmadan, buradan git."</p>

  <p>Romulka bir an için tehdide aldırmayıp cevap verecek gibi göründü, sonra gözlerinde korkunç bir öfkeyle Massey'ye baktı, birden çantasını kapatarak odadan dışarı fırladı.</p>

  <p>Romulka'nın yardımcısı bir sigara yakarak Massey'ye baktı, "O kadının yaptığı hiç de akıllıca değildi, hele büyükelçiliğin onu geri getirmeyi başaracağını düşünürsek. Üstelik Romulka da yoluna çıkılmayacak kadar tehlikelidir."</p>

  <p>— Ben de öyleyim, arkadaşım.</p>

  <p>— O zaman mesele hallolmuştur, diye düşünüyorum.</p>

  <p>— Hem de nasıl Yoldaş.</p>

  <p>Massey o akşam yine hastaneye geldi, yine göle doğru yürüdüler. Banklardan birine oturduklarında, Anna sordu, "Bugün yaptığım, işleri berbat etti, değil mi? Büyükelçi benimle ilgili kararını verdi mi?"</p>

  <p>Kuşkuyla Massey'ye baktı, oysa Amerikalı gülümsüyordu, "Romulka'nın tehdidini duyduktan sonra, size sığınma hakkı tanımaya karar verdi. Amerika'da yeni bir hayata başlayabilmeniz için size yardım edeceğiz, Anna. Size yeni bir kimlik verecek, yerleşip bir işe girmenizi sağlayacağız. Size hemen vatandaşlık verilmeyecek; ama bu sizinki gibi durumlarda olağan bir şey. Herhangi bir yasal göçmen gibi, sizin de beş yıl boyunca Amerika'da oturmanız gerek. Eğer yasaya karşı gelmez, çılgınca bir şey yapmazsanız, vatandaşlığı kolayca kazanırsınız."</p>

  <p>Massey kızın gözlerini kapadığını, sonra usulca açtığını gördü. Yüzünde sırtından ağır bir yük kalkmış gibi bir ifade vardı.</p>

  <p>— Teşekkür ederim.</p>

  <p>Massey gülümsedi, "Bana değil, büyükelçiye teşekkür edin. Aslında Romulka'ya teşekkür etmeniz en doğrusu. Yarın Almanya'ya gideceksiniz. Orada sizin için yapılan hazırlıktan öğreneceksiniz. Ondan sonra Amerika'ya uçacaksınız. Nereye, bilmiyorum. Bütün bunlar benim işim değil artık."</p>

  <p>Anna Horev uzunca bir süre konuşmadı. Buz tutmuş göle baktı. Sonunda, "Amerika'da mutlu olacağıma inanıyor musunuz?" dedi.</p>

  <p>Massey kızın yüzündeki ani endişeyi gördü, sanki ilk kez şimdi olan bitenin önemini, önündeki bilinmezi fark etmiş gibiydi.</p>

  <p>— Yeni bir başlangıç yapmak için iyi bir yerdir. Çok acı çektiniz, duygularınız karmakarışık. Geleceğin sizin için neler hazırlayacağını bilmiyorsunuz, geçmişiniz de acı dolu bir anı. Şu anda alacakaranlıkta yaşıyor gibisiniz. Bence uzunca bir süre karışıklık hissedeceksiniz. Yanınızda hiçbir tanıdığınız olmadan, yeni bir ülkede yaşayacaksınız. Ama zamanla iyileşeceksiniz, iyileşeceğinizden eminim.</p>

  <p>Massey ayağa kalkıp kıza baktı.</p>

  <p>— İşte hepsi bu. Kötü haberler hariç. Kötü haber de belki bir daha hiç görüşmeyeceğimiz. Ama size mutluluklar diliyorum, Anna. Yaşlı bir adamın öğüdünü dinler misiniz? Hayatın püf noktası hangi köprülerden geçileceğini, hangi köprülerin yakılacağını bilmektir. Bu köprüyü geçin, ardınızda bıraktıklarınızı yakmaya çalışın.</p>

  <p>— Bir şey söyleyebilir miyim, Massey?</p>

  <p>— Ne?</p>

  <p>— Eğer koşullar farklı olsaydı, sizi tekrar görmek isterdim. Konuşmak için. Arkadaş olmak için. Sanırım hayatımda karşılaştığım en iyi insanlardan birisisiniz.</p>

  <p>Massey gülümsedi, "İltifatınız için teşekkür ederim. Ama çok fazla erkek tanımadığınızdan eminim. Anna. Ben sadece normal biriyim, inanın."</p>

  <p>— Havaalanına gelip beni uğurlayacak mısınız?</p>

  <p>— Tabii, eğer istiyorsanız. Bankta oturan kadına baktı, içinden gelen bir dürtüyle usulca omzuna dokundu. Her şey düzelecek. Düzeleceğini biliyorum. Zaman yüreğinizin yaralarını iyileştirecek.</p>

  <p>— Buna inanmak isterdim.</p>

  <p>Massey gülümsedi, "İnanın bana."</p>

  <p><br /></p>

  <p>Massey iki adamla birlikte Anna'ya uçağa doğru eşlik ederken, pistin üzeri karla kaplıydı. Finlandiya'nın Constellation'ı apronda bekliyordu, yolcular uçağa binmeye başlamıştı bile.</p>

  <p>Massey metal merdivenlerin dibinde tereddüt etti.</p>

  <p>Elini uzattı. Anna onun yanağını öptü.</p>

  <p>— Elveda Anna. Dikkatli olun.</p>

  <p>— Sizi tekrar görmeyi umuyorum, Massey.</p>

  <p>Kız merdivenlerden çıkarken Massey onun yüzüne bakıyordu. Göz pınarlarının dolduğunu gördü. Bunun son altı ayda kızın girdiği ilk duygusal ilişki olduğunun, Anna'nın etkilendiğinin farkındaydı. Sovyetler'den kaçanların çoğunun aynı şeyleri hissettiğinden emindi. Korkmuş ve yalnız, uzatılan ilk ele sarılıyorlardı. Öte yandan içgüdüsü ne derse desin, yanılmış olabileceğini. Anna'nın hikâyesinden kuşkulanan Finlandiyalı SUPO subayının haklı çıkabileceğini de biliyordu. Massey hata yaptığına inanmıyordu; ama bunu sadece zaman gösterecekti.</p>

  <p>Beş dakika sonra, havaalanının Giden Yolcu Salonu'nda Constellation'ın pist üzerinde hızlanmasını, daha sonra Baltık Denizi'nin alacakaranlığında kaybolmasını, kanat ışıklarının son kez göz kırpmalarını izledi.</p>

  <p>Massey boş gökyüzüne birkaç saniye daha baktı sonra usulca, <i>"Do svldaniya,"</i><a href="../Text/Section0079.xhtml#Footnote0003" id="Feedback0003"><sup>[3]</sup></a> dedi.</p>

  <p>Paltosunun yakasını kaldırıp, çıkışa doğru yürürken, gazetecinin yanında durup kalkan uçağı izleyen siyah saçlı genci göremeyecek kadar düşünceliydi.</p>
</body>
</html>
