<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>On Birinci Kısım</h3>

  <p><b>Washington, D.C,</b><br />
  <b>22 Ocak,</b><br />
  <b>16:00</b></p>

  <p>Georgetown'daki beyaz boyalı ev, Washington’ın en seçkin insanlarını barındıran mahalledeki diğer evler kadar görkemliydi.</p>

  <p>Üç katlı kolonyal stildeki ahşap bina, kiraz ve armut ağaçlarıyla dolu, yüksek duvarlarla çevrili geniş bir bahçenin içindeydi. Kışın ortasında olmalarına rağmen üç adam dışarıda kameriyenin altında, dövme demirden yapılmış bahçe koltuklarında oturuyordu.</p>

  <p>Müdür Yardımcısı William G. Wallace, ellierinin sonunda, kır saçlı bir Yale mezunuydu, yanık yüzünde Miami'de geçirdiği kış tatilinin izlerini taşıyordu.</p>

  <p>Hal hatır konuşmaları sona erdiğinde müdür yardımcısı, Massey'ye baktı, "Dosyayı okudun mu Jake?"</p>

  <p>— Okudum. Massey başıyla onayladı.</p>

  <p>— Sorun var mı?</p>

  <p>— Bir sürü.</p>

  <p>— Başla.</p>

  <p>— Bir, bunları kaç kişi biliyor?</p>

  <p>— Sen, ben ve Branigan dışında mı? Sadece başkan ve CIA başkanı. Müdür yardımcısı gülümsedi. Okuduklarından değil de niyetlerimizden haberdar olan biri daha var; ama buna daha sonra geleceğiz.</p>

  <p>Branigan araya girdi, "İzin verirseniz, boşlukları doldurayım, efendim."</p>

  <p>Müdür yardımcısı başıyla onayladı, "İyi olur, Karl. Jake'in okuduklarından en küçük bir kuşkusunun kalmamasını istiyorum."</p>

  <p>Branigan elini kısa kesilmiş saçlarından geçirerek Massey'ye baktı.</p>

  <p>— Jake, büroda okuduğun, Yosif Stalin'in doktorlarınca yazılmış gizli bir rapordu. Bu rapor, Max Simon'ın öldürülmeden bir ay önce ele geçirip gönderdiği son belgeydi. Rapordakileri biliyorsun; ama önemli noktaları tekrarlayacağım. Birincisi, son altı ayda Stalin iki kriz geçirdi, bunun sonucunda da konuşması ve hareketleri etkilendi. İkincisi, bütün doktorları, krizlerin ya da aldığı ilaçların etkisiyle zihinsel açıdan dengesiz olduğunu düşünüyor. Paranoid şizofreni belirtileri gösteriyor. Daha açıkça söylemek gerekirse, herif çıldırmak üzere.</p>

  <p>Branigan gülümsedi, "Şimdi, biz de tüm dünya da onun tescilli bir çılgın olduğunu biliyoruz, biraz önce okuduğun rapor da bunu kanıtlayıp, resmileştiriyor. Bilmen gereken bir şey daha var. Bu raporu yazan Kremlin doktorları, Stalin'i zehirlemeye çalıştıkları gerekçesiyle tutuklandılar. Bunun doğru olup olmadığını henüz bilmiyoruz; ama hepsinin Lubyanka'ya götürüldüğünden eminiz. Daha akıbetleri konusunda bir bilgi alamadık, tek bildiğimiz onları pek parlak bir geleceğin beklemediği. Doktorlardan çoğu Yahudi. Stalin, Yahudilerden nefret ettiğini saklamaya gerek duymuyor. Rusya'da pogromlar başladı bile, yeni etnik temizliklerin başlayacağından eminiz. Sana söylemek istediğim endişe verici bir şey var: habercilerimiz Stalin'in Sibirya'da ve Ural Dağları'nda yeni toplama kampları kurduğunu bildirdi. Nazilerin yarım bıraktıklarını bitirmek niyetinde. Sana da tanıdık gelmiyor mu? Adolf Hitler'le yaşadığımıza benzer yeni bir gerginlik."</p>

  <p>Massey, Branigan'a baktı, "Tam olarak söylemek istediğin ne?"</p>

  <p>Müdür yardımcısı araya girdi, "Jake, Max Simon'ın bu raporları Bern'deki büyükelçilikte çalışan, son derece güvenilir, üst düzey bir görevliden aldığını biliyoruz. Max'in kaynağı da Yahudi'ydi. Yahudi'ydi diyorum, çünkü hayatta olup olmadığını bilemiyorum. O da Kremlin'deki bazı arkadaşları gibi ki bu arkadaşlarının hepsi Yahudi değil, Moskova'nın izlediği yoldan endişe ediyorlardı. Jake, bulabildiğini en açık sözlerle söyleyeyim. Stalin bir tehlike. Sadece Amerika için değil, bütün dünya için, buna kendi halkı da dahil. Herkes, Kongre üyesinden sokaktaki adama kadar herkes, ufukta yeni bir savaşın göründüğüne inanıyor. Oysa bu savaş bundan öncekine hiç benzemeyecek; ama sonuncu savaş olacak. Artık ellerinde tüm dünyayı yok etme imkânı var. Stalin'in tek amacı hidrojen bombasını bizden önce tamamlamak, bunu başarmak üzere olduğundan da eminiz. Bu da son derece çılgın bir senaryo."</p>

  <p>— Lanet olsun, biz burada tüm gücümüzle sığınak inşa etmeye çalışıyoruz; ama savaşa hazır değiliz. Oysa Yosif Amca geçmişte de niyetinin ne olduğunu açıkça belli etmişti. Bizimle Rusya arasındaki bir savaşı kaçınılmaz olarak görüyor. Bunun onda bir tutku haline geldiğini sanıyorum, sanki ölmeden önceki son arzusu. Tutku sahibi ihtiyar bir çılgının son arzusunu gerçekleştirmeye çalışması kaçınılmaz görünüyor.</p>

  <p>Massey bakışlarını sabırsızlıkla Branigan'dan müdür yardımcısına çevirdi, "İçinizden biri bana bütün bunları anlatmakla neyin amaçlandığını söylemek zahmetine katlanır mı?"</p>

  <p>— Jake, başkan, Stalin'in bu bombayı hazır olur olmaz kullanacağına inanıyor. Dikkat et, aylardan söz ediyoruz, yıllardan değil. Şimdi, ya evimizin bahçesinde oturur, olacakları bekleriz ya da sorunu ortadan kaldıracak bir çözüm geliştiririz. Herkes için bugünkü koşullardan daha iyisini sağlayacak bir çözüm. Böyle bir çözüm oldukça özel bir operasyon gerektirir. Senin de bu operasyonun başına geçmeni istiyorum.</p>

  <p>Massey sordu, "Nasıl bir çözümmüş, bu?"</p>

  <p>Cevabı Branigan verdi, "Stalin'i öldüreceğiz."</p>

  <p><br /></p>

  <p>Sessizlik uzunca bir süre devam etti. Müdür yardımcısı kışın çıplak kalan ağaçlara baktı, sonra yeniden Massey'ye döndü.</p>

  <p>— Pek mutlu görünmüyorsun, Jake. Oysa etkilenmeni bekliyordum.</p>

  <p>— Bu kimin fikriydi?</p>

  <p>— En üst düzeyde alınan bir karar bu.</p>

  <p>— Yani?</p>

  <p>Müdür yardımcısı gülümsedi, "Yani, bu sorunun cevabı da gizli."</p>

  <p>Massey kaşlarını çattı, koltuğundan doğrularak ayaklandı, "Saygısızlık etmiş olmak istemem efendim; ama önerdiğiniz imkânsız bir şey. Böyle bir operasyon katılacak herkes için intihar demektir."</p>

  <p>— İşte bu nedenle de başarılı olur ya. Moskova böyle bir şeyi kesinlikle beklemez. Stalin yetmiş üç yaşında. Peki öyleyse, neden ölmesini beklemiyoruz da diyebilirsin. Hayır anlamında başını salladı. Jake, bunu beklemek beş yıl alabilir, kim bilir, belki de on yıl. Böyle bir riski alamayız. Bu savaşta belden aşağıya da vurmamız gerekecek. Eskrim kurallarıyla bir meyhane kavgasına giremeyiz. Şu anda hazırlıklı olmadığımız bir önleyici darbenin dışında, elimizden gelebilecek tek şey, bir operasyon. Artık oturup ikinci bir Pearl Harbor Baskını gerçekleşmesini bekleyemeyiz. Asla. Tabii, böyle bir çözümün getireceği önemli riskler var. Bu nedenle bu operasyon teşkilat dışından bulunacak çok kısıtlı bir kadroyla gerçekleştirilmeli; işler yolunda gitmezse o kadroyla hiçbir ilgimiz olmadığını açıklarız. Bu operasyon senin olacak, sadece senin operasyonun. Sana bu operasyonu kabul etmen için emir vermiyorum Jake; ama eğer gerekirse, böyle bir emir çıkartabilirim.</p>

  <p>— Neden ben?</p>

  <p>Müdür yardımcısı gülümsedi, "Kolay. Daha yetenekli ve daha tecrübeli birini düşünemedim. Lanet olsun Jake, Demirperde'nin ötesine, aklıma gelen herkesten daha çok adam gönderdin."</p>

  <p>Massey kameriyenin kenarına kadar yürüdü, geri dönüp müdür yardımcısına baktı, hayır anlamında başını salladı, "Bu çılgın bir fikir."</p>

  <p>— Bundan daha çılgınca olanlarını da başardık. Eğer yıllar önce de böyle çılgınca bir fikir deneseydik, Hitler gibi biri çıkıp da bütün dünyaya savaşa veremezdi.</p>

  <p>Massey hayır anlamında başını salladı, "Anlamıyorsunuz," dedi, "Birisini Stalin'e öldürecek kadar yaklaştırmak, imkânsız. Daha önce birçok kişi bunu deneyip beceremedi. Göçmen grupları, Naziler, NTS raporunu hatırlıyor musunuz?"</p>

  <p>Massey müdür yardımcısının, yüzünde bir memnuniyetsizlikle başını evet anlamında salladığını gördü, "Tabii hatırlıyorum."</p>

  <p>CIA tarafından yönetilen NTS ya da Narodmy Trudovoy Soyuz, Avrupa ve Amerika'da yaşayan, Sovyet rejimini yıkmaya yeminli bir grup Rus ve Ukraynalıdan oluşuyordu. Üyelerinden birçoğu savaştan sonra CIA adına bilgi toplama göreviyle Sovyet topraklarına paraşütle atlamaya gönüllü olarak katılmıştı. Atlayanlardan çoğu cesaretlerinin karşılığını, Rusya'nın içinde ya da Stalin'in yurtdışındaki ünlü rejim muhaliflerini yok etmek için gönderdiği ölüm timlerinin elinde, hayatlarıyla ödemişti. NTS savaştan iki yıl sonra, faaliyetlerini bir adım ileri götürmek istemiş, bu amaçla da Stalin'in öldürülebilmesi olasılığını değerlendirmişti.</p>

  <p>Massey gözlerini müdür yardımcısına çevirdi, "Rapor olabildiğince açık. Birincisi, Stalin'in Kremlin'de yaşadığı bölüme girmek imkânsız. Duvarlar sekiz metre yüksekliğinde, bir buçuk metre kalınlığında. Bazı yerler daha da yüksek, daha da kalın. Bir de Stalin'in kullandığı güvenlik önlemleri var. Kremlin kışlasında beş yüzden fazla nöbetçi var, hepsi özenle seçilmiş, hepsi de Stalin'e fanatiklik derecesinde tutkun. Yarım kilometreden daha kısa mesafede, gereğinde hemen yetişebilecek üç bin askerlik bir garnizon var. Üstelik şimdiye kadar anlattıklarım sadece görünürdeki önlemler. İkiniz de Kremlin'de çarlar döneminden kalan, gereğinde kullanılacak gizli giriş ve çıkışlar olduğunu biliyorsunuz. Stalin'in Kuntsevo'daki özel daçasının<a href="../Text/Section0079.xhtml#Footnote0007" id="Feedback0007"><sup>[7]</sup></a> güvenliğinde en küçük bir eksiklik yok. Dört metre yüksekliğinde dikenli tel. Telin çevresinde dolaşan köpekli devriyeler. Ormana, daçanın bir buçuk kilometre yakınına özel bir kimliğiniz olmadan girin, anında ölürsünüz, kurşunla ya da köpeklerden. Bu kadarla da bitmiyor. Zehirlenmesini önlemek için, Stalin'in ağzına aldığı her lokma, dudaklarını değdirdiği her yudum daha önce başkalarınca kontrol edilip tadılıyor. Sadece çay yapıp vermesi için özel olarak tuttuğu bir kadın bile var. Her çay paketi semavere konulana kadar özel bir kasada saklanıyor. Bir keresinde, tam olarak mühürlenmemiş bir paket buldular. Ne oldu biliyor musunuz? Kadını kurşuna dizilmek üzere Lubyanka Hapishanesi'ne gönderdiler."</p>

  <p>Branigan sözünü kesti, "Jake, her zırhın bir zayıf yeri vardır. Önemli olan, o zayıf noktayı bulmak. Bunu sen de biliyorsun."</p>

  <p>Massey hayır anlamında başını kararlılıkla salladı, "Stalin konusunda, zayıf nokta yok. Su geçirmez bir güvenliği var. Bazıları zayıf noktayı bulduklarını sanıp onu öldürmeye kalktı, hepsi de başarısız oldu. Almanlar bile beceremedi. Seçme Nazi askerlerinin başaramadığı bir şeyi, biz nasıl başarırız?"</p>

  <p>Her üçü de Nazi planını duymuştu.</p>

  <p>Hitler 1944 yılında Rusya Savaşı'nı kaybetmek üzere olduğunu gördüğünde, Alman Haberalma Örgütü Abwehr'i, Stalin'i öldürmenin yollarını arayıp bulmakla görevlendirmişti. Abwehr'in geliştirdiği plana göre bir avuç komando paraşütle Moskova'ya indirilecekti. İndirilecek komandolar, çok titiz yöntemlerle seçildi, hepsi de son derece deneyimli, Rusçayı anadilleri gibi konuşabilen uzmanlardı. Abwehr'in sağladığı sahte kimlikler, sözde geçmişlerle, Stalin'in konvoyuna Kremlin çıkışında, Kızıl Meydan'da bir intihar saldırısı düzenleyecekler, böylelikle savaşın akışını değiştireceklerdi. Ne var ki Almanlar karşılaşacakları engelleri görünce zorunlu olarak planı uygulamama kararı aldılar; Stalin'in özel güvenlik önlemleri, tek kelimeyle aşılamazdı.</p>

  <p>— Üstelik bunlar, sadece bildiğimiz girişimler, diye ekledi Massey. Bilmediğimiz komplolara karışanlara ne olduğunu Tanrı bilir.</p>

  <p>Müdür yardımcısı koltuğunda öne doğru eğildi, "Jake, ya sana bir planımız olduğunu söylersem? Stalin'i öldürecek kadar yaklaşmamızı sağlayacak bir yol. Şimdilik sadece kaba bir tasarı halinde; ama senin deneyiminden yararlanarak boşlukları doldurabilir, adamımızın Moskova'ya sızarak işi başarmasını sağlayabiliriz."</p>

  <p>— O planı görmek isterim. Peki, bu planı kim uygulayacak?</p>

  <p>— Sen.</p>

  <p>— Onu sormadım. Moskova'ya göndermek istediğiniz kim?</p>

  <p>Branigan gülümsedi, "Hepimiz böyle bir planı gerçekleştirebilecek tek kişiyi tanıyoruz. Alex Slanski. Sapına kadar Rus rolünü oynayabilir, Stalin'in kellesine bir kurşun sıkmaktan da zevk alacaktır."</p>

  <p>Massey bir an düşündü, "Slanski konusunda haklısın. Peki, ama kabul edeceğinden nasıl bu kadar eminsin?"</p>

  <p>Müdür yardımcısı ayağa kalktı, "Kabul etti bile, hiç olmazsa prensipte. Sana daha önce, plandan haberi olduğunu söylediğim tek kişi o, ayrıntıları bilmiyor, senin okuduğun dosyayı da görmedi. Bunu kısa zamanda hallederiz."</p>

  <p>Massey koltuğuna oturup hayır anlamında başını salladı, "Efendim, Slanski'yi Moskova'ya tek başına göndermek, intihar etmesini istemek olur. O Moskova'da doğmuş olmasına rağmen bir Amerikalı, üstelik çocukluğundan beri de Moskova'ya bir daha gitmemiş."</p>

  <p>Müdür yardımcısı gülümsedi, "Bunu da düşündük. Yardıma ihtiyacı olacak. Moskova'ya varıp nerede olduğunu öğreninceye kadar karısı rolünü oynayabilecek birisi. Anna Horev diye bir kadın var. Sınırı geçenlerden. Yanılmıyorsam, onunla Helsinki'de tanıştın. Üç aydan beridir de Amerika'da."</p>

  <p>Massey kaşlarını çattı, "O bir Rus."</p>

  <p>Müdür yardımcısı yeniden gülümsedi, "Rus olmasının bizim planımız için uygun olacağını düşünmüştüm. Tam da ihtiyacımıza uygun biri, kaldı ki elimizde ondan daha uygun bir aday da yok. Moskova'yı biliyor. Operasyonun güvenliliği açısından, Slanski'nin niyetini bilmeyecek tabii. Slanski'nin Moskova'ya alışmasını sağlar sağlamaz, onu geri getiririz. Yine de sana sormam gereken bir soru var, Jake. Hâlâ ona güveniyor musun? Dosyasını okuduğumda, anlattıklarına inanmamıza rağmen, onu sorgulayan deneyimli bir Finlandiyalının Horev'in baştan aşağıya oyun oynadığını sandığını belirttiğini gördüm. Söylediğinin bir kelimesine bile inanmamış."</p>

  <p>— Ona o zaman da inanmıştım, şimdi de inanıyorum. Massey tereddüt etti, zihninin bulandığı yüzünden okunuyordu. Siz onun yardım etmeyi kabul edeceğini varsayıyorsunuz. Neden etsin ki? Daha önce cehenneme gidip döndü.</p>

  <p>— Okudum. Güvenilirliği konusunda sana inanmaktan başka çıkar yolumuz yok, senin izlenimlerine güvenirim, Jake. Bizimle işbirliği yapmaya kabul etmesine gelince, bunun için bir nedeni olacak. Daha doğrusu ona bir neden önereceğiz.</p>

  <p>— Hangi nedeni?</p>

  <p>Müdür yardımcısı gülümseyerek Branigan'a döndü.</p>

  <p>"Karl, ben Jake'e düşündüklerimizi anlatırken, sen bize birer içki hazırlar mısın? Sanırım bütün bunlardan sonra birer kadehi hak edeceğiz."</p>

  <p><br /></p>

  <p>İki saat sonra Massey, Georgetown'un doğusundaki evine vardı.</p>

  <p>Richmond'daki yatılı okula telefon ederek, ertesi gün oğluyla görüşmesinin sağlanmasını istedi. Oğlanı göreceği için hevesliydi, son zamanlarda babalık görevlerini aksattığının farkındaydı; ama bir yerde de oğlunun anlayış göstereceğinden emindi.</p>

  <p>Sonra banyoya yöneldi, soğuk su musluğunu açarak buz gibi suyu yüzüne çarptı.</p>

  <p>Genellikle aynaya pek seyrek bakardı; ama o akşam kırk birinden çok daha yaşlı göründüğünü düşündü. Hayatı boyunca bir dizi tatsızlıkla karşılaşmıştı; ama morgun soğuk odasında, masaların üzerinde yatan, kafataslarında bir delik, etleri tarla farelerince kemirilmiş donmuş cesetlerin görüntüsü, onu bütün yaşadıklarından da fazla rahatsız ediyordu.</p>

  <p>Max Simon'ı yıllardır tanıyordu. Birlikte büyümüşler, OSS'ye birlikte katılmışlar, hayatları boyunca dost kalmışlardı. Babasını Kızılların öldürdüğü, Massey ve babası gibi, kışın güç koşullarda okyanusu aşarak Amerika'ya varmayı başaran bir Yahudi çocuğu.</p>

  <p>Massey gömleğinin kolunu sıyırırken eğilip baktı.</p>

  <p>Bileğinde küçük bir dövme vardı, küçük bir beyaz güvercin. Coney Island'da kızların peşinde koşuşturup eğlenen iki çocuk; Max dostluklarını perçinlemek için dövme yaptırmalarını önermişti. Yumuşak huylu biriydi Max, sadece yeni ülkesinin iyiliğini istiyordu, o küçük kızsa dünyadaki tek yakınıydı. Massey hayır anlamında başını salladı, içindeki öfke köpürüp yükseliyordu, sonra yüzünü kurulayıp çalışma odasına geçti.</p>

  <p>Gerekli olan telefon görüşmelerini tamamladıktan sonra kendine bir viski doldurdu, eline bloknotunu ve kalemini alarak planı gözden geçirdi, zayıf halkaları aradı.</p>

  <p>Müdür yardımcısının haklı olduğu bir konu vardı, bu Massey'nin üzerinde çalışabileceği bir plandı. Yine de sayısız tehlikeler vardı. Önce, Stalin'in Moskovası düşman toprağıydı, sadece çok az yabancıya bu toprağa girme izin verilirdi.</p>

  <p>Viskisini yudumlayıp, büyük sarı sayfaların üzerinde notlar alırken, Anna Horev'i düşündü. Planın ayrıntıları ona bırakılmıştı, Anna Horev'in geçmişi plan için ideal görünse de onu kullanmak düşüncesinden hoşlanmıyordu. Branigan'a göre, Horev'i izlemekle görevli memurun son raporu da olumluydu, genç kadın yeni hayatına başlamış, alışma konusunda da aşama göstermişti. Massey, kaçışından üç ay kadar kısa bir süre sonra Anna Horev'in fizik ve beyin açısından böylesi güç bir göreve hazır olup olmadığını merak ediyordu. Başarısızlık durumunda, Anna'yı neredeyse kesin bir ölüme göndermek üzere olduğunun bilincindeydi.</p>

  <p>Öte yandan da Anna Horev'i böyle bir göreve Slanski'yle birlikte gönderecek olması da ürkütücüydü.</p>

  <p>Massey, Alex Slanski'nin geçmişini bilse de Branigan'ın verdiği dosya oldukça ilginç bölümler içeriyordu.</p>

  <p>Rusya'da doğmuş olmasına rağmen, Amerikan vatandaşlığına geçmiş, otuz beş yaşlarında bir adamdı. Savaş sırasında, Slanski işgal altındaki Fransa ve Yugoslavya'da Almanlara karşı savaşan direniş gruplarına yardım eden uzman OSS katilleri arasında görev aldığında, birlikte çalışmışlardı. O dönem Slanski'nin kod adı Kurt'tu. İşgal altındaki topraklardaki bir Alman komutanı ya da Nazi görevlisi direnişçilerin işini özellikle güçleştirdiğinde, OSS bazen böylelerini öldürmek için katiller gönderirdi. Önemli olan ölüme bir kaza süsü vermek, böylelikle Almanların direnişçilerin işin içinde olduğundan kuşkulanarak yerli sivil halktan intikam almalarını önlemekti. Slanski, ölümlere kaza süsü vermekte uzmanlaşmış en iyi katillerinden biriydi.</p>

  <p>Geçmişine gelince, Massey dosyada onunla ilgili çok az bilgi olacağını biliyordu. Belirtilen tek özelliği Slanski'nin kararlı; ama yalnız bir ölüm makinesi olduğuydu.</p>

  <p>Alex Slanski daha küçük bir çocukken, Moskova'daki devlet yetimhanesinden kaçmıştı. Riga'ya hareket eden bir trene gizlice binmeyi başarmış, sonunda da Boston'a giden bir Norveç gemisine kapağı atmıştı.</p>

  <p>Karşılarına çıktığı Amerikalı yetkililer, dengesizliği hareketlerinden belli on iki yaşında bir çocukla ne yapmaları gerektiğini bilemediler. Çocuğun psikolojik davranışlarına –içine kapanık, asi, vahşi bir kedi gibi hareket eden biriydi– bakarak, geçmişinde son derece üzücü bir şeyler olduğunu anladılar; ama Slanski, psikologların bütün gayretlerine rağmen geçmiş günleri hakkında konuşmadı.</p>

  <p>Yetkililer Slanski'yle ne yapacaklarını düşünürken, bir öneriyi değerlendirdiler ve onu New Hampshire'da yaşayan, çocuğu bir süre için yanına almayı kabul eden Rusça bilen bir göçmenin, bir avcının yanına gönderdiler. Kanada sınırının yakınındaki ormanlar bir zamanlar Rus göçmenlerle doluydu. O bölge uzun ve soğuk kışların, karın göçmenliklerini unutturduğu uzak topraklardı.</p>

  <p>Sonunda çocuk yeni çevresine alıştı, yetkililer de omuzlarından bir yükün daha kalktığını düşünerek ellerini ovuşturdular; ta Slanski 1941'de OSS'ye girene kadar.</p>

  <p>Ailesine, anne ve babasına ne olduğunu kimse öğrenmedi; ama OSS'de Slanski'yle birlikte çalışan herkes onların başından büyük bir felaketin geçtiğini anlayabiliyordu. Slanski'nin donuk mavi gözlerine bir bakış, bir zamanlar çocuğun başından son derece önemli bir şeylerin geçtiğini görmeye yeterliydi.</p>

  <p>Massey uzun süre önce gerçeği bulduğunu düşündü. Stalin'in buluşu, kötü bir şaka. Eğer ona muhalefet edenler olursa, Stalin onları genellikle öldürtürdü. Eğer kurban, aile sahibi bir erkekse, onunla birlikte karısı ve on iki yaş üstündeki çocukları da öldürülürdü. Öte yandan, on ikiden daha küçük çocuklar devlet yetimhanesine gönderilir, iyi birer komünist olarak yetiştirilir, diğer bir deyişle, tam da ailelerinin nefret ettikleri insanlardan olurlardı.</p>

  <p>Massey, Alex Slanski'nin de bu yoldan geçtiğini sanıyordu.</p>

  <p>Bir şey daha; yetimhaneler KGB'nin hasat yaptığı tarlalardı. KGB Rusya'daki bütün devlet yetimhanelerini denetliyor, ajanlarından çoğunu yetimhanelerden seçiyordu. Massey her zaman KGB'nin Slanski'yi kaçırmakla en iyi katillerinden birinden olduğunu düşünürdü.</p>

  <p>Anadili gibi Rusça ve Almanca konuşuyor, soğukkanlılıkla adam öldürebiliyordu. En son öldürdüğü, Doğu Berlin'i ziyaret eden bir KGB görevlisiydi, Slanski bu görevi göçmen grubu NTS'nin isteği üzerine, CIA için gerçekleştirmişti.</p>

  <p>Massey dosyadaki zarflardan birini aldı, içinden Gennadiy Kraskin adlı albayın fotoğrafını çıkardı. Resimde, ince dudaklı, uğursuz bakışlı sert bir adam görünüyordu.</p>

  <p>Cinayet sözü yeterli değildi. Kraskin'in penisi kesilmiş, ağzına tıkılmıştı. Slanski öldürdüklerinin üzerinde genellikle kartvizit bırakmazdı; ama dosyaya göre Kraskin erkek kurbanlarına böyle davranmaktan hoşlanıyordu, Slanski de emirleri hiçe saymış, onun suçlarını böylesi bir gösteriyle cezalandırmak istemişti. Yine de Wallace ve Branigan haklıydı; Massey'nin böyle bir görev için düşünebileceği daha uygun biri yoktu.</p>

  <p>Fotoğrafı zarfa koydu.</p>

  <p>Ertesi sabah yedide kalkacaktı, New Hampshire'dan Kingdom Gölü'ne kadar oldukça uzun bir yolu vardı.</p>

  <p>Max ve Nina'nın morgdaki iç karartıcı görüntüleri aklındandan çıkmıyordu, Branigan ne derse desin, Massey bu konuyu böyle kapatamayacağının farkındaydı. Max Simon'ın başına gelenlerden kim sorumlu olursa olsun, bunun bedelini ödeyecekti, bunun için yetki sınırlarının dışına çıkmak gerekse bile. Oysa şimdiye kadar verilen emirleri sonuna kadar uygulamıştı.</p>

  <p>Bu, kişisel bir konuydu.</p>

  <p>Kafasını kaldırıp uzaktaki Holy Trinity Kilisesi'nin çanını duyduğunda, bir saat daha geçmişti. Ayağa kalkıp bodruma indi, cebindeki anahtarlıktan bir anahtar seçti.</p>

  <p>Bodrum kapısının hemen üzerindeki tuğlayı yerlerinden oynatmıştı. Evde çalıştığı zaman etrafta kâğıt bırakmak ya da kolaylıkla açılacak kilitli çekmeceler veya kasa kullanmak yerine, bu gizli bölüme güvenirdi.</p>

  <p>Çalışma odasının tabanında, CIA'nın isteğiyle yaptırdığı yangına dayanıklı küçük bir kasa vardı; ama hırsızların önce böyle kasaları arayacaklarını biliyordu, bu nedenle de kasaya hemen hemen hiç kullanmazdı. Önemli belgelerini tuğlaların arkasına, daha güvenli bulduğu, kolay kolay görülemeyecek boşluğa saklamayı yeğliyordu. Bloknotunu ve dosyayı deliğe koydu, tuğlaları yerlerine yerleştirdi. Slanski dosyasını Branigan'a iade edecekti.</p>

  <p>22 Ocak perşembe akşamı saat beşti; daha iki gün önce Dwight D. Eisenhower, Amerika Birleşik Devletleri başkanı olarak ant içmişti.</p>
</body>
</html>
