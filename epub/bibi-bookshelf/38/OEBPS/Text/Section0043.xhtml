<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuzuncu Kısım</h3>

  <p><b>Moskova,</b><br />
  <b>25 Şubat</b></p>

  <p>Siyah Zis, Kremlin Silahhane avlusunun önünde tam geceyarısına üç kala durdu.</p>

  <p>Binbaşı Yuriy Lukin lapa lapa yağan karın altında, arabadan indi. Avlu merdivenlerinin dibinde bekleyen, pırıl pırıl Kremlin muhafızı üniformalı genç yüzbaşı yaklaşıp, "Bu taraftan Binbaşım," dedi, "Lütfen beni izleyin."</p>

  <p>Lukin yüzbaşının peşinden üstü kemerli bir merdiven tırmandı, tepedeki iki nöbetçinin kusursuz bir esas duruşa geçtiklerini gördü. Aşağıdaki avlunun ışıkları Silahhane'nin hardal renkli duvarlarında yansıyordu, meydanın öbür ucunda sıralanan bir dizi kamyon ellerinde makineli tabancalarıyla oturan, şapkaları mavi bantlı kusursuz Kremlin muhafızı doluydu.</p>

  <p>Lukin ensesinden aşağı kayan soğuk teri hissedip olan biteni merak etti.</p>

  <p>Bir saat önce evden aramışlardı. On dakikada hazır olacak, Kremlin'deki önemli bir toplantıya yetişecekti. Daha telefonda konuşması bile bitmeden zarif siyah Zis'in kapının önünde durduğunu gördü, üç dakika sonra da en iyi üniformasını giymiş halde, endişeli Nadya'yı öptü, merdivenleri inip arabaya bindi.</p>

  <p>Şimdi, Kremlin muhafız subayının yanında yürürken, endişe ve merakını hâlâ atamadığını fark etti. Kremlin'e bu saatte çağrılmanın beladan başka bir şey getirmeyeceğini düşündü.</p>

  <p>Merdivenin tepesinde meşeden yapılmış çift kanatlı ağır bir kapı vardı. Kapının iki yanındaki muhafızlar yüzbaşı tokmağı çevirirken hazır ola geçti, Yüzbaşı, "İçeri girin Binbaşım," dedi, "Eşiğe dikkat."</p>

  <p>Lukin uzun ve süslü bir koridora girdi. Yüzbaşı peşinden içeri girip kapıyı kapadı. Lukin'in yüzüne balmumu macunu ve rutubetle karışık sıcak bir rüzgâr çarptı. Duvarlar pastel maviye boyanmıştı, yerde de kalın kırmızı halılar vardı. Tepeden pırıl pırıl bir avize sarkıyordu, koridorun ucunda da, her yanında birer nöbetçiyle yerden tavana iki kapı görülüyordu. Kremlin'de güvenliğin her zaman çok sıkı olduğunu biliyordu; ama sanki bu akşam biraz daha yoğun gibiydi, yine burada neden bulunduğunu düşündü. Yüzbaşının gözleri hiçbir yere bakmıyor gibiydi, yürürlerken ona sordu, "Neden buraya çağrıldığımı biliyorsunuz, herhalde?"</p>

  <p>Genç adam hayır anlamında başını sallayıp gülümsedi, "Hiç fikrim yok, Binbaşı Yoldaş. Sadece sizi götürme emri aldım."</p>

  <p>— Bu akşam güvenlik sanki daha sıkı, öyle değil mi?</p>

  <p>— Beni ilgilendirmiyor, Binbaşı. Ben sadece gideceğiniz yere varmanıza çalışıyorum.</p>

  <p>Lukin ağzını yeniden açmaya fırsat bulamadan koridorun sonuna vardılar, nöbetçilerden biri geçmelerine izin vermeden önce yüzbaşının belgelerini uzun uzun inceledi. Çar döneminden kalma muhteşem goblenlerin süslediği, yerleri Buhara halılarıyla kaplı geniş ve süslü bir bekleme odasına girdiler. Hemen karşılarındaki çift kanatlı meşe kapının ardından belli belirsiz bir müzik sesi duyuluyordu.</p>

  <p>Maun masanın ardında oturan şişman, tombul yüzlü bir albay önündeki kâğıtları incelerken iki kat olan gerdanının üniformasının yakasından taştığının farkında bile değildi. Albayın her iki yanında, elleri tabancalarının kılıfında, iki Kremlin subayı vardı, karşı taraftaki masanın başında da ciddi yüzlü, üniformalı bir kadın subay. Kadının kocaman göğüsleri üniforma ceketinin altında kalkıp kalkıp iniyordu, başını kaldırıp gelenlere bakarken, albay kalkıp yaklaştı.</p>

  <p>Yüzbaşı belgelerini gösterdi, selam verdi, dönüp gitti.</p>

  <p>Albay, Lukin'e bakıp gülümsedi, "Binbaşı Yoldaş, lütfen oturun."</p>

  <p>Lukin'i duvarın kenarındaki bir iskemleye kadar götürüp nazikçe sordu, "Çay ya da kahve? Yoksa madensuyu mu istersiniz?"</p>

  <p>Lukin hayır anlamında başını salladı. Yakındaki subaylara baktı. Onlar da Lukin'i bir süre inceledikten sonra bakışlarını yeniden karşıya çevirdiler. Lukin albaya döndü.</p>

  <p>— Buraya neden getirildiğimi öğrenebilir miyim, Yoldaş?</p>

  <p>Albay kadına anlamlı anlamlı baktı, sonra Lukin'e dönüp sırıttı, "Endişelenmeyin, yakında öğreneceksiniz."</p>

  <p>Lukin oturup gevşemeye çalıştı; ama başaramadı, midesi endişeden gurulduyordu. Bileğindeki kesiklik canını acıtıyordu, soğuk metal protez sanki bir buz dağı gibiydi. Zis'in içi dondurucuydu, dışarısı ise en az eksi otuz derece. Uzaktan Kremlin'in çan kulesinin geceyarısını vurduğunu duydu, tam o dakikada da meşe kapılardan biri gürültüyle açıldı.</p>

  <p>KGB üniformalı bir albay, vücudunun yarısı içerde, yarısı dışarıda, eşikte durdu. Arkasındaki karanlığın içinde mavi bir ışık görünüyordu.</p>

  <p>Lukin albayı tanıyamadı. Albay uzun boyu, geniş omuzlarıyla enerji yüklü ve güçlü birine benziyordu, kaslı vücudu üniformasının kumaşını yer yer germişti.</p>

  <p>Sivilce izleriyle dolu acımasız bir yüzün ortasında soğuk bakan mavi gözler vardı. Lukin adamın sol kulağından bir parçanın kopmuş olduğunu gördü. Üniforma kemerine bir çift siyah deri eldiven asılmıştı, adamın kolunun altında da kahverengi bir dosya vardı. Masada oturan albaya baktı, o da parmağıyla Lukin'i gösterdi.</p>

  <p>KGB albayı Lukin'e döndü. Sonra parmağını bükerek kabaca, "Bu taraftan," dedi.</p>

  <p>Lukin ayaklanıp kapıya doğru yürüdü.</p>

  <p><br /></p>

  <p>Cehennem gibi bir yer, renkli bir ışık, müzik ve ağır bir tütün kokusu. Kapı ardından kapanırken, Lukin özel bir sinemada olduğunu anladı. Perdenin önüne birkaç sıra parlak kırmızı koltuk dizilmişti, karanlıkta en öndeki sıradan yükselen başlar görülüyordu. Lukin perdeye baktığında, renkli bir film oynatıldığını gördü.</p>

  <p>Oyuncuları hiç tanımamıştı; ama gördüğünün bir Amerikan filmi olduğunu hemen anladı. Başında kovboy şapkası olan bir adam gitar çalıp, İngilizce şarkı söylerken, yarı çıplak kızlar bir barda dans ediyordu. Perdedeki sahne aslında gülünçtü.</p>

  <p>Albay çelik gibi sert parmağını Lukin'in böğrüne sapladı.</p>

  <p>— Buraya otur, Lukin. Ses çıkarma. En arkadaki sırayı gösteriyordu. Gösteri henüz bitmedi, Kremlin eğlencesinin kesilmesinden hiç hoşlanmaz.</p>

  <p>Lukin geniş deri koltuğa gömülürken albay da yanındakine yerleşti.</p>

  <p>Lukin'in gözlerinin yarı karanlığa alışabilmesi için uzunca bir süre gerekti... En ön sırada beş ya da altı kişi vardı. Koltuklardan yükselen sigara dumanı kıvrıla kıvrıla tavana kadar çıkıyordu. Sağ taraftaki duvarın dibine bir masa kurulmuş, üzerine abajurlu bir lamba konmuştu.</p>

  <p>Masanın yanlarında üniformalı iki er vardı. Lukin masanın üzerinin votka, konyak ve madensuyu şişeleriyle dolu olduğunu gördü. Gümüş tepsilerden birinin üzerinde açılmış büyük bir kutu çikolata, yanında bir sepet dolusu meyve vardı. Parlak üzümler, portakallar, armutlar, kıpkırmızı elmalar. Kışın Moskova'da böylesi meyveleri görmek imkânsızdı; ama anlaşılan Kremlin lüks sayılan yiyecekleri bulmada güçlük çekmiyordu.</p>

  <p>Arada bir ön koltuktan kalkan bir elin gölgesi perdeye düşüyor, birkaç saniye sonra da erlerden biri masaya yaklaşıp bir kadeh ya da bardak dolduruyor, ufak bir tepsiye çikolata ve meyve yerleştirip koltuğun yanına koyuyordu.</p>

  <p>Film on dakika sonra bittiğinde bir öksürük dalgası yükseldi; ama kimse yerinden kıpırdamadı, ışıklar da yanmadı. Lukin şaşkınlık içinde, oturduğu yerde kaldı. Yüzbaşı üniformalı genç makinistin heyecanla yeni bir makara yerleştirmekte olduğunu gördü, perde birkaç saniye sonra yeniden canlandı.</p>

  <p>Bu kez film sessiz, görüntüler renksizdi. Koyu zemin üzerine beyaz harflerle, "SOVYET HALKINA VE DEVLETİNE KARŞI SUÇ İŞLEMEKTEN MAHKÛM OLDULAR" yazıyordu.</p>

  <p>Yazı yavaş yavaş silindi.</p>

  <p>Perdede karla kaplı taş bir avlu görüldü. Altı yedi kişi kadın erkek karışık, tek sıra halinde yürütülüp bir duvarın önüne dizildiler. Lukin erkeklerden birinin, en çok on dört yaşında kavruk bir çocuk olduğunu, yüzünün korku ve soğuktan bembeyaz kesildiğini, ağladığını gördü.</p>

  <p>Duvarın karşısında bir idam mangası vardı, üniformalı KGB askerleri tüfeklerini hazırlıyordu.</p>

  <p>Lukin komutanın elini kaldırdığını, sessiz bir emir verdiğini gördü. Tüfeklerden duman bulutları çıktı, kadınlar, erkekler ve çocuk duvara doğru sendeleyip yavaş yavaş yere kaydılar.</p>

  <p>Kurbanlar yerde yatarken, çocuğun vücudu seğirdi. Subay yaklaştı, tabancasını kılıfından çıkardı ve namluyu çocuğun başına dayadı. Vücut çirkin bir şekilde sıçradı, sonra hareketsiz kaldı. Subay daha sonra öteki cesetlerin yanına gidip her kelleye bir kurşun salladı. Lukin iğrenerek başını çevirdi.</p>

  <p>Yanındaki albayın dudaklarında vahşi bir tebessüm vardı, gördüklerinden keyif alıyor gibiydi. Korkunç film on dakika daha devam etti, her seferinde avluya yeni kurbanlar getiriliyordu. En az elli kadın, erkek ya da çocuk karın üzerine sıralanıp öldürüldü. Bütün bunlar devam ederken, ön sıradan bir el kalktı, erlerden biri gümüş bir tepsiye meyve ve çikolata yerleştirip elin sahibine sundu.</p>

  <p>Lukin'in daha fazla seyretmeye dayanamayacağını hissettiği an, film bitti, tepedeki ışıklar yandı.</p>

  <p>Lukin gözlerini kırpıştırdı. Şişman adamlar koltuklarından doğrulmaya çalışırken ortalığı yeni bir öksürük dalgası sardı.</p>

  <p>Lukin gözlerine inanamıyordu.</p>

  <p>Ön sıradaki koltuklardan kalkanlardan biri Yosif Stalin'di. Çolak sol eli, fırça gibi kırlaşmış kaşları, saçları ve posbıyığıyla Stalin.</p>

  <p>Sade bir gri ceket giymişti, Lukin'in sandığından da zayıf görünüyordu. Soluk cildi sanki balmumu doldurulmuş gibiydi; ama piposunu yakıp, iyi beslendikleri belli bir grup erkeğin yanına gitti. Sanki içlerinden biri şaka yapmış gibi, hep birlikte kahkaha attılar.</p>

  <p>Lukin ötekileri de hemen tanıdı.</p>

  <p>Eski savunma bakanı, ciddi yüzlü Nikolay Bulganin, onun yanında Komünist Parti yüksek daimi encümeni çuval pantolonlu, şişman Georgiy Malenkov.</p>

  <p>Grubun arasında dikkati çeken biri daha vardı. Üzerine bol gelen siyah takım elbise içinde, kel kafalı, kaba hatlı, kısa boylu biri. Balkabağına benzeyen kellesinin altında sanki boyun yok gibiydi, ince çerçeveli gözlüklerin ardındaki koyu ve meraklı gözleri tehdit doluydu. Adamın portresi Dzerjinskiy Meydanı'ndaki bütün duvarlara asılmıştı.</p>

  <p>Lavrentiy Beria, devlet güvenliğinin başı.</p>

  <p>Lukin buz gibi tere batmış, koltuğunda dimdik oturuyordu. Neler oluyor? Buraya neden çağırdılar?</p>

  <p>Yanındaki albay ayaklandı, dev gibi cüssesiyle Lukin'e tepeden baktı.</p>

  <p>— Burada bekle.</p>

  <p>Sonra ön sıraya doğru yürüdü.</p>

  <p><br /></p>

  <p>Oda boşalmaya başladı.</p>

  <p>Lukin, Molotov ve Malenkov'un bir subayın açtığı kapıdan çıktıklarını gördü. Birkaç saniye sonra Yosif Stalin de ayaklarını sürüyerek kapılardan birine yaklaştı, son anda tereddüt etti, gözlerini kısarak geriye döndü. Lukin'e baktı.</p>

  <p>Lukin nabzının hızlandığını duydu. Stalin'in kendisine gülümsediğini mi, yoksa ters ters mi baktığını anlayamadı, tek bildiği Stalin'in o yana baktığı, bakışlarında da daha çok memnuniyetsiz bir ifade olduğuydu. Rahatsız oldu, koltuğundan kalkmak üzereydi ki, Stalin arkasını döndü ve kapıdan çıktı.</p>

  <p>Lukin ne yapacağını bilemeden soluğunu boşalttı. Endişeyle odaya, çevresine bakındı. Odada sadece makinist, kendisi ve onu odaya alan albay, bir de Beria kalmıştı.</p>

  <p>Birden albay yanlarına katılmalarını işaret etti. Lukin ayağa kalkıp ön sıraya doğru yürüdü.</p>

  <p>Albay kabaca, "Binbaşı Lukin, Beria Yoldaş," dedi.</p>

  <p>Beria ayakta, cüce vücudu yanındaki devin gölgesinde ezilmiş gibi duruyordu.</p>

  <p>Gözlük camlarının ardından bir çift zeytin siyahı yılan gözü Lukin'e dikildi, tombul yüz sırıttı, yumuşak bir ses tonuyla, "Demek Binbaşı Lukin," dedi, "Çok sevindim."</p>

  <p>— Beria Yoldaş.</p>

  <p>Beria elini uzatmadı, deri koltuklardan birine çöktü. Yanındaki açılır kapanır sehpanın üzerinde çikolata dolu bir tepsi vardı, onun yanında da bir gümüş tabakta kırmızı havyar, bir buz kovasının içinde de bir şişe Kırım şampanyası. Beria bir çikolata alıp yaldızlı kâğıdından çıkardı, ağzına atıp çiğnedi.</p>

  <p>Adamın görünüşü korkutucu, hatta doğa dışıydı. Kırmızı deri koltuğun üzerinde, ayakları koltuğun kenarında, bir sirk cücesinden daha büyük görünmüyordu. Geniş, basık ve şekilsiz ayakları, vücudunun geri kalanıyla uyumsuzluk içindeydi. Gri ipek kravatı elmas bir kravat iğnesiyle tutturulmuştu.</p>

  <p>Tombul parmaklar yanındaki koltuğu gösterdi, "Otur, Lukin."</p>

  <p>Lukin otururken, Beria makiniste döndü, "Son makarayı başa alıp git."</p>

  <p>Makinist emri yerine getirdi, selam verdi, kapıyı ardından kapayıp gitti. Beria, Lukin'e döndü, "Evet, son filmimizi eğlenceli buldun mu? Konuş, Binbaşı!"</p>

  <p>— Hoş değildi, Beria Yoldaş.</p>

  <p>Beria sırıttı, "Yine de böyle cezalar gerekli oluyor. O öldürülürken gördüklerin çok ciddi suçlardan hüküm giydi. Serseriler, hırsızlar, adi suçlular. Böylece idam edilmeyi hak ettiler. Sen de öyle düşünmüyor musun?"</p>

  <p>— Yoldaşın benden daha iyi bildiğini düşünüyorum.</p>

  <p>— Diplomat gibi konuştun, Lukin. Beni düş kırıklığına uğratıyorsun. Dolambaçsız konuşanları tercih ederim.</p>

  <p>Beria karşılarında duran albaya bakarak parmaklarını şaklattı, "Dosyayı, Romulka."</p>

  <p>Albay bir adım atıp dosyayı uzattı, Beria rasgele bir sayfa açtı.</p>

  <p>— Geçmişini okudum, Lukin. İlginç bir öykü. Bir zamanlar ünlenen, sonra gözden düşen bir subayın öyküsü. Kurnazca sırıtıp, Lukin'in eline baktı. Eğer 1944'teki o küçük hatayı yapmasaydın, kuşkusuz bugün albaydın, elini de kaybetmemiş olurdun.</p>

  <p>Lukin rahatsızdı, "Buraya getirilişimin bir nedeni olmalı, Beria Yoldaş?"</p>

  <p>— Daha bitirmedim. Savaş sırasında elimizdeki en iyi Karşı Casusluk uzmanlarından biriydin. Almanların ülkemize gönderdiği casus ajanlarını bulup yakalamakta üzerine yoktu.</p>

  <p>— Bu dedikleriniz çok uzun zaman önceydi, Beria Yoldaş.</p>

  <p>— Sanmıyorum, o kadar uzun zaman geçmedi. Üstelik bazı yeteneklerimiz doğuştandır. Söyle bana, senin bölümündeki en iyi adamların, Alman düşman ajanlarını yakalayanlar demek istiyorum, yetimler olduğunu söylediler. Bu doğru mu, Lukin?</p>

  <p>— Hatırlamıyorum, Yoldaş.</p>

  <p>— Ama ilgi çekici bir şey, değil mi? Eminim psikologlar bunun nedenlerini bulurlar. Belki de kendi gerçeklerini öğrenmek isteğinden doğan bir arama ve bulma tutkusu. Yine de sen Lukin, onların en az bir kafa üzerlerindeydin.</p>

  <p>— O günler artık geride kaldı, Beria Yoldaş. Artık savaş bitti, ben de basit bir polis görevlisiyim. Artık o dediklerinizle ilgilenmiyorum.</p>

  <p>— Bulunduğun yeri küçümseme, Lukin. Aptal olmaktan çok uzaksın, üstelik KGB'ye salakları almayız.</p>

  <p>— Demek istiyorum ki...</p>

  <p>— Ne demek istediğini boş ver, dedi Beria kabaca, sonra arkasına yaslandı. Ya sana muzaffer Stalinimizin hayatına yönelik bir tehlike bulunduğunu söylersem? Seni bu da mı ilgilendirmez?</p>

  <p>Lukin önce Beria'ya, sonra da albaya baktı. Gözlerini yeniden Beria'ya çevirdiğinde, "Galiba iyi anlayamadım," dedi.</p>

  <p>Beria KGB albayına işaret etti, "Benim en yakın yardımcılarından Albay Romulka," dedi, "Lukin'e son durumu anlat."</p>

  <p>Romulka ellerini arkasında birleştirdi, göğsünü şişirdi.</p>

  <p>— Finlandiya Körfezi'nde devriye gezen Miglerimizden biri iki saat kadar önce Tallin radarından kayboldu. Pilotun Sovyet hava sahasına gizlice girmeye çalışan birinin peşinde olduğunu sanıyoruz. Uçağın kaybolduğu bölgeye üç Mig daha gönderdik. Bir saat önce de kayıp Mig'in enkazı Baltık Denizi'nin buzları üzerinde bulundu. Hemen yanında da çarpıştığını sandığımız küçük bir uçağın enkazı var. Kaza noktasını incelemeleri için bir piyade devriyesi gönderdik.</p>

  <p>Romulka Lukin'e baktı, "Çok ilginç bir hikâye değil, diyeceksin," dedi, "Haberalma kaynaklarımıza göre Amerikalılar Stalin Yoldaş'ı öldürmek üzere topraklarımıza iki ajan sokmak istiyorlar. Bir kadınla, bir erkek. Bu ajanların Tallin yakınlarında paraşütle atladıklarına, düşen küçük uçakla gelmiş olduklarına inanıyoruz. Geçmişte yaptığın bazı hatalara rağmen, üstün olan subaylardan bazıları yeteneklerinden övgüyle söz ediyor, Lukin. Şimdi o yeteneklere ihtiyacım var. O erkekle kadını bulup bana getirmeni, mümkünse canlı getirmeni istiyorum."</p>

  <p>Lukin şaşkındı, "Hiçbir şey anlamadım."</p>

  <p>— Çok basit, Lukin. Sana ismini temize çıkarma fırsatı veriyorum. Bu dakikadan itibaren, benim emrimde, bu konunun yönetiminde olacaksın.</p>

  <p>Beria dosyayı uzattı, "Bunu al ve incele. İçinde Amerikalıların gönderdiğine inandığımız adamla kadın hakkında ihtiyacın olacak bütün bilgileri bulacaksın. Özellikle adamın çok ilginç biri olduğuna inanıyorum. Seninle onun bazı ortak, nasıl diyeyim özellikleriniz olduğunu düşünüyorum. Önce yaşınız, sonra da zekâ ve yetenekleriniz. İkiniz birbirinize çok uyuyorsunuz. Bu sizinkilerin savaş zamanında zaman zaman kullandıkları bir yöntem değil miydi? Düşmanla aynı özellikleri taşıdığına inandığın birini bul, düşmanın peşine sal. Eminim, çılgın psikologlardan birinin fikridir; ama bazen işe yaradı galiba."</p>

  <p>— Bu kadınla erkek, kim onlar?</p>

  <p>— Bildiğimiz her şey dosyada, Amerikalıların niyetlerini nasıl tahmin ettiğimizle beraber. Sana yardımcı olabilecek fotoğraflar da var. Adam çok tehlikeli bir düşman, o yüzden dikkatli ol, Lukin. Bir şey daha var. O canileri yakalamak için sınırsız yetki ve gücün olacak.</p>

  <p>Beria cebinden çıkardığı mektubu abartılı bir hareketle uzattı.</p>

  <p>Lukin mektubu okurken, Beria devam ediyordu, "Eğer yetkilerinden kuşkulanan birisiyle karşılaşırsan, bu mektup benim adıma çalıştığını, talep ettiğin her yardımın sorgusuz verilmesi gerektiğini belirtiyor. Sadece bana karşı sorumlu olacaksın. Kendi adamların içinde kime ihtiyacın varsa, alabilirsin. Albay Romulka bu konuda benim şahsi temsilcim olarak görev yapacak. Rütbe olarak senin üstün; ama bu konuda tüm komuta sende. Romulka'nın da sana gereken her türlü yardımı yapacağını söylemeye gerek yok sanırım. Şaşırmışa benziyorsun, Lukin."</p>

  <p>— Ne söyleyeceğimi bilemiyorum, Yoldaş.</p>

  <p>— O zaman hiçbir şey söyleme. Vnukovo Meydanı'nda, hava düzelir düzelmez seni Tallin'e götürecek bir Mig bekliyor. Karın yağışına bakarsak, havanın daha en az birkaç saat düzelmeyeceğini düşünüyorum. Yerel KGB ve ordu paraşütle inen çifti yakalamak için devriye çıkardı bile, senin gelişinden de haberleri var. Bölgedeki komutanlar insan avı konusunda bilgilendirildi; ama o kadınla erkeğin ne amaçla geldiklerini tabii bilmiyorlar, bu amaç şimdilik gizli tutulacak. Albay Romulka daha sonra seninle buluşacak. Eğer yeni bir gelişme olursa, nöbetçi subayı sana haber verir.</p>

  <p>Beria parmaklarını şaklatınca Romulka projeksiyon makinesine yaklaşıp çalıştırdı. Beria, Lukin'e döndüğünde gözlerinde kara ve tehlikeli parıltılar, yüzünde de tehditkâr bir ifade vardı.</p>

  <p>— Bu görev çok önemli, Lukin. Sakın beni düş kırıklığına uğratma. Bir gün seni bu perdede, idam mangasının karşısında dururken görmek istemem. O adamla kadını bul. Onları bul ve bana getir. Onları getirdiğin gün, Stalin seni albaylığa terfi ettirmeye söz verdi. Beni düş kırıklığına uğratırsan, bağışlamam. Emirlerini aldın. Şimdi gidebilirsin.</p>

  <p>Beria elini, görüşmenin bittiğini belli etmek istercesine sallayıp, kadehine şampanya doldurdu. Birkaç saniye sonra Romulka düğmeyi çevirdi, oda karanlığa gömülürken perde aydınlandı.</p>

  <p>Romulka ön sıraya kadar geldi, Lukin'i alıp kapıya götürdü.</p>

  <p>Lukin kapının yanına geldiğinde, arkasına baktı. Perdedeki film siyah beyaz ve sessizdi, odanın sessizliğini sadece projeksiyon makinesinin vınlaması bozuyordu. Perde canlandığında, Lukin kanının donduğunu hissetti.</p>

  <p>Metal bir masanın üzerine genç ve çıplak bir kız yatırılıp bağlanmıştı. Koyu renk saçlı, çok genç bir kız. El ve ayak bilekleri birbirinden ayrılıp, deri kayışlarla bağlanmış, gözleri korkudan fal taşı gibi açılmıştı. Sanki bir sara krizi geçiriyormuş gibi, ağzı köpük köpüktü. Ağzı sessiz bir çığlık için açılmış, umutsuzca debeleniyor, çırpınıyordu. Kendini kurtarmaya çalışırken kafası metal masanın kenarına çarptı.</p>

  <p>Sahnede KGB üniformasının üzerine siyah kauçuk bir önlük giymiş adam göründü. Parmaklarını kabaca kızın bacakları arasına soktu, sonra kızın organına, ucunda uzun kablosuyla kalın bir elektrik sondası soktu.</p>

  <p>Lukin kızın gözlerindeki dehşeti görüp iğrenerek arkasını döndü, perdeye bir saniye daha bakamayacağını anlamıştı. Oysa Beria koltuğuna kurulmuş, içkisini yudumlayarak perdeye bakıyordu.</p>

  <p>Romulka siyah deri eldivenini giyerken sırıttı, "Ne var, Lukin? Bir kadının işkence görmesi seni rahatsız mı ediyor?" Gözleri Lukin'in eline takıldı, "Tevekkeli değil, Alman orospusu elini parçalamış. Ben olsam o kurşunu karının iki kaşı arasına yapıştırırdım."</p>

  <p>Romulka ikinci deri eldiveni eldivensiz avucunda şaklatarak sırıttı, kapıdan çıktı. Lukin bir an bekledi, sonra peşinden gitti. Kusmak istiyordu.</p>

  <p><br /></p>

  <p>Lukin yarım saat kadar sonra sigara üzerine sigara içerek Beria'nın verdiği dosyayı incelerken, Paşa geldi.</p>

  <p>Moğol teğmen gocuğunun üzerindeki kanı silkeledi, "Dışarıda kardan göz gözü görmüyor. Söyle bakalım, gecenin birinde beni yataktan kaldırmanı gerektiren boktan iş ne?" Lukin'i inceledi, "Hey, hayalet görmüş gibisin."</p>

  <p>— Hayalet değil, ama en az onun kadar etkileyen bir şey gördüm. Her şey sırayla. Yanında o Sibirya votkasından var mı?</p>

  <p>Paşa sırıttı, "Ayılmaktan korktuğum için, hep stokum olur. Yine de seni uyarayım, o votkayı içmektense, gırtlağından aşağı yanık bir mum sok, daha iyi."</p>

  <p>— Büyük bir bardak doldur.</p>

  <p>— Görev başındayken mi? Doğrusu şaşırdım, Binbaşı.</p>

  <p>— Bundan sonrakilerin yanında, şimdiki şaşkınlığın hafif kalır.</p>

  <p>Paşa büro kapısını kilitleyip masasından bir şişe ve iki kadeh çıkardı. Kadehlerden birini Lukin'e uzatıp doldurdu.</p>

  <p>— Şeytanı kov, midene biraz güneş ışığı gönder, Za zdorovye. Eee, anlat bakalım, neler oluyor?</p>

  <p>Lukin ağzındaki içkiyi yuttu, "Şerefe kadeh kaldırmayı başka sefere bırak," dedi, "Benimle birlikte görevlisin."</p>

  <p>— Kim diyor?</p>

  <p>— Ben. Biraz önce Kremlin'e gitmek şerefine eriştim. Nasıl şerefse?</p>

  <p>Paşa kaşlarını çatınca, sarı yüzündeki çekik gözler birer çizgiye dönüştü, "Ciddi misin?"</p>

  <p>— Kremlin ziyareti, şakası edilecek bir konu değil, Paşa.</p>

  <p>— Sebep neydi?</p>

  <p>Lukin her şeyi anlatıp dosyayı uzattı. Paşa dosyayı okudu, hafif bir ıslık öttürdü, masasına gitti. Gocuğunu çıkardı, ayaklarını masanın üzerine uzattı, bir yudum votka içti.</p>

  <p>— Dosyada çok şey yok; ama okuduklarım çok ilginç.</p>

  <p>— O Amerikalı, Kurt diye adlandırdıkları hakkında, hemen hemen hiç bilgi yok. Zaten dikkat edersen kişisel dosyasından da bir iki sayfa eksik, tabii eğer sayfa numaraları birbirini izliyorsa.</p>

  <p>— Acaba neden?</p>

  <p>— Herhalde gizli bilgidir.</p>

  <p>— Yine de araştırmacının üzerinde çalıştığı konuyla ilgili bütün bilgilere ulaşması gerekir. O iki sayfayı saklamanın nedeni ne olabilir?</p>

  <p>— Beria'nın bütün sorulara cevap verdiğini hiç duydun mu? O sadece bilmen gerektiği kadarını anlatır. Yine de haklısın, bu eksiklik biraz tuhaf.</p>

  <p>Paşa, "Kadına acıdım," dedi, "Anlaşılan güç günler geçirmiş. Gulag'dan kaçmayı düşünmesi için, tümüyle umutsuz olması gerek. Fotoğrafların fazla işe yarayacağını sanmam. Kadınınkiler tutuklanmasından sonra çekilmiş olmalı. Bir deri bir kemik görünüyor, saçlarını da kesmişler. Slanski'ninkilerse uzaktan çekilmiş. Resim işe yarayamayacak kadar bulanık. Kaldı ki, onun durumundaki bir adam görünüşünü değiştirmeyi biliyordur, üstelik her ikisinde de bu odanın duvarlarını kaplayacak kadar kimlik belgesi bulunduğundan eminim."</p>

  <p>Lukin başıyla onayladı, "Birinci Kısım, Slanski hakkında dosya tutmuş. Geçmişi biraz esrarlı. Anadili gibi Rusça konuştuğunu biliyorlar, eski bir asker olmasından kuşkulanıyorlar. Başta Albay Kraskin olmak üzere altı yedi üst düzey KGB ve ordu subayının öldürülmesinden onu sorumlu tutuyorlar.</p>

  <p>Paşa neredeyse gülümsedi, "Söylediklerinden olağanüstü biri olduğu anlaşılıyor. O Kraskin şeytanının öldürülmesine üzüldüğümü söyleyemem."</p>

  <p>— Senin yerinde olsam, söylediklerime dikkat ederdim, Paşa. Özellikle de Beria'nın karıştığı konularda.</p>

  <p>— Beria'nın haklı olduğuna, o ikisinin tanrımızı ve efendimizi öldürmek niyetiyle geldiğine inanıyor musun? Amerikalıların Stalin'i öldürmek için Kurt denen o adamı gönderdiklerine?</p>

  <p>— Mümkün. Lukin durakladı. Beria'nın adamları arasında, Albay Romulka adlı birini duydun mu?</p>

  <p>Paşa'nın kaşları kalktı, "Albay Nikita Romulka mı?" dedi.</p>

  <p>— İlk adını bilmiyorum.</p>

  <p>— Öyleyse sana adamı tarif edeyim. Sağ kulağının yarısı eksik, uzun ve çirkin bir herif. Sanki ateş almış yüzünde, alevleri söndürmek için kürek kullanılmış gibi.</p>

  <p>Lukin hafifçe gülümsedi, "Ta kendisi."</p>

  <p>— Eğer duyduklarım doğruysa, Beria'nın en yakınlarından biri, özellikle Gulag'ların güvenliğinden sorumlu. Neden sordun?</p>

  <p>— Bizimle birlikte çalışacak. Anlaşılan konuya özel bir ilgi duyuyor. Beria onun bizimle koordinasyon sağlamasını istedi.</p>

  <p>Paşa ayağa kalkıp endişeli bir sesle, "Ondan gelecek yardım olmasa da olur," dedi, "Romulka acımasız ajanın teki. Bazı tutukluları konuşturmak için, Beria'nın onu bazen ırza geçme ve işkence gibi gerçekten pis işlerde kullandığını duydum. Sana bir öğüt, Yuriy. Romulka'nın yoluna çıkma. Tehlikelidir, unutmaz, bağışlamaz. Eğer isterse, gözbebeklerini üzüm tanesi gibi çiğner."</p>

  <p>— Unutmamaya çalışırım, dedi Lukin dalgın daldın başını kaşıyarak. Beni asıl düşündüren ne, biliyor musun?</p>

  <p>— Ne?</p>

  <p>— Beria neden beni seçti? Bu tür işleri bırakalı o kadar uzun bir süre oldu ki.</p>

  <p>Paşa sırıttı, "Seni, örgütün en iyi avcısı olduğun için seçti. Nazilerin üzerimize gönderdiği önemli casuslardan hepsini yakaladın. O günlerde örgütte herkesin bildiği üç kişi vardı. Guzovskiy, Makorov ve Lukin."</p>

  <p>Lukin hayır anlamında başını salladı, "Çok uzun zaman önceydi Paşa ya da bana öyle geliyor. Ben şimdi sadece bir polisim. Bana sorarsan, öyle kalmayı da tercih ederim."</p>

  <p>— Anlaşılan, seçme hakkın yok. Üstelik tevazu gösterdiğini de biliyorsun.</p>

  <p>Lukin takma eline baktı, "Belki de mütevazı olma hakkını kazandım."</p>

  <p>— Alman kızı makineli tabancasıyla elini uçurduğu için mi?</p>

  <p>— Orada durup uçurmasına izin verdim.</p>

  <p>— Geçici bir kararsızlık. Önce sen ateş etmeliydin; ama edemedin. Bana gelince, hayatımda kadın öldürmedim, savaşta bile. Öldürebileceğimi de sanmam; ama senin durumun değişikti, ya sen ya o. Karşındaki kadın olduğu için tereddüt ettin, tereddüdün sana bir ele mal oldu. Eğer başkası kadını vurmasaydı, belki tereddüdünü hayatınla öderdin.</p>

  <p>— Belki. Beria Guzovskiy ya da Makorov'u neden seçmedi?</p>

  <p>Paşa kadehini doldurdu, Lukin'in içkisini de tamamladı.</p>

  <p>— Guzovskiy yaşlandı. Gelecek ay altmış dört oluyor, gözleri de görmez oldu. O kadar çok içiyor ki, bir filin karda bıraktığı izleri bile takip edemez. Makorov'a gelince, o kadar dikkatsiz oldu ki, kendi adıma alışverişe bile göndermem.</p>

  <p>Lukin gülümsedi, "Yine de benden daha uygunları var. Üstelik doğrudan Beria'ya bağlı olmak da çok tehlikeli. Başarısız olursam, beni duvara dayayıp vurdurabilir. Ona güvenmiyorum."</p>

  <p>— Kim güveniyor? Anlaşılan Stalin bile güvenmiyor. O tespih gözlü piç, bir hortlağı bile korkutur. Yalnız, ona hayır diyemezsin. Bana sorarsan, ne yaptığını biliyordur, en iyisini seçti. Peki şimdi ne yapıyoruz?</p>

  <p>Lukin bir an düşündü, "Şimdilik Moskova'da kalmanı ve bir harekât odası ayarlamanı istiyorum. Telefon gerekecek. Bir sürü telefon. Bir de teleks. Masalar, iskemleler, birkaç yatak. Küçük ve büyük ölçekli haritalar. Ulaşım için bir iki Erika. Aklına gelebilecek her şey. Beria'nın talimatı açık. O Kurt bulunacak. Kadın da. Şansımız varsa, bölgedeki devriyeler onları bulur. Ama eğer bulamazlarsa, iş bize kalıyor."</p>

  <p>Paşa, "Eğer o zavallılar Beria'nın ve Romulka'nın eline canlı geçerse, Tanrı yardımcıları olsun," dedi. Lukin'e bakıp gülümsedi, "Ben boğazıma kadar boka batmışken, binbaşı ne yapacak?"</p>

  <p>— Beni bekleyen bir Mig var. Hava düzelir düzelmez ya da bir gelişme olur olmaz, nöbetçi subayı telefon edecek.</p>

  <p>Lukin kadehini bitirirken telefon çaldı.</p>
</body>
</html>
