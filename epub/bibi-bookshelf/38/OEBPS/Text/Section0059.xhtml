<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Kırk Dördüncü Kısım</h3>

  <p><b>Moskova,</b><br />
  <b>27 Şubat,</b><br />
  <b>14.00</b></p>

  <p>Marks Bulvarı yakınındaki küçük parkta o gün öğleden sonra kimse yoktu.</p>

  <p>Küçük gölleri, düzenli bahçeleri ve ahşap köşkleriyle park Çar Nikolay’ın en sevdiği yerlerden biri olarak ünlenmiş, daha sonra da KGB burayı kendi özel kullanımına ayırmıştı. Yüksek kayınlar gelip geçen meraklıların içerisini görmelerini önlüyor, dövme demir kapıda da milisler nöbet tutuyorlardı.</p>

  <p>Lukin parkın dışındaki BMW'nin direksiyonunda beklerken, park kapısına yanaşıp duran Erika'yı gördü.</p>

  <p>Erika'dan sivil giyimli iki KGB görevlisi indi. Anna Horev bileğindeki kelepçeyle adamlardan birine bağlıydı. Birisinin verdiği erkek paltosu genç kadının omuzlarına bol geliyordu.</p>

  <p>Lukin BMW'den inip adamlara yaklaştı, "Kelepçeleri çıkarabilirsiniz. Hepsi bu kadar, size daha fazla ihtiyacım olmayacak."</p>

  <p>Kelepçeleri çıkaran adamlar uzaklaştı.</p>

  <p>Lukin, Anna'nın yüzündeki şaşkınlığı gördü. Kendinden büyük paltosu içinde savunmasız görünüyordu. Kapıdaki milise işaret edip kapıyı açtırdı, sonra başıyla Anna'ya parkı gösterdi, "Gel, biraz yürüyelim."</p>

  <p>Dar patikaların çevresi gümüş renkli kayınlarla kaplıydı, uzaktan uzağa duyulan kent gürültüsünün dışında park sessiz ve huzurluydu. Havuza doğru yürürlerken, Lukin ahşap banklardan birini gösterdi.</p>

  <p>— Ne dersin, oturalım mı?</p>

  <p>Eliyle bankın üzerinde birikmiş karları süpürdü, oturduklarında genç kadının yüzüne baktı, "Şimdi nasılsın?"</p>

  <p>— Beni neden buraya getirdiniz?</p>

  <p>— Anna, sana söylemiştim. Slanski'yi ölü ya da diri bulmak zorundayım. Seninle dürüst konuşacağım. Şimdiye kadarki aramalarımızdan bir sonuç elde edemedik. Ölmüş de olabilir tabii; ama ben hâlâ hayatta olduğuna inanıyorum. Oldukça yaratıcı bir adam. Belki de Moskova'ya varmıştır. Onu bulmam için bana yardım edebilecek tek kişi sensin. Sana durumunu tekrar düşünmek için fırsat vereceğimi söylemiştim. Yine dürüst olup üstlerimin giderek sabırsızlandıklarını söylemek zorundayım. Cevap bekliyorlar, üstelik de bu cevapları hemen istiyorlar. Eğer seni ben konuşmaya ikna edemezsem, seni konuşturacak birini bulacaklardır. Daha önce anlattığım cinsten vahşice.</p>

  <p>— Boşa zaman kaybediyorsunuz. Size daha önce de söylemiştim, size yardımcı olamam.</p>

  <p>— Olamaz mısın, olmak mı istemezsin? Size Moskova yolunda yardım edenleri tanıyorsun. Belki de bildiklerin arasında ipucu olabilecek, Slanski'yi bulmama yardım edecek ayrıntılar da vardır.</p>

  <p>— Söyleyecek hiçbir şeyim yok.</p>

  <p>— Anna, söylediklerimi bir daha düşünmeni istiyorum. Slanski hayatta kalmayı başarıp, Moskova'ya varmış olsa bile, planını gerçekleştirmesi imkânsız. Kremlin'e ya da Stalin'in daçasına giremez. Sakın yanılma, Slanski er ya da geç yakalanacaktır. Üzerine düşeni yapıp bana yardım edersen, senin için daha iyi olur. Baskı altında çözülmeyeceğini biliyorum. Senin kadar sıkıntı çeken birinin, çelikten sinirlere sahip olması gerekir. Ama Lubyanka hücresine düşen en dayanıklılar bile sonunda konuşur. Oradakiler ilaç kullanıyor, değişik işkenceler uyguluyor. Senden daha cesur, daha dayanıklı insanlara bile hiç işlenmemiş suçları kabul ettirdiler. Tereddüt etti, sonra hayır anlamında başını salladı. Bütün bunlardan geçmeni istemiyorum. Bunlara değmez Anna. Nasıl olsa yakalanacak biri için, hiç değmez.</p>

  <p>Lukin'in sesindeki bir vurgu, Anna'nın başını kaldırıp yanında oturan adama bakmasına neden oldu. O yumuşak kahverengi gözlerde, yine o acıma duygusu vardı.</p>

  <p>— Benim acı çekmemi istemediğinizi söylediğinizde, gerçekten samimi miydiniz?</p>

  <p>— Tabii. Ben hayvan değilim Anna. Ama eğer ben başaramazsam, işkence göreceksin, canın yanacak. Düşündüğünden çok daha korkunç şeyler olacak.</p>

  <p>— Öyleyse, beni bu acılardan kurtarmak için beni öldürmenizi istesem, ne yaparsınız?</p>

  <p>— Bunu yapamayacağımı biliyorsun.</p>

  <p>— Ne düşünüyorum, biliyor musunuz? Beni içinizde biraz insanlık olan biri olduğunuza inandırmak istiyorsunuz. Böylece size inanacağımı, size açılacağımı düşünüyorsunuz.</p>

  <p>Lukin içini çekip ayağa kalktı. Yeniden genç kadına bakmadan önce derin bir nefes aldı, "Babam ne derdi, bilir misin? İşe gerçekle başla, derdi. Prensip sahibi biriydi. Belki de yaşadığı hayata göre, gereğinden fazla prensipli. İşe gerçekle başlamak istedim. Sana, konuşmamakta direnirsen olacakları anlatmaya çalıştım. İmkânsız bir durumda olduğunu biliyorsun. Ama eğer bana yardım edersen, belki senin de bir geleceğin olabilir."</p>

  <p>— Serbest bırakılmayacağımı biliyorsunuz.</p>

  <p>— Doğru; ama ölümün yanında her seçenek mutlu bir çıkış yoludur.</p>

  <p>— Nasıl bir seçenek?</p>

  <p>— Eğer bana yardım edersen, duruşman başlamadan önce savcıyla görüşüp, idam cezası yerine hayat boyu Gulag mahkûmiyeti istemesini söylerim.</p>

  <p>Anna uzunca bir süre cevap vermedi. Bakışlarını ağaçlarda, yerdeki karda dolaştırdı, sonra başını kaldırdı.</p>

  <p>— Hiç Gulag'da bulundunuz mu, Binbaşı Lukin?</p>

  <p>— Hayır.</p>

  <p>— Öyleyse orasının nasıl olduğunu bilemezsiniz. Çünkü eğer bilseydiniz, ölümün çok daha iyi bir seçenek olacağını anlardınız. Orada dehşetten, açlıktan ve yavaş yavaş ölümden başka bir şey yok. Orada size bir hayvandan daha kötü davranılır. Size öğrenmek istediklerinizi anlatmam imkânsız, çünkü –eğer hayattaysa– Slanski'nin nerede olduğunu bilmiyorum. Bana inanıp inanmamak size kalmış; ama ben doğruyu söylüyorum. Kaldı ki, bilsem bile söylemezdim. O hücrelerdeki arkadaşlarınız bana istediklerini yapabilirler, cevabım yine aynı olacak. Bize yardım edenlere gelince, Slanski'nin planı hakkında en ufak bir fikirleri yoktu. Onların isimlerini söylemem, Slanski'yi bulmanıza yaramaz, sadece o kişilerin acı çekip ölmelerine neden olur.</p>

  <p>— Yine de Moskova'ya vardığınızda ne yapmayı planladığınızı anlatabilirsin. Buradakilerin adlarını verebilirsin.</p>

  <p>— Size sadece bir tek şey söyleyebilirim. Canınız cehenneme.</p>

  <p>Lukin başını öbür tarafa çeviren Anna'nın yüzündeki öfkeli meydan okumayı gördü.</p>

  <p>— İşlerin buraya varmasından üzgünüm. Cesaretine saygı duyuyorum; ama aptal bir kadın gibi davrandığını söylemek zorundayım. Aptalca, çünkü bu gereksiz bir cesaret; aptalca, çünkü bir seçeneğin vardı. Bana yardım et, ben de sana yardımcı olmaya çalışayım. Bu seçenek hayatının geri kalan bölümünü bir toplama kampında geçirmek anlamına gelebilir, bunun pek de iç açıcı olmayacağını kabul ediyorum; ama öteki seçenekten çok daha iyi olduğu kesin. Durakladı. Ama kararın ne olursa olsun, şu anın senin olmasını istiyorum.</p>

  <p>Anna başını kaldırıp kaşlarını çattı, "Bu da ne demek?"</p>

  <p>Lukin kapının yanındaki milise baktı. Birkaç saniye sonra Paşa göründü. Küçük bir kızın elinden tutuyordu. Çok güzel bir kızın. Kırmızı bir gocuğu, yün bir şapkası ve eldivenleri vardı, ayaklarına da minicik kahverengi çizmeler giymişti. Çevresine kuşkuyla bakıyordu.</p>

  <p>Lukin döndüğünde, Anna'nın yüzündeki şaşkınlığı, gördüklerine inanamamanın verdiği kararsızlığı fark etti. İnanmama ve şaşkınlık, hem sevinç, hem acı. Çığlığı parkın sessizliğini yırttı.</p>

  <p>— Saşa!</p>

  <p>Küçük kız adını duyunca şaşkın şaşkın sesin geldiği yöne baktı. Kararsız adımlarla annesine doğru yürüdü, dudakları titredi, ağlamaya başladı.</p>

  <p>Paşa kızın elini bıraktı. Anna kızına koşup kollarına aldı. Yanaklarını öpüp kokladı, saçını okşadı, kızın bütün endişesini sildi. Sonunda küçük kız annesinin kollarında, ağlamayı kesti.</p>

  <p>Lukin bulunduğu yerden anne kızın buluşmasını uzunca bir süre, daha fazla dayanamayacağını anlayıncaya kadar izledi.</p>

  <p>Anna'ya baktı. Gözleri buluştu.</p>

  <p>— Bir saatin var, dedi. Sonra yine konuşuruz.</p>

  <p><br /></p>

  <p>Slanski haritayı açtı, İrena'nın kullandığı Skoda'nın ön camından dışarıya baktı.</p>

  <p>Moskova caddeleri sarı troleybüsler ve kapkara egzoz gazlarıyla etrafı kokutan kamyonlarla doluydu. Kamyonların arasından küçük Erikalar geçiyordu, bir de şoförlerin yanında ciddi yüzlü Sovyet yetkililerin oturduğu birkaç parlak siyah limuzin.</p>

  <p>İrena küçük Skoda'yı içinden geldiği gibi kullanıyor, yoğun trafiğin içine dalıp çıkarken yolun üzerindeki buzlu çamura aldırmıyordu. Bir gezintiden başka her şeye benziyordu; ama Slanski kısa süre sonra diğer bütün araçların aynı biçimde gittiğini gördü.</p>

  <p>İrena arabaların çoğunda ısıtma olmadığını, bu nedenle şoförlerin yola çıkmadan önce votka içip ısınmaya çalıştıklarını anlattı.</p>

  <p>Kaldırımlar birbirinden farklı milyonlarca insanla doluydu; Ruslar ve Slavlar, kara gözlü Gürcüler, basık yüzlü, sarı tenli Tatarlar, Moğollar. Arbat'a, kentin eski ticaret merkezine vardıklarında, Slanski uzaktan Kremlin'in altın kubbelerini gördü. Moskova Irmağı'nın iki yanında da sadece sıvayla kaplanmış binalar göz alabildiğince uzayıp gidiyordu.</p>

  <p>Yarım saat boyunca kentin içinde gezindiler, Slanski bu sırada geçtikleri sokak ve caddeleri haritanın üzerine işaretledi, sonunda İrena, "Şimdi ne yapmamı istiyorsun?" diye sordu.</p>

  <p>— Beni Dzerjinskiy Meydanı'ndaki KGB merkezinin önünde bırak.</p>

  <p>İrena şaşkınlıkla döndü, "Çıldırdın mı?"</p>

  <p>— Bir saat sonra da Bolşoy Tiyatrosu'nun önünde buluşalım.</p>

  <p>İrena korkuyla hayır anlamında başını salladı, "Artık beyinsiz olduğuna kesinlikle eminim. KGB senin peşindeyken benden seni kapılarının önünde indirmemi mi istiyorsun?"</p>

  <p>— Beni arayacakları son yer orasıdır.</p>

  <p>İrena'nın dikkatsizce önünü kestiği bir otomobilden öfkeli bir korna sesi yükseldi. İrena da kornaya bastı, kolunu kaldırıp salladı.</p>

  <p>— Salak!</p>

  <p>— Savaşta ne kullandın, İrena? Tank mı?</p>

  <p>Slanski'ye bakıp gülümsedi, "Bir Zis kamyon. Gülme, iyi bir şofördüm. Sana söyledim, yoldaki delilerin büyük bölümü sarhoş. Ben hiç olmazsa ayığım."</p>

  <p>— Savaş bitti, gaz pedalına basarken bunu unutma. En son isteyeceğim şey, bir milisin bizi aşırı hız nedeniyle durdurması.</p>

  <p>— Saçma! Üstelik dertten söz edene bak! Dzerjinskiy Meydanı'nda inmek isteyen ben miyim?</p>

  <p>Skoda, Arbat'tan çıkmıştı, Slanski birden Kremlin'in kırmızı duvarlarını ve hardal sarısı binalarını gördü. Şekerleme renkli kuleleri göğe yükselen Aziz Vasiliy Kilisesi, parke taşı kaplı geniş bir yolun sonunda dikiliyordu. İrena Bolşoy yakınında bozuk yüzeyli dar sokaklara saptı, birkaç dakika sonra geniş bir meydana vardılar.</p>

  <p>Meydanın ortasındaki görkemli çeşmenin suyu, soğuk havada donup boruları parçalamaması için kesilmişti. Troleybüsler, otomobiller, otobüs ve kamyonlar çeşmenin çevresinden hızla akıp geçiyordu. Meydanın karşı tarafında da yedi katlı, sarı renkli dev bir yapı vardı.</p>

  <p>İrena binayı işaret etti, "Dzerjinskiy Meydanı. KGB merkezi. Gizli polis şefi Feliks Dzerjinskiy buraya el koymadan önce, bina bir sigorta şirketine aitti."</p>

  <p>Slanski ön cephede çift kanatlı yüksek meşe kapıyı gördü. Kapının üzerinde güçlü ışıklar, önündeki kaldırımda devriye gezen milisler vardı.</p>

  <p>İrena, "Lubyanka Hapishanesi'nin girişi arka tarafta," dedi, "Çifte kanatlı demir bir kapı, güvenlik de çok yoğun. Şimdiye kadar oradan kimse kaçamadı, Moskova'da kime sorsan sana bunu söyleyecektir." Gözlerini binadan ayıramayan Slanski'ye baktı, "Arkadaşın orada olsa bile, onu kurtarmayı düşünmek zaman kaybından başka bir şey olmaz. Bunu denemek, intihar etmek demektir."</p>

  <p>— Beni orada indir.</p>

  <p>KGB binasının karşısında, meydanın sol tarafında dövme demirden yapılmış kemerli bir yeri gösteriyordu. Kemerlerin üzerindeki levhada, "Lubyanskiy Geçidi" yazılıydı. Kaldırım geçide girip çıkan insanlarla doluydu, Slanski girişin ötesinde renksiz ve zevksiz vitrinli bir dizi dükkân gördü.</p>

  <p>İrena geçide yaklaşıp kaldırımın kenarında durdu, vitesi boşa aldı, "Bir işkence evinin yanında halka açık bir alışveriş yeri sadece KGB'nin aklına gelebilirdi."</p>

  <p>Slanski kapıyı açtı, "Bir saat sonra, Bolşoy'un önünde."</p>

  <p>İrena uzanıp Slanski'nin koluna dokundu, "Dikkatli ol."</p>

  <p>Arabadan inerken kadına gülümsedi, kapıyı kapatıp kaldırımdaki kalabalığın arasına daldı.</p>

  <p><br /></p>

  <p>Lukin parktaki bankta yanında oturan Anna Horev'in yüzüne baktı.</p>

  <p>Çok mutsuz görünüyordu. Gözleri ağlamaktan kızarıp şişmişti. Park yine boşalmıştı. Paşa birkaç dakika önce gelmiş, küçük kızı alıp götürmüştü. Lukin, kızının götürülmesine razı olamayan Anna'nın yüzündeki derin kederi görmüştü. Sanki tüm hayatı buna bağlıymışçasına, kızına sarılmış, koparıp almalarına engel olmaya çalışmıştı. Küçük kız da şaşırıp üzülmüş, sonra yeniden ağlamaya başlamıştı. Sonunda kapıdaki milis de işe karışmak, Anna'yı tutan Lukin'e yardım etmek zorunda kalmıştı, Paşa da böylece çocuğu götürme fırsatı bulabilmişti.</p>

  <p>Uzaklaşan otomobili seyreden Anna'nın vücudu hıçkırıklarla sarsıldı. Sonra banka çöktü, teselli edilmesi mümkün değildi.</p>

  <p>Lukin içini korkunç bir suçluluk duygusunun kapladığını hissetti. Genç kadını dayanılmayacak bir işkenceye sokmuştu. Anna'nın bir yılı aşkın bir süreden beri kızını göremediğini düşündü. Kadına çocuğunu vermiş, daha sonra geri almıştı. Nadya'nın aynı durumla karşılaştığını, aynı acıyı çekmek zorunda bırakıldığını düşündü, kusmak istedi.</p>

  <p>Anna'nın çektiklerini anlıyordu. Bunu kendisine de söylemek istedi; ama Anna'nın kendine inanmayacağını düşündü. Bir yararı olmazdı. Üstelik işine duygularını katmaya başlıyordu ki, bu da mesleği için en tehlikeli şeylerden biriydi. Cebinden bir mendil çıkardı, Anna'nın alnındaki teri sildi.</p>

  <p>Anna, Lukin'in elini itti.</p>

  <p>Genç kadının koluna dokundu.</p>

  <p>— Anna, seni Lubyanka'ya götürmeden önce, konuşmamız gerek.</p>

  <p>Yine adamın kolunu itti.</p>

  <p>— Bana dokunma!</p>

  <p>Gözyaşları dinmişti; ama hâlâ darbenin etkisi altında gibiydi, gözlerini tek bir noktaya dikmişti. Lukin onun çıldırmış olabileceğini düşündü. Kadının gözündeki bakış insanı derinden rahatsız edecek gibiydi, onu bir doktora götürmenin daha doğru olacağını düşündü.</p>

  <p>— Anna, bana bak.</p>

  <p>Anna konuşurken Lukin'e bakmadı, kıpkırmızı gözleri boşluğa bakıyordu, çektiği acı sesinden anlaşılıyordu, "Bunu bana neden yaptın? Bana neden böyle bir acıyı yaşattın?"</p>

  <p>— Başından ne geçerse geçsin, Saşa'yı bir daha görmek isteyeceğini düşündüm.</p>

  <p>— Öleceğim için mi?</p>

  <p>— Sana seçeneklerden söz ettim. Eğer bana yardım edersen, kızını da yanına alabilmen için elimden geleni yaparım.</p>

  <p>Başını kaldırdı, gözlerinde derin bir keder vardı, "Kızım kampta nasıl bir hayatla karşılaşacak sence? Dünyanın bir ucunda, donmuş bir toprak parçası üzerindeki cehennemde hiçkimse buna dayanabilir mi sanıyorsun?"</p>

  <p>— Hiç olmazsa yanında olurdun.</p>

  <p>— Yetimhanede yaşamaya dayanabilir. Kampta bir yılda ölür.</p>

  <p>Lukin içini çekti, kadının yüzündeki umutsuzluğu görünce, söylemek istediklerinden söz edip etmemeye karar veremedi, "Anna, eğer konuşmazsan, sadece sen değil, Saşa da ölecek." Kadının yüzünün bembeyaz olduğunu gördü, "Hayır... Bunu yapamazsınız... O... o daha küçük bir çocuk..."</p>

  <p>Lukin ayağa kalkıp gözlerini oturan Anna'ya dikti.</p>

  <p>— Buna ben karar vermiyorum, Anna. Beria'yı iyi bilirim. Romulka'yı da, ben beceremezsem seni sorgulayacak o hayvanı da. Seni konuşturamazlarsa, kızını öldürmekten çekinmezler. Seninle açık konuşacağım. Beria bana yarın akşama kadar süre verdi. Eğer başaramazsam, seni ona teslim edeceğim. Senin direncini kıracaktır Anna, bundan eminim. Bir kere benim elimden çıktıktan sonra da, benim yapabileceğim bir şey kalmaz.</p>

  <p>Genç kadının yaşlı gözlerine baktı, "Bana yardım et Anna, Saşa'nın iyiliği için Slanski'yi bulmama yardım et."</p>

  <p><br /></p>

  <p>Slanski kalabalık Lubyanskiy Geçidi'nde yürürken çevresindekilere çarpıyor, geçidin iki yanındaki zevksiz dükkânlara girmeye çalışan insanlar tarafından itilip kakılıyordu.</p>

  <p>Geçidin öteki ucundan, parke taşı kaplı dar bir sokağa çıktı. Sağa döndü, KGB merkezinin batı kanadındaki yan kapının karşısındaki sokağa girdi. Ön cephedekilere benzer çifte kanatlı büyük ve yüksek bir meşe kapı gördü, bu kez kapının önünde nöbetçi yoktu. Kapının yirmi metre kadar ötesinde, KGB binasının arkasına dolanan dar sokağı tanıdı. Sokak askeri kamyonlarla doluydu, kamyonların arasında da bir iki sivil araç duruyordu.</p>

  <p>Taş duvarın içinde dev gibi yükselen demir kapıları görüp, burasının Lubyanka Hapishanesi'nin girişi olduğunu tahmin etti. Nöbetçi kulübesinin hemen yanında, tüfeklerini omuzlarına asmış iki üniformalı adam gördü. Sokak boyunca uzanan yüksek duvarın tepesi güçlü projektörlerle donatılmış, pencerelerin hepsi de demir parmaklıklarla kaplanmıştı.</p>

  <p>İçeri girilmesi mümkün olmayan bir yer.</p>

  <p>Birden nöbetçiler geriye çekildi, kapılar açıldı, üstü kapalı bir Zis kamyon büyük bir gürültüyle sokağa çıkıp sola döndü, trafiğe karıştı. Slanski kapanmaya başlayan kapıların arasından avluya bir göz attı, içeride park edilmiş otomobilleri ve kamyonları gördü.</p>

  <p>Orada dururken, nöbetçilerden birinin dikkatini çektiğini anladı, geri döndü, meydana doğru yürümeye koyuldu.</p>

  <p>Meydanın bütün bir tarafı küçük kahvehaneler ve restoranlarla doluydu. Bir kahvenin penceresi önünden geçerken, içeride oturan siyah üniformalıları gördü. Görünüşlerinden ve üniformalarından, adamların mesaileri bitmiş hapishane gardiyanları olabileceğini düşündü.</p>

  <p>Kahveye girdi, bir bardak çay ücretini ödemek için kuyruğun sonunda yerini aldı, daha sonra tezgâhta görevli iri yarı kadına fişini uzattı. Kadının bir tepsi içine yerleştirdiği bardağını alarak gardiyanların yakınındaki bir masaya yöneldi.</p>

  <p>Gardiyanların üniformalarındaki işaretleri, rütbelerini aklına not etti. Kendi aralarında alçak sesle konuşan adamların hepsi de hayatın sertleştirdiği insanlara benziyorlardı. İçlerinden birinin Anna'yı görüp görmediğini merak etti, hayattaysa tabii.</p>

  <p>Arkasından kaba bir kahkaha yükseldi.</p>

  <p>Slanski arkasına döndüğünde bir renk cümbüşü gördü. Altı yedi kadar kısa boylu, güçlü yapılı, yüzleri kırışıklarla kaplı Özbek masalarından kalkmış, kapıya doğru yürüyordu. Çeneleri seyrek sakallarla kaplanmış, kısa kesilmiş saçlarını parlak renkli takkeleriyle örtmüşlerdi. Bazıları omuzlarına parlak renkli ipek kaftanlar atmış, Slanski'nin anlamadığı bir lehçe konuşuyorlardı. Bu renksiz çevrede, Afrika'nın sıcak ormanlarından gelmiş renkli kuşlar gibiydiler.</p>

  <p>Yeniden sokağın karşı tarafındaki KGB binasına döndü. Birden heyecanlı bir konuşma duydu, Özbeklerden ikisinin pencereye koşup sokağa baktıklarını gördü. Kahvehanenin önündeki trafik lambasının altında yeşil renkli bir BMW duruyordu. Özbekler parmaklarıyla arabayı göstererek heyecanlı bir tartışmaya giriştiler.</p>

  <p>Slanski BMW'nin içinde oturan adamla kadını görünce, damarlarındaki kanın donduğunu hissetti.</p>

  <p>Arabanın şoför koltuğunda oturan Lukin'di. Yanında da Anna.</p>

  <p>Slanski gördüklerine inanmakta zorluk çekti. Adamın bileğinin ucundakinin bu kez demir bir kanca olmasına karşın, adamın Lukin olduğu kesindi. Takma eli karıştırması mümkün değildi. Arabanın ön camından gördüğü yüzün Anna'ya ait olduğuna yemin edebilirdi.</p>

  <p>Trafik ışıkları yeşile dönünce, BMW hareket etti. Slanski bir çılgın gibi ayağa kalktı, kapıya doğru koşarken Özbeklere çarptı, bir tanesini de yere devirdi.</p>

  <p>Dışarı çıktığında, BMW'nin Dzerjinskiy Meydanı'nın arkasına döndüğünü, Lubyanka'nın girişine yöneldiğini gördü.</p>

  <p>Slanski çılgın gibi koşmaya başladı. Kendini şaşkınlıkla izleyen insanların farkında bile olmadan BMW'yi kovalıyordu. Aklında sadece Lukin'i otomobilden sürükleyerek çıkarıp öldürmek, Anna'yı kurtarıp kaçmak vardı.</p>

  <p>Sokağın öteki ucundaki BMW durdu, sağ sinyalini yakarak köşeyi dönmek ve Lubyanka'nın parke kaplı yoluna girmek için karşı yönden gelen araçların durmasını bekledi.</p>

  <p>Slanski kaldırımın üzerinde koşmaya devam etti. Gözlerini BMW'ye dikmiş, kalabalığı yararak ilerliyordu.</p>

  <p>Elli metre.</p>

  <p>Kırk.</p>

  <p>Lukin'in parmaklarını sabırsızlıkla direksiyona vurduğunu gördü.</p>

  <p>Vuruyor.</p>

  <p>Vuruyor.</p>

  <p>Otuz metre.</p>

  <p>Yirmi.</p>

  <p>Yola çıktı, koşarken gözlerini trafik ışığının yeşile dönmesini bekleyen Lukin'in direksiyon üzerinde trampet çalan parmaklarından ayırmadı.</p>

  <p>On metre.</p>

  <p>Ateş edebilecek kadar yakın.</p>

  <p>İç cebinden Tokarev'i çıkardı.</p>

  <p>Yaklaştığı açıdan BMW'deki Anna'nın sadece ensesini görebiliyordu; ama Lukin'in yüzü karşısındaydı. İçini yanardağdan fışkıran lav kadar sıcak ve yoğun bir nefret kapladı.</p>

  <p>Beş metre.</p>

  <p>Lukin hâlâ arkasına dönmemişti.</p>

  <p>Slanski horozu kaldırıp Tokarev'i doğrulttu.</p>

  <p>Birden karşı yönden gelen bir kamyon lastik sesleri arasında durdu. Slanski kamyon şoförünün dehşetle açılmış gözlerini, Tokarev'e inanmazca bakışını gördü.</p>

  <p>BMW'nin yanına vardığı sırada, Lukin gaza dokundu, kamyonun ona yol vermek için durduğunu sanmıştı. BMW hızla ileri atıldı, hızlandı, hapishanenin kara kapılarına varmak için sağa döndü.</p>

  <p>Nöbetçilerden biri kapıya yumruk vurdu, kapı açıldı, yeşil BMW'yi yuttu.</p>

  <p>Slanski nöbetçiler kapıyı yeniden kapamadan önce Anna'nın yüzünü bir an da olsa görebildi.</p>

  <p>Hızla tabancasını cebine yerleştirirken, bir küfür savurdu.</p>

  <p>Çok geç.</p>

  <p>Cehennemin kapıları açılıp kapanmış, Anna'yı yutmuştu.</p>
</body>
</html>
