<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Yirminci Kısım</h3>

  <p><b>New York,</b><br />
  <b>19 Şubat,</b><br />
  <b>17.00</b></p>

  <p>Birleşmiş Milletler'in Manhattan'daki binasının beşinci katındaki Sovyet Misyonu'nda Feliks Arkaşin o öğleden sonra altı yedi siyah beyaz fotoğrafın üzerine eğilmiş, kaşları çatık, çenesindeki lekeyi kaşıyordu.</p>

  <p>Yanında duran adama dönüp, "Emin misin, Yeğeni?" diye sordu.</p>

  <p>Yeğeni Oramov kalın siyah çerçeveli gözlük takmış, kısa boylu zayıf biriydi. Görünüşünde dalgın bir profesörü andırır bir şeyler vardı, özellikle de kafasından fışkırır gibi çıkan dalgalı siyah saçlarıyla. Oysa tüm masum görünüşüne rağmen Oramov, New York'taki Sovyet Misyonu'nda KGB yüzbaşısı olarak görevliydi.</p>

  <p>— Bundan daha emin olamazdım. Bu fotoğrafları buradaki ve Avrupa'daki adamlarımıza da gösterdik. Resimler kesinlikle Massey adlı o adama ait.</p>

  <p>— Bana adamı biraz anlat.</p>

  <p>— CIA'nın Münih Operasyon Bürosu'nu yönetiyor. Anlaşılan, uzunca bir süre bize ayak bağı olmuş. Önemli olan, onun hakkında ne yapacağımız?</p>

  <p>Arkaşin hayır anlamında başını salladı, "Asıl soru, peki o, Anna Horev karısıyla ne yapıyor?"</p>

  <p>Oramov gülümsedi, "İşte Helsinki İstasyonu işe burada giriyor. Bana verdiğin dosyayı inceledim, kadının dosyasını. Sonra bu fotoğraflardan bazılarını kuryeyle Helsinki'ye gönderdim. Massey'nin bizimkiler kadınla konuşurken hazır bulunduğunu söylüyorlar, tabii değişik bir isimle. Albay Romulka'nın yardımcısı Massey'yi tanıdı, verdiği tarif de bizimkine uyuyor. Öte yandan, onları Helsinki Havaalanı'nda izleyen adamımız da fotoğrafları görünce Massey'nin kıza uçağa kadar eşlik ettiğini hatırladı."</p>

  <p>— Ya ikinci adam?</p>

  <p>Oramov gülümsedi, "İşte işlerin ilginç olmaya başladığı yer de burası. Yüzde yüz emin değiliz; ama o adamın Alex Slanski olduğuna inanıyoruz."</p>

  <p>Arkaşin bir ıslık çaldı, "Ünlü Alex Slanski ha? Hani o Kurt diye adlandırılan?"</p>

  <p>Oramov başıyla onayladı, "Ta kendisi. Moskova herifin başına ödül koydu, biliyorsun. Onu uzun süredir istiyorlar. İki ay önce Doğu Berlin'de vurulan Gennadiy Kraskin'i hatırladın mı? Onu Slanski'nin öldürdüğünü düşünüyoruz."</p>

  <p>Feliks Arkaşin pencerenin yanına gitti, etli yanaklarını sıvazladı. Camın ötesinde sıkışık trafiğiyle 67. Sokak, daha ötede, batıda da Central Park görünüyordu. Amerika'nın ticari başkentinin durumunu hep gülünç bulmuş, Amerikalıları da hep hoşgörülü çılgınlar olarak görmüştü. KGB'nin bölüm yöneticileri, Sovyet Ticaret Misyonu, konsolosluk, Sovyet haber ajansları maskeleri altında, Moskova'yla sadece kendilerine alt iletişim kanallarından yararlanıyor, Birleşmiş Milletler'deki Sovyet Misyonu'ndan bağımsız, dosya ve kayıtları aranma tehlikesinden uzak, New York'ta özgür bir biçimde hareket ederek, sanki Moskova'daki genel merkezde çalışırcasına, işlerini rahatça görüyorlardı. Çılgınca bir şeydi; ama Amerikalıların hoşgörüsü Rusların işine yarıyordu.</p>

  <p>Arkaşin uzunca bir süre derin düşüncelere dalıp, pencerenin yanında dikildi sonra ziyaretçisine dönüp, "Artık gidebilirsin, Yeğeni," dedi, "Fotoğraflar kalsın. İyi iş becerdin."</p>

  <p>Adam kapıyı kapattığında, Arkaşin bir sigara yaktı. Yeğeni Oramov, Braun'un son raporundan sonra ihtiyacını duyduğu kanıtları getirmişti. Masasının başına geçmeden önce birkaç dakika düşündü. Dahili telefonu kaldırıp, üstünün üç rakamlı numarasını çevirdi. Karşı tarafın cevap vermesini beklerken, masasının arkasındaki duvarda, Stalin'in fotoğrafına baktı. Stalin'in yüzü, dudaklarında kurnaz bir tebessümle, sanki onu izliyor gibiydi. Arkaşin ürperdi. Karşıdan telefonun açıldığını duydu.</p>

  <p>— Leonid? Arkaşin. Gelebilir miyim? Bir dakikadan fazla sürmez. Önemli olduğunu sandığım bir şeyler öğrendim, fikrini almak istiyorum.</p>

  <p><br /></p>

  <p>Leonid Kislov birbiri ardına yaktığı sigaralarla günde dört paket içen tıknaz biriydi.</p>

  <p>Albay rütbesiyle Sovyetler'in New York Misyonu'ndaki en üst düzey KGB görevlisiydi, bu nedenle bir sürü sorumluluğu, başta ülseri ve onu sürekli olarak rahatsız eden acımasız Gürcü karısı olmak üzere, bir dizi de derdi vardı. O sabah yataktan pek keyifli kalkmamıştı, ülserinin yeniden baş kaldırdığını hissediyordu, Arkaşin'e oturmasını işaret ederken, "Kısa kes, Feliks," dedi, "Yarım saat sonra büyükelçiyle görüşmeye gideceğim."</p>

  <p>— Bir sorun mu? diye sordu Arkaşin anlayışla.</p>

  <p>Kislov geğirdi, göğsünü ovaladı, daha sonra önündeki cam şişeden iki hap alıp masanın üzerindeki su bardağına uzandı.</p>

  <p>— Ne zaman boktan bir sorun olmadı ki? Hapları yutup suyu yudumladı. Washington, Yahudi doktorlar konusunda büyükelçinin kıçının altında ateş yakıyor. Neler olduğunu bilmek istiyorlarmış.</p>

  <p>— Onlara ne anlatacak?</p>

  <p>— Amerikalıları ilgilendirmediğini. Kislov sırıttı. Tabii, nezaketle. Zaten diplomatlık da bu değil mi? Bir şey bilmemeleri daha iyi. Yoksa o boktan öfkelerinden birine kapılırlardı. Onların da günü gelecek, üstelik beklediğimizden de önce.</p>

  <p>— Bana söyleyebileceğin bir şey var mı?</p>

  <p>Kislov'un bakışları ciddileşti, "Seni ilgilendirmez, Yoldaş. Yine de bir ipucu vereyim. Eğer her şey plana uygun gelişirse, altı ay sonra burada olmayacağız. Hidrojen projemiz tamamlanmak üzere. Gerginlik başlamadan bizleri buradan çekmenin planları hazırlandı bile. Gerginlik de başlayacak, bunu sana ben söylüyorum."</p>

  <p>Arkaşin bembeyaz oldu, "Yani Stalin yeni bir savaş başlatmaya hazır mı demek istiyorsun?"</p>

  <p>Kislov sırıttı, "Dediğim gibi, seni ilgilendirmez." Masadaki paketten bir sigara alıp yaktı, saatine baktı ve homurdanır gibi, "Benimle konuşmak istediğin ne?" diye sordu.</p>

  <p>Arkaşin fotoğrafları masanın üzerine yaydı, Kislov resimleri incelerken kadını ve Massey hakkında öğrendiklerini anlattı.</p>

  <p>Fotoğraflar uzakça bir mesafeden, uzman olmayan birisi tarafından çekilmişti. Resimler soluk, belirsizdi.</p>

  <p>— Bu fotoğraflar boktan farksız, dedi Kislov.</p>

  <p>Arkaşin belli belirsiz gülümsedi, "Doğru. Ama Lombardi'nin adamları fotoğraf uzmanı değil, göze çarpmamak için de fazla yaklaşamıyorlar. Yine de fotoğraftaki iki adamın Massey ve Slanski olduğundan eminiz."</p>

  <p>Kislov kadını biliyordu, yine de ayrıntılarla ilgilenmemişti, bu nedenle Arkaşin'in her şeyi anlatmasını bekledi. Arkaşin konuştukça öne doğru eğildi, sigarasından sık sık nefes çekmeye başladı.</p>

  <p>— İlginç.</p>

  <p>— Ben de öyle diyorum.</p>

  <p>— Yine de genel çerçevede bunların fazla bir önemi yok, öyle değil ml? Moskova'nın böylesine basit konularla zaman harcamasını bir türlü anlayamıyorum.</p>

  <p>— Bildiğin gibi, Albay Romulka bu kadının dosyasına özel bir ilgi gösteriyor. Arkaşin gülümsedi. Anlaşılan Helsinki'deki görüşmede albayı etkilemiş. Tabii bundan daha önemli şeyler de var; ama Romulka hakkını istiyor. Saygısızlık etmek istemem Leonid; ama Kurt'u basit konu olarak tanımlamazdım. Epey zamandır başımıza dert oldu.</p>

  <p>Kislov içini çekti, "Belki de bana olanları anlatsan daha iyi olur."</p>

  <p>— Lombardi'yi kadını izlemesi için görevlendirdik; ama bağlantıyı Braun sağlıyor.</p>

  <p>— Braun? O hayvan mı?</p>

  <p>— Bir hayvanın bile yarayacağı işler var. Bu nedenle onu buraya yasadışı yollardan soktuk. Baş ağrısı göçmenleri öldürmeye o kadar hevesli ki.</p>

  <p>— Farkındayım. Peki, ne öneriyorsun?</p>

  <p>— İçimden bir ses, Massey'nin, önemli bir iş peşinde olduğunu söylüyor. Üstelik yanında Slanski'nin de olması, Massey'nin yeni bir paraşüt operasyonuna hazırlandığını gösteriyor. Belki de kızı bile kullanacak. Ülkeyi tanıdığını düşünürsen, ideal biri.</p>

  <p>Kislov geniş omuzlarını silkti, "Mümkün; ama bence senaryo yazıyorsun. Peki, neden bana geldin?"</p>

  <p>— Üç seçeneğimiz var. Bir, daha önce de düşündüğümüz gibi, kızı kaçırmak. İki, kızı kaçırmak, ek olarak da aynı zamanda Massey ve Slanski'yi ortadan kaldırmak. Üç, onları izleyip kafalarından geçeni anlamak. Eğer Massey ülkeye birilerini göndermek niyetindeyse, kimi, nereye, ne zaman paraşütleyeceğini öğrenmek ve Rus topraklarına iner inmez yakalarına yapışmak.</p>

  <p>Kislov arkasına yaslanıp bir süre düşündü, sonra sigarasından bir nefes çekti.</p>

  <p>Sonunda hayır anlamında başını salladı, "İkinci seçenek bence en kötüsü, üçüncüsüyse hem tehlikeli hem de varsayıma dayanıyor. Nereye ne zaman adam indireceklerini öğrenebiliriz; ama öğrenemeyebiliriz de; tabii eğer kafalarındaki buysa. Birinci seçenek en uygunu, kaldı ki Moskova da bunu istiyor." Kaşlarını çattı, "Bana bu insanların nerede olduklarını nasıl öğrendiğini söylemedin. Massey, Slanski, kadın?"</p>

  <p>Arkaşin gülümsedi, "Çok basit. Lombardi'nin adamları Massey ile kadını izledi, Boston trenine bindiklerini öğrendi. Orada ötekiyle buluştular, Slanski'yle." Arkaşin, Boston tren istasyonunda çekilen, Massey yanında Anna Horev, Slanski'yle el sıkışırken görülen fotoğrafı uzattı.</p>

  <p>— Kadının yanında bir bavul vardı, diye devam etti. Demek ki bir yerde kalacak. Lombardi'nin adamları her üçünü de istasyon dışında izledi; ama Slanski olduğunu düşündüğümüz birinin kullandığı arabayı gözden kaybettiler. Plakayı almayı başardılar ama. New Hampshire plakası. Araştırdılar, New Hampshire'da Kingdom Lake adresinde, Slanski adlı birine ait olduğunu buldular.</p>

  <p>— Devam et.</p>

  <p>— Lombardi'nin adamları ertesi gün bölgeye gidip bir göz atmaya çalıştılar. Sonra da en yakın köyde belli etmeden Slanski hakkında bilgi topladılar. Slanski, Vasili adlı yaşlı bir göçmenle birlikte oturuyor. Alex Slanski hakkında diğer bilgiler dosyada. Arkaşin tereddüt etti. İlginç; ama oraları Rusya'ya benziyor. Eğer Massey birilerini indirmeyi düşünüyorsa, orası ideal bir eğitim yeri.</p>

  <p>Kislov başıyla onayladı, "Başka?"</p>

  <p>Arkaşin hafifçe gülümsedi, "Beş gün sonra New York Limanı'na yanaşacak bir Sovyet yük gemisi var, bu da planımıza çok uygun. Eğer kadının kaçırılması planını uygulayacaksak, Lombardi'nin dolar ödemesi için senin onayın gerekli."</p>

  <p>— Bu kadar duyarlı bir konuda Lombardi'ye güvenebilir misin?</p>

  <p>Arakaşin sırıttı, "O herif bir lağım sıçanı kadar kaypak; ama para için her şeyi yapacak gerçek bir kapitalist. Kaldı ki öldürmekten de hoşlanıyor. Bir keresinde ruhtımda birini öldürmekten beş yıl yemiş, elinde bıçak olduğunda çok tehlikeli diye biliniyor. Braun'la birlikte iyi bir ikili oluştururlar."</p>

  <p>— Herhalde Lombardi bu işe doğrudan katılmak istemeyecektir? İşin pis yanını adamlarına bırakacaktır.</p>

  <p>— Ödediğimiz parayı düşünürsek, işi kendisinin bitirmesini isteyeceğim. Planın sarpa sarmasını kabul edemem.</p>

  <p>Kislov bir an düşündü, "Lombardi ve Braun, Massey ile Slanski'nin ölümüne kaza süsü veremez mi? Böylece Amerikalıların bize saldırmalarını da önlemiş olurduk."</p>

  <p>— Eminim, ayarlanabilir.</p>

  <p>Kislov hafifçe sırıttı, "Öyleyse belki de ikinci seçeneğin en uygunu. Bunu başarırsak, ikimiz de terfi ederiz."</p>

  <p>Arkaşin de gülümsedi, "Ben de öyle düşünmüştüm."</p>

  <p>— Unutma, öncelik kadında. Asıl istediğimiz, o. Karıyı kaçırdığımızda Massey ve Slanski etraftaysa daha iyi, o zaman onları da cehenneme postalarız; değillerse, o orospuyu yakalamamız şart. Adamlarına dikkatli olmalarını söyle. Herkesin dediğine göre, o Kurt tehlikeli biri.</p>

  <p><br /></p>

  <p><b>New Hampshire</b></p>

  <p>Popov kendine geldikten sonra, izleyen günleri silahlı eğitimle geçirdiler. Anna'yı suçlamadı; ama Slanski Ukraynalının Anna'ya her bakışında gözlerinde beliren öfkeyi gördü. Adam ekmeğini gerçekten de taştan çıkarıyodu.</p>

  <p>Öğleden hemen sonra kar yağmaya başladı, orman ve toprak bembeyaz ve ince bir örtüye büründü. Bir saat boyunca, Popov'un oturma odasının masası üzerine yaydığı Sovyet silahlarını incelediler.</p>

  <p>— Bunlardan bazılarına yolculuklarınız sırasında rastlayabilirsiniz, bu nedenle neyle karşılaşacağınızı bilmek, gerektiğinde bunları nasıl kullanacağınızı öğrenmek önemli. Silahlardan birini aldı. Kalaşnikov saldırı tüfeği, dedi. Aslında bir tüfek değil, daha çok otomatik tabanca ile makineli tüfek karışımı bir şey. Tek tek, yarı otomatik ya da otomatik atış yapabilir. 1947'de Kızıl Ordu'da Kalaşnikov adlı bir sivil tarafından geliştirildi. Modelin adı da buradan kaynaklanıyor: AK47. Yedialtmışikilik mermi atar. Kabul etmeliyim, gördüklerim içinde en iyilerinden. Tutukluk yapmaz, çamura atabilir, üzerinde tepinebilirsiniz, yine de ateş edecektir.</p>

  <p>Kalaşnikov'u bırakıp tamburlu bir tüfek aldı, "PPSH makineli tüfek. Savaş sırasında Sovyetler'in standart silahıydı. Gürültülü, üstelik nişan alınması güç. Çok hızlı ateş ediyor. Preslenmiş çelikten yapılmış. Demirperde gerisindeki ülkelerin çoğunda kullanılıyor. Eğer öldüreceğiniz herifin yakınındaysanız ya da bir odayı kısa zamanda taramanız gerekiyorsa işe yarar, yoksa zaman kaybından başka bir şey değil."</p>

  <p>Başka bir silah aldı, "Şimdi de iyilerin en iyisi. Alman MP40 otomatik tabancası, çoğu kez yanlışlıkla Schmeisser olarak da adlandırılır. Sovyetler Almanya'ya girdiğinde, bunlardan binlercesini ele geçirdi. Kızıllar bu silahı kendininkilere bile tercih ediyor. Sovyet Bloku ülkelerindeki milislerden bazılarını bunlarla donattılar, sonra da Sovyet yapısı silahlara döndüler. Kendi çağının çok ötesinde, öldürücü bir silah. Dokuz milimetrelik parabellum mermi, bir şarjörde otuz iki tane. Bana kalırsa, gördükleriniz içinde en iyisi."</p>

  <p>Popov, Alman silahını masaya bırakıp tabancalara yöneldi.</p>

  <p>— İlginizi çekecek iki tane var sadece. Tokarev TT-33 otomatik tabanca ile Nagant revolver. Her ikisi de keskin ve güvenilir silahlar. Tokarev'in derdi tasarımı ve işçiliğindeki kalitesizlik. Aslında Nagant bir Belçika silahı; ama Sovyetler bire bir kopyasını üretiyor. İyi, sağlam ve güvenilir bir revolver.</p>

  <p>Anna'ya baktı, "Eline al bunları. Tart, ağırlıklarını hisset, mekanizmalarını çalıştır. Sen de Alex. Hiçbir şeyi yeterince deneyemezsin. On dakika sonra dışarıda, ormanın kıyısında buluşuruz."</p>

  <p>Anna kendini çok iyi hissetmeye başlamıştı. Ormanlar arasındaki koşu ve ağır idmanlar vücudunu forma sokmuştu, kendini hiç olmadığı kadar güçlü hissediyordu. Slanski paraşütle atlamanın temel bilgilerini anlatmış, daha sonra Popov'la birlikte nasıl düşmesi gerektiğini göstermişti. Bütün çalışmaları sonucunda yalnız kalıp düşünme fırsatı bulamamış, günlerini yaptıklarına dikkat etmek, gecelerini de yorgunluktan bitkin biçimde yatağa uzanıp uyumakla geçirmişti.</p>

  <p>Eğitimin son gününde kar yağıyordu, yemeklerini bitirip Vasili ve Slanski sofrayı topladıklarında, paltosunu omuzlarına aldı, kulübeden çıkıp göle doğru yürüdü.</p>

  <p>Birkaç dakika sonra arkasından gelen sesleri duyup döndü. Popov yaklaşıp suyun kenarında durdu. Anna'ya baktı.</p>

  <p>— Demek ki son bir günümüz kaldı. Eminim, gideceğimi düşünüp seviniyorsun. Yine de zor durumda hayatını kurtarmaya yetecek kadar şey öğrendiğini umuyorum.</p>

  <p>Adama soğuk bakışlarla baktı, "Benim için endişeleniyor musun, Popov?"</p>

  <p>Adam karanlıkta sırıttı, "Öğrencilerimi hep merak etmişimdir. Yine de öğrettiklerimden yararlanıp yararlanmamaları sadece onlara bağlı. Ya hayatta kalacak kadar öğrenirler ya da ölürler." Tereddüt etti, "Ne zaman kaçtın?"</p>

  <p>— Bunun seni ilgilendirdiğini sanmıyorum. Kaçtığımı da kim söyledi?</p>

  <p>Popov sırıttı, "Kaçmadıysan, Rusya'dan çıkmayı nasıl başardın? Yine de senin kadar güzel bir kadının Kızılların eline geçmesine içim razı değil. Sana ne yapacaklar, biliyorsun, değil mi?"</p>

  <p>— Tahmin edebiliyorum. Şimdi beni yalnız bıraksan?</p>

  <p>— İnan bana, eğer yakalanırsan, ırza geçmek en hafifi olacak. Sonra da işkence. Aklının alamayacağı bir işkence. Ondan sonra, ölüm mutlulukla karşılayacağın bir dost gibi görünecek. Özellikle KGB'yle ölüm çok yavaş gelir.</p>

  <p>— Beni korkutmaya mı çalışıyorsun, Popov?</p>

  <p>Sakalın ardındaki sırıtış yayıldı, "Bunun mümkün olabileceğinden kuşkuluyum. Sadece seni bekleyenleri bildiğinden emin olmak istiyorum. Daha önce eğittiğim erkeklerin çoğundan daha sağlam sinirlerin var." Sigarasını çizmesiyle ezdi, "Ama yapacağınız her neyse, o pezevenklerin canını acıtacağınızı umarım, iyi geceler."</p>

  <p>Dönüp kulübeye yürümeden önce bir süre genç kadına baktı. Anna kararmış göle bakarken bir ses duydu.</p>

  <p>— Sıcak bir sohbet.</p>

  <p>Anna döndü. Slanski karanlığın içinde, sigarasını tüttürüyordu. Adamı görmeden sigaranın korunu gördü. Yaklaşıp kızın yanında durdu.</p>

  <p>— İyi misin?</p>

  <p>— Evet.</p>

  <p>— Göründüğü kadar kötü biri değildir.</p>

  <p>— Sen öyle diyorsan...</p>

  <p>— Popov'dan fazla hoşlanmadın, değil mi?</p>

  <p>— Hayır.</p>

  <p>— Unutma, ondan öğrendiklerin hayatını kurtarabilir.</p>

  <p>— Bu dediğin, ondan hoşlanmamı gerektirmez.</p>

  <p>Slanski gülümsedi, "Haklısın sanırım." Sigarasını bir fiskeyle fırlattı, dönerek göle düşmesini izledi, "Yarın seni Concord'a götüreceğim. Orada bir otel var, öyle görkemli falan değil; ama yemekleri Vasili'nin pişirdiklerinden iyi. Akşam yemeği sırasında da dans var."</p>

  <p>Anna şaşkındı, "Beni neden oraya götürüyorsun?"</p>

  <p>— Bir nedeni yok ya da bu kadar güç çalışmadan sonra böyle bir eğlenceyi hak ettin diyelim. Üstelik, sen de demiştin, belki de karı koca gibi davranmanın zamanı geldi. Massey son ayrıntıları anlatmak için yarın akşam gelecek, demek ki birbirimizi daha iyi tanımak için fazla zamanımız yok. Dönmek üzereyken, tereddüt etti. Eğer yanında bir elbise getirdiysen, yarın akşam giy.</p>

  <p>Anna bir an durakladı, "Sana özel bir soru sorabilir miyim, Slanski?"</p>

  <p>— Sen sor, cevaplayacağıma söz veremem.</p>

  <p>— Bunu neden yapıyorsun?</p>

  <p>— Neyi neden yapıyorum?</p>

  <p>— Rusya'ya gitmeyi. Amacın ne?</p>

  <p>— Neden bilmek istiyorsun?</p>

  <p>— Belki de gönüllü oldun. Mutlu insanlar gönüllü olmaz.</p>

  <p>Kar yeniden başlamıştı, karanlığın içinden koca kar taneleri düşüyordu, az sonra gölün üzerinde soğuk bir rüzgâr esmeye başladı. Slanski karanlık göğe baktı, gözlerini Anna'ya çevirdi.</p>

  <p>— Seni ilgilendirmez. Özür dilerim. Senin hayatının beni ilgilendirmediği gibi. Bir an önce kulübeye dönsen iyi olur. Burada donmak istemiyorsan, tabii.</p>

  <p>Başka bir şey söylemeden arkasını döndü, kulübeye yürüdü.</p>

  <p><br /></p>

  <p>Slanski odasında, yatağında otururken, Anna'nın merdivenleri tırmandığını duydu. Leğendeki suyla yıkandığını, soyunduğunu, yayları gıcırdatarak yatağa uzandığını işitti. Baraka, aşağıda yemek odasında horlayan Popov dışında, sessizliğe gömüldü.</p>

  <p>Yatak odasının köşesine yürüdü. Pencerenin dibine çömelip çakısını çıkardı, açtı. Bıçağı yerdeki iki tahtanın arasına sokup abandı. Döşemenin bir bölümü kalktı, Slanski ellişer santim uzunluğunda iki parçayı kenara koydu. Elini tahtaların altındaki boşluğa uzattı, paslı bir bisküvi kutusu çıkardı. Kutunun altında, Massey'nin verdiği dosya vardı.</p>

  <p>Burası kulübeye geldiği günden beri gizli şeylerini sakladığı bölmeydi. O zamanlar kimseye, Vasili'ye bile güvenmezdi. O bölmeye bir zamanlar Rusya'dan getirdiklerini saklamıştı.</p>

  <p>Yosif Stalin dosyasını yeniden açıp okudu. Dosyada Massey'nin söz ettiği ayrıntılar dışında, görevleriyle ilgili tek bir bilgi yoktu. Stalin'in alışkanlıkları, sağlığı hakkında bilgiler, özel güvenlik düzeni, seçme korumaları. Stalin'in koruma ordusu her biri hayatını liderin sağlığına adamış, toplam elli bin kişiden oluşuyordu. Bu elli bin kişi, uzmanlık alanlarına göre, çeşitli bölümlere ayrılmıştı: Stalin'in nakliyesi, gıdası, sağlığı, korunması, eğlencesi.</p>

  <p>Yediği her lokma, özel çiftliklerde yetiştiriliyor, daha sonra Muhafız Komutanlığında titiz bir incelemeden geçiyordu. Muhafız Müdürlüğü'nün görevleri arasında, tarım ürünlerinin yetişmesi, hayvanların kesilmesi, bütün gıda maddelerinin koruma altındaki yollardan geçirilerek Kremlin'e taşınması ve depolanması da vardı. Depoya getirilen yiyecekler de laboratuvar incelemesinden geçiriliyor, önce hayvanlarda, sonra da Stalin'in özel muhafızlarında deneniyor, Stalin'in sofrasına bütün bu işlemlerden sonra konuluyordu.</p>

  <p>Dosyada iki ayrıntılı harita da vardı; bunlardan birincisi Kremlin'i, Kremlin'in içinde de Stalin'in özel bölümünü, diğeriyse Kuntsevo'daki daçasıyla daçanın güvenlik düzenini gösteriyordu.</p>

  <p>Slanski paraşütle atlamadan önce dosyadaki her bir kelimeyi belleğine kazımak zorunda olduğunu biliyordu. Dosyayı incelemeyi tamamladığında, çıkardığı yere sakladı.</p>

  <p>Paslı bisküvi kutusunu aldı, kapağını açıp içindekileri çıkardı. Kırmızı bir kurdeleyle bağlanmış iki tutam sarı saç, parlak siyah kabı aşınıp yıpranmış küçük bir fotoğraf albümü.</p>

  <p>Kaçışından aylar sonra bile, özellikle de gemide bu iki şeye nasıl sarıldığını hatırladı. Kokuşmuş geminin ambarlarında, midesinde acı veren açlık, yüreğinde o korkunç korku karşısında, sadece elindeki aile anılarına sığınmıştı. Kutudakiler bu korkunç karmakarışık dünyada, küçük oğlanın güvenebileceği tek şeylerdi.</p>

  <p>Saç buklelerine baktı. Her ikisini de, hem Katya'yı hem de Petya'yı çok sevmiş, hayatı boyunca onları korumak istemişti. Fırtınanın çıktığı, küçük Petya'nın çok korktuğu o geceyi hayal meyal hatırlıyordu. Slanski karanlık odasında, yatağında yatarken Petra'nın ağladığını duymuş, gürültüden ve ışıktan, dışarıdan gelen ürkütücü seslerden korktuğunu anlamıştı.</p>

  <p>— Korkuyor musun?</p>

  <p>Şimşek çaktı, yatak odasının duvarının ötesinde gök gürledi. Petya'nın hıçkırıkları dinmek bilmiyordu.</p>

  <p>— Korkma. Gel, yanımda yat.</p>

  <p>Petya karanlıkta yatağa tırmanmış, simsiyah bukleleri, tombul karnıyla Slanski'nin yanına uzanmış, abisi kollarını vücuduna doladığında, hıçkırıkları giderek azalmıştı.</p>

  <p>— Ağlama, Petya. Hep yanında olacağım. Eğer biri ya da bir şey seni korkutursa, onu öldürürüm. Anladın, değil mi, Petya? Mama bebeğini doğurunca, o bebeği de koruyacağım.</p>

  <p>Bütün gece Petya'ya sarılmış, sıcak ve güvenli uyumasını sağlamıştı.</p>

  <p>Oysa daha sonra onu koruyamamıştı. Katya'yı da.</p>

  <p>Slanski biri koyu siyah, öteki açık sarı bukleleri, Petya ve Katya'dan geriye kalan son anıları yere bıraktı, fotoğraf albümünü açıp resimlere baktı.</p>

  <p>İki adam arabalarını beş mil ötede, ormanın içine giden patikanın hemen kenarına bıraktılar, karla kaplı ağaçların arasından, ormanın ortasındaki açıklığa doğru yürüdüler. Açıklık gölün öbür yakasında, yüksek çamların ardındaydı, bir gün önce geldiklerinde, burasının kulübeyi izleyecek en uygun yer olduğuna karar vermişlerdi.</p>

  <p>Malzemeyi hazırlamaları, beyaz kamuflaj çadırını dikip dürbünün ayağını yerleştirmeleri yirmi dakikalarını aldı. Saat ikiye gelmiş, dondurucu bir soğuk çıkmıştı, bitkince uyku tulumlarına girip uyumaya çalıştılar.</p>
</body>
</html>
