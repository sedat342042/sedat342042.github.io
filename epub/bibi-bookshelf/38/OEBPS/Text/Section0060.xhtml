<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Kırk Beşinci Kısım</h3>

  <p>Henri Lebel gözlerini açtı.</p>

  <p>Bir işe yaradığı için değil, zaten her yer karanlıktı. Bir süre kıpırdamadan yattı, vücudu altındaki tahta döşeğin üzerinde şilte olmadığını fark edemeyecek kadar uyuşmuştu. O şırıngada ne varsa, uzun bir süre baygın kalmasına neden olmuştu. Sonra, birden beyninde bir şimşek çakınca, tüm benliğini yoğun bir korku kapladı.</p>

  <p>Sendeleyerek ayağa kalktı, öne doğru dikkatli bir adım attı, taş bir duvara çarptı. Geriye bir adım atıp döndü, ellerini ileri uzatıp üç adım yürüdü, yine duvara dokundu. Sola doğru attığı dört sarsak adımın sonunda da demir bir kapıya vardı.</p>

  <p>Hiç kuşkusu kalmadı, bir hücrede olduğu kesindi.</p>

  <p>İçinde gittikçe artan bir korku, sendeleyerek tahta döşeğin yanına gelip oturdu. Auschwitz'de duyduğu o korkunç dehşet anına geri döndü.</p>

  <p>Kulüpte olanları hatırladı. Romulka adlı o albay ne istiyordu ki? Lebel onun ne istediğini biliyordu, bu düşünce midesindeki krambı daha da artırdı. Bu işe hiç karışmamalıydı. Hiç. Kendi ölüm fermanını imzalamıştı. Ya da ölümden de beterini; bir çalışma kampında geçecek uzun bir mahkûmiyeti.</p>

  <p>Tüm vücudu korkudan titrerken, birden dışardan sesler, betonun üzerinde adımlar duydu, tepesindeki ışık gözlerini kamaştırdı, hücrenin kapısı açıldı.</p>

  <p>Gözlerini kırpıştırdı, hücreye girenin Romulka olduğunu gördü.</p>

  <p>— Demek uyuyan güzelimiz kendine geldi?</p>

  <p>— Neredeyim? Bu büyük hakaretin sebebi ne? diye sordu.</p>

  <p>— İlk soruna cevap olarak, Lubyanka Hapishanesi'ndesin.</p>

  <p>Lebel inanmaz gözlerle Romulka'ya baktı.</p>

  <p>— İkinci soruna gelince, burada bulunma nedeninin açık olduğunu sanıyorum.</p>

  <p>Lebel hayır anlamında başını salladı, "Ben... ben neden söz ettiğinizi bilmiyorum."</p>

  <p>— Bak Lebel, gerçekten zamanımı boşa harcıyorsun. Massey'yle olan ilişkinin tüm ayrıntılarını biliyorum. Bence numara yapmayı bırakıp gerçekleri konuşalım, daha iyi olur. Fazla zamanım yok. Yaklaştı. Elinde bir süvari kırbacı vardı, kırbacın ucunu Lebel'in çenesinin altına bastırdı. Moskova'daki amacın, bazı insanlara yardım etmekti. Kimlerle, nasıl, ne zaman, nerede buluşacağını,suç ortaklarının kim olduğunu öğrenmek istiyorum.</p>

  <p>— Siz aklınızı kaçırmışsınız.</p>

  <p>— Soruşturmamız sırasında öğrendiklerimin içinde, beni rahatsız eden bir şey daha var. Bizim için çalışan Braun adlı biri maalesef öldü. Paris'teki büyükelçiliğimizde görevli birinden o adam hakkında bilgiler aldın, karşılığında da hatırı sayılır miktarda Fransız frangı verdin. Bunu da reddedecek misin?</p>

  <p>Lebel bütün çabasına rağmen yüzünün bembeyaz olmasını engelleyemedi, "Neden bahsettiğinizi gerçekten anlamıyorum. Bütün bunlar bir çeşit komplo mu?"</p>

  <p>Süvari kırbacı geri çekilip Lebel'in yüzüne hızla çarptı. Lebel bir çığlık attı, elini yüzüne götürdü. Yüzünde bir yara açıldığını anladı, eli kan içindeydi.</p>

  <p>— Buna nasıl cüret edersiniz? Bana böyle davranmaya hakkınız yok. Moskova'da çok önemli tanıdıklarım var. Hemen Fransız büyükelçisiyle görüşmek istiyorum.</p>

  <p>Romulka'nın kırbacı göğsüne dayandı, "Seni küçük Yahudi. Sesini kes ve beni iyi dinle. Aklından geçeni isteyebilirsin; ama bana hemen cevap vereceksin. Konuş, daha ne olduğunu anlamadan seni Paris uçağına bindireyim. Konuşmayı reddedersen, seni toza çeviririm. Anladın mı? Şimdi, konuşacak mısın?"</p>

  <p>— Size söyledim... Neden bahsettiğinizi bile anlamıyorum... Korkunç bir yanlışlık yapıyorsunuz.</p>

  <p>— Pekâlâ, öyleyse senin istediğin gibi oynayalım. Romulka arkasına dönüp parmaklarını şaklattı. Buraya.</p>

  <p>KGB üniforması giymiş vahşi yüzlü iki adam içeri girip hücreyi neredeyse doldurdu. Her biri Lebel'in kollarından tuttu.</p>

  <p>Romulka, "Şunu aşağıdaki hücrelerden birine indirin," dedi, "Biraz Lubyanka konukseverliği onu hemen yumuşatacaktır."</p>

  <p>— Size söylüyorum, bir yanlışlık yapıyorsunuz.</p>

  <p>Lebel itirazını sürdürürken Romulka'nın yumruğu yüzünde patladı, adamlar onu sürükleyerek hücreden çıkardılar.</p>

  <p><br /></p>

  <p>Lukin daire penceresinin yanında duruyordu.</p>

  <p>Nehrin öbür yakasında, Kalinin Köprüsü üzerinde ilerleyen akşamüstü kalabalığını görüyordu, araçların farlarından çıkan ışık Moskova üzerine inen buzlu sisi aydınlatmaya yetmiyordu.</p>

  <p>Akşamın dokuzu.</p>

  <p>Eve bir saat kadar önce gelmişti; KGB merkezinden ve onu pençesine alan dayanılmaz umutsuzluktan kurtulmak istiyordu.</p>

  <p>Nadya'yı da görmeliydi.</p>

  <p>Nadya akşam yemeğini hazırlamış, çorba pişirip salam kesmiş, yarım litre Gürcistan şarabı açmıştı. Şarap keyfini kısa bir süre için yerine getirse de şimdi etkisi kaybolmuştu, eski umutsuzluğu tüm benliğini kaplamak üzereydi.</p>

  <p>İşin kötüsü, yemek boyunca Nadya'yla iki kelime bile etmemişlerdi.</p>

  <p>Penceredeki yansımadan, Nadya'nın yemek sofrasını kaldırdığını gördü. Nadya bir süre kocasına baktı, sonra dönüp mutfağa girdi. Tekrar döndüğünde, Lukin hâlâ pencerenin yanında duruyordu.</p>

  <p>— Yuriy.</p>

  <p>Dalgınca döndü. Karısı mutfağın kapısında durmuş, ona bakıyordu. Omuzlarında yün bir hırka vardı yüzündeki perçemi kenara iterken, "Yemeğine dokunmadın bile," dedi.</p>

  <p>Lukin hafif bir sesle cevap verdi, "Çorba güzeldi. Aç değilim. Özür dilerim, sevgilim."</p>

  <p>— Gel, yanıma otur.</p>

  <p>Nadya gidip kanepeye oturdu. Alnı endişeden kırış kırış, kaşları çatık, ağzının kıvrımları gerginlikten aşağıya düşmüştü. Kocası da keyfinin yerine gelmesine yardımcı olamamıştı. Onun durumu daha da kötüydü. Lukin büyük bir umutsuzluğun pençesinde, ne yapacağını bilemez bir haldeydi.</p>

  <p>Anna Horev hâlâ konuşmamıştı. Artık onu kurtarmak için yapabileceği hiçbir şey kalmamıştı. Bu düşünce endişesini daha da artırdı.</p>

  <p>Kurt'u bulmak için kurulan kontrol noktaları, yapılan aramalar, her şey, her şey sonuçsuz kalmıştı. Eğer adam hayattaysa, diye düşünüyordu Lukin, artık Moskova'ya varmış olması gerekir. Peki; ama Moskova'da nerede? Beş milyon kişilik bir kenti nasıl ararsın ki?</p>

  <p>Nadya'nın sesi onu daldığı düşüncelerinden uyandırdı.</p>

  <p>— Gel, yanıma otur Yuriy.</p>

  <p>Lukin kanepeye, karısının yanına oturdu. Nadya koluna dokundu, "Bu, dört günden beri seni ilk görüşüm. Oysa sen burada değilmişsin gibi davranıyorsun. Öyle değil mi, Yuriy? Konuşmak istediğin bir şey var mı?"</p>

  <p>Lukin uzandı, karısının elini alıp öptü. Nadya'ya işinden hiç söz etmezdi. Bu, kendi kendine koyduğu bir kuraldı. Ne var ki şimdi, ona her şeyi anlatmak, yüreğini daraltan korkunç ağırlıktan kurtulmak için can atıyordu.</p>

  <p>— Üzgünüm, sevgilim. Sana anlatabileceğim bir şey değil.</p>

  <p>— Anlıyorum. Ama seni de merak ediyorum, Yuriy.</p>

  <p>— Neden?</p>

  <p>— Çünkü seni rahatsız eden her neyse, seni çok etkilemiş. Seni hiç daha önce böyle görmedim. Dalgın. Kaybolmuş. Kederli. Bambaşka biri gibisin.</p>

  <p>Lukin umutsuzlukla derin bir nefes verip ayağa kalktı. Tüm vücudu ağrıyordu. Neredeyse üç geceyi uykusuz geçirmişti. Kanepede oturan karısına bakıp, hayır anlamında başını salladı.</p>

  <p>— Lütfen. Lütfen Nadya, başka zaman.</p>

  <p>— Saat kaçta gideceksin?</p>

  <p>— Sabah altıda.</p>

  <p>Nadya ayağa kalktı, elini uzatıp usulca kocasının yanağına dokundu, sonra indirdi, "Bitkinsin. Uykuya ihtiyacın var. Gidip yatalım."</p>

  <p><br /></p>

  <p>Lukin yatak odasına gitti, soyundu, yatağa yattı.</p>

  <p>Nadya da geldiğinde elbiselerini çıkardı, yatağa, Lukin'in yanına uzandı. Karısının vücudunun sıcaklığını hissedip sokuldu. Nadya'nın küçük, diri memelerinin uçları göğsüne dayandı.</p>

  <p>— Bebek tekme atıyor. Duyabiliyor musun, Yuriy.</p>

  <p>Elini karısının karnının üzerine koydu, bütün karnın yükseldiğini hissetti, sonra da şiddetli bir darbe. Başını Nadya'nın midesine dayadı, göbeğini öptü.</p>

  <p>Uzunca bir süre, Nadya saçlarını okşarken, öylece yatıp o gün öğleden sonra parkta olanları, Anna Horev'i düşündü. Kızını götürdüklerinde attığı çığlıkları. Bu görüntüler zihninden bir türlü kaybolmadı, durmadan tekrarlandı, sonunda kendini pişmanlığın ağırlığı altında buldu. Uzun uzun, rahatsızca içini çekti.</p>

  <p>Nadya fısıldadı, "Anlat bana Yuriy, Tanrı aşkına, aklındaki seni çıldırtmadan bana neler olduğunu anlat."</p>

  <p>Lukin kendi sesindeki ürküntüyü duydu, sonra Nadya'nın kolları boynuna dolanıp onu göğüslerinin sıcaklığına çekti.</p>

  <p>O zaman sanki bir şeyler kırıldı, sanki kafasının içindeki baraj patladı. Tüm vücudu titremeye, omuzları sarsılmaya başladı.</p>

  <p>Karanlık odada Anna Horev için, Nadya için, doğmamış çocuğu için, kendisi için ağlıyordu.</p>

  <p><br /></p>

  <p>Slanski, karşısında İrena, daçanın arka tarafındaki mutfakta oturuyorlardı. İrena birkaç dakika önce arabayla Moskova'dan, elinde taşıdığı büyük pazar çantasıyla bitkin dönmüştü.</p>

  <p>Slanski, "Pekâlâ," dedi, "Şimdi anlat bakalım, neler buldun?"</p>

  <p>İrena cebinden bir kâğıt çıkarıp masanın üzerine koydu, "Önce, önemli olanlar. Şuna bir bak."</p>

  <p>Slanski kâğıt parçasını aldı, üzerindekileri okuyup gülümsedi, "Bunu bulmak zor oldu mu?"</p>

  <p>— Gorki Caddesi'ndeki postanenin rehberinde en az on beş Yuriy Lukin vardı. Emin olmak için teker teker hepsini aradım, en sonuncusuna geldiğimde doğrusuna rastladığımı anladım.</p>

  <p>— Nasıl?</p>

  <p>— Telefona bir kadın cevap verdi. Binbaşı Yuriy Lukin'i istedim. Kadın Lukin'in evde olmadığını söyledi, kimin aradığını sordu. Ordunun emekliler bölümünden aradığımı söyledim. Dosyalarımızdan bazıları karışmıştı, ben de savaş sırasında süvari birliklerinde 3. Muhafız Alayı'nda savaşan Binbaşı Yuriy Lukin'in izini sürmeye çalışıyordum. Kadın aradığımın kocası olamayacağını söyledi, binbaşı olduğu doğruydu; ama kocası savaşta Kara Kuvvetleri'nde bulunmamıştı. Yanlış numara aradığını için özür diledim, telefonu da kapattım. Telefonlarıma sadece bir başka Binbaşı Yuriy Lukin cevap verdi; ama o da Moskova'da bir topçu birliğine bağlıydı.</p>

  <p>— Sonra ne yaptın?</p>

  <p>— Telefon rehberindeki adrese gittim. Kutuzovskiy Bulvarı yakınlarında bir apartman. Komşulardan birinin çocuğuyla konuştum. Aynı Lukin'den söz ediyoruz anlaşılan. Bu da yeşil bir BMW kullanıyor. Hikâyenin özüne gelince, evli; ama çocuğu yok. Evi, apartmanın İkinci katında.</p>

  <p>— Güzel. Karısını görebildin mi?</p>

  <p>— Şaka mı ediyorsun? Kapıyı vurup suratımı gösterecek halim yok. Bu kadarı kaderi fazla zorlamak olur. Tereddüt etti. Çok cesur bir adama benziyorsun; ama içimden bir ses bütün bunların ikimizin de ölümüne neden olabileceğini söylüyor.</p>

  <p>Slanski hayır anlamında başını salladı, "Endişelenme İrena," dedi, "Seni hiç tehlikeye atmayacağım."</p>

  <p>— Yapmak istediğin gerçekten çılgınca bir şey. Bana kalırsa, ateşle oynuyorsun. Lubyanka'daki arkadaşının hiçbir şey bilmediğini söylemiştin. O zaman neden onu kurtarmak için kendini tehlikeye atıyorsun?</p>

  <p>— Çünkü yaptığım plan çok basit, biraz şansla başarmamak için bir neden yok. Çantayı aç, İrena. İstediklerimi getirdin mi?</p>

  <p>İrena çantayı açtı, içindekileri masanın üzerine boşalttı, "Kolay olmadı. Elinde para varsa, karaborsada bulamayacağın bir şey yok."</p>

  <p>— Bir bakayım.</p>

  <p>Masanın üstündekileri dikkatle gözden geçirdi. İki yedek piliyle birlikte güçlü bir askeri el feneri, bir dizi ince ip ve bir askeri çakı vardı. Bunların dışında bir şırınga, biri düz diğeri kahverengi iki küçük cam şişe görünüyordu. İki şişeyi de aldı. İkisinde de berrak bir sıvı vardı. Şişeleri inceledi, sonra masanın üzerine bıraktı.</p>

  <p>— Beklediğimden de iyi iş başardın. Bunları bulmakta zorlanmadın mı?</p>

  <p>— Adrenalin ve şırıngada bir sorun olmadı. İçi sıvı dolu kahverengi şişeyi aldı. Ama bu zordu. Eter bulmak kolay değil. Bana iki yüz rubleye patladı. Bu kadar parayla bir ay geçinirdim.</p>

  <p>Slanski gülümsedi, "Vasiyetnamemde seni unutmayacağım. Bunları neden arıyorsun diye soran olmadı mı?"</p>

  <p>İrena güldü, "Şaka mı ediyorsun? Moskova karaborsasının haydutları, cebinde para dolu bir cüzdan olsa, şeytanın kendiyle bile iş yaparlar. Ağızlarını da açmazlar tabii. Gevşek bir ağız Gulag yolculuğu ya da idam mangasını ziyaret demektir."</p>

  <p>— Ya öteki şeyler?</p>

  <p>— Viktor'un eski üniformasını daralttım, sana uyacağından eminim. Birlik kokartları şimdikilere pek benzemiyor; ama ne yapalım, bunlarla idare etmek zorundasın. Yapacaklarını düşünüyorum da, Viktor'un mezarında döndüğünden eminim. Hoş, o piç bunu çoktan hak etmişti ya.</p>

  <p>— O herif sana layık değilmiş, İrena. Yaptıkların için teşekkürler.</p>

  <p>— Bütün bunları yaptığım için çılgın olmalıyım.</p>

  <p>O öğleden sonra İrena'ya her şeyi anlatmak zorunda kalmıştı, çünkü kadının yardımına ihtiyacı vardı. Anna'yı kurtarma fırsatını kaçırmıştı; ama şimdi elinde hiç olmazsa uygulanabilir bir plan vardı. Basit bir plan. Planı anlattığında, İrena'nın yüzünün bembeyaz kesildiğini görmüştü.</p>

  <p>— Ne? Artık zırdeli olduğundan kuşkum yok. Başını kararlılıkla hayır anlamında sallamıştı. Beni karıştırma. Eğer sen hayatını tehlikeye atmaya kararlıysan, buyur at. Ben zaten yeterince riske girdim. Daha fazla dert istemiyorum.</p>

  <p>— Eğer dediğimi yaparsan, başına dert açılmaz.</p>

  <p>İrena kabul etmeye yanaşmayınca, Slanski, "O kadın buradan çıkman için pasaportun," dedi, "Eğer o olmadan gidersen, Lebel'in memnun olacağını mı düşünüyorsun?"</p>

  <p>İrena tereddüt etti, yüzü kuşkuluydu. Slanski'nin kadını ikna etmesi, planının ayrıntılarını anlatması yarım saat sürdü; sonunda İrena, plandan fazla hoşlanmasa da yardım etmeyi kabul etmek zorunda kaldı.</p>

  <p>— Bir tek şartla, demişti. Eğer başarısız olursa, arkadaşını unutacaksın, ben de Moskova'dan yanımda o olmadan gideceğim.</p>

  <p>— Kabul.</p>

  <p>Planı, Bolşoy'a doğru yürürken kafasında oluşturmuştu. Lukin'in arabada oturuşu, sabırsızlıkla parmaklarını direksiyona vuruşu gözlerinin önünden gitmiyordu, işte Slanski o zaman yüzüğü hatırladı. Adamın elindeki altın nikâh yüzüğünü. Binbaşı Lukin evliydi. Yararlanılabilecek zayıf bir nokta. Eğer planı gerçekleşirse, Anna'yı kurtaracak, Lukin'den de sonsuza dek kurtulmuş olacaktı.</p>

  <p>Eğer gerçekleşirse.</p>

  <p>Saatine bakıp İrena'ya döndü.</p>

  <p>— Biraz uyusan iyi olur. Yarın oldukça hareketli bir gün geçireceğiz. Kadının yüzündeki gerginliği ve korkuyu gördü. Yardımların için teşekkür ederim, dedi.</p>

  <p>— Ne düşünüyorum, biliyor musun?</p>

  <p>— Ne?</p>

  <p>— Belki de o kadını seviyorsun.</p>
</body>
</html>
