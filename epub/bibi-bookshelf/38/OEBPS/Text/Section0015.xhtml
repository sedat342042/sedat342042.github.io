<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Altıncı Kısım</h3>

  <p><b>Berlin,</b><br />
  <b>15 Aralık</b></p>

  <p>Kanatlarında kırmızı yıldızlarıyla İlyuşin nakliye uçağı Doğu Berlin'in Schönefeld Havaalanı'nın buz tutmuş pistinde durdu. Sert hatlı –büzük dudaklar, uzun bir yüz, küçük ve parlak gözler– zayıf bir adam merdivenleri indi, pisti hızla geçerek, bekleyen Zis marka otomobile bindi.</p>

  <p>Araba kapıdan çıktı ve kentten uzaklaşıp doğuya doğru yönelirken, Albay Gennadiy Kraskin kasketini çıkardı, elini seyrelmeye yüz tutan saçlarında gezdirdi. Altmış iki yaşında, otuz yılı aşkın hizmetiyle KGB'nin eskilerinden ve üst yöneticilerindendi. Sadece Beria ve Stalin'e hesap verirken, Moskova'nın Dzerjinskiy Meydanı'ndaki KGB Genel Merkezi'nin İkinci Kısım kapsamındaki özel yurtiçi operasyonlardan sorumluydu. Kraskin işte bu görevi çerçevesinde, buradaki çok gizli Sovyet araştırma merkezinde aylık olağan denetimini yapmak üzere Doğu Berlin'e gelmişti, denetimini her zamanki katılığıyla yapacağı da kesindi.</p>

  <p>Siyah Zis, Potsdam karayolu üzerinde yaklaşık otuz kilometre gittikten sonra sola sapıp oturtulmuş bir yola girdi, sonunda sakin Alman köyü Luckenwalde'nin yanından geçti.</p>

  <p>İki tarafında uzun kayınların sıralandığı yol, metal bir bariyerin ardındaki çifte kapının önünde sona erdi. Bariyerin ötesinde, iki tarafı dikenli tellerle korunmuş asfalt bir yol vardı. Zis yaklaşırken üniformalı iki nöbetçi hazır ola geçti, beton barakadan çıkan subay, arabanın yanına yaklaşarak yolcunun kimliğini denetledi. Birkaç saniye sonra bariyer yükseltildi, siyah araba yola devam etti.</p>

  <p>İki yanı dikenli telli yolda yaklaşık yarım kilometre yol aldıktan sonra Kraskin, yeraltı tünelinin bir devin topraktan çıkan büyük beton çenelerine benzer ağzını gördü. Araba tünele girdi, durdu.</p>

  <p>Kraskin otomobilden indiğinde kendini devasa bir yeraltı otoparkına benzeyen bir koruganda buldu. Ağır havaya mide bulandırıcı bir mazot kokusu hâkimdi. Tepede çiğ bir neon ışığı parlıyor, duvar diplerinde ona yakın askeri araç park edilmiş, bekliyordu. Sağdaki asansörün metal kapıları açıldı.</p>

  <p>Görevli subay, Kraskin'i selamladı, asansöre girmesini bekledi.</p>

  <p>Kapılar kapandı, asansör inmeye başladı.</p>

  <p><br /></p>

  <p>Paris'ten kalkan 209 uçuş numaralı Pan-American DC-6 neredeyse tümüyle boştu; sarışın adam önden ikinci sırada, pencerenin yanındaydı.</p>

  <p>Uçak sola yatıp Berlin'in Wannsee Gölü üzerinden geçerken, adam altında uzanan Unter den Linden'i gördü. Çevredeki mahallelerde hâlâ yer yer bomba kraterleri görülüyordu, bakışlarını doğuya çevirdiğinde Rus Bölgesi'nin yıkık dökük yapılarını fark etti.</p>

  <p>Uçak on dakika kadar sonra Batı Berlin'in Tempelhof Havaalanı'na indi. Pasaport ve gümrük işlemleri uzun sürdü, Ruslar Doğu Berlin'in çevresinde on metrelik bir ölüm kuşağı oluşturalı beri, her yerde görülen askerler Tempelhof'ta da mevcuttu. Batı Alman görevlisi sahte Amerikan pasaportunu fark etmedi, adam fazla gecikmeden gümrükten çıktı.</p>

  <p>Gelen Yolcu Salonu'nun dışında ona yakın Amerikan kamyonu vardı, iki asker çiklet çiğneyerek sohbet ediyordu.</p>

  <p>Kimse sarışın adama dikkat etmedi, biraz sonra sivil otomobil parkının karşısında duran gri Volkswagen'ı gördü. Direksiyonun arkasında otuz yaşlarında güzel bir kadın sigara içerek oturuyordu, sarışın adam kadının belirgin Rus hatlarını görür görmez tanıdı. Kadının boynunda mavi bir eşarp vardı, sarışın adamı görünce sigarasını arabanın camından dışarı attı.</p>

  <p>Arabaya yaklaşmadan önce tam bir dakika bekledi, daha sonra bavulunu arka koltuğa yerleştirirken gözlerini Gelen Yolcu Salonu'ndan ayırmadı.</p>

  <p>Arabaya binip kadının yanına otururken konuşmadı; birkaç saniye sonra kadın Volkswagen'ı hareket ettirdi, Berlin'e doğru yola koyuldu.</p>

  <p><br /></p>

  <p>Albay Gennadiy Kraskin karşısında oturan iri ve kılıksız adama bakarak gülümsedi. Bir zamanlar Almanların inşa ettiği çok katlı yeraltı kompleksinin üçüncü katında, Sergey Enger'in bürosundaydılar.</p>

  <p>Kraskin gülümsedi, "Peki, o zaman Sergey, bana sorunlarını anlat."</p>

  <p>Sergey Enger kocaman göbekli, seyrelmeye yüz tutmuş dalgalı siyah saçlı, kılıksız ve tombul bir adamdı. Moskova Üniversitesi'nden fizik diploması almış, Luckenwalde yeraltı kompleksinin araştırma bölümünün başına getirilmişti. Yumuşak davranışları ve kılığındaki özensizliğine –Enger sık sık değişik çoraplar giyer, kravatında da kahvaltısının ya da yemeğin anılarını taşırdı– rağmen, adamın zekâsı bir ustura kadar keskindi, üstelik başkalarını yönetme yeteneği de benzersiz gibiydi.</p>

  <p>Enger gülümsemeye çalıştı. Sorunları olduğu kesindi; ama Gennadiy Kraskin hiç de sorunları paylaşmaya hazır birine benzemiyordu.</p>

  <p>Albayın yüzü sert, keskin ve yıpranmıştı. Pırıl pırıl cildinde derin izler, yara gibi görünen derin çizgiler vardı, bütün bunlar adamın soğuk tebessümüyle birleştiğinde, ortaya korkutucu bir yüz çıkıyordu. Üstelik her zaman ütülü siyah üniforması ve pırıl pırıl cilalı çizmeleri de Enger'i hep etkilemişti.</p>

  <p>Dış görünüşüyle mantıklı ve akıllı biri izlenimi veren Kraskin'in maskesinin gerisinde karanlık ve vahşi bir insan vardı. Bolşevik Devrimi'nin kış seferi sırasında, Kraskin'in birliği Kafkaslar'da Don Nehri kıyısındaki Zadonsk yakınlarında dört yüz kadar beyazla karşılaşmış, üç gün gırtlak gırtlağa süren çetin bir boğuşma sonucunda hepsini öldürmüştü. Teslim olanların ailelerinin bağışlanacağını vaat eden Kraskin, bunun yerine herkesi duvar dibine sıralayıp kurşuna dizdirmiş, ne kadınlara ne de çocuklara acımıştı.</p>

  <p>Enger omuzlarını silkti, masasının üzerindeki kalemlerden biriyle oynadı, "Sorunlarım olduğunu da nereden çıkarıyorsun, Gennadiy? Proje beklediğimden de iyi ilerliyor."</p>

  <p>Kraskin gülümsedi, "Harika. Bunu duyduğuma memnun oldum."</p>

  <p>Enger, sanki bir şeyden rahatsız olmuş gibi ayağa kalktı, aşağıdaki geniş komplekse açılan yüksek pencereye doğru yürüdü.</p>

  <p>Kompleks iki yıl sonra bile Enger'i hâlâ şaşırtıyordu. Naziler yeraltı kompleksinde on yıl önce çalışmaya başlamıştı, asıl niyetleri burasını bir V2 üretim tesisi olarak kullanmaktı. Ne var ki Rusların Doğu Prusya'da ilerleyişi Nazi planlarını altüst etti. Şimdi artık burası Doğu Almanya'nın en gizli ve en gelişmiş araştırma merkeziydi, tüm çalışmalar yerin altında gerçekleştiriliyor, böylelikle de kamuflaj gibi zorunluluklara gerek duyulmuyordu. Büronun ötesi ışıl ısıldı. Bütün her yer, sanki gün ışığındaymış gibi aydınlıktı. Duvarlar boyunca uzayan havalandırma borularının uzunluğu en az yarım kilometre olmalıydı. Her yerde beyaz önlükleri içinde çalışan adamlar görülüyordu.</p>

  <p>Enger arkasına dönmeden önce birkaç saniye aşağıdaki şaşırtıcı görüntüye baktı.</p>

  <p>— İstediğin ayrıntıları masanın üzerindeki dosyaya koydum, Gennadiy. Umarım, istediklerin bunlardır?</p>

  <p>Kraskin dosyayı aldı. İçindeki ilerleme raporlarını inceledikten sonra, Enger'e döndü.</p>

  <p>— İyi iş başardın, Sergey. Şu Alman bilim adamları, sanki kendilerini aşmışlar gibi. Kraskin sırıttı. Gulag'a gönderme tehdidinin ne kadar işe yaradığına şaşmamak mümkün değil.</p>

  <p>Bir süre Enger'in yüzüne baktı, sonra cilalı çizmelerini masanın üzerine dayadı, bir sigara yakmadan önce üniforma ceketinin düğmelerini gevşetti. Bu, Kraskin'in sorgu sırasında oynadığı basit oyunlardan biriydi; kurbanlarına bazen Kraskin'in de bir insan olduğu izlenimi verir, rahatlayıp onunla konuşmalarını kolaylaştırırdı.</p>

  <p>Enger'e bakıp gülümsedi, "Sanki dünyanın tüm yükünü omuzlarında taşıyor gibisin. Eğer proje değilse, ne? Hadi Sergey, kafanda ne varsa, söyle."</p>

  <p>Enger tereddüt etti, "Samimi olabilir miyim, Gennadiy? Gerçekten de istediğim gibi konuşabilir miyim?"</p>

  <p>Kraskin güldü, "Eğer bu odanın dinlenip dinlenmediğini soruyorsan, cevabım hayır. Seni hep özel biri olarak görmek istedim."</p>

  <p>— Sana teşekkür borçluyum. Gennadiy.</p>

  <p>Kraskin elini salladı, belli belirsiz gülümsedi, "Saçmalama. Yoksa dostlar neye yarardı? Kafandakileri anlat."</p>

  <p>Enger cebinden kirli bir mendil çıkarıp alnındaki teri sildi, "Buradaki hayatı imkânı yok tahmin edemezsin. Makinelerin sürekli vınlaması, havalandırmanın çalışması. Almanların buna nasıl dayandığını anlayamıyorum. Buradaki işimin bitmek üzere olmasından memnunum."</p>

  <p>Kraskin sigarasından bir nefes alırken, sordu, "Operasyonun sana ait bölümünün tamamlanmasına ne kadar zaman kaldı?"</p>

  <p>— İşler bu hızla ilerlerse, beklediğimizden çok daha az. Değişik projeler arasındaki ilişkiyi kurmak için Boroskiy ve ötekiler birkaç hafta sonra buraya gelecekler.</p>

  <p>Kraskin soruyu tekrarladı, "Yani daha ne kadar var?"</p>

  <p>Enger omuzlarını silkti, "Bir ay, belki de daha az. İlk denemelerimiz çok başarılı oldu. Kafkaslar'daki deneme bölgesi de tamamlanmak üzere. Bu arada Moskova'dan gönderilen, Amerikalıların ilerlemesini gösteren raporları da okudum. Onların önünde olacağız. Onların Pasifik'te yaptıkları patlama, bizim düşündüğümüzle kıyaslandığında, çok ufak kalıyor. Gerçekten de Amerikalıların patlattığı, bizimkinin tetik mekanizması olabilir. Gerçek hidrojen bombasını önce bizim patlatacağımızı rahatlıkla söyleyebilirim."</p>

  <p>— Bunu duyduğuma sevindim, Sergey. Raporumda çalışmalarını övmeyi unutmayacağım.</p>

  <p>Enger, Kraskin'in söylediğine aldırmadı. Sorusunu sorarken sesi yumuşaktı, "Savaş çıkacağına inanıyor musun, Gennadiy?"</p>

  <p>Kraskin güldü. Enger şaşkınlıkla albaya baktı, "Bunda gülecek ne var?"</p>

  <p>— Demek kafanı kemiren bu?</p>

  <p>— Bunu da düşündüm. Herkesin bu konudan bahsettiğini kabul etmek gerekir.</p>

  <p>Kraskin sırıttı, "Peki, savaş olacağını nereden çıkarıyorsun, dostum?"</p>

  <p>— Yapma, Gennadiy, bunu görmek için dahi olmak falan gerekmez. Enger parmağını yeraltı sığınağına uzattı. Son iki yıl boyunca burada bir bilim adamı gibi değil, bir köstebek gibi yaşıyorum. Bazen gün ışığı görmeden günler geçiyor. Tereddüt etti. Şu anda Amerikalılarla aramızda olanlara bakarsan, bir çeşit çatışma çıkması kaçınılmaz görünüyor. İki yıldan fazla bir süredir, çılgın gibi silahlanma programına çalışıyoruz. Amerikalılar altı ay önce ilk bombalarını patlattıklarından beri, emrimize sınırsız imkân verildi. Sonra da tehditler geldi. Örtülü tehditler; ama herkes ne olduğunu anladı. Sadece Alman bilim adamlarına değil, hepimize. Çalışın, daha çok çalışın, yoksa başınız derde girer. Bunların bir nedeni olmalı, Gennadiy. Sanki zamana karşı yanşıyoruz. Neden? Moskova'nın bize söylemediği bir şey mi var?</p>

  <p>Kraskin ağır ağır doğruldu, "Amerikalılar mantıklı olursa, savaş mavaş çıkmaz."</p>

  <p>— Bu da ne demek? Ben bilim adamıyım, gerçeklerle ilgilenirim. Bana gerçekleri anlat, Gennadiy.</p>

  <p>Kraskin birden döndü, sesi vahşi bir hayvanı andırıyordu, "Amerikalılar kendilerini kahrolası dünyanın sahibi sanıyorlar. Bu gezegeni yönetmek, insanlara ne yapacaklarını söylemek için Tanrı tarafından görevlendirildiklerine inanıyorlar. İşte biz de artık bunu kabul etmiyoruz."</p>

  <p>Enger hayır anlamında başını salladı, "Gelecek savaşın neye benzeyeceğini tahmin bile edemezsin. Üzerinde çalıştığımız şu bombalar, Amerikalıların Japonya'ya attıklarından çok daha farklı. Çok daha güçlü. Bir tek patlamayla koca kentler, bütün insanlarıyla birlikte haritadan silinebilir. Nagasaki ve Hiroşima'da, merkezin on kilometre dışındakiler hayatta kaldı. Güçlü bir termonükleer bomba bunun çok ötesine erişecek." Duraksadı, "Kaldı ki, sağır falan da değilim, Gennadiy. Moskova'dan bin beş yüz kilometre uzak olabilirim; ama söylentileri ben de duyuyorum."</p>

  <p>Kraskin sigarasından bir nefes çekmeden önce gözlerini kaldırdı, "Neymiş bu söylentiler?"</p>

  <p>Enger tereddüt etti, "Savaşa hazırlandığımız. Stalin'in bombanın bir an önce tamamlanmasını istediği, böylece ölmeden önce Amerikalıların tepesine atacağı. Tek başına Kremlin'in bahçesinde dolaştığı, kendi kendine konuştuğu söyleniyor. Davranışlarının çok daha kestirilmez, çok daha değişik olduğu. Kimseye, kendine bile güvenmediği söyleniyor. Bütün bunlar seni de endişelendirmiyor mu?"</p>

  <p>Kraskin'in bakışları ciddiydi, "Bütün bunları söyleyen kim?"</p>

  <p>Enger gergindi, "Sadece söylenti bunlar, Gennadiy. Yine de burada herkes bunlardan bahsediyor."</p>

  <p>Kraskin'in sesindeki tehdit açıktı, "Bence böyle söylentilere dikkat etmemen ve Yoldaş Stalin'in akli dengesinden yüksek sesle kuşkulanmaman daha iyi olur, dostum. Moskova'da böyle şeyleri duyunca, senin akli dengenden kuşkulanacak insanlar olabilir. Böylesi açıklamalar, duvarları kauçukla kaplı bir odaya kapatılmana neden olabilir. Ya da Sibirya'da bir madende kürek sallamana. Ya da daha kötüsüne."</p>

  <p>— Öyleyse sadece bu soruma cevap ver. Temizlik operasyonlarının yeniden başlayacağı söyleniyor. İnsanlar kitleler halinde tutuklanıp kamplara gönderiliyormuş. Özellikle de Yahudiler. Doğru mu?</p>

  <p>Kraskin, Enger'e baktı; ama soruyu cevapsız bıraktı, "Sen parti üyesi, değerli bir bilim adamısın. Korkacak bir şeyin yok."</p>

  <p>— Ben Yahudi'yim, Gennadiy, korkacak şeyim bu. Enger'in yüzü karardı. Havada bir şey var. Duyabiliyorum. Lütfen bana ne olduğunu anlat.</p>

  <p>Kraskin havlar gibi konuştu, "Sanırım bu sığınakta çok fazla kaldın, dedikoducularla gereğinden çok konuştun. Tüm dikkatini işine ayırsan, daha iyi olacak. Yanlış haber yayan o köpekler günlerini görecekler, sana bu kadarını söyleyebilirim. Eğer o kahrolası ağzını kapatmaz, kendine çeki düzen vermezsen, sen de onların arasında olursun, Enger. Bunu bir uyarı olarak al."</p>

  <p>Kraskin'in sesi tehdit doluydu, davranışlarındaki mantıklılık kaybolmuştu. Sigarasını tablaya bastırdı, tartışmaya son verdi.</p>

  <p>— Evet, geç oldu, denetimi bitirmemiz gerek. Bu kahrolası delikten çıkmak ve bir an önce Berlin'e dönmek istiyorum.</p>

  <p>Sarışın adam Kaiserdamm'daki daire penceresinin önündeydi. Dışarısı soğuktu, acı bir rüzgâr sokaktan süpürüyordu. Pencerenin altından geçen İngiliz askeri kamyonlarının gürültüsünü duydu, eğilip bakmaya üşendi.</p>

  <p>Kadın odaya girdiğinde, döndü. Kadının elinde iple bağlı büyücek bir paket, bir de doktor çantası vardı. Elindekileri masanın üzerine bıraktı, adamın yanına, pencereye geldi. Sarışın adamın yüzüne baktı.</p>

  <p>Adamda göze çarpan, sükûnet ve yalnızlıktı. Alex Slanski otuzlarının ortasında, uzun boylu bir adamdı, koyu renk kruvaze bir takım giymiş, beyaz gömleğinin üzerine koyu renk bir kravat bağlamıştı. Kısa sarı saçları geriye taralıydı, tıraşlı yüzüyle yakışıklı biriydi. Arabadayken bir iki kelimenin dışında laf etmemişti; ama hafif Amerikan aksanıyla da olsa, Almancasının iyi olduğu belliydi.</p>

  <p>Dudaklarının köşesinde, sanki sonsuza dek duracakmış gibi görünen hafif bir tebessüm vardı. Ama kadının asıl dikkatini çeken, adamın gözleri oldu. Açık mavi ve son derece tehlikeli. Bir sigara yaktı, adamın yüzüne bakmaya devam etti.</p>

  <p>— Kraskin, Luckenwalde'deki denetimini öğleden sonra bitirir. Ondan sonra, Karlshorst'taki KGB merkezinde brifinge girecek. Yarın sabah yedi buçukta Sovyet Bölgesi komutanıyla buluşacak, onun için bu gece erken yatacaktır. Şimdiye kadar kışlada hiç kalmadı, hep emrine verilen daireyi kullanıyor. Hayvanat bahçesinin karşısında, numara yirmi dört, mavi kapılı bina. Kraskin'in dairesi ikinci katta, on üç numara. Kadın belli belirsiz gülümsedi. Bu bazen uğursuz olabilir. Senin için, Alex, uğur getirmesini dileyelim.</p>

  <p>Alex Slanski başını salladı, hafif tebessümü kaybolmamıştı, "Bana karşıya nasıl gideceğimi anlat."</p>

  <p>— Friedrichstrasse yakınlarına çıkan tünellerimizden birini kullanacaksın. Çıkışta park edilmiş bir Kızıl Ordu cipi bulacaksın. Kadın dakikalarca ayrıntıları anlattı, Slanski dinledikleriyle tatmin olunca da ona bir zarf uzattı. Bunlar da kâğıtların. Karlshorst Askeri Hastanesi'nde çalışan bir Kızıl Ordu doktorusun ve asker hastalarından birini ziyaret ediyorsun. Kraskin bir yılan kadar dikkatli ve kurnazdır, kendini kolla. Özellikle de dairede başka biri varsa.</p>

  <p>— Olabilir mi?</p>

  <p>— Küçük oğlanlardan hoşlanıyor.</p>

  <p>— Ne kadar küçük?</p>

  <p>— On yaşındakilere düşkün. Bir de erkek arkadaşı var.</p>

  <p>Karlshorst'ta Petrov adlı bir binbaşı. Eğer o da oradaysa, ne yapacağını biliyorsun.</p>

  <p>Slanski kadının sesindeki sertliği hissetti. Kadın paketi gösterdi, "İhtiyacın olan her şey. Başarısız olmamaya çalış, Alex. Çünkü eğer başaramazsan, Kraskin seni öldürür."</p>

  <p><br /></p>

  <p>Kadın gittikten sonra, paketi yatak odasına götürüp açtı. Üniformayı denedi, uyuyordu. Aynada kendine bakarken, tüm vücudunun ürperdiğini hissetti. Gümüş renkli geniş apoletleri, parlak çizmeleriyle kahverengi-yeşil binbaşı üniforması ona korkutucu bir görünüm vermişti. Kahverengi kemer ve kılıf hâlâ paketteydi. Elini uzattı, tabancayı çıkardı. 7.62'lik otomatik bir Tokarev, Rus subaylarının standart silahı; tabancanın namlusu yivliydi. Carswell susturucuyu taktı, sonra yeniden çıkardı. İki dolu şarjör vardı, her ikisini de aldı, mermileri başparmağıyla çıkardı.</p>

  <p>Yatağına yürüyüp valizini açtı, valizden çıkardığı doktor çantasından bıçağını aldı. Uzunca bir süre parmağını bıçağın keskin yüzünde gezdirdi, soğuk çeliğin keskinliğini hissetti. Bıçağı kılıfına yerleştirdi, doktor çantasına koydu, metal kilidi kapadı.</p>

  <p>Üniformayı çıkarmadan önce valizden çıkardığı fotoğrafı ceketinin cebine yerleştirdi. Üniformayı dikkatle katladı, kahverengi paket kâğıdına sardı. Giyinmeden yatağına uzandı.</p>

  <p>Yatağın başucundaki çalar saat üçü gösteriyordu.</p>

  <p>Altıya kadar uyumaya çalışacaktı.</p>

  <p><br /></p>

  <p>Kraskin'in arabası hayvanat bahçesinin karşısındaki apartmanın önünde durduğunda, saat yediye geliyordu. Önce bir gök gürültüsü duyuldu, Kraskin arabadan inerken yağmur başladı. Siyah Zis yeniden hareket etti, albay merdivenleri tırmanıp anahtarları kilide soktu. İçeri girip kapıyı kapadığında kokuyu hemen fark etti.</p>

  <p>Askerlik hayatı, bir silah ateşlendiğinde çıkan kordit kokusunu tanımasına imkân verecek kadar uzun sürmüştü, hemen kuşkulandı.</p>

  <p>Yatak odası kapısı açıktı, Kraskin yatağın üzerinde, mavi ipekli sabahlık giymiş Petrov'un cesedini hemen gördü. Uzakta da olsa keskin gözleri onu yanıltmadı, şakaktaki kurşun yarasını, beyaz pamuklu çarşaf üzerindeki kızıl kan lekesini gördü.</p>

  <p>Derin bir nefes aldı, "Aman Tanrım."</p>

  <p>— Bir komünist için ilginç bir cümle, Albay Kraskin.</p>

  <p>Arkasında belli belirsiz bir ses duydu. Birden döndü ve adamı gördü. Perdesi çekilmiş pencerenin önünde, karanlıkta oturuyordu. Yüzü zor seçiliyordu. Ama elinde, susturucu takılmış Tokarev, başka bir şeyle karıştırılacak gibi değildi.</p>

  <p>Kraskin kılıfındaki tabancasına davrandı, kılıfın kapağını açmayı başardı; ama adam hemen ayağa fırlayarak karanlıktan çıktı. Tokarev'i Kraskin'in başına doğrulttu.</p>

  <p>— Tavsiye etmem, Yoldaş, eğer bir gözünü kaybetmek istemiyorsan tabii. Buraya, masaya otur. Ellerini masanın üzerine yerleştir.</p>

  <p>Kraskin söyleneni yaptı. Adam yaklaştı. Tabip binbaşı üniforması giyiyordu, iskemlelerden birinin üzerinde de bir doktor çantası vardı. Çelik mavisi gözleri sakin; ama tehlikeliydi.</p>

  <p>Kraskin'in yüzü tebeşir rengindeydi, sordu, "Kimsin?"</p>

  <p>Yatak odasını, yatağın üzerindeki Petrov'un cesedini işaret eden adamın dudaklarındaki belli belirsiz tebessümü gördü.</p>

  <p>— Arkadaşın da onu vurmadan önce aynı soruyu sordu. Sanırım çabuk ve acı çekmeden öldüğünü duymaktan memnun olursun. Bu da senin kurbanlarına uyguladığın yöntemlerden epey farklı, değil mi?</p>

  <p>Kraskin birden anladı, adamın geliş nedenini gördü. Oturduğu iskemlede kıpırdadı, kılıfının kapağının masa örtüsüne sürtündüğünü hissetti. Artık genç değildi; ama tabanca konusunda gerçek bir ustaydı, üstelik adam da çok yakınında duruyordu. Kraskin tekrar kıpırdandı, ince yüzü yapış yapış bir terle kaplıydı.</p>

  <p>— Fena halde yanılıyorsun, dostum.</p>

  <p>Kraskin adamın sakince yaklaşmasını, masanın öteki ucunda, iki metre ötesinde dikilmesini izledi.</p>

  <p>— Pek sanmam, Yoldaş. Soruna gelince, adım Alex Slanski. Buraya seni cehenneme göndermek için geldim.</p>

  <p>Kraskin'in yüzü bembeyazdı, "Kaçamazsın." Cesedin bulunduğu odayı işaret etti, "Bu cinayet için de vahşi bir hayvan gibi kovalanacaksın."</p>

  <p>— Sen cinayetten söz edecek insanların sonuncususun. Kraskin. Herhangi bir ülkenin yasaları senin kuduz bir köpek gibi öldürülmeni emrederdi. İç savaş sırasında en az elli öğrencinin ölümünden sorumlusun. Anladığım kadarıyla tercihin beyinlerini bir kurşunda uçurmadan önce onlara tecavüz etmekmiş. Petrov'un yanında senin cesedini bulduklarında sevgililer arasındaki kavganın şiddetle bittiğini düşünecekler. Elimdeki tabanca Petrov'un. Önce onu öldürdün. Sonra da intihar ettin.</p>

  <p>— Evet, pek güzel, dedi Kraskin kuru bir sesle. Peki, seni kim gönderdi? İskemlesinde yine yer değiştirdi, kılıfının kapağının masa örtüsüne sürtünerek açıldığını hissetti.</p>

  <p>— Onun pek önemi yok; ama bunun var, dedi Slanski ceketinin cebinden çıkardığı fotoğrafı masanın üzerine atarak.</p>

  <p>— Al onu.</p>

  <p>Kraskin söyleneni yaptı.</p>

  <p>— Fotoğrafa bak. Kızı tanıdın mı?</p>

  <p>— Hayır. Nereden tanıyayım?</p>

  <p>— Adı Ave Petrov'du. Şimdi de işin kişisel yanı Yoldaş Kraskin. Onu bir yıl kadar önce Riga'da sorgulamıştın. Eğer yanılmıyorsam, onu manganın önüne göndermeden yanında uzunca bir süre tuttun. İşkence çok hafif kalır. Duvarın önüne götürülürken sedye kullanmak zorunda kaldılar.</p>

  <p>Kraskin gülümsedi, "Şimdi hatırladım, o partizan orospularından biri."</p>

  <p>— Seni pezevenk, daha on dokuz yaşındaydı.</p>

  <p>Kraskin, Slanski'nln kontrolsüz öfkesini gördü, harekete geçme zamanının geldiğine karar verdi. Fotoğrafı bir kenara fırlatırken Slanski'nin gözlerinin resmi izlediğini gördü, sağ elini tabanca kılıfına uzatarak hemen Tokarev'i çıkardı.</p>

  <p>Kraskin silahını ateşleyecek ve Slanski'nin sol kolunu dirseğinin hemen altından vuracak zamanı buldu.</p>

  <p>Yeterli olmadı. Slanski eğildi. Kraskin'in iki gözünün ortasını nişanladı.</p>

  <p>Tabanca patladığında, Kraskin iskemlesinden uçtu, yakından atılan kurşun kafatasını parçaladı, beyninin yarısını etrafa saçtı.</p>

  <p>Slanski fotoğrafı yerden aldı, yeniden ceketinin cebine yerleştirdi. Üniformasının kolundaki deliğe baktı, kan lekesinin genişlediğini gördü. Acı yoktu, henüz yoktu, sadece kolu uyuşuyor gibiydi. Banyodan bir havlu aldı, yaranın etrafına doladı, üzerine de askeri gocuğu çekti.</p>

  <p>Odaya geri döndüğünde, siyah doktor çantasını aldı, içinden bıçağı çıkardı. Kraskin'in tabanca sesinin duyulmuş olacağını, çok az zamanı kaldığını düşündü. Yine de sükûnetini kaybetmedi.</p>

  <p>Kraskin'in cesedinin üzerine eğildi, adamın pantolon düğmelerini açtı. Pörsük penisi ucundan tuttu, bıçak havada bir an parladı, kan fışkırdı. Slanski kanlı et parçasını Kraskin'in açık ağzına tıktı. Bıçağı Kraskin'in ceketinde temizledi, yine doktor çantasına yerleştirdi.</p>

  <p>Kapının önündeki koridorda sesleri, kapıya vurulan yumrukları duyuyordu; ama çoktan pencereden çıkmış, yangın merdivenine geçmişti bile.</p>

  <p><br /></p>

  <p>Kadın kapıya vurduğunu duydu, hemen açarak Slanski'yi içeri aldı.</p>

  <p>Binbaşı üniformasının yerine sivil elbiselerini giymişti, sigarasını yakarken kadın kolundaki kanlı havluyu gördü.</p>

  <p>— Aman Tanrım, Alex! İyi misin?</p>

  <p>Gülümsedi, çılgın bir tebessüm, "Şeytan kendi işini kendi görür. Kraskin'den cehenneme gitmeden önce ufak bir ayrılık hediyesi."</p>

  <p>Kadın mutfağa gitti, biraz sonra elinde pamuk ve makasla geri döndü.</p>

  <p>Slanski'nin kolunu sıyırdı, yarayı temizlemeye koyuldu.</p>

  <p>— Göründüğü kadar kötü değil. Charlottenburg'da bir doktor var. Bizden biri. Onu çağırırım.</p>

  <p>Bakışlarını kaldırarak adamın yüzüne baktı, sonra nedendir bilinmez, ağlamaya başladı, günlerdir kontrol altına aldığı gerginlik artık dayanılmaz olmuştu.</p>

  <p>Slanski parmaklarıyla kadının yüzüne dokundu, "Gözyaşlarını sil, Natalya. Kraskin hak ettiğini buldu."</p>
</body>
</html>
