<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Beşinci Kısım</h3>

  <p><b>Tallin,</b><br />
  <b>27 Şubat</b></p>

  <p>Anna ve Slanski sabah saat yedide kahvaltı salonuna girdiklerinde, yüzünde hâlâ bir gece öncesinin sarhoşluğunu taşıyan Zinov, kıpkırmızı gözleri ve çatık kaşlarıyla bir masada tek başına oturuyordu.</p>

  <p>Gelenleri sessizce, bir el hareketiyle selamlayıp kahvaltısına döndü. Gorev fincanlarına kahve doldurmak için geldiğinde, Slanski hancının ellerinin titrediğini gördü.</p>

  <p>— Neyin var? diye sordu fısıldayarak.</p>

  <p>Gorev kahve doldurmak istiyormuş gibi eğildi ve yavaşça, "Sabah altıda meydandaki pazara kadar yürüdüm," dedi, "Tüm kent KGB ve milis kaynıyor, her yerde kontrol noktası var. Kolayca yenilgiyi kabul edenlerden değilim; ama buradan ayrıldığınız an, ormandaki arkadaşlarıma katılacağım, burası güvenli olana kadar bir süre ortalıkta görünmeyeceğim. Tabii eğer yakalanırsanız, bu, buraya bir daha hiç dönemeyeceğim demektir."</p>

  <p>Salonun öteki ucunda Zinov birden ayaklandı, peçetesiyle ağzını silip yanlarına geldi. Gorev'e hafifçe gülümsedi, "O senin şampanya dediğin, bir boğayı öldürür. Sanki bütün gece biri başıma tokmak vurmuş gibi, beynimin içi zonkluyor."</p>

  <p>— Her günahın bir bedeli vardır, Albay.</p>

  <p>— Doğru, dedi Zinov keyifsizce. Anna'ya bakıp yeniden gülümsemeye çalıştı. Bu sabah çok güzel göründüğünüzü söyleyebilir miyim?</p>

  <p>Anna o sabah hoşa gitmeyecek kadar aşırı makyaj yapmıştı, bu nedenle Zinov'on sadece nezaketten böyle konuştuğunu anlamakta güçlük çekmedi, "Teşekkür ederim, Albay. Eşim bizi Leningrad'a götürmeyi kabul ettiğinizi söyledi. Çok büyük bir incelik bu."</p>

  <p>— Boş laf. Biz üniformalıların birbirimize yardım etmesi gerekir. Benim tek üzüntüm, bu durumun balayı planlarınızı alt üst ediyor olması. Zinov saatine baktı. On dakika sonra hareket etmek istiyorum. Acele ederseniz, sevinirim. Kurmay toplantısı için öğlen birde Leningrad'da olmalıyım.</p>

  <p>Gitmeye hazırlandı, tereddüt geçirip Slanski'ye, "Eski Doğu Kulesi yolundan gideceğiz," dedi, "Böylece doğrudan kıyı yoluna çıkarız. Bir de bilginiz olsun diye söylüyorum, dün akşam yetkililerin önceki gece paraşütle atlayan iki düşman ajanının peşinde olduklarını duydum, bu da yolumuz üzerinde kontrol noktalarına rastlayacağız demektir; ama bizi fazla geciktireceklerini sanmam."</p>

  <p>Slanski şaşırmış numarası yaptı, "Düşman ajanları mı? Ne diyorsuuuz? Nereden gelmişler?"</p>

  <p>— Sormayı aklımdan bile geçirmedim. Bir kadınla bir erkek. Tek bildiğim bu.</p>

  <p><br /></p>

  <p>Lukin sabah altıda, rahatsız bir uykudan sonra uyandığında, hâlâ bitkindi. Tıraş olup giyindikten sonra masasının başına geçti, Kaman'ın getirdiği raporları incelemeye başladı.</p>

  <p>Kaman raporun yanı sıra, masanın üzerine bir tepsiyle bir semaver çay, taze ekmek, ekşi tadlı bir kavanoz erik reçeli de bırakmıştı. Lukin yüzbaşıyı göndermiş, ihtiyacı olunca çağıracağını belirtmişti.</p>

  <p>Raporu eline alıp sayfalarında göz gezdirdi. Uykusuzluktan kıpkırmızı ve şiş gözleri kâğıt üzerinde dans eden harfleri yakalamakta güçlük çekiyordu.</p>

  <p>İlgisini çekecek bir haber yoktu. Kentteki ve eski bölümdeki bütün otel ve hanlar ziyaret edilmiş, müşteri kayıtları alınmış, kimlikleri Pikk Caddesi'ndeki KGB merkezinde denetlenip doğrulanmıştı.</p>

  <p>Bu arada yakalanan asker kaçağı sayısı yirmi bire çıkmıştı.</p>

  <p>Orduda pek revaçta olan bir şakaya göre, eğer askerden kaçacaksan Baltık Denizi'ne doğru gideceksin. Orada kadınlar güzel, içki sertti, insan Sibirya'ya gitmeden önce hiç olmazsa birkaç gün rahat ederdi.</p>

  <p>Lukin başını kaldırıp bir süre pencerenin ötesindeki karanlığa baktı. Baltık’ın bu bölümünde kış karanlık ve iç karartıcı olurdu, güneş uzun günlerde üç saat kadar görünür, geriye kalan karanlık da onun yüreğini sıkardı. Sıcak Kırım güneşini özlemle hatırladı; yüzündeki sıcak rüzgârı, portakal ve yabani yasemin kokusunu. Karısına verdiği sözü tutacak kadar yaşayıp yaşamayacağını merak etti.</p>

  <p>Görevinde başarısız olursa, karısının başına gelebilecekleri sıkıntıyla düşündü. Başarısız olma hakkı yoktu. Lukin umutsuzlukla içini çekti, düş kırıklığından bir yay gibi gergin, bütün dikkatini yeniden rapora vermeye çalıştı.</p>

  <p>On bir asker kaçağı, bir karaborsacı, paslanmış, ruhsatsız ve fişeksiz bir Alman Lugeri'yle yakalanmış on beş yaşında bir çocuk. Çocuk gece tutuklanmış ve paraşütle atlayan düşman ajanlarıyla ilgili olarak sorguya çekilmişti; ama hiçbir şey bilmediği açıktı. Yerel KGB'nin raporlarının satır aralarını okuduğunda, oğlana işkence edildiğini anladı. Çocuğun partizan olması bile uzak bir olasılıktı. Estonya'nın cesur kadınları ve erkekleri ellerinde modası geçmiş Alman silahlarıyla ormanlarda gizlenmekte, savaştan sonra sekiz yıl geçmesine rağmen düşmanlarına hâlâ zor dönemler yaşatmaktaydılar.</p>

  <p>Lukin raporu bir kenara iterken ürperdi. Zavallı çocuk, büyük bir olasılıkla kurşuna dizilecekti. İşgal altındaki topraklarda ruhsatsız bir silahla yakalanmak, yaşına bakılmaksızın ölüm cezasına çarptırılmak demekti.</p>

  <p>İskemlesini geri itip bir sigara yaktı, sert makkorka tütününün ciğerlerini dağladığını hissetti. Kapı vuruldu, Kaman odaya girip binbaşıyı selamladı.</p>

  <p>— Kontrol noktalarını denetlemeniz için arabanızı hazırlattım, efendim. Önce Doğu Kulesi demiştiniz, değil mi?</p>

  <p>Lukin sigarasını söndürdü, "Güzel. Öyleyse, Doğu Kulesi'ne, Kaman."</p>

  <p><br /></p>

  <p>Erika eski kentin buz tutmuş dar ve parke taşlı sokaklarına girdiğinde hava hâlâ zifiri karanlıktı.</p>

  <p>Bütün küçük Rus arabaları gibi Erika da bazı temel unsurların dışında herhangi bir konfordan yoksundu, bu da arabanın içinde sıcak hava tertibatı olmadığı anlamına geliyordu. Zinov soğuktan korunmak için koyun postundan yapılmış bir gocuk giyiyordu. Anna ve Slanski'nin arka koltukta oturmalarını, buradakinin battaniyeyle dizlerini örtmelerini önerdi. Otomobil sola dönüp eski granit kulelere doğru giden dar sokaklardan birine saptığında, biraz önlerindeki kontrol noktasını gördüler.</p>

  <p>Bazı sivillerden ve üniformalı milislerden oluşan bir grup, kulelerin hemen dibinde, petrol varillerinin üzerine yerleştirdikleri bir direkle, geçici bir bariyer yapmışlardı. Önlerinde, bariyerin kaldırılıp geçme izni verilmesini bekleyen ikisi kamyon, biri özel, üç araçlık bir sıra vardı, milisler kamyonlardan birini denetlemeyi tamamladı, bariyeri kaldırarak yola devam ettirdiler.</p>

  <p>Zinov el frenini boşalttı, önündeki arabanın peşi sıra ilerledi. Sabırsızlıktan parmaklarıyla direksiyonun üzerinde trampet çalıyordu.</p>

  <p>— Lanet olsun. Anlaşılan sıramızın gelmesini beklemekten başka yapacak bir şey yok. Geriye, arka koltuktaki Anna ve Slanski'ye döndü, bir sigara paketi uzattı. Sigara? Kırım'ın esmer tütünü. Nefesinizi kesmezse, para yok.</p>

  <p>Slanski bir sigara aldı, Anna teşekkür etti. Slanski çakmağının alevini Zinov'un sigarasına yaklaştırdı, sonra dönüp Anna'ya baktı. Kızcağızın ağzı gerginliğini belli edecek derecede büzülmüştü.</p>

  <p>Dışarıda, parke taşları üzerinde lastik sesleri duydular. Slanski başını kaldırdığında, karşıdan gelip kontrol noktasının yanına yaklaşan yeşil ordu Zis'ini gördü. Duran arabadan bir adam indi.</p>

  <p>Üzerinde siyah KGB üniforması ve ağır bir palto, başında subay kasketi, ayaklarında da çizmeler vardı. Slanski'nin gözleri adamın sol elindeki siyah deri eldivene takıldı. El kaskatı duruyordu, takma olduğuna karar verdi.</p>

  <p>KGB görevlisi kontrol noktasındaki subayın yanına gelip bir süre ateşli ateşli konuştu. Subay birkaç saniye sonra bariyere doğru dönüp bir emir haykırdı, denetimde görevli milisler işlerini daha ciddi yapmaya başladılar.</p>

  <p>Klieg ampulleri yakıldı, parke taşı kaplı sokak gündüz gibi aydınlandı. Ortalık birdenbire milis doldu, sanki arabalarının arkasında uykuya dalmışlar, KGB yetkilisi geldiğinde uyandırılıp işlerinin başına gönderilmişler gibi. KGB subayının önemli biri olduğu açıktı, ikinci kamyon çok daha ciddiyetle aranıp denetlendi. Kesin emirler, kısa cevaplar duyulurken dar sokak birdenbire sanki canlandı.</p>

  <p>Kamyonun şoförü arabasından inmişti; yerdeki milis kimlikteki fotoğrafla adamın yüzünü karşılaştırmak için elindeki fenerden yararlanıyordu. Bu sırada başka milisler, ellerinde güçlü fenerlerle şoför mahallini arıyorlardı. Kamyonun yük bölümünü örten siyah branda kaldırıldı, taşınanlar uzun uzun arandı, bu arada da bazı milisler kamyonun altına yatmış, ellerindeki ışıkla şasiyi denetliyorlardı.</p>

  <p>Slanski, Anna'nın önündeki aramayı izlerken elini yumruk yaptığını gördü. Baktığında, kontrol noktasında sivil, milis toplam on iki kişi bulunduğunu, bunların yanında da eldivenli KGB yetkilisiyle şoförünü de saymak gerektiğini düşündü. Saatler gibi süren beş dakikanın sonunda, hâlâ kamyonun geçişine izin verileceğine dair bir belirti yoktu. Arkalarındaki kuyruksa, giderek uzuyordu.</p>

  <p>Sonunda Zinov yumruğunu direksiyona vurdu, "Canı cehenneme! Böyle giderse, Leningrad'a geceyarısı varırsak şanslıyız."</p>

  <p>Birden kamyonun geçmesine izin verildi, önlerindeki araba ilerledi. Araba da aynı özenle arandı, şoförün belgeleri incelendi, KGB yetkilisi bütün bunları büyük bir dikkatle, arkasını duvara dayayıp, sigara içerek izledi. Slanski kendi kendine küfür etti, bütün vücudundan buz gibi ter boşandığını hissetti.</p>

  <p>Sakin hareketlerle Tokarev tabancasının kılıf kapağını açtı, güvenlik mandalının açık olup olmadığını kontrol etti. Kızın korkusunun giderek arttığını hissederek, Anna'ya eğildi.</p>

  <p>— Kaçmamız gerekirse, hazırlıklı ol, dedi fısıldayarak. Becerebilirsen, hana gitmeye çalış.</p>

  <p>Zinov birden geri döndü, "Bir şey mi dedin?"</p>

  <p>Slanski gülümsedi ve, "Belki de trenle gitmek daha doğru olurdu, Albay," dedi.</p>

  <p>— Özür dilerim; ama bütün bunlar çok gülünç.</p>

  <p>— Sizin suçunuz değil.</p>

  <p>— Doğru, yine de görevli subaya iki çift laf etmemin zamanı geldi, diye düşünüyorum. Tanrı aşkına, bütün günümüzü burada geçiremeyiz ki. Yoksa ikimiz de gecikeceğiz.</p>

  <p>Birden önlerindeki araba kaldırılan bariyerin altından geçti ve sıra onlara geldi. Bariyer tekrar indi, Zinov Erika'yı birkaç metre ilerletti, durup camını indirdi. Otomobil, ampullerden gelen ışığın altında gözleri kamaştıracak bir ışık havuzunun ortasında duruyor gibiydi, milislerden biri koşarak yaklaştı.</p>

  <p>— Tamam, dedi. Arabadan inip belgelerinizi hazır edin.</p>

  <p>Zinov milisin kabalığı karşısında kıpkırmızı oldu. Kimliğini çıkardı, "Bir KGB albayıyla karşı karşıyasın. Diline dikkat et." Bariyeri gösterdi, "Bariyeri kaldır da geçelim, hem de çok çabuk!"</p>

  <p>Milis, Zinov'un kimliğine bakıp hayır anlamında başını salladı, "Herkesin kimliği incelenecek, araçları aranacak. Bu nedenle, söylenenleri yapın ki, daha fazla zaman kaybetmeyelim."</p>

  <p>Zinov terbiyesizce cevabı aldığında öfkesini bastırmakta güçlük çekti, "Şimdi görürüz!" diye bağırdı, "Burada yetkili kim?"</p>

  <p>— Fark etmeyecek, Yoldaş. Yetkilinin adı Binbaşı Lukin, KGB Moskova. Bu arada arabadan inin.</p>

  <p>Slanski ve Anna adı duyunca irkildiler, oysa Zinov duyduklarını anlayacak durumda değildi.</p>

  <p>— Kes sesini, saygısız herif! Git yetkili subaya onu derhal görmek istediğimi söyle!</p>

  <p>Zinov'un kükreyişi milisi yerinden sıçrattı. Arkasına bakıp elini kaldırdı, KGB subayına işaret etti, olan biteni izlemekle yetinen Lukin adlı subaya.</p>

  <p>Lukin ağır adımlarla yaklaştı, "Bir sorun mu var?"</p>

  <p>— Buraya bakın Lukin ya da adınız her neyse, dedi Zinov. Karşında bir KGB albayı var, üstelik işimiz de acele. Leningrad'da yapılacak önemli işlerimiz var.</p>

  <p>— Maalesef kimliklerini denetleyip, araçlarını aramadan kimsenin geçmesine izin veremem.</p>

  <p>— Kimin emrine dayanarak?</p>

  <p>Lukin kimliğini çıkarıp Zinov'a uzattı, "Kendi emrime. Düşman ajanlarını arama operasyonu yürütüyoruz."</p>

  <p>Zinov Lukin'in kimliğini inceledi, "Bütün bunlar iyi, güzel de," dedi, "Bizi de geciktiriyorsunuz."</p>

  <p>— Kimseyi geciktirmek niyetinde değilim, Albay. Yapılacak bir görevim olduğunu anlamalısınız. Şimdi, lütfen hepiniz arabadan inip belgelerinizi çıkarın.</p>

  <p>Zinov öfkeden kıpkırmızı oldu, arabadan inip otomobilin kapısını hırsla çarptı. İki milis arabanın içine bakarken, bir üçüncüsü de Zinov'un kâğıtlarıyla ilgilendi. Slanski ve Anna arka kapıdan inerken Lukin'in gözleri ilgiyle parladı.</p>

  <p>Birkaç adım atıp yaklaştı, "Kâğıtlarınız, Yüzbaşı."</p>

  <p>Slanski belgelerini uzattı. Binbaşı uzunca bir süre gözlerini Slanski'den ayıramadı, sonra bakışlarını elindeki kâğıtlara çevirdi, en sonunda da başını kaldırıp, "Hanım kim?" diye sordu.</p>

  <p>— Eşim, Binbaşı Yoldaş. Tallin'de kısa bir ziyaret yaptık da.</p>

  <p>— Tallin ziyaretinizin amacı neydi, Yüzbaşı Petrovskiy?</p>

  <p>Slanski gülümseyip başıyla Anna'yı gösterdi, "Balayı, Yoldaş."</p>

  <p>— Nerede kaldınız?</p>

  <p>— Kentin eski bölümünde, eşimin bir akrabasının yanında. Bir sorun mu var, Binbaşı Yoldaş?</p>

  <p>Lukin Slanski'nin yüzünü inceledi, "Gerçekten de var. Bir kadınla bir erkek arıyoruz, önceki gece paraşütle Estonya'ya inen düşman ajanları. Elimizdeki bilgilere göre yaşları sizin ve eşinizinkine uyuyor." Anna'ya döndü, "Bu hanım eşiniz demek, öyle mi?"</p>

  <p>Slanski gururla, "Gerçekten de öyle, Yoldaş," dedi, üç gün önce evlendik." Gülümsedi, "Emin olabilirsiniz, Yoldaş, eşim düşman ajanı değil."</p>

  <p>Yakındaki milislerden biri kendisini tutamayıp güldü; ama Lukin kılını bile kıpırdatmadı.</p>

  <p>Sakin bir sesle, "İkinizi de kutlarım. Hanımın kâğıtlarını da görebilir miyim?"</p>

  <p>— Tabii.</p>

  <p>Anna el çantasını karıştırdı, çıkardığı belgeleri uzattı. Lukin elindekileri uzun uzun inceledi, el fenerini yaktı, kâğıda parmaklarının ucuyla dokundu, başparmağının tırnağıyla kimliklerin köşelerini yokladı. Kâğıtları Anna'ya uzatmadan Slanski'ye döndü, sonra tekrar elindekileri inceledi, aynı hareketleri tekrarladı.</p>

  <p>— Nereye gidiyorsunuz, Yüzbaşı Petrovskiy?</p>

  <p>— Leningrad.</p>

  <p>— Ne amaçla?</p>

  <p>— Birliğime katılmak için.</p>

  <p>— Hangi birlik bu?</p>

  <p>— 14. Zırhlı Tümen. Yakında Novgorod yöresinde manevra yapılacak, birliğime yetişmem gerekiyor.</p>

  <p>Lukin, Slanski'nin 14. Zırhlı Tümen kokardına baktı, "Sakıncası yoksa, valizlerinize bakabilir miyim?"</p>

  <p>Slanski omuzlarını silkti, "Tabii bakabilirsiniz, Binbaşı."</p>

  <p>Lukin parmaklarını şaklatıp bir milis çağırdı, "Yüzbaşının valizlerini al, dikkatle ara. Karısınınkileri de." Bakışlarını Slanski'ye çevirdiğinde, sanki birazdan ortalık karışacakmış gibi iki milis, ellerinde Tokarevleriyle öne çıktı.</p>

  <p>Zinov yaklaşıp araya girdi, "Bakın Binbaşı, bütün bunlar gerçekten de gerekli mi? Çok acelemiz var. Bu subayı şahsen tanıyorum. Eşini de. Sık sık Tallin'e gelip hanımın amcasının hanında kalırım."</p>

  <p>— Anladım. Aceleniz olduğunu biliyorum. Ama hepimizin acelesi var. Uzun sürmez.</p>

  <p>Zinov'un yüzü yeniden kızardı. Milis bagajdaki bütün valizleri çıkarınca, Lukin Slanski'ye döndü, "Lütfen sizinkileri gösterin."</p>

  <p>Slanski iki valizi gösterdi. Lukin iki valizin önce dışını inceledi, parmaklarını ek yerlerinde gezdirdi. Slanski yanı başında ayakta duruyor, ensesinden boşanan soğuk terlerin belinden aşağıya indiğini hissediyordu. Bu arada vurulmadan kaç el ateş edebileceğini hesaplarken bir yandan da zor durumda kalırsa önce kimi vurması gerektiğini düşünüyordu.</p>

  <p>Binbaşı başını kaldırdı, "Lütfen valizleri açın, Yüzbaşı."</p>

  <p>Slanski söyleneni yaptı. Lukin diz çöküp el fenerini yaktı. Elbiselerin etiketlerine baktı, her bir kumaşa ayrı ayrı elledi. Sonunda ayağa kalkıp gözlerini yeniden Slanski'ye dikti. Yüzünden kararsızlık okunuyordu, sanki içinde onu rahatsız eden bir şey varmış gibi.</p>

  <p>— Tanıdık görünüyorsunuz Yüzbaşı. Daha önce hiç karşılaşmış mıydık?</p>

  <p>— Sanmıyorum, Binbaşım.</p>

  <p>— Savaşa katıldınız mı?</p>

  <p>— 5. Kursk'la.</p>

  <p>— Piyade?</p>

  <p>— Evet, efendim.</p>

  <p>— Öyle mi? Demek Albay Kırıyatin'i tanıdınız?</p>

  <p>Slanski bir an düşünür gibi yaptı, sonra hayır anlamında başını salladı, "Kursk'ta sadece üç ay kalıp sonra tayin oldum," dedi, "Söylediğiniz ad bana hiç kimseyi hatırlatmıyor."</p>

  <p>Zinov soğuktan ürperdi, yeniden araya girmeye karar verdi, "Bakın Binbaşı, zaten zavallı adamla karısının balayı düşleri yıkıldı. Gerçek bir subay olduğunu gördünüz. Bir aptallık yapıp onu tutuklayarak, hepimizi burada, dondurucu soğukta beklemek zorunda mı bırakacaksınız yoksa?"</p>

  <p>Binbaşı, Zinov'a öfkeli gözlerle baktı, sonra, sanki kararını vermekte hâlâ zorlanıyormuş gibi, Slanski ile Anna'ya döndü.</p>

  <p>— Bir soru, Yüzbaşı. Eşiniz hangi ayda doğdu?</p>

  <p>Slanski belli belirsiz gülümsedi, "Temmuz. Yeni evlenmiş bir erkeğin bunu unutması imkânsız, efendim."</p>

  <p>— Evlenmek için biraz yaşlı değil misiniz, Yüzbaşı?</p>

  <p>— Efendim?</p>

  <p>— Bu ilk evliliğiniz mi?</p>

  <p>Slanski hayır anlamında başını sallayıp hakarete uğramış gibi baktı, "İlk eşim savaşta öldü. Bütün bunlar gerçekten gerekli mi?"</p>

  <p>Lukin uzunca bir süre tereddüt etti, sonra yavaşça elindeki kâğıtları uzattı, "Sizleri geciktirdiğim için özür dilerim. Gidebilirsiniz. İyi yolculuklar, Yüzbaşı. Size de Madam. Size de iyi yolculuklar dilerim, Albay."</p>

  <p>— Tam zamanında, diye patladı Zinov.</p>

  <p>Yeniden arabaya bindiler. Slanski arka koltukta Anna'nın yanına yerleşip, yün battaniyeyi dizlerine örterken, kızın elinin kendi eline yapışıp sıktığını, tırnaklarının avucuna battığını hissetti. Anna'nın titrediğini, soğuğa rağmen gömleğinin buz gibi terden sırıl sıklam olduğunu gördü, bu arada kalbi çılgın gibi çarpıyordu.</p>

  <p>Erika harekete geçip parke taşlarının üzerinde sarsılarak ilerlediğinde, Zinov direksiyonda kendi kendine homurdanıyordu, "Şu Moskovalılar! Sanki her şeyin efendisi gibi hareket etmeye alışmışlar." Öfkesi dinmedi, "Merak etme Binbaşı Lukin, seni küçük bok. Seninle Leningrad'a vardığımda ilgileneceğim. Üstlerine saygıyı öğreteceğini sana."</p>

  <p>Zinov homurdanmayı sürdürürken, Slanski arka camdan dışarı baktı.</p>

  <p>KGB binbaşısı, yüzünde şüpheli bir ifadeyle arabanın ardından bakıyordu.</p>

  <p>Slanski önüne döndü. Binbaşı akıllıydı, zararsız sorular sormuştu; ama bu sorularını çok ustaca hazırlandığı açıktı. Yüzünden, tamamen ikna olmadığı belliydi. Erika köşeyi ardında bıraktığında Slanski ürperdiğini hissetti.</p>

  <p>Anna arabanın karanlığında sordu, "Neyin var?"</p>

  <p>— Sanki biri mezarımın üzerinden geçmiş gibi.</p>

  <p><br /></p>

  <p>Lukin, Tondy Kışlası'na döndüğünde saat dokuza geliyordu.</p>

  <p>Kaman elinde bir deste kâğıt, bekliyordu. Bitkinliği yüzünden okunuyordu.</p>

  <p>— Sizin için birkaç rapor daha, Binbaşım. Ama maalesef adamdan ve kadından en ufak bir iz yok. Kâğıtları masanın üzerine bıraktı. Sizce zaman kaybetmiyor muyuz?</p>

  <p>Lukin gözlerini yardımcısına dikti, "Tam tersine. Operasyonun genişletilerek devam etmesini istiyorum.</p>

  <p>Kaman içini çekti, "Binbaşı acaba bu insanların Estonya'ya paraşütle atlarken ölmüş olabileceklerini düşündünüz mü? Bazen paraşütler de bozulur. Belki de araziye bakıp cesetleri aramamız gerekirdi."</p>

  <p>— Açılmayan bir paraşüt yüzünden bir kişinin ölmesini kabul edebilirim; ama iki ölümü asla. Emir hâlâ geçerlidir. Ağı genişleterek, kent merkezinin on beş kilometre ötesine kadar yayılmasını sağla. Kentteki her ev, her han, her dükkân didik didik aranacak.</p>

  <p>— İyi, ama bu dediğiniz günler alır.</p>

  <p>— On iki saatin var.</p>

  <p>— Binbaşım, sizin önerdiğiniz, Estonya nüfusunun dörtte birini kapsıyor!</p>

  <p>Lukin öfkeyle döndü, "Beni ilgilendirmez. Denileni yap. Hem de hemen, Yüzbaşı!"</p>

  <p>— Baş üstüne, efendim. Kaman selam verip çıktı, kapıyı ardından kapadı.</p>

  <p>Lukin umutsuzlukla elini saçlarından geçirdi. Yüzbaşıya karşı sert davranmıştı, zavallının en az kendi kadar bitkin olduğu belliydi; ama iş hepsinden de önemliydi. Yollardaki aramalar, kontrol noktaları, otel kayıtlarının incelenmesinden bir şeyler çıkması gerekirdi.</p>

  <p>Oysa şimdiye kadar, hiçbir şey bulunamamıştı. Adamla kadının Tallin'de bulunduklarına dair en ufak bir işaret bile yoktu.</p>

  <p>Pencereden dışarı baktı. Uzakta, eski kentin duvarlarını, duvarların tepesinden bakan Luther Kilisesi'nin soğan biçimi yaldızlı kubbelerini hayal meyal seçiyordu. Duvarların hemen altında, yüzyıllar boyu istilacıların gidiş gelişlerine tanıklık etmiş XV. yüzyıl evleri karanlığın içine doğru uzanıp kayboluyordu.</p>

  <p>Oralarda bir yerde bir erkekle bir kadın olmalıydı. Gülünç. Bu kadar kontrol noktası kurulduktan sonra, artık ellerine bazı bilgilerin geçmiş olması gerekirdi.</p>

  <p>Doğu Kulesi'nin dibinde karşılaştığı yüzbaşıyla genç karısını düşündü. Onları düşünürken, tam olarak anlayamadığı bir sıkıntı bir rahatsızlık duyuyordu. Adamı daha önce bir yerlerde gördüğünden emindi. Bunu söylerken, diğer sorularında olduğu gibi belli bir plan takip etmemişti. İyi; ama nerede?</p>

  <p>Yüzbaşının karısı güzel olmaktan çok, çekiciydi. O makyaj yüzünü çirkinleştiriyordu. Çok ağır. Yoksa isteyerek mi? Adam balayında olduklarını söylemişti. Kadının mutlu görünmesi gerekmez miydi? Oysa kadın mutlu değil, endişeli görünüyordu. Yoksa düş mü kuruyordu?</p>

  <p>Adam hiç endişeli değil, belki biraz meraklı, biraz da şaşkındı. Lukin yüzbaşı hakkında bir yargıya varmanın güç olduğunu düşündü.</p>

  <p>Karısının hangi ayda doğduğuyla ilgili olan soru kararını etkilemişti; ama sadece bir ölçüde. Daha önce Kiev'de, karı koca olduklarını söyleyen bir Alman çift yakalamıştı. Bir erkeğin karısının doğum gününü unutması mümkün değilken Alman uzun uzun düşünmüş, sonra da kaçmaya çalışırken yakalanmıştı. Oysa bu sabahki yüzbaşı tereddüt bile etmemişti.</p>

  <p>Yine de çiftin tam temiz olmadıklarını düşündü, ince çizginin üzerinde bir yerdeydiler. Belki de hikâyelerini kontrol etmesi gerekirdi. Albayın yanındakileri tanıdığını söylemesi, onların lehine karar vermesini etkilemişti.</p>

  <p>Lukin'i asıl rahatsız eden, adamın yüzüydü. Adamı bir yerlerden hatırladığından emindi. Adamda bir şeyler onu şaşırtacak kadar tanıdık gelmişti. Ne var ki çok tedirgin çok gergin ve çok yorgundu, hafızanın aklın dinlenmiş olduğu dönemlerde daha iyi çalıştığını düşündü. Bir gün hatırlayacağını biliyordu, biliyordu; ama şimdi kendini ne kadar zorlansa zorlasın, hiçbir sonuca varamayacaktı.</p>

  <p>Pencereden uzaklaştı, kadın ile Kurt olarak adlandırılan adamın resimlerini aldı. Fotoğraflara uzunca bir süre baktı. Kurt'un fotoğrafı işe yaramayacak kadar bulanıktı, üstelik de çok uzaktan çekilmişti. Lukin'i rahatsız eden bir şey daha vardı; adamın dosyasındaki eksik iki sayfa. Belki de Beria bu sayfaları göstermekte haklıydı, yine de Lukin kendine tam güvenilmediğini hissetti. Sanki yolunun üzerine bilerek engeller konuluyor gibiydi.</p>

  <p>Paşa haklıydı. Bir sorgucunun konuyla ilgili tüm bilgilere ulaşmaması hemen hemen görülmemiş bir şeydi.</p>

  <p>Resimdeki kadın makyajsız, kısa saçlı ve ince yüzlüydü. Gözlerinin altındaki koyu halkalar fazla gerginlik, uykusuzluk ya da ikisinin birden belirtisiydi.</p>

  <p>Lukin kadının yanaklarında biraz daha fazla et, yüzünde makyajla neye benzediğini tahmine çalıştı. Bir kadın ustalıkla uygulanmış bir makyajla tüm görünüşünü değiştirebilirdi. İçinden gelen ses, ortalıkta bir şeyler döndüğünü söylüyordu. Üstelik kontrol noktalarında kuşku duyulabilecek kimseye de rastlamamışlardı.</p>

  <p>Telefonu kaldırıp Kaman'ın dahili numarasını çevirdi.</p>

  <p>— Lukin. Yüzbaşı Oleg Petrovskiy hakkında acil bilgi istiyorum. Bir araştır bakalım, Leningrad'daki 14. Zırhlı Tümen'de böyle biri var mı? Komutanıyla ya da bir üstüyle görüşmeye çalış. Kişisel dosyasıyla ilgili bilgiler istiyorum. Geçmişi, evliliği, falan. Bir de birliğin Novgorod'da kış manevrasına çıkıp çıkmayacağını öğren.</p>

  <p>Kaman, "Kim bu?" diye sordu.</p>

  <p>— Bunu şimdi bırak da, dediklerimi yap. Yerel hava kuvvetleri komutanını da ara, gerektiğinde kullanmam için bir helikopter hazırlamasını söyle. Bir de Tallin'de Zinov adında bir KGB albayı kalmış mı, öğren.</p>

  <p>Lukin telefonu yerine koydu. Erika'yı Leningrad'a varmadan durduracak kadar zaman vardı. Karayolu beş saat sürüyordu, demek ki Lukin'in hâlâ üç saatı vardı.</p>

  <p>Saatine baktı. Dokuz.</p>

  <p>Şansı yaver giderse, Leningrad Tümen Karargâhı istediği bilgileri on dakika içinde verirdi.</p>
</body>
</html>
