<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli İkinci Kısım</h3>

  <p>Kararmış granit yapının üzerindeki soluk levhada "Sandunov Hamamı" yazılıydı.</p>

  <p>Çift kanatlı meşe kapı kapalı ve kilitliydi; ama Lukin kapının altından sızan ışığı gördü. Kapıyı yumruklayıp bekledi.</p>

  <p>Arkasına döndü, parke taşı kaplı yola baktı. Issızdı. Arabasını köşedeki Berlin Oteli'nde bırakmış, buraya yürüyerek gelmişti.</p>

  <p>Paşa'nın oynamak istediği oyun neydi ki?</p>

  <p>Neden burada, hem de bu saatte buluşmak istemişti? Sandunov Moskova'nın en eski halk hamamlarından biriydi. Paşa neredeyse yirmi yıldan beri, genellikle akşamları buraya gelir, hamamın boş olmasından yararlanarak yalnızlığın keyfini yaşardı.</p>

  <p>Kapının ardında çekilen sürgüleri duyup döndü.</p>

  <p>Kapıda mavi önlüklü, orta yaşlı bir kadın duruyordu. Saçı tepesinde toplanmış, kocaman memeleri dengesini bozacak gibiydi, "Kapalıyız. Yarın gelin."</p>

  <p>— Paşa Kokunko beni bekliyor.</p>

  <p>Kadın tereddüt etti. Uzunca bir süre Lukin'i dikkatle süzdü, sonra kapının önündeki yola baktı, Lukin'in girmesine izin verdi.</p>

  <p>Lukin fayans kaplı sıcak koridora girdi. Kadın kapıyı kapattı, sürgüleri itti.</p>

  <p>Girişteki ışıkların çoğu söndürülmüştü; ama Lukin koridorun ucunda, hamama ve halvete inen aşınmış basamakları gördü.</p>

  <p>Kadın bekleme salonundaki cam bölmenin arkasından kalın beyaz bir havlu ve iple bağlı bir tutam kayın yaprağıyla geldi, "Merdivenlerden inip sağdaki ilk odaya girin. Paşa'yı orada, halvette bulacaksınız."</p>

  <p>Lukin havluyu ve kayın dallarını aldı. Kadın cam bölmenin içindeki masanın başına döndü, küçük bir tepecik oluşturan köpekleri sayarak onar onar istiflemeye koyuldu.</p>

  <p>Lukin taş basamaklardan indi.</p>

  <p>Yarı yolda durup derin bir nefes aldı. Keskin nane kokusuyla karışık sıcak buharın ciğerlerine dolduğunu, bu duygunun onu rahatlattığını hissetti. Merdivenlerin dibinde, sağda, yarı açık cam kapıyı gördü.</p>

  <p>İçeri girdi.</p>

  <p>Duvarları boydan boya metal dolaplarla kaplı bir soyunma odasındaydı. Ortada, kare şeklinde dizilmiş ahşap sıralar vardı. Solunda, buharlanmış cam bir kapı, halvetlerden birine açılıyordu. Buharlı camın ardında bir insan vücudu gördü, ıslığa benzer sesler işitti.</p>

  <p>Hamamda yıkanmanın üç aşaması vardır: Önce halvete girip terler, deriniz kızarıp delikleri açılıncaya kadar kayın yapraklarıyla döversiniz. Daha sonra ölü deriyi atmak için, sıcak süngerlerle yıkanırsınız. İyice ısınınca da, buz gibi su dolu havuza dalar, sonra da dinlenme odasında bir şeyler içip rahatlarsınız.</p>

  <p>Lukin yandaki odadan gelen, dışarıdaki sokakların dondurucu soğuğundan sonra insanı kendine getiren sıcak dalgasını duydu. Tahta sıralardan birinde, Paşa'nın eşyaları vardı. Diğerinde de Lukin için konulduğu belli, buharı tüten bir leğen sıcak su.</p>

  <p>Soyundu, elbiselerini özenle katlayarak tahta sıralardan birinin üzerine yerleştirdi. Demir kancasını çıkarmadı, çıplakken tuhaf ve çirkin görünüyordu. Beyaz havluyu başının üzerine koydu, kayın dallarını leğene daldırdı.</p>

  <p>Sonra cam kapıyı açıp, hoş kokulu buharın içine daldı.</p>

  <p><br /></p>

  <p>Paşa mermer bir sıranın üzerinde çırılçıplak yatıyordu. Neredeyse bembeyazdı, omuzlarının üzerine attığı beyaz havluda kan lekeleri vardı.</p>

  <p>Hemen tepesinde belinde peştamalıyla yaşlı bir Özbek duruyordu. Özbek, Paşa'nın ıslak bacaklarına ve kalçalarına elindeki kayın dallarıyla vuruyordu.</p>

  <p>Yerde, sıcak su dolu bir leğen, süngerler, tahta bir tepsiye serpiştirilmiş nane yaprakları görülüyordu. Tepsinin hemen yanında da bir şişe votkayla iki kadeh, bir de Paşa'nın yıpranmış deri evrak çantası duruyordu. Özbek kırbaçlamayı kesip döndü, sapsarı yüzünün orasındaki çizgi gibi gözlerini Lukin'e çevirdi.</p>

  <p>Paşa hareket etti, vücudunu güçlükle mermer sıradan kaldırdı. Lukin'i görünce Özbek'e döndü.</p>

  <p>— Bizi yalnız bırak, İtzhan.</p>

  <p>Özbek başıyla peki işareti yapıp çıktı.</p>

  <p>Paşa dış kapının kapandığını duyana kadar bekledi, sonra mermer sıralardan birini göstererek, "Otur, Yuriy," dedi.</p>

  <p>Sesinde bir tuhaflık vardı; ama Lukin başının üzerindeki havluyu alıp beline doladı, Paşa'nın karşısına oturdu. Buhar sıcaktı. Kayın yapraklarını bir yana bıraktı, onları kullanamayacak kadar bitkindi. Paşa'nın süngerlerden birini kaynar su dolu leğene daldırışını, sonra suyu üzerine akıtışını izledi. Yüzünün acıdan buruşmasına rağmen, acele eder bir hali de yoktu.</p>

  <p>Lukin sabırsızlıkla, "Çok önemli olduğunu söylemiştin, Paşa," dedi.</p>

  <p>Paşa arkadaşının yüzünü inceledi, "Bir haftadır uyumamışa benziyorsun."</p>

  <p>Lukin yıkılmak üzereydi, yine de kendini zorlayıp hafifçe gülümsedi, "İyi bir uykuya hayır demezdim doğrusu. Sen nasılsın?"</p>

  <p>— Daha kötüsü de olabilirdi. Doktorun acıyı dindirmek için verdiği morfinin etkisi geçmeye başladı. Ama burası rahatlamamı sağlıyor.</p>

  <p>Yıkanmayı kesip ayağa kalktı. Köşedeki sıcak su musluğuna kadar gitti, leğenini doldurdu, kaynar suyun içine nane yaprakları ufaladı. Geri döndü, eliyle Lukin'in çenesini kaldırdı. Dikkatli bir doktor gibi, uzunca bir süre arkadaşının yüzünü inceledi, sonra su dolu leğeni ve temiz süngerlerden birini uzattı.</p>

  <p>— Adrenalin değil de, sanki ter, dedi. Al, vücudunu ıslat, buharı içine çek. Yaşlı hamamcılar ne der, bilirsin, "Hamam seni terletir, vücudunu sertleştirir, inceltir. İçini temizler, şeytanı kovar." Eski Rus atasözünü söylerken gülümsüyordu. Sonra tebessümü kayboldu, yüzü yeniden ciddileşti. Sanki ruhunda şeytan varmış gibisin, Yuriy.</p>

  <p>Lukin leğeni kaldırıp soludu. Sıcak suyun kokusu merhem gibiydi... Süngeri kaynar suya batırdı, gözlerini kapadı, suyu yavaş yavaş yüzüne akıttı. Nane kokusu burun deliklerini doldurdu, kokulu su cildini okşadı. Süngeri vücuduna sürmeyi kesti, gözlerini açınca Paşa'nın kendisini izlediğini gördü.</p>

  <p>— Nane iyi geliyor mu?</p>

  <p>— Biraz. Neler oluyor, anlat. Bu kadar önemli olan ne?</p>

  <p>Paşa ayağa kalkıp deri evrak çantasını aldı. Soyunma odasına açılan kapıyı gösterdi, "Gel," dedi, Odaya geçelim. Sana göstermek istediğim bir şey var."</p>

  <p><br /></p>

  <p>Soyunma odasına girdiklerinde, Paşa kapıyı kapadı. Ahşap sıralardan birine gidip çantanın kayışlarını açtı, kırmızı kapaklı bir dosya çıkarıp Lukin'e baktı.</p>

  <p>— Kurt'la ilgili bir şey dikkatini çekti mi? Tuhaf bulduğun bir şey yok mu?</p>

  <p>Lukin kaşlarını çattı, "Ne demek istiyorsun, ne tuhaf?"</p>

  <p>— Her şeyden önce, dosyasında birkaç sayfanın eksik olduğunu biliyoruz. Daha önce de söylemiştim, bir soruşturmacının, çalıştığı konuyla ilgili bütün bilgilere ulaşamaması pek enderdir.</p>

  <p>— Bak Paşa, bütün bunların anlamı ne?</p>

  <p>Paşa durakladı, "Seni uzun zamandan beri tanıyorum, Yuriy. Seni her zaman sevdim, her zaman beğendim. Birlikte iyi kötü birçok badireden geçtik."</p>

  <p>Lukin sabırsızlıkla, "Bütün bunların ne anlama geldiğini açıklamayacak mısın?" diye sordu.</p>

  <p>Paşa uzunca bir süre Lukin'in yüzüne inceleyerek baktı, sonra, "Beria'ya güvenmediğini söylediğinde, haklıydın," dedi, "Bu akşam da neden haklı olduğunu anladım."</p>

  <p>— Hiçbir şey anlamıyorum.</p>

  <p>— Sen iyi bir insansın, Yuriy Lukin. Çok usta bir soruşturmacısın. Ne yazık ki, seni kandırdılar.</p>

  <p>— Kimler?</p>

  <p>— Stalin ve Beria.</p>

  <p>Lukin'in kaşları şaşkınlıkla kalktı.</p>

  <p>Paşa yanına, ahşap sıraya oturdu. Bir süre başka tarafa, boşluğa baktı, sonra yeniden Lukin'e döndü.</p>

  <p>Lukin Moğol'un yüzünü merakla inceliyordu. Baktığı yüzde korkunun gölgesini gördü. Paşa, söyleyeceklerini geciktirmek için tereddüt ediyordu. Gerçekten de korkmuş gibiydi. Dosyayı uzatan eli titriyordu.</p>

  <p>— Buna bakmanı istiyorum.</p>

  <p>— Ne bu?</p>

  <p>— Alex Slanski dosyasının aslından aldım.</p>

  <p>— Paşa, seni çılgın.</p>

  <p>— Bana vaaz verme, Yuriy. Umutsuz durumdayız. Çıkmazın ta dibindeyiz, o yüzden arşive gidip anahtarı çaldım, dosyanın aslına bir göz attım. Memurlardan biri beni içerde gördü; ama dosyayı yerine koyduktan sonra.</p>

  <p>— Paşa, kendini gerçek bir tehlikeye attın.</p>

  <p>— Şimdikinden daha büyük bir tehlike değil. Paşa tereddütlüydü. Yuriy, o dosyada görmeni istemedikleri, sana bilerek göstermedikleri bir şey var. Dahası da var; ama önce sana verdiklerime bir bak.</p>

  <p>Paşa ayağa kalkıp kapıya gitti, usulca açtı. Dönüp Lukin'e baktı, gözleri kederliydi.</p>

  <p>— Şimdi seni yalnız bırakacağım. Bak ve dikkatle oku, Yuriy. Sonra, sonra konuşuruz.</p>

  <p>Kapı kapandı, Paşa gitmişti.</p>

  <p><br /></p>

  <p>Lukin dosyayı açtı.</p>

  <p>Dosyada soluk bir fotoğraf, bir de çok ince kâğıttan tek bir sayfa vardı.</p>

  <p>Lukin önce fotoğrafa baktı. Eski ve sararmış resmin köşeleri de kıvrılmıştı. Resimdeki bir erkekle bir kadın, fotoğraf makinesine gülümsüyorlardı. Adam sert hatlarıyla ve yumuşak, koyu renk gözleriyle yakışıklı birine benziyordu, sinekkaydı tıraş olmuştu. Kadınsa sarışındı, oldukça güzeldi, çıkık elmacık kemikleri ona kararlı bir görünüm kazandırıyordu. Erkeğin kucağına oturmuş, bir kolunu da adamın boynuna dolamıştı. Mutlu görünüyorlardı, birbirlerini sevdikleri de besbelliydi.</p>

  <p>Lukin, resimdekilerin elbiselerinin stilinden ve kesiminden, fotoğrafın yirmili yılların sonunda ya da otuzların başlarında çekildiğini düşündü.</p>

  <p>Fotoğrafın arkasını çevirdi, sağ alt köşede Marx Bulvarı'ndaki fotoğraf stüdyosunun mavi damgasını gördü. Çiftin hatlarında tanıdık bir şeyler vardı, bunların Slanski'nin annesi ile babası olması gerektiğine karar verdi. İçinde, resimdeki yüzleri sanki daha önce görmüş gibi tuhaf bir duygu vardı. Bunların zamanında ünlü parti üyeleri olabileceklerini düşündü.</p>

  <p>Kâğıtta Slanski'nin ailesiyle ilgili kısa bilgiler vardı. Asıl adı Stefanoviç'ti, babası da Smolensk yakınlarında yaşayan bir köy doktoruydu. Raporda, KGB'nin atası olan OGPU'nun doktoru ve ailesini tutuklamaya gittiği yazılıydı. Nedeni, nedeniyse belli değildi.</p>

  <p>Yine rapora göre, doktor tutuklama kararına direnmiş, kaçmaya çalışırken de vurulup öldürülmüştü. Karısı da kaçmak istemiş, o da kocasının sonunu paylaşmıştı. Doktorun üç çocuğu tutuklandıktan sonra, idam emirleri de gelmişti. Doktor ile karısının ölüm emirlerini doğrudan Stalin vermişti.</p>

  <p>Okudukları Lukin'e mantıklı gelmedi. Çocuklardan biri Slanski'yse, hayatta kalmayı nasıl başarmıştı?</p>

  <p>Lukin yeniden dosyaya daldı. Okuduklarından çoğu önemsiz gibiydi. Slanski'nin yaşadığı trajedi, onun kinini ve öç alma isteğini açıklıyordu; ama hepsi bu kadardı. Dosyada soruşturmada kullanabileceği, ona bir yol, bir yön gösterebilecek hiçbir şey yoktu.</p>

  <p>Slanski'nin Moskova'da temas kurabileceği isimler, aile dostları falan da yoktu. Kaldı ki rapor, ailenin bütün diğer üyeleri öldürülmüşken, Slanski'nin nasıl olup da kurtulduğunu da açıklamıyordu.</p>

  <p>İşte burası Lukin'i şaşırtıyordu. Uzun bir süre ahşap sıranın üzerinde oturdu, kaldı. Bir sigara yaktı, başının üzerinde döne döne yükselen dumana daldı.</p>

  <p>Bütün bunların içinde, göremediği bir şey olmalıydı. Olmak zorundaydı.</p>

  <p>Ama ne?</p>

  <p>Üstelik, neden? Asıl soru buydu.</p>

  <p>Paşa dosyayı neden vermişti?</p>

  <p><br /></p>

  <p>Kapı biraz sonra usulca açıldı.</p>

  <p>Paşa eşikte duruyordu. Elinde votka şişesi, ötekinde de kadehler. Şişeyi sıranın üzerine bırakmadan kadehleri ağzına kadar doldurdu, birini Lukin'e uzattı.</p>

  <p>— İç.</p>

  <p>— Beni sarhoş mu edeceksin?</p>

  <p>— Hayır, ama ihtiyacın olacak.</p>

  <p>— Neden?</p>

  <p>Paşa Lukin'in yüzünü inceledi, "Görüp okudukların içinde tanıdık bir şeye rastlamadın mı?"</p>

  <p>— Nasıl tanıdık?</p>

  <p>Paşa gözlerini kaçırmadı, "Dosyadaki bilgilerin bir bulmacanın parçaları gibi bir araya gelmesinden söz ediyorum."</p>

  <p>Lukin şaşkınlıkla hayır anlamında başını salladı, "Maalesef yine anlayamadım."</p>

  <p>Paşa karşısındaki sıraya oturdu. Kadehini yanına bırakıp içini çekti, "Dosyada, Slanski'nin ailesiyle ilgili hiçbir şey dikkatini çekmedi mi, tuhaf bulduğun bir şey yok mu? Onlar kimdi? Onlara ne oldu?"</p>

  <p>— Onun annesi ile babasına yapılanlar, temizlik sırasında milyonlarca insanın da başından geçti. Benim anlamadığım, Slanski'nin hayatta kalmayı nasıl başardığı. Dosyaya göre bütün ailenin ölmüş olması lazım.</p>

  <p>Paşa usulca hayır anlamında başını salladı, "Benim söylediğim bu değil, Yuriy. Sana Stalin hakkında bir şey hatırlatayım, KGB'de herkesin bildiği bir şey. Stalin'in kötü içgüdüsü onu çok kişisel cezalardan zevk almaya itiyor. Özellikle otuzlu yılların temizliği sırasında bu daha da iyi anlaşıldı. Stalin'in kurbanlarının çocukları on iki yaşından büyükse, onlar da öldürülüyordu. Daha küçük olanlar, KGB denetimindeki yetimhanelere gönderiliyordu. Erkeklerden çoğu, büyüdüklerinde KGB'ye alındı. Böylece, ailelerinin hiç de istemediği insanlar oldular. Stalin'e bağlı, partinin kılıcı ve kalkanı, gizli polis üyesi oldular. Kısacası, anne ve babalarını öldüren adamlar gibi biri oldular. Stalin bundan vahşi bir keyif aldı." Durdu, "Gördün mü, bu Amerikalıyı bulup öldürmen için yeni bir neden. Sen bunu daha anlamadın. Bu sayfanın, fotoğrafın Kurt'un dosyasında bulunmamasının nedeni."</p>

  <p>— Neden?</p>

  <p>Paşa'nın yüzü kaygılıydı, "Anlaşılan Stalin, Beria'ya bunları sana göstermemesini söyledi. Çünkü görmüş olsaydın, onun sapık oyununu hemen anlayacaktın. Senin Slanski'yi kıstırıp öldürmek için seçilmenin, Stalin'in fikri olduğuna en ufak bir kuşkum yok. Bunda onu eğlendiren sapıkça bir şeyler var. İyi bir düşün, Yuriy. Sen de benim gibi yetimdin. Benim ailemin başına gelenler, Slanski'nin annesiyle babasının da başından geçmiş olabilir. Yetimhaneye gönderilmeden önceki hayatını düşün, hatırlamaya çalış. Aileni hatırlamaya çalış."</p>

  <p>— Ben... ben hatırlamıyorum.</p>

  <p>— İstersen, hatırlarsın. Geçmişle ilgili her şeyi hafızandan kazımaya çalıştın, yetimhanede de sana bunu öğrettiler. Aynı benim gibi, değil mi?</p>

  <p>Paşa ceketinin cebinden yeni bir fotoğrafla ikinci bir kâğıt çıkardı. Fotoğrafı uzattı.</p>

  <p>— Bu da Slanski'nin dosyasındaydı. Öldürülen çiftin çocukları. Kâğıdı havaya kaldırdı. Bu da; eksik olan ikinci sayfa. Çocukların öldürülme emrinin son anda geri alındığını söylüyor. Moskova'da bir yetimhaneye gönderilmeleri istendiğini anlatıyor. Çocuklardan ikisinin, bir oğlan ile kızın, sonradan isimlerinin değiştirildiği yazılı. İsimlerden birini iyi biliyorsun. Resme bak, Yuriy. Dikkatle bak.</p>

  <p>Lukin fotoğrafa baktı. İki küçük oğlan ile sarı saçlı küçücük bir kız. Buğday başaklarının ortasında durmuş, gülerek fotoğraf makinesine bakarlarken. İçlerinden en büyüğü, ortada duranı Slanski olmalı. Slanski'nin çocukluğu. Kollarını koruyucu bir tavırla kardeşlerinin omuzlarına atmış.</p>

  <p>Resimdeki diğer iki yüz birden Lukin'i yerinden sıçrattı. Melek yüzlü kız en fazla dört ya da beş yaşında olmalıydı. İkinci oğlana gelince, yüzü birden ürkütücü olacak kadar tanıdık göründü.</p>

  <p>Lukin içinden bir elektrik akımı geçtiğini hissetti, gözlerini kaldırdı.</p>

  <p>Paşa, "Küçük kızın adı Katya'ydı," dedi, "Senin kız kardeşin. Resimdeki çift, annen ile baban. Sağdaki çocuk sensin, Petya Stefanoviç, Yuriy Lukin olmadan önceki gerçek adın. O sırada yedi yaşındaydın."</p>

  <p>Lukin'in yüzü bembeyazdı. Vücudu uyuşmuş, Paşa'ya bakarken, yüzünde tek bir kas bile oynamıyordu.</p>

  <p>— Alex Slanski senin abin, dedi Paşa.</p>
</body>
</html>
