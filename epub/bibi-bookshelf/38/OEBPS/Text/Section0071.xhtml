<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Elli Altıncı Kısım</h3>

  <p>Lukin direksiyonda terliyordu.</p>

  <p>Skoda'ya yaklaşacağını düşünerek farlarını yakmadı, karanlık yolda BMW'yi düz tutmakta zorlanıyordu.</p>

  <p>Arada bir, kaldırıma fazlaca yaklaştığında ön tekerleği yolun kenarına çarpıyor, arabayı düzeltmek için direksiyona asılmak zorunda kalıyordu.</p>

  <p>Yaptığının çılgınlık olduğunun farkındaydı; ama Slanski'nin peşinden gitmek zorundaydı. Şimdi ise önünde gecenin karanlığı ve karla örtülü yol dışında bir şey göremiyordu. Skoda'nın avantajı bir dakikadan fazlaydı; ama BMW daha hızlıydı, kısa zamanda önündeki arabayı yakalayacağından emindi. Üstelik taze karın üzerindeki iki tekerlek izini takip etmek çocuk oyuncağı gibiydi.</p>

  <p>Bir kavşağa geldi. Tekerlek izlerinin sola döndüğünü görüp direksiyonu çevirdi, karanlıkta tüm cesaretiyle gaza bastı.</p>

  <p>Paşa'ya ne olmuştu? Lukin ateşin yoğunlaşmasıyla birlikte Moğol'un daçaya doğru çekilmiş olduğunu düşünüyordu.</p>

  <p>Tabii eğer Romulka onu öldürmediyse? Bu düşünce Lukin'i umutsuzluğa itti. Yine de Paşa çetin cevizdi. İnatçıydı, damarlarında kurnaz Moğol kanı akıyordu. Lukin arkadaşının bu badireyi de atlatacağını düşündü, daha doğrusu öyle ummak istedi.</p>

  <p>Arka koltuktaki Fransız ilacın etkisinden kurtulmaya, aklını toparlamaya başlamıştı. Anlaşılan silah sesleri onu iyice uyandırmıştı. Lebel sonunda ön koltuktaki yaralıyı görünce canlandı, şaşkınlıktan gözleri açıldı.</p>

  <p>— Jake...</p>

  <p>Lukin bu kelimenin anlamını, hatta İngilizce mi, Fransızca mı olduğunu çıkaramadı. Yanındaki adam neredeyse bayılmak üzereydi. Kafası göğsüne devrilmiş öksürüyor, öksürürken de ağzından kan geliyordu.</p>

  <p>Fransız güçlükle öne eğildi, ön koltuktaki adamın nabzını tutarak şaşkınlıkla, "Neler oluyor?" dedi, "Tanrı aşkına, görmüyor musun? Ölüyor!"</p>

  <p>Adamın hareketlerinde, sesinin tonunda ön koltukta oturanı tanıdığını gösteren bir şeyler vardı. Araba kaldırımın kenarına çarparak sarsıldı, Lukin direksiyonu çevirerek BMW'yi yeniden düzeltti, tekerlek izlerinin peşinden gitmeye devam etti. Yolcu koltuğundaki adam inledi, başı yana devrildi.</p>

  <p>Lukin sabırsızlıkla, "Onu tanıyor musun?" diye sordu.</p>

  <p>— Evet.</p>

  <p>— Kim?</p>

  <p>Lebel Lukin'e baktı, ne diyeceğini bilemiyordu, "Sen kimsin? Ben buraya nasıl geldim?"</p>

  <p>— Binbaşı Lukin, KGB. Seni Lubyanka'dan kurtardım.</p>

  <p>Fransız şaşkındı; sustu. Lukin adamın hâlâ uyuşturucunun etkisi altında olduğunu, bu nedenle de otelde karşılaştıklarını hatırlayamadığını düşündü. Üstelik büyük bir acı çekiyor gibi görünüyordu. Lukin ağzını açmaya fırsat bulamadan, yüz metre kadar önünde kırmızı stop lambalarını gördü, yüreği hızlı çarpmaya başladı. Neredeyse Moskova Irmağı'na varmışlardı, önlerindeki köprü Novodeviçiy'e gidiyordu. Öndeki araba köprüye gidip stop lambaları dümdüz devam edince, Lukin Skoda'nın eski manastıra yöneldiğini anladı.</p>

  <p>Slanski'den başkası olamaz.</p>

  <p>Karın üzerindeki izler, daçadan buraya kadar gördüğü tek izlerdi. Anlaşılan Slanski'nin fazla umudu yoktu, kaçacak bir yer bulmakta da güçlük çekiyordu. Terk edilmiş manastırın uzun süreli bir sığınak olması mümkün değildi.</p>

  <p>Lukin yavaşladı, camdan dışarıya baktı. O sırada yolun sol tarafında manastırın beyaz duvarlarının başladığını gördü. Öndeki arabanın yavaşladığını, sonra sola dönerek manastırın girişine yöneldiğini görünce, kalbinin kaburgalarını kıracak derecede güçlü attığını hissetti. Güvenli bir mesafe bırakmış, farlarını da yakmamıştı, bu nedenle Skoda'dakilerin onu görmediklerini düşündü. Uzaktan bakarken bile, öndeki arabanın açık renkli bir Skoda olduğu apaçıktı.</p>

  <p>Soldaki girişin hizasına yaklaşırken, farlarını yaktı, hızını artırdı, girişin önünden geçti. Dönüp baktığında Skoda'nın elli metre içeride, manastırın kapısının hemen dışında durduğunu gördü. Arabanın parçalanmış arka camını fark ettiğinde, soluğunu boşalttı. Yüz metre kadar sonra, farlarını söndürdü, arabanın burnunu manastıra doğru çevirdi, frene basıp motoru durdurdu. Oturduğu yerden, kemerli girişin altında ilerleyen gölgeyi görebiliyordu. Gölge birkaç saniye sonra geri döndü, şoförün yanında yerini aldı, araba kemerlerin altında gözden kayboldu.</p>

  <p>Lukin bekledi, sonra motoru tekrar çalıştırıp manastıra yaklaştı. Elli metre sonra, motoru yeniden durdurdu, BMW'yi sessizce kaydırarak kemerli girişin hemen başına getirdi. İçerideki kapı açıktı.</p>

  <p>Yanında oturan adam yeniden inledi.</p>

  <p>Fransız telaşla, "Ölüyor," dedi, "Tanrı aşkına, bir şeyler yap! Çabuk!"</p>

  <p>— Beni dinle Lebel, hem de çok iyi dinle. Sana zarar vermek niyetinde değilim. Eğer dediğimi yaparsan, özgür bir adamsın. Özgür olmak istiyor musun?</p>

  <p>Lebel şaşkın gözlerini Lukin'e çevirdi, "Burada birisi bana neler olduğunu anlatmak zahmetine katlanır mı acaba? Kaçırıldım, bok kokan bir hücreye kapatıldım, bir daha güneş ışığını göremeyeceğimi söyleyen bir manyak taşaklarımdan birini patlatmaya kalktı. Şimdi de sen özgür olmayı isteyip istemediğimi soruyorsun. Yani bütün bunlar korkunç bir hata mıydı?"</p>

  <p>Lukin kelepçenin anahtarını uzattı, "Al, ellerini çöz."</p>

  <p>Fransız Lukin'in hareketine şaşırdı, yine de zaman kaybetmeden kelepçelerini çıkardı, "Arkadaşın kim?" diye sordu Lukin.</p>

  <p>Lebel tereddüt etti, sonra, "Bir Amerikalı," dedi, "Adı Jake Massey. Eğer daha fazla bilgi istiyorsan, arkadaşın Albay Romulka Yoldaş'a sor."</p>

  <p>— Açıklamaları daha sonraya bırakalım. Üstelik Romulka arkadaşım falan değil. Eğer seni hücreden çıkarmasaydım, senin için hazırladığı başka sürprizler de vardı, bundan emin olabilirsin. Ama şimdi, senden manastırdakilere bir mesaj iletmeni istiyorum.</p>

  <p>Lebel'in acı izleri taşıyan suratı bir soru işareti gibiydi, "Hiçbir şey anlamıyorum."</p>

  <p>— Daçadaki dostların biraz önce buraya geldiler. Onların arasında, Slanski adında biri var. Onunla konuşmak istediğimi söyle ona. Önemli olduğunu, ona zarar vermek niyetinde olmadığımı anlat.</p>

  <p>Lukin Fransız'ın yüzündeki artan şaşkınlığı gördü.</p>

  <p>— Senden kuşkulanacaktır, Lebel; ama bir numara yapmadığımı söylemeni istiyorum. Bunu da ona vereceksin. Ceketinin cebinden kırmızı dosyayı çıkarıp uzattı. Bunu dikkatle okumasını iste. Binbaşı Lukin'in Kurt'u arayıp bulmak için neden seçildiğini anladığını da. Bunu okuduktan sonra, konuşmamız gerekecek.</p>

  <p>Lebel kararsızlıkla kaşlarını çattı.</p>

  <p>— Lütfen, dedi Lukin. Bana inan ve dediğimi yap. Peşimde kimse yok, hiçbirinize zarar vermek istemiyorum. Slanski'ye bunu söyle. Eğer bana inanmıyorsan, tabancamı da alabilirsin.</p>

  <p>Tokarev'i kılıfından çıkarıp Fransız'a uzattı. Fransız silahı almayınca, elini yakaladı, tabancayı avucunun içine sıkıştırıp parmaklarını kapadı.</p>

  <p>— Al şunu. Araba kullanabilir misin?</p>

  <p>Lebel şaşkınlık içindeydi, başını evet anlamında aşağı yukarı salladı.</p>

  <p>— Öyleyse arabamı al, manastıra git, dedi Lukin. Arkadaşını da götür. Belki onlar arkadaşına yardım edebilir.</p>

  <p>Arabadan indi, Lebel'in arka koltuktan çıkmasına, direksiyonun başına geçmesine yardım etti. Fransız'ın yüzü acıdan buruşmuştu.</p>

  <p>— Yavaş ol, diye inledi.</p>

  <p>Lukin Tokarev'i ve dosyayı Fransız'ın cebine tıktı, "Becerebilecek misin?"</p>

  <p>— Mon ami, Lubyanka'ya dönmek zorunda olmadığım sürece, ne istersen beceririm.</p>

  <p>— Kendini nasıl hissediyorsun?</p>

  <p>— Biri taşağımı ateşe vermiş gibi.</p>

  <p>Lukin arabanın içinde beyaz paçavrayı buldu, şoför camının yanına astı, "Bunu al, içeri girerken sallamayı unutma."</p>

  <p>Fransız'ın gözleri korku doldu, "Ateş edilecek mi?"</p>

  <p>— Senin namına umarım edilmez.</p>

  <p>— Galiba Moskova'nın kürk işinden çekilmenin zamanı geldi. Daha sakin, daha sessiz bir yere taşınacağım. Örneğin, New York'a, Hell's Kitchen'a. Bana şans dile.</p>

  <p>— Artık lütfen git. Sana söylediklerimi de unutma.</p>

  <p>Lebel BMW'yi sarsa sarsa manastıra doğru ilerletti. Lukin onun kemerlerin altında gözden kayboluşunu izledi, uzaktan geceyarısını yarım saat geçtiğini bildiren bir çan sesi duyuldu.</p>

  <p>Nehre doğru yürüdü. Çevre ıssız, soluk ay ışığının altındaki donmuş su gümüş gibiydi. Bir bank görüp oturdu. Cebinden bir sigara çıkardı, titreyen elleriyle yakıp beklemeye koyuldu.</p>

  <p><br /></p>

  <p>Massey arabada kendine geldi.</p>

  <p>Açık camdan giren buz gibi bir rüzgâr yüzünü yalıyordu.</p>

  <p>Sonra sancılar dalga dalga tüm vücuduna yayıldı. Acıyla inledi, dudaklarındaki kanı yaladı. Ciğerleri, göğsü ateş gibiydi; ama alnı soğuktu. Öksürdü, ağzına dolan kanı ceketine tükürdü.</p>

  <p>"Tanrım, ölüyorum," diye düşündü.</p>

  <p>Yanında bir ses, "Yavaş ol, Jake," dedi, "Seni Tanrı'nın belası orospu çocuğu, neredeyse vardık. Şimdi burada ölmemeye bak."</p>

  <p>Massey karanlık koridorun sonunda belli belirsiz, gümüş renkli bir ışık gördü, onun ötesinde de parmaklıklı açık bir kapı, bir avlu ve bahçe vardı. Araba usulca ilerledi, sonra durdu, motor sustu. Yanındaki adam bağırıyor, elinde de bir şey sallıyordu, "Burada bir yaralı var. İsa aşkına! Bana yardım edin!"</p>

  <p>Ses avlu duvarlarında yankılandı.</p>

  <p>Dondurucu sessizlikte saniyeler yıllar gibi yavaş geçti. Sonra Massey başka bir ses duydu, uzaktan, kimin sesi olduğunu anlayamayacağı kadar uzaktan.</p>

  <p>Yanındaki ses yeniden yükseldi, "Ateş etmeyin! Yanımda Massey var. Ağır yaralı."</p>

  <p>Karanlıktan, elinde tabancasıyla Slanski çıktı.</p>

  <p>Massey hareket etmeye çalıştı; ama tüm duyularının denetimini kaybetmişti, tuhaf bir sis perdesi benliğini kapladı, koltuğunda öne devrildi.</p>
</body>
</html>
