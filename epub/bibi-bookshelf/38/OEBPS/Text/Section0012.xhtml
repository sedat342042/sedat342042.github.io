<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Üçüncü Kısım</h3>

  <p><b>Washington, D.C,</b><br />
  <b>12 Aralık</b></p>

  <p>Yeni seçilmiş Başkan Dwight D. Eisenhower'i Tokyo'dan getiren DC-6, Washington, D.C.'deki Andrews Hava Üssü'ne indiğinde saat akşamın sekizini biraz geçiyordu.</p>

  <p>Başkanlık koltuğuna Ocak ayında oturacak da olsa, Eisenhower seçim zaferinin arkasından Seul'a giderek Uzakdoğu'daki durumu yerinde görmek, Kore'nin bataklık savaş alanlarını kendi gözleriyle değerlendirmek istemişti</p>

  <p>Ertesi günü Başkan Harry Truman'la görüşmesi resmi bir toplantı değildi, kısa bir hoş geldiğinden sonra Truman, Beyaz Saray'ın bahçesinde yürümelerini önerdi.</p>

  <p>Hava açık ve soğuktu, her yer kahverengi ve altın yapraklardan yumuşak bir halıyla kaplıydı, Truman, Eisenhower'i çimlerin arasındaki patikadan götürürken gizli servis görevlileri yerlerini almıştı.</p>

  <p>İki adam ilginç bir çift oluşturuyordu: küçük gözlüklü, papyonlu, elindeki bastonuyla tıpkı geçmişteki seleflerinden biri gibi, saygıya hak kazanmak için yumuşak sesle konuşmak ve kalın bir baston taşımak gerektiğine inanan kısa boylu başkan, onun yanındaysa bütün ömrü askerlikle geçmiş, apoletlerine beş general yıldızı takmış, dimdik duran uzun adam.</p>

  <p>Bahçedeki meşe banklardan birinin yanına vardıklarında, Truman oturmalarını işaret etti. Maraton yarışının biraz önce bitiren biri gibi yorgun görünüyordu, güneşin altında cildi balmumu rengindeydi. Başkanlık yarışı uzun sürmüş, yıpratıcı olmuştu, her iki adam da kampanya boyunca birbirlerine ciddiyetle saldırmıştı. Truman, Eisenhower'i açıkça eleştirmekten geri kalmazken, tüm ağırlığını Demokrat Stevenson'dan yana koymuştu. Ama şimdi yarış bitmiş, seçmen tercihini kullanmıştı, her türlü kişisel sürtüşmenin geride bırakılması gereken döneme girilmişti.</p>

  <p>Truman bir Havana purosu yaktı, ağız dolusu dumanı üfleyip içini çekti, "Buradan ayrıldığım günün ertesi, ne yapacağım, biliyor musun? Uçağa binip güneye, Florida'ya gideceğim ve sıcak güneşin altında kemiklerimi ısıtacağım. Belki de biraz balık tutarım. Sanki yıllardır böyle şeyler için zaman bulamamışım gibi." Başkan, Eisenhower'in yüzüne bakmadan önce duraksadı, sonra daha ciddi bir sesle sordu, "Bana Kore'yi anlat, Ike. Bir asker olarak, ne düşünüyorsun?"</p>

  <p>Başkan halefine takma adıyla, West Point'e askeri öğrenci olarak girdiği gün takılan takma adıyla, hitap ediyordu. Eisenhower elini neredeyse tümüyle çıplak başında gezdirdi. Öne doğru eğilip Beyaz Saray'ın bahçesine bakarken omuz kasları gerildi, konuşmadan önce tereddüt etti, doğru sözcükleri seçmeye çalıştığı belliydi.</p>

  <p>— Sandığımızdan daha da büyük bir problemle karşı karşıya kalacağımızı düşünüyorum, Başkan.</p>

  <p>— Nasıl?</p>

  <p>— Daha Avrupa'daki savaşı yeni bitirdik, neredeyse aynı ölçüde tehlikeli bir yenisinin içine sürüklenmek üzereyiz. Hem Ruslar hem de Çinliler saldırı silahları programlarını çılgın gibi ilerletiyor, vardıkları hızın tek bir anlamı var: çatışma. Burada sözünü ettiğim, ideolojik olarak birbirine benzer, Kore'deki savaşı destekleyen bir milyarın üzerinde insan. Böylesi bir ittifakla başa çıkmamız mümkün değil. Eisenhower durakladı ve hayır anlamında başını salladı.</p>

  <p>— Kore'de işler iyi gitmiyor, Başkan.</p>

  <p>Truman puanlı papyonunu düzeltirken yüzü ciddileşti.</p>

  <p>— Yani kıçımıza kadar timsah dolu bir bataklığa battık demek istiyorsun.</p>

  <p>Eisenhower kendini tutamadı ve o ünlü tebessümü göründü. Yumuşak davranışlı, eksantrik bir üniversite profesörüne benzeyen Truman'ın kullandığı sözcükler için bulunabilecek en hafif tanımlama "renkli" olabilirdi.</p>

  <p>— Sanırım öyle, Başkan.</p>

  <p>Truman purosundan bir nefes çekti, "Biliyor musun, ben bombayı Pyongyang'da kullanmak, o sarı orospu çocuklarını haritadan silmek ve Kore sorununu bir seferde çözmek istedim; ama kahrolası İngilizler ayaklandı. Ne diyorsun? Sen de fikrimi çılgınca mı buluyorsun?"</p>

  <p>— Saygısızlık etmek istemem; ama efendim, Kuzey Kore'ye atom bombası atmak, bırakın Moskova'yı, Pekin'le de daha fazla soruna hazırlıklı olmamız demektir.</p>

  <p>— Öyleyse, belki de bombanın atılacağı yer Rusya'dır?</p>

  <p>Eisenhower başkana baktı. Sağlıksız ve utangaç görünmesine rağmen, Truman katı ve acımasız biriydi. Cevap veremeden önce, Truman sordu, "Stalin hakkında ne düşünüyorsun?"</p>

  <p>— Yani askeri bir rakip olarak mı?</p>

  <p>Truman hayır anlamında başını salladı, "Bir insan olarak demek istedim."</p>

  <p>Eisenhower omuzlarını silkip acı acı gülümsedi, "Sanırım bu soruyu bana sormanız gereksiz. Bu konuda söylediklerim kayda geçti. O herif hem despot, hem de diktatör. Herkesten daha zeki ve kurnaz. Bugünkü sorunlarımızın nedeni olduğunu da söyleyebilirim, hiç olmazsa sorunlarımızın büyük bir bölümünün. O kahrolası orospu çocuğuna bir an bile güvenemem."</p>

  <p>Truman öne doğru eğildi, sesi ciddiydi, "Lanet olsun Ike, işte bütün sorun da bu ya. Tüm sorun o. Çinlileri falan unut. Daha en az on yıl onlardan korkmadan yaşayabiliriz. Ama Ruslar nükleer araştırma konusunda o kadar hızlı ilerliyorlar ki, kısa zamanda askeri alanda önümüze geçecekler. Onlar için çalışan son derece uzmanlaşmış bilim adamları olduğunu bilmeni isterim. Eski Nazi bilim adamlarının en iyileri. Biz bir hidrojen bombası patlattık; ama onlar gerçek bomba üzerinde çalışıyorlar, Tanrı aşkına. Bombayı da yapacaklar Ike, bu söylediğime mim koy, hem de düşündüğümüzden de çabuk. O bombayı tamamladıkları gün, o Yosif Stalin artık istediğini yaptıracak durumda olduğunu biliyor olacak."</p>

  <p>— Haberalmacılarımız ne diyor?</p>

  <p>— Rusların hidrojen programları hakkında mı? Altı ay.</p>

  <p>Belki de daha az. Ama en çok altı ay. Söylentiye göre, Stalin sınırsız fon sağlamış. En son casus raporlarına göre de Sibirya'da, Omsk yakınlarında bir yerlerde bir deneme üssü kuruyorlarmış.</p>

  <p>Eisenhower kaşlarını çattı. Yarım mil uzaktaki Washington Anıtı'na bakarken, yüzünde güneşin sıcaklığını duydu. Truman purosunu ağzından çekip yeniden konuşmaya başlayınca, başkana döndü.</p>

  <p>— Ike, bu bizim baş başa konuşabildiğimiz ilk fırsat, kuşkusuz CIA'da sana önümüzdeki haftalarda ayrıntılı bilgi verecektir; ama bilmeni istediğim başka bir şey daha var. Çok rahatsız edici bir şey.</p>

  <p>Eisenhower ufak tefek, zarif giyimli adamı inceledi, "Rusların bomba programı mı?"</p>

  <p>Truman hayır anlamında başını salladı, suratı üzüntülü gibiydi.</p>

  <p>— Hayır. Bahsetmek istediğim, bir rapor. Son derece gizli bir rapor. Potomac'ın öbür kıyısındaki özel Sovyetler Bölümü tarafından gönderildi. Okumanı istiyorum. Raporun kaynağı, Kremlin'le çok sıkı bağlantıları olan bir dostumuz. Sana doğrusunu söyleyeyim, o rapor beni gerçekten korkuttu. Uzun zamandır korkmadığım kadar korkuttu. Unutma, karşındaki senin gibi iki dünya savaşı geçirmiş birisi. Ama bu... Truman devam edemedi, hayır anlamında başını salladı. Lanet olsun bu beni Almanların ve Japonların korkuttuğundan çok daha fazla korkutuyor.</p>

  <p>Eisenhower'in şaşkınlığı yüzünden okunuyordu, "Raporun kaynağı bir Rus mu demek istiyorsunuz?"</p>

  <p>— Daha doğrusu, bir Rus göçmeni.</p>

  <p>— Kim?</p>

  <p>— Ike, sana bunu ben bile söyleyemem. Bu CIA'nın işi. Ama kim olduğunu Oval Ofis'te oturduğun ilk gün öğreneceksin.</p>

  <p>— Öyleyse neden bana raporu şimdi gösteriyorsunuz?</p>

  <p>Truman derin bir nefes aldı, sonra yavaşça ayaklandı, "Çünkü Ike, göreve başlamadan önce hazırlıklı olmanı istiyorum. Biraz sonra göreceğin, pek de öyle hoşlanarak okunacak şeylerden değil. Orada bir sürü rahatsız edici şey okuyacaksın, biraz önce söylediğim gibi, korkudan pantolonunu doldurtacak şeyler. İstesen de istemesen de o raporun içindekiler sadece senin başkanlığını değil, daha bir sürü başka şeyi de etkileyecek. Herhalde bu ülkenin geleceğini, belki de bütün dünyanın geleceğini."</p>

  <p>Eisenhower kaşlarını çattı, "Bu kadar mı ciddi?"</p>

  <p>— Ike, inan bana, bu kadar ciddi.</p>

  <p><br /></p>

  <p>İki adam Oval Ofis'in sessizliğinde, karşı karşıya oturuyordu. Eisenhower'in elindeki karton dosyanın içindeki her sayfanın tepesinde, "Sadece başkan içindir" damgası görülüyordu.</p>

  <p>Truman karşısında oturuyordu, masanın arkasındaki koltukta değil, Washington Anıtı'na bakan pencerenin yanına konmuş, üzeri çiçekli kumaşla döşenmiş küçük kanapede. Ellerini bastonunun sapında birleştirmiş, Eisenhower'in gergin yüzüne bakıyordu. Eisenhower'in yüzü ciddiydi, general geniş ağzını büzmüştü.</p>

  <p>Sonunda Eisenhower dosyayı usulca kahve sehpasının üzerine bıraktı. Ayağa kalkıp gergin adımlarla pencereye yürüdü, ellerini sırtında kenetledi. Beş hafta sonra başkanlık koltuğuna oturacaktı; ama birdenbire hevesinin azaldığını hissetti. Elini alnına götürüp şakaklarını ovdu. Truman’ın sesi düşüncelerini yarıda kesti.</p>

  <p>— Eee, ne diyorsun?</p>

  <p>Eisenhower arkasına döndü. Truman, gözlüklerinde pencereden yansıyan güneş, ona baktı.</p>

  <p>Eisenhower uzunca bir süre bir şey söylemeden, ciddi bir yüzle pencerenin önünde kaldı. Sonra omuz silkti, "Tanrım, ne düşüneceğimi bilemiyorum." Durakladı, "Raporun kaynağına güveniyor musunuz?"</p>

  <p>Truman başını evet anlamında kararlılıkla salladı, "Hem de sonuna kadar. Üstelik bu konuda bağımsız uzmanlara da danıştım. CIA'da çalışmayan, kendi alanlarında dünyanın en iyileri olarak tanınan uzmanlar. Onlardan biraz önce okuduklarının her birini doğrulamalarını istedim. Hepsi de yazılanların gerçek olduğunu söyledi."</p>

  <p>Eisenhower derin bir nefes aldı, "Saygısızlık saymayacağınızı umarım efendim; ama başkan olduğum gün bir mayın tarlasına gireceğimi görür gibiyim."</p>

  <p>— Sanırım öyle, Ike. Truman’ın cevabı sıcaktı. Lanet olsun, ben de donuma doldurmuyorum; ama korkuyorum. Çok korkuyorum.</p>

  <p>Truman ayağa kalkıp pencereye doğru yürüdü. Gözlerinin altında koyu halkalar vardı, güneşin çiğ ışığı altında yüzü sıkıntılı görünüyordu; sanki başkanlıkta geçirdiği bunca yılın bedelini şimdi ödüyor gibiydi. Harry Truman birdenbire çok yaşlı, çok yorgun görünüyordu.</p>

  <p>— Doğruyu söylemek gerekirse, Hiroşima ve Nagasaki'yi bombalama kararı aldığım günden çok daha fazla korkuyorum. Bunun çok daha önemli sonuçları olacak. Daha tehlikeli bu.</p>

  <p>Eisenhower'in ona baktığını görünce, Truman masanın üzerindeki dosyayı işaret etti.</p>

  <p>— Tamamen böyle düşünüyorum, Ike. Benim yerime o koltukta emekli bir beş yıldızlının oturacak olması beni memnun ediyor. Florida yeterince sıcaktır. Kahrolası Washington'da kalmayı kim ister?</p>

  <p><br /></p>

  <p><b>Fransa</b></p>

  <p>İki adam Oval Ofis'te konuşurken, dört bin mil ötede, Paris'te, bir başkası, Saint Germain Bulvarı'ndaki otelin loş odasında yatağına uzanmıştı.</p>

  <p>Dışarıdaki yağmur camlarda trampet çalıyordu.</p>

  <p>Yatağın başucundaki telefon çaldı. Ahizeyi kaldırdı. Konuştuğunda, karşıdan cevap verenin sesini tanıdı.</p>

  <p>— Ben Konstantin. Pazartesi günü Berlin'de. Her şey hazırlandı. Yanlışlık istemiyorum.</p>

  <p>— Yanlışlık olmayacak. Bir sessizlik oldu, sonra karşısındakinin sesindeki acılığı duydu.</p>

  <p>— Onu cehenneme postala, Alex. O kasabı cehenneme postala. Hattın kesildiğini duydu, telefonu yerine bıraktı. Ayağa kalkıp pencereye yürüdü. Perdeleri açtı. Elini kısa kesilmiş sarı saçlarından geçirdi, yağmurdan ıslanmış kaldırıma baktı.</p>

  <p>Bir otomobilden inen çift koşarak karşıdaki kahvenin tentesinin altına sığındı. Kızın saçları koyuydu, adam elini beline dolayınca gülmeye başladı. Kafasını öte yana çevirmeden önce, uzunca bir süre onlara baktı.</p>

  <p>— Pazartesi, dedi fısıltıyla, sonra perdeyi bıraktı.</p>
</body>
</html>
