<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>On Beşinci Kısım</h3>

  <p><b>New Hampshire,</b><br />
  <b>1 Şubat</b></p>

  <p>Anna ve Massey altı gün sonra Kingdom Gölü'ne vardıklarında, akşamüstüydü. O sabah New York'tan Boston'a giden trene binmişler, Slanski de onları garda karşılamış, pikabıyla kente götürmüştü. Massey, Anna'yı alışverişe çıkarmış ihtiyacı olacak kalın giysileri ve ayakkabıları almıştı, daha sonra da New Hampshire'a doğru yola koyulmuşlardı, iki gün önce Slanski ile Anna'yı New York'taki bir stüdyoya götürüp fotoğraflarını çektirmiş, bu fotoğrafların sahte belgeler için gerekli olduğunu söylemişti. Fotoğrafçının ondan isteneni anladığı belliydi, Slanski ile Anna'nın ayrı ayrı ve birlikte çekilmiş fotoğraflarından üç film doldurmuştu; fotoğrafta her ikisi de Rus tarzı elbiseler giymişlerdi.</p>

  <p>Özel patikadaki son dönemeci çıktıklarında, Anna gölü ve ahşap evi gördü. Uzaktaki tepeler karla kaplıydı, dağların yamaçlarındaki ormanlık alan çok güzel ve çok vahşi görünüyordu, tıpkı bir Rus manzarası gibi.</p>

  <p>Slanski arabayı durdurdu, Massey genç kadının kapısını açıp valizini aldı, "Önce seni yerleştirelim, daha sonra sana bundan sonraki programı anlatırım."</p>

  <p>Anna karşıdaki göle, ormanlığa baktı, Slanski'ye döndü, "Jake buraların çok güzel olduğunu söylemişti; ama doğrusu sanki Rusya'ya aitmiş gibi görüneceğini aklımın ucundan bile geçirmiyordum."</p>

  <p>Slanski gülümsedi, "Bir zamanlar burada sadece Rusça konuşulan köyler vardı. Çoğu geçen yüzyılda gelen, avcı ve kürkçü toplulukları. Galiba manzara sıla özlemlerine iyi geliyordu."</p>

  <p>Konuklarını kulübeye götürdü, Anna'ya ikinci katta küçük bir yatak odası gösterdi.</p>

  <p>— Burası senin, maalesef büyük bir otel odasına benzeyemeyecek kadar sade; ama sıcak ve yeterince rahattır. Valizini açtığında, aşağıya gelirsin. Biz oradayız.</p>

  <p>Anna, Slanski'nin ona baktığını, bakışlarının kısa bir an yüzünde dolaştığını hissetti, kafasını kaldırdığında Slanski arkasını dönmüş, odadan çıkıyordu. Odada tek bir yatak, göle bakan pencerenin yanında da bir iskemle vardı. Biri camın kenarındaki vazoya taze çiçek koymuş, köşedeki emaye su kabının yanına da birkaç havlu bırakmıştı. Eşyalarını yerleştirip elini yüzünü yıkadıktan sonra merdivenlere yöneldi, Massey ile Slanski'yi çam masanın yanında oturmuş, kahve içerken buldu.</p>

  <p>Slanski ona döndü, "Otur Anna."</p>

  <p>İskemleye oturdu, Slanski'nin kahve doldurduğu fincanı aldı. Slanski, başka tarafa bakarken adamın yüzünü inceledi. Yakışıklı değildi; ama itici olduğu da söylenemezdi, gözlerindeki ifadenin daha ilk karşılaşmalarında dikkatini çektiğini hatırladı, sanki adamda bazı şeyler yanlışmış gibi bir bakış vardı; üstelik dudaklarının kenarındaki kıvrım da Slanski'nin hayatı ilginç derecede eğlenceli bulduğunu belirtir gibiydi.</p>

  <p>Slanski bakışlarını kıza çevirip oturdu, "Önce önemli şeyler" derken, yüzündeki tebessüm kaybolmuştu, "Ne yapmakta olduğunun kesinlikle farkında mısın?"</p>

  <p>— Emin olmasaydım, buraya gelmezdim.</p>

  <p>— Jake sana yapacağımız işte tehlikeyle karşılaşabileceğimizi anlattı. Tamam da, bu tehlikeleri karşılamaya hazır olduğuna inanıyor musun?</p>

  <p>Gözlerini Slanski'ninkilerden ayırmadan, "Evet," dedi.</p>

  <p>Slanski hayır anlamında başını salladı, "Sadece görünür tehlikelerden bahsetmiyorum. Sana eğer yakalanırsan, ne olur, onu soruyorum. Yakalanırsan, başına gelebileceklerin farkında mısın?"</p>

  <p>Anna'nın gözleri hâlâ kararlıydı, "Başıma neler gelebileceğini biliyorum. Buna da hazırım."</p>

  <p>— O zaman sana açıklamak istediğim, burada kaldığın sürece geçerli olacak bazı temel kurallar var. Görev konusunda, bu masanın çevresinde gördüklerinin dışında kimseye tek bir kelime bile söylemeyeceksin. Jake sana Vasili'den söz etti mi?</p>

  <p>— Evet, kısaca.</p>

  <p>— Sapına kadar güvenilir biri olmasına rağmen, o çevredeyken güvenlik nedeniyle görevden bahsetmeyeceğiz. Yine de merak etme, soru sormayacaktır. Yolculuk için birlikte hazırlık yapacağız, on gün sonra da biri gelecek. Adı Popov. Bize oldukça sıkı ve katı bir eğitim programı uygulayacak, hem Sovyet silahları hem de kendi kendini savunma konusunda. Bu senin açından sadece bir önlem, böylece zor durumda kaldığında nasıl kurtulacağın hakkında bir fikrin olur. Yine de hiçbir koşul altında Popov'a niyetimizden ya da programımızdan söz etmeyeceksin. Bütün bunlar anlaşıldı mı?</p>

  <p>Anna bir an Massey'ye baktı. O da gözlerini genç kadına dikmişti, "Anna, sen buradayken, patron Alex. Onun dediği gibi hareket edeceksin."</p>

  <p>— Peki öyleyse, kabul ediyorum, dedi Anna yeniden Slanski'ye dönerek.</p>

  <p>— Güzel. Öteki kural. Çok çalışacaksın, öğreneceğin her şeyi hazmetmek ve hatırlamak için de elinden geleni yapacaksın. Göreve birlikte gideceğim kişiye güvenmek istiyorum. Sana güvenebileceğimden emin olmak istiyorum.</p>

  <p>— Güvenebilirsin.</p>

  <p>Slanski'nin yüzünde çabuk geçen bir tebessüm görüldü, "Bırak da buna ben karar vereyim," dedi, "Bir şey daha var. Buradayken, benimle sadece Rusça konuş. Rusçam çok iyi, insanlar aksanımdan Moskova yakınlarından geldiğimin belli olduğunu söylüyorlar, üstelik Rusça'nın çok değişik vurguları yüzünden bir sorun yaşamayacağımı da biliyorum. Yine de buradayken, eğer bazı kelime ve cümleleri daha iyi söyleyebileceğimi düşünürsen, beni uyar. Anlaştık mı?"</p>

  <p>— Evet, anlaştık.</p>

  <p>Slanski yavaşça ayaklandı, "Tamam. Görevin kendisine gelince, sadece bilgin olması için söylüyorum, zamanı gelince Sovyetler Birliği'ne Baltık devletlerinden birinden gireceğiz. Paraşütle. Estonya'dan. Hiç Estonya'da bulundun mu?"</p>

  <p>Anna evet anlamında başını salladı, "Babam orada Kızıl Ordu komutanlığı yaptı."</p>

  <p>Slanski kısaca, "Öyleyse," dedi, "Oraya gittiğimizde işbirliğine güveneceğimiz Estonya direnilşçilerinin bundan haberdar olmamalarını dileyelim. Estonca konuşur musun?"</p>

  <p>— Evet.</p>

  <p>Massey'ye döndü, "Aslında önemli değil. Estonyalılar da Rusça konuşur; ama kendi rızalarıyla değil. Sovyet yöneticiler, Rusça'nın tek resmi dil olmasında ısrar ediyor."</p>

  <p>Yine Anna'ya döndü, "Bütün görev süresince, gerektiğinde karı koca gibi hareket edeceğiz. Eğer her şey plana uygun giderse, Moskova'ya normal yollardan gideceğiz, Leningrad üzerinden otobüs veya trenle. O zamana kadar önceden belirlenmiş bir yol hazırlayacağız, yol boyu da gerektiğinde yardımımıza koşacakları kararlaştıracağız. Her ne nedenle olursa olsun, bir güçlük ya da engelle karşılaşırsak, duruma uydurmak için planlarımızı değiştirmek zorunda kalabiliriz. Moskova'ya vardığımızda –Eğer Moskova'ya varırsak– seni, Amerika'ya geri dönmeni sağlayacak birine devredeceğim."</p>

  <p>— Nasıl döneceğim?</p>

  <p>— Hareketimizden önce Jake sana her şeyi anlatacak. Bunu ve bilmen gereken diğer her şeyi.</p>

  <p>Anna bakışlarını Massey'den Slanski'ye çevirdi, "Senin anlattıklarından her şeyin kolay olacağı anlaşılıyor. Ya Sovyetler Birliği'nde yolculara uygulanan düzenli kontroller? Ya yolculuk için gerekli belgeler? Ya ayrılmak zorunda kalır ya da ikimizden biri yakalanırsa?"</p>

  <p>— Kolay olmayacak. Aslında, son derece güç olacak, son derece. Özellikle de paraşütle yere indikten hemen sonra. Estonya'da Sovyet askeri kaynıyor. O ülke bir garnizon, Baltık filosunun büyük bölümü de orada üsleniyor. Estonya içinde yolculuk birçok bakımdan Rusya yolculuğundan daha tehlikeli, daha güç. Sorularına gelince, cevaplarını zamanı gelince alacaksın.</p>

  <p>— Daha önce hiç paraşüt kullanmadım, dedi Anna.</p>

  <p>Slanski hayır anlamında başını salladı, "Endişelenme, bunu da halledeceğiz."</p>

  <p>Massey'ye dönmeden önce saatine baktı, "Kasabaya inip erzak ve malzeme almam gerekiyor. Sen Anna'ya çevreyi gösterir misin? Vasili birazdan gelir. Tekneyi alıp gölde balık tutmaya gitti."</p>

  <p>Massey başıyla onayladı. Slanski masanın üzerinden anahtar destesini aldı, kapıya yönelip gözden kayboldu. Anna birkaç saniye sonra cipin motorunun çalıştığını, arabanın uzaklaştığını duydu.</p>

  <p>Massey, Anna'nın yüzüne baktı, "Ne var?"</p>

  <p>— Gözlerinde gördüğüm bir şey. Ya benden hoşlanmıyor ya da bana güvenmiyor.</p>

  <p>Massey gülümsedi, "Sanmam. Alex kaba davranıyorsa, bu sadece senin güvenliğini düşündüğü içindir. Üstelik iş konusunda, her zaman kaba olmuştur. Haklısın, tanınması güç biri. Ama endişelenme, iyi olacak."</p>

  <p>— Endişelenmiyorum, Jake.</p>

  <p>— Güzel. Gülümsedi. Gel, bakalım Vasili'yi bulabilecek miyiz? Ondan çok hoşlanacağından eminim.</p>

  <p><br /></p>

  <p>Birkaç dakika sonra göl kenarına vardıklarında, kıçındaki motoru sessizliğin ortasında metal bir eşek arısı gibi vızıldayan küçük tekne iskeleye yaklaşıyordu.</p>

  <p>İhtiyar teknenin kıçında oturuyordu, Massey'yi görünce elini salladı. Üzerinde geyik derisinden bir ceket, başında da kulaklıkları inik bir avcı şapkası vardı. Göğsüne çaprazlama astığı kemerdeki kılıfta büyük bir bıçak taşıyordu, Anna tekneden inip ipi bağlayan adamın yüz hatlarında tanıdık özellikler gördü. Vasili, Massey'nin elini sıkmadan önce kısa süre Anna'ya baktı.</p>

  <p>İngilizce'yi çok değişik bir aksanla konuşuyordu, "Massey. Hoş geldin. Aleksey geleceğinizi söyledi."</p>

  <p>Anna ihtiyara daha yakından baktı. Yakışıklı olmaktan uzaktı; ama yüzünde bir sıcaklık, kahverengi gözlerinde de yakın bulduğu bir iyilik vardı, elini ihtiyara uzattığında farkında olmadan, <i>"Zdrastvuti,"</i><a id="Feedback0010"></a><a href="../Text/Section0079.xhtml#Footnote0010"><sup>[10]</sup></a> dedi.</p>

  <p>Vasili gülümseyip Rusça cevap verdi, "Hoş geldin, Anna. Evime hoş geldin. Aleksey bana Rus olduğunu söylememişti."</p>

  <p>— Moskova'dan. Ya sen?</p>

  <p>— Kuzomen.</p>

  <p>İşte şimdi ihtiyarın yüz hatlarını adlandırabilmişti, Rusya'nın kuzey tundralarının sakinleri Laponların belirgin yüz hatlarını.</p>

  <p>— Evinden çok uzaktasın.</p>

  <p>İhtiyarın kırışık yüzünde içten bir gülümseme görüldü, "Çok uzaktayım, dönemeyeceğim kadar uzak. Ama burası da evim gibi. Biz Ruslar da, iyi şarap gibiyiz." Massey'ye baktı, "Aleksey nerede?"</p>

  <p>— Kasabaya, alışverişe gitti.</p>

  <p>— Konuğumuza ekmek ve tuz sundu mu?</p>

  <p>Bu Rusların konuklarına uyguladığı eski bir gelenekti, Massey gülümsedi, "Sadece kahve," dedi.</p>

  <p>İhtiyar şapkasını çıkarıp hayır anlamında başını salladı, "Tipik. Bütün gençler gibi, o da gelenekleri unutuyor. Gel, bu şerefi bana ver, Anna. Koluma gir."</p>

  <p>Vasili kolunu kaldırdı, Anna elini ihtiyarın dirseğinin altından geçirdi.</p>

  <p>Eğlenmekle şaşkınlık arasında gidip gelen Massey'ye göz kırptı, sonra ihtiyarın kolunda eve doğru yürüdü.</p>

  <p><br /></p>

  <p>Vasili masanın üzerine bir somun mısır ekmeği, yanına da küçük bir tuz kabı koydu.</p>

  <p>Mutfağa gitti, döndüğünde elinde üç küçük kadeh ve bir votka şişesi vardı. Kadehlere birer içimlik votka doldurduktan sonra bıçağını kınından çıkardı, mısır ekmeğinden dikkatle bir dilim kesip, Anna'ya elini uzatmasını söyledi.</p>

  <p>Ekmek dilimini Anna'nın açık avucuna bıraktı, üzerine tuz ekti. Anna tuzlu ekmeği ısırdı, ihtiyar kadehlerden birini uzattı, "Za zdrovye. İç, Anna. Evimin uğurlu konuğu ol."</p>

  <p>Anna içkiyi bitirdi. Son derece sert ve keskindi, boğulacakmış gibi öksürdü. Kendini toparladığında, Vasili'nin kırışık yüzündeki tebessümü gördü.</p>

  <p>— Sert mi?</p>

  <p>Anna yüzünü buruşturdu, "Çok. İçki ateş gibi. Bu votka mı?"</p>

  <p>Vasili sırıttı, "Kırk beş derece. Kuzomen'de yaptıkları gibi. Keskinliği sağlamak için biber ve kocayemiş eklersin. Buradan on mil ötede yaşayan bir Kuzomen göçmeni yapıyor. Kasımda böyle bir şişe iç, bahara kadar çıplak dolaşırsın."</p>

  <p>Anna güldü, Vasili tuz ekmek törenini Massey'ye de yaptı. Massey içkiyi yuttuğunda hayır anlamında başını salladı, neredeyse tükürecekti.</p>

  <p>— Aman Tanrım...</p>

  <p>Vasili sırıtıp parmağını salladı, "Massey, Rusya'dan iyi votkadan anlamayacak kadar uzak kalmışsın."</p>

  <p>İhtiyar kadehi doldurmaya davrandı; ama Massey bardağın üzerine elini kapayıp ayağa kalktı, "Bu kadar yeter, teşekkürler. Bir kadeh daha içersem, serinlemek için göle atlamam gerekir. Kaldı ki, arabadan getireceğim şeyler var. Neden Anna'ya çevreyi dolaştırmıyorsun?"</p>

  <p>Vasili tebessüm ederken yüzündeki kırışıklıklar daha belirginleşti, "Zevkle. Eğer Anna istiyorsa?"</p>

  <p>— Can atıyorum.</p>

  <p>Masanın üzerindekileri toplayıp mutfağa götürdü.</p>

  <p>Anna bakışlarını kaldırdığında, Massey'nin ona bakıp gülümsediğini gördü.</p>

  <p>— Biliyor musun, galiba senden hoşlandı.</p>

  <p><br /></p>

  <p>Cip yirmi dakika sonra gelip durduğunda, Massey pencerenin yanında ayakta, sigarasını tüttürüyordu.</p>

  <p>Slanski cipten aldığı iki büyük karton kutuyu kulübeye taşıdı. Massey kapıyı açtı, Slanski kutuları yere bırakırken, Massey'nin daha önce getirip köşeye koyduğu iki ahşap sandığı gördü, birini çizmesinin burnuyla itekleyip sordu.</p>

  <p>— Sandıklarda ne var?</p>

  <p>— Popov geldiğinde ihtiyacını duyacağınız her şey, dedi Massey. Güvenli bir yere kaldırsan iyi olur; burada küçük çaplı bir savaş başlatmaya yetecek kadar silah var.</p>

  <p>— Mutfağın altında bir depo var. Sandıkları oraya koyarız.</p>

  <p>Slanski sigarasını yaktı, "Kız nerede?" diye sordu.</p>

  <p>— Vasili ona çevreyi gezdiriyor. Ondan bayağı hoşlanmış gibi.</p>

  <p>— Burnu parfüm kokusu almayalı uzun zaman oldu. Bense sanki kızdan o kadar emin değilim, Jake.</p>

  <p>— Şimdiden kuşkulanmaya mı başladın? İçgüdülerine ne oldu?</p>

  <p>Slanski hayır anlamında başını salladı, "Bir bakışta onun neler yapabileceğini anladım. Ama söz konusu olan onun hayatı. Nasıl bir bataklığa girdiğinin farkında olduğunu sanmıyorum. Benim yanımdayken, başına bir şey geleceğini sanmam. Ama herhangi bir nedenle ayrılmamız gerekirşe, tek başına hayatta kalabileceğinden emin değilim."</p>

  <p>Ona daha çok güvenmelisin Alex, daha önce de söylemiştim. Güven bana. Unutma, Gulag'da neredeyse bir yıl geçirmiş. Gulag'da bir sene dayanan, kaçmak için onun yaptıklarını yapabilen kimse kolay kolay yenilgiyi kabul etmez. Kaldı ki, Popov onu eline alsın, ne kadar iyi olacağını da göreceksin.</p>

  <p>— Bir şey daha var. Gereğinden de güzel. Bu da dikkat çeker.</p>

  <p>— Öyleyse neden başında onunla gitmeyi kabul ettin?</p>

  <p>Slanski gülümsedi, "Belki de bu yüzden. Beni bilirsin, güzel bir yüz görünce, dayanamam."</p>

  <p>Massey de gülümseyip hayır anlamında başını salladı, "Güzel yüze dayanamayacak birinden başka her şey olabilirsin, dostum. Ama zamanı geldiğinde, bu sorunu da halledebiliriz. Bir kadının görünüşünü değiştirmek için uzmanca bir makyajın, kötü bir saç kesiminin ne sonuçlar vereceğini tahmin edemezsin."</p>

  <p>— Bunu senin iyi bilmen gerekir, Jake.</p>

  <p>— Eğlenceli.</p>

  <p>Massey iç cebinden bir zarf çıkarıp uzattı.</p>

  <p>— Nedir bu?</p>

  <p>— Rusya'da ve Baltık devletlerinde temas edeceğin kişilerin listesi. Bugünden gideceğiniz güne kadar bu zarftakileri ezberlemen gerekir. Daha sonra listeyi yok et.</p>

  <p>Slanski zarfa baktı, "Hepsinin de güvenilir olduğundan emin misin?"</p>

  <p>— Bu koşullar altında olabileceğim kadar. Bu dünyada sonuna kadar güvenebileceğim çok az kişi var; ama bunlar sağlam. Moskova'ya kadar geçeceğiniz önemli şehirlerde ikişer kişinin adını yazdım. Asıl temas edilecek kişiyle bir de yedek. Bunlardan bazıları yedekte beklettiğim, yıllarca kullanmadığım insanlar.</p>

  <p>— Onlarla nasıl temas kurdun?</p>

  <p>— Kurmadım, daha kurmadım; ama bunu bana bırak. Eğer listede bir değişiklik olmuşsa, seni uyarırım. Estonya'ya paraşütle indikten sonra karşılaşacağınız Tallinli partizanlarla temasa geçtim.</p>

  <p>Slanski zarfı cebine yerleştirdi, "Peki, bu arada kızla ne yapmamı istiyorsun?"</p>

  <p>— Buraya ve çevreye alışması için iki gün zaman ver, sonra idmanlara başlat. Sen de tabii. Günlük koşular, kültür, fizik falan. Ona karşı katı ol. Bu onun iyiliği için. Tallin'den Moskova'ya uzun bir yolunuz olacak, sizi nelerin bekleyeceğini bilmiyorsunuz, bu yüzden güçlü ve hazırlıklı olmanız gerekir. Bir şey daha, ikinizi de paraşütle atacağımıza göre, eğitim kamplarımızdan da yararlanamadığımız için, bu konuda elinden geleni yapmaya çalış. Anna'nın daha önce hiç paraşüt kullanmadığını düşün, atladığında bir yerini sakatlamaması için ona hiç olmazsa en temel bilgileri vermeye çalış.</p>

  <p>— Peki, bizler burada ter dökerken, sen ne yapacaksın?</p>

  <p>— Ben mi? Massey gülümsedi. Ben, Paris'e gidip biraz eğleneceğim.</p>
</body>
</html>
