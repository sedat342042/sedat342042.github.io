<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Ellinci Kısım</h3>

  <p><b>Moskova</b></p>

  <p>Nadya, titreyen elinde bir şişe votka ve iki kadehle mutfaktan çıktı.</p>

  <p>Lukin, "Gerçekten de içkinin zararsız olduğuna mı inanıyorsun?" dedi.</p>

  <p>— İhtiyacım var. Sen de öyle görünüyorsun.</p>

  <p>— Bir doktor çağırayım mı?</p>

  <p>Nadya hayır anlamında başını salladı, "Bu gecelik bir doktor yeter. Otur, Yuriy."</p>

  <p>Sesinde, Lukin'in daha önce hiç duymadığı bir kararlılık vardı. Kanapeye oturdu, Nadya kadehleri doldurarak yanına geldi.</p>

  <p>Lukin kanapede otururken, içinin boşaldığını hissetti. Bütün olanlar kâbustan farksızdı. Paşa'yı onun tanıdığı bir doktorun ameliyathanesinde bırakmışlardı. Mermi omuz kemiğine çarpmıştı; ama Paşa'nın hayatı tehlikede değildi. Doktor bir morfin iğnesi yapıp yarayı temizlemiş, Paşa daha sonra Lukin'i yanına çağırtmıştı.</p>

  <p>— Eve dön, Yuriy. Buradan çıkınca, seni ararım. Nadya'yla ilgilen. Oldukça sarsılmışa benziyor.</p>

  <p>— Burada yalnız kalmak istediğinden emin misin?</p>

  <p>Paşa kolunu kaldırdı, acıdan yüzünü buruşturdu, "Sol kolumla içki içmeyi öğrenmem gerekecek," dedi. Lukin şakanın zorlama olduğunu biliyordu. Gidip doktorla görüştü.</p>

  <p>— Biraz kan kaybetti, dedi doktor. Ama bu çılgını iyi tanırım. Atlatamayacağı bir şey yok. Siz ve karınız, sizler nasılsınız? İkiniz de epey sarsılmış gibisiniz.</p>

  <p>Lukin işleri daha da güçleştirmek istemedi. Doktor ne kadar az şey bilirse o kadar iyi, diye düşündü. Yine de yan odada Nadya'yı muayene etmesine razı oldu.</p>

  <p>Doktor geri geldiğinde, "Karınız epey üzülmüş," dedi, "Hamile olduğu için, gevşemesine yarayacak hafif ilaçlarla yetinmek zorunda kaldım. İlaçları almasını sağlayın. Bana neler olduğunu anlatmak istiyor musunuz?"</p>

  <p>Lukin hayır anlamında başını salladı, "Yaralanmamış, değil mi?"</p>

  <p>— Vücudunda herhangi bir şiddet belirtisi yok. Sadece biraz dinlenmesi gerek. Ya siz?</p>

  <p>— Siz sadece Paşa'ya iyi bakılmasını sağlayın. Eğer biri sorarsa, yarasının bir kaza olduğunu söylersiniz.</p>

  <p>Şimdi Lukin kanapeye oturmuş, başını ellerinin arasına almıştı. Kendini bitkin hissediyordu. Yorgunluk ve gerginlik sanki beynini boşaltmıştı.</p>

  <p>— Şunu iç.</p>

  <p>Başını kaldırdı. Nadya votka kadehini uzatıyordu.</p>

  <p>Lukin bir yudum içince, yanına oturdu, "Bana olanları anlat. Bana o adamın beni neden kaçırdığını anlat." Lukin'e baktı, "Eline ne oldu?"</p>

  <p>Lukin karısının sesindeki öfkeyi duydu.</p>

  <p>— Bana her şeyi anlatsan iyi olur, Yuriy. Eğer anlatmazsan, eşyalarımı toplar, giderim. Hayatım tehlikeye girdi. Çocuğumuzunki de.</p>

  <p>— Nadya... Uzanıp karısına dokunmaya çalıştı, Nadya elini itti.</p>

  <p>Anlamıştı. Başlangıçta tepkisi korku ve şaşkınlıktan kaynaklanmıştı; şimdi ise, hayatlarını tehlikeye attığı için, öfkeden.</p>

  <p>Hayır anlamında başını umutsuzca salladı, "Nadya... kurallar buna izin vermiyor."</p>

  <p>— Ciddiyim, Yuriy. Bu akşam olanlardan sonra, bana her şeyi anlatmak zorundasın. Kurallarının da canı cehenneme. Ya o çılgın beni serbest bırakmasaydı?</p>

  <p>— Paşa onu izlemeye çalışacaktı.</p>

  <p>— Yine hayatımı tehlikeye atarak...</p>

  <p>— Nadya, başka yol yoktu...</p>

  <p>— Bana bütün gerçeği anlat, Yuriy, yoksa sana olan bütün sevgime rağmen, seni terk ederim. Kimdi o adam?</p>

  <p>Lukin Nadya'nın gözündeki bakışı görüp, karısının ciddi olduğunu anladı. Kadehini usulca masanın üzerine bıraktı, derin bir nefes alıp konuşmaya başladı.</p>

  <p>— Amerikalı bir katil. Adı Alex Slanski. Ama asıl Kurt olarak biliniyor. Moskova'ya Yosif Stalin'i öldürmeye geldi.</p>

  <p>Nadya bembeyaz oldu. Yüzünde büyük bir şaşkınlık, kadehini bıraktı.</p>

  <p>Lukin her şeyi anlattı. Sözlerini bitirdiğinde, Nadya ayağa kalkıp, "Aman Tanrım," dedi.</p>

  <p>— Bu akşamdan sonra durum umutsuz. Beria kadını serbest bıraktığımı duyunca, beni tutuklatıp öldürür. Bunu senin hayatını kurtarmak için yapmış olmamın bir önemi yok. Beria için böyle bir mazeret geçerli olamaz. Önce görev. Seni de cezalandırılması gerekli bir suç ortağı olarak görecektir.</p>

  <p>Karısının yüzündeki korkuyu görüp, "Nadya," dedi, "Gerçeği öğrenmek istemiştin, ben de anlattım."</p>

  <p>— Ben... ben bu olanlara inanamıyorum.</p>

  <p>Lukin gömleğinin terden sırılsıklam olduğunu hissetti, "Beni dinle, Nadya. Neresinden bakarsan bak, ben artık ölü bir adamım, sen ise tehlikedesin. Beria'nın gerçeği öğrenmesi uzun sürmez. En geç yarın. Moskova'dan gitmeni istiyorum. Git, bulunmama ihtimalinin olduğu bir yere git. Uzaklarda bir yere. Ural Dağları'na, Kafkaslar'a. Sahte belgeler bulabilirim. Bütün paramızı alırsın. Tek umudumuz bu. Eğer kalırsan, idam edilir ya da çalışma kampına gönderilirsin. Böylece, hiç olmazsa bir umudumuz olur."</p>

  <p>— Seni burada yalnız bırakmayacağım.</p>

  <p>— Bırakmalısın, sadece çocuğumuzun iyiliği için bile olsa, bırakmalısın.</p>

  <p>— Ya sen ne yapacaksın?</p>

  <p>— Moskova'da kalacağım. Eğer birlikte gidersek, hiç bağışlanma umudumuz kalmaz. Eğer burada kalırsam belki de Beria seni bulmak için zaman kaybetmez.</p>

  <p>Nadya daha fazla dayanamadı, Lukin kadının gözlerinden akan yaşları gördü, daha sonra Nadya'nın kolları Lukin'in boynuna dolandı, kocasını kendine çekti.</p>

  <p>— Ağlama, Nadya. Lütfen...</p>

  <p>— Sensiz bir yere gitmeyeceğim.</p>

  <p>— Öyleyse çocuğumuzu düşün.</p>

  <p>Hıçkırarak kocasının kollarından kurtuldu. Lukin ayağa kalktı. Onu böyle görmek, ölümden de beterdi.</p>

  <p>— Bana bu sabah olanları anlat. Slanski sana ne yaptı?</p>

  <p>Nadya gözlerindeki yaşları sildi, "Kapıya geldi, zorla içeri girdi. Ağzımın üzerine bir şey dayayınca kendimden geçtim. Kendime geldiğimde, başıma bir tabanca dayıyordu. Eğer dediklerini yapmazsam, ikimizi de öldüreceğini söyledi. Onun kaçak bir deli olduğunu sandım."</p>

  <p>— Canını acıttı mı?</p>

  <p>— Hayır.</p>

  <p>— Seni dışarı çıkardıktan sonra olanları anlat.</p>

  <p>Nadya anlattıktan sonra Lukin, "Slanski seni arabaya götürdüğünde, yalnız mıydı?"</p>

  <p>— Hayır, şoför koltuğunda biri bekliyordu.</p>

  <p>— Kim?</p>

  <p>— Göremedim. Hâlâ başım dönüyordu. Arabaya girer girmez, gözlerimi bağladı. Ondan sonra gözlerimi açtığımda, bilmediğim bir yerde, bir odadaydım. Bütün hatırladığım bu.</p>

  <p>— Nasıl bir arabaya bindiğini hatırlıyor musun?</p>

  <p>— Bil... bilmiyorum.</p>

  <p>— Düşün Nadya, ne marka, hangi renk?</p>

  <p>— Her şey o kadar çabuk oldu ki. Ne marka olduğunu hatırlamıyorum.</p>

  <p>— Rengini?</p>

  <p>— Gri galiba. Ya da yeşil. Emin değilim.</p>

  <p>— Ya plakalar? Plakaları görmedin mi?</p>

  <p>— Hayır.</p>

  <p>Lukin içini çekti, "Şoförle ilgili hiçbir şey hatırlamıyor musun?"</p>

  <p>— Arkası bana dönüktü.</p>

  <p>— Düşün, Nadya. Lütfen.</p>

  <p>— İlacın kokusu geçtiğinde, başka bir koku duydum...</p>

  <p>— Nasıl?</p>

  <p>— Temiz bir koku. Sanki... sanki parfüm... Emin değilim.</p>

  <p>— Şoför kadın olabilir mi?</p>

  <p>Nadya hayır anlamında başını salladı, "Bilmiyorum, olabilir; ama gerçekten bilmiyorum. Ne olur, bunu keselim artık Yuriy, lütfen."</p>

  <p>Lukin Nadya'nın gözlerindeki gerginlik ve bitkinliği gördü. Kadın yıkılmak üzereydi; ama Lukin'in bir ipucuna ihtiyacı vardı. Ona yardımcı olabilecek bir şeye.</p>

  <p>— Kapatıldığın odayı anlat.</p>

  <p>— Sana söyledim, gözlerim bağlıydı.</p>

  <p>Elini karısının yüzüne götürüp gözlerini kapadı. Nadya hareket etmek istediğinde, olduğu yerde tuttu, "Nadya, bu çok önemli. Kendini yine o odada düşün. Gözlerinin bağlı olduğunu düşün. Orada ne kokular duydun? Hangi sesler vardı?"</p>

  <p>— Orada... orada sokak gürültüsü yoktu. Dışarıda öten kuşları duydum; ama her şey çok sakin, çok sessizdi. Şehir dışında bir yer; ama Moskova'ydı, eminim.</p>

  <p>— Nasıl emin oluyorsun?</p>

  <p>— Manastıra götürüldüğümde de gözlerim bağlıydı; ama araba yolculuğu en fazla yarım saat sürdü. Bizim hareket ettiğimiz yer... bilmiyorum... herhangi bir yer olabilir.</p>

  <p>— Düşün. Başka ne hatırlıyorsun?</p>

  <p>Nadya, Lukin'in elini itmeye çalıştı; ama başaramadı.</p>

  <p>— Yuriy lütfen... Daha fazla dayanamayacağım, lütfen...</p>

  <p>Lukin elini çekti. Nadya ağlıyordu, gözyaşları yanaklarını ıslatmıştı. Karısına sarıldı, kendine çekti.</p>

  <p>— Her şey düzelecek, sevgilim. Her şey düzelecek. Hadi gel yatak odasına gidelim. Biraz uyumaya çalış.</p>

  <p>Nadya yüzünü sildi, Lukin'in kollarından kurtuldu, "Bana söylediklerinden sonra, uyuyabileceğimi nasıl düşünürsün?"</p>

  <p>— Uykuya ihtiyacın var. Doktorun verdiği haplardan bir tane al. Ayağa kalktığında, Nadya'nın yüzündeki endişeyi gördü.</p>

  <p>— Nereye gidiyorsun?</p>

  <p>— Nadya, Slanski'yi bulmak zorundayım. Buraya geri gelmeyecektir. Böyle bir tehlikeyi göze alamaz. Ama eğer istersen adamlarından birini buraya çağırır, nöbet tutmasını söylerim. Adama bir şey söyleme, ben yokken de kapıyı kilitli tut.</p>

  <p>Kahverengi şişeyi aldı, "Slanski seni uyutmak için bunu kullandı, eter. Bu denetim altında satılan bir şey, hem uyuşturucu hem de solvent. Bu da sadece yasal yollardan alınabileceği anlamına gelir. Listedekilerden birinin doktor ya da eczacı olup olmadığını kontrol etmeliyim, belki de içlerinden biri hastanede çalışıyordur. Böylece bu ilaçları temin edebiliyordur. Bakarsın bir eter hırsızlığına da rastlarım. Eğer Paşa telefon ederse, ona nerede bulunacağımı söyle. Büroma gider gitmez adamlardan birini buraya gönderirim."</p>

  <p>— Yuriy, lütfen dikkatli ol.</p>

  <p>Karısının alnını öptü, "Tabii. Şimdi dinlenmeye çalış."</p>

  <p>Lukin Nadya'nın yatak odasına gidişini izledi. Kapıda dönüp kocasına baktı, yüzündeki korku Lukin'in yüreğini yaraladı. Sonra Nadya odaya girip kapıyı kapadı.</p>

  <p>Elini alnına dayadı, karmakarışık düşüncelerle, öylece oturup kaldı. Her şey kötü gitmişti. Eter şişesi sağlam bir ipucu olamazdı; ama ne olursa olsun, Nadya'ya biraz umut vermesi gerekiyordu. Slanski'yi bulmak zorundaydı, üstelik de Beria'nın kızın kayıp olduğunu öğrenmeden önce. Bir şeyler düşünmekte zorlandı, yine de farkına varmadığı ipuçları olup olmadığını hatırlamaya, araştırmaya çalıştı.</p>

  <p>Nadya'nın verdiği bilgiler yeterli değildi. Belki sadece Moskova dışındaki ev bölümü hariç. Kent dışında, otomobil gürültüsü duyulmayan, sakin bir yer. Bir daça, belki de. Belki de işin içinde bir kadın vardı. Başlangıç için yeterli değildi. Hiç değildi.</p>

  <p>Somut ipuçlarına ihtiyacı vardı. Masanın üstündeki eter şişesine baktı. Şu anda elindeki tek somut ipucu.</p>

  <p><br /></p>

  <p>Viyana'dan gelen Tupolev 4 askeri nakliye uçağı, Moskova'nın Vnukovo Havaalanı'nın karla kaplı pistine tekerlek değdirdiğinde, saat gecenin onunu gösteriyordu.</p>

  <p>Uçağın "sadece asker" yolcuları arasında o akşam, ağarmaya yüz tutmuş saçları kısa kesilmiş, geniş omuzlu biri de vardı. Üzerinde hava binbaşısı üniforması vardı, öteki yolcular sıkıntıdan kurtulmak için koridorda yürüyüp, içki içerlerken ya da kâğıt oynarlarken, uçağın arka tarafında uyuyor gibi yapmış, dört saat süren sarsıntılı yolculuk sırasında hemen hemen hiç konuşmamıştı.</p>

  <p>Şimdi ise elinde yol çantasıyla uçağa yanaştırılan metal merdivenlerden iniyordu. Görkemli bir Zis, Tupolev'in yanında durdu, arabadan inen genç hava teğmeni, binbaşıyı selamladıktan sonra, otomobile binmesine yardım etti.</p>

  <p>Genç teğmenin havaalanının sadece askeri araçlara ayrılmış kapısından belgelerini gösterip, çıkış izni alması neredeyse on dakika sürdü. Belgelerin hepsi düzenliydi, askeri inzibat görevlisi bariyerin kaldırılmasını işaret etti.</p>

  <p>Siyah otomobil yarım saat sonra Moskova yakınlarında karanlık bir köy yoluna saptı. Genç teğmen arkaya döndü, gülümsedi.</p>

  <p>— Sizi burada indirmem söylendi, efendim.</p>

  <p>Binbaşı otomobilin camından dışarıya, lapa lapa yağan kara baktı, "Burası olduğundan emin misiniz?"</p>

  <p>— Kesinlikle, Binbaşı Yoldaş.</p>

  <p>Massey bir şey söylemeden arabadan indi, yolculuk çantasını aldı. Kar otomobilin camlarını örtmeye başlarken, genç teğmen Amerikalının karanlıkta kaybolmasını bekledi.</p>
</body>
</html>
