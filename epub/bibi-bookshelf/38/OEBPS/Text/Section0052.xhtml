<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Sekizinci Kısım</h3>

  <p><b>Leningrad,</b><br />
  <b>27 Şubat</b></p>

  <p>Anna ve Slanski, Nevskiy Bulvarı'nda duran tramvaydan indiler.</p>

  <p>Henüz öğleden sonranın ilk saatleriydi; ama Leningrad'ın geniş anacaddesi kalabalıktı. Slanski, Anna'nın kolunu tuttu, caddeye girdiler. Kar yağmaya başladığında tüm caddede yayaların gürültüsüyle bir karmaşa başladı.</p>

  <p>Arkalarında, uzaklarda Kışlık Saray'ın Aleksandr Sütunu ve Aziz İsak Katedrali'nin görkemli kubbesi görülüyordu. Nevskiy Bulvarı'nın her iki yanındaki kanalların çevresinde, çarlık döneminden kalma, genel gri havayı renklendiren toprak renkli binalar karın altında baş döndürecek kadar güzeldi. Yine de hemen hemen her sokakta savaştan arta kalmış yıkıntılar, ağaç desteklerle ayakta tutulmaya çalışılan yarı kömürleşmiş yapılar, kentin yarısını yerle bir edip yarım milyon Leningradlının hayatına mal olan neredeyse bir yıl süren, kuşatmanın sessiz; ama acı dolu tanıkları gibiydi.</p>

  <p>Nevskiy Bulvarı'nın altından bir yandan öte yana geçen trafiğe, otomobil ve kamyonlara, otobüs, troleybüs ve tramvaylara, yenilmiş Nazi düşmanları tarafından terk ya da teslim edilmiş, kentin hınç dolu halkınca severek benimsenmiş Alman BMW, Volkswagen ve Opellere gülümseyerek bakan dev bir Stalin resmi asılıydı. Slanski kalabalığın arasından ilerlemeye çalışırken, Stalin'in resmine baktı, sonra Anna'ya döndü. Genç kadının yüzü yorgun ve soluktu, gözlerinden belirgin bir gerginlik okunuyordu.</p>

  <p>Erika'yı on kilometre ötede, Udelnay adlı merkezin dışındaki mahallenin ara sokaklarından birinde bırakmışlar, kent merkezine varabilmek için önce otobüse, sonra da sarı renkli tramvaylardan birine binmişlerdi. Yarım saat sonra Leningrad'ın merkezine varmışlardı.</p>

  <p>Ormandan sonra girdikleri ara yol neredeyse üç saatlerini almıştı; ama hiç olmazsa kontrol noktalarına rastlamamışlar, peşlerine kimse düşmemişti. Şimdi de kalabalık Nevskiy'de yürürken kimsenin dikkatini çekmiyorlardı.</p>

  <p>Moskova trenlerinin kalktığı ana garın karşısındaki köşeye vardıklarında Slanski jetonlu bir telefon buldu, bir numara çevirdi.</p>

  <p><br /></p>

  <p>İnce yüzlü adam alçak masanın üzerine üç votka kadehi yerleştirdi.</p>

  <p>Kendininkini hemen bitirdi, karşısındaki erkekle kadına gülümseyerek bakmadan önce, ağzını koluyla sildi.</p>

  <p>— İçin. İhtiyacınız olacak.</p>

  <p>Adam orta yaşlıydı, esmer ve ince suratında gerginliğin izi bile yoktu.</p>

  <p>Ukraynalı bir milliyetçiydi, savaş sonrasında sığınmacı olarak Paris'te kalmış, Amerikalılar onu Müttefikler'in Göttingen'de kurtardıkları bir Sovyet savaş esiri kimliğiyle Rusya'ya göndermeden önce, hayatını fotoğrafçılıkla kazanmıştı. Yüzlerce Sovyet askeriyle birlikte Ruslara teslim edildikten sonra KGB tarafından haftalar boyu sorguya çekilmiş, hatta Almanlara esir düştüğü için de iki yıl boyunca Gulag'da kalmaya mahkûm olmuştu.</p>

  <p>Sonrası kolay oldu.</p>

  <p>Petrograd Rıhtımı'nda bir fotoğraf stüdyosunda işe girdi, zamanını Leningrad Deniz Akademisi'ndeki rütbeli subayların gösterişli resimlerini çekerek geçirdi. Subaylar çekilen fotoğraflardan o denli memnun kaldılar ki, ara sıra aileleri ve dostlarıyla gelip birlikte resimler çektirmeye başladılar.</p>

  <p>Ayda bir Leningrad'daki bir göçmene kopyalar, ilgi çekici biyografiler verip, bu belgelerin Paris üzerinden Amerika'ya ulaşmasını sağlıyordu.</p>

  <p>Tehlikeli bir iş. Yine de ülkesine yaptıklarından dolayı Kızıllardan intikam aldığını düşünüyordu.</p>

  <p>Stüdyoya gelen telefondan bir saat sonra, Kışlık Saray'ın yakınlarındaki küçük parkta erkek ve kadınla buluşmuştu.</p>

  <p>Evine götürmeden önce konuklarını çeşitli yönlerde giden tramvaylara bindirdi, sonunda Nevskiy Bulvarı'nın hemen yakınlarındaki Moika Kanalı kıyısındaki iki odalı pis daireye soktu.</p>

  <p>Eski bir çar dönemine ait yapı dairelere bölünmüştü. İkinci katta, duvar kâğıtları yer yer sarkmış, yıkık dökük eşyalı renksiz bir dairedeydiler. Girişin hemen yanında küçük bir mutfak vardı, adam mutfak masasının üzerine kalın ekmek dilimleri ve etli yulaf ezmesi dolu tabaklar koydu.</p>

  <p>Konukları yiyeceğe dokunmadılarsa da votkayı geri çevirmediler, Slanski adama dönerek, "Neden?" diye sordu, "Bir sorun mu çıktı?"</p>

  <p>Adam sertçe gülümseyip bir sigara yaktı, "Anlattığınız her şeyden bir sorun çıkıyor," dedi, "İkiniz de boğazınıza kadar boka batmadınızsa adım Vladimir Rikov değil." Anna'ya bakıp sigarasının dumanını üflemeden önce omuzlarını silkti, paketi konuklarına uzattı, "Durumunuzu anlatacak başka kelime bulamıyorum, şekerim, özür dilerim."</p>

  <p>Slanski paketten bir sigara çekerken apartman sahanlığında yüksek sesle münakaşa eden bir çift duyuldu, küfürler, bağrışmalar, çarpan kapılar işitildi. Sonra tiz bir çığlık, bir yüze vurulan tokatlar ve bir ses, "Çek ellerini üzerimden, pis domuz!"</p>

  <p>Vladimir gözlerini kapıya çevirip kaşlarını kaldırdı, hafifçe gülümsedi, "Aşk," dedi, "Aşk olmasa, halimiz nice olurdu... Ruslar kavga etmeye, birbirlerinin kafalarına bir şeyler atmaya bayılır. Yetkililere yapamadıklarını, evlerinde gerçekleştirirler." Kapıyı işaret etti, "Endişe etmeyin, bu ikisi gece gündüz böyle. Her an kapının çarpmasını, herifin karısına orospu diye bağırmasını duyabilirsiniz. Sonra da sarhoş oluncaya kadar içmeye gidecektir."</p>

  <p>O anda bir kapı çarparak kapandı, öfkeli bir ses, "Orospu!" diye bağırdı, ayak sesleri merdivenlerden inip duyulmaz oldu.</p>

  <p>Vladimir güldü, "Nasılmış? Bir de hayat komşularım gibi önceden kestirilebilir olsa... "Slanski, "Başımızın neden dertte olduğunu söyleyecektin," dedi.</p>

  <p>Adam onlara dönüp sigarasından bir nefes çekti, "İki nedenle: Birincisi, anlattıklarınızdan sonra KGB ve milislerin sizi arayacaklarından kuşkum yok. İkincisi de, hangi yoldan giderseniz gidin, işiniz kolay olmayacak."</p>

  <p>— Eğer endişeleniyorsan, hemen gideriz, dedi Slanski. Gidecek bir yerimiz yok; ama bir şeyler buluruz.</p>

  <p>Vladimir hayır anlamında başını kaderine razı gösterir gibi salladı, "Beni merak etmeyin. Savaşla birlikte endişelenmeyi de unuttum. Ailemi, karımı kaybettim. Geriye bir tek ben kaldım, bir tek ben. Endişelenecek ne var ki?" Ayağa kalkıp votka şişesine uzandı, "O piçler beni vurmak istiyorlarsa, vursunlar."</p>

  <p>Kadehini doldurdu. Slanski ayağa kalktı, pencerenin yanına gidip aşağıya baktı. Aşağıda, sokaktan alçak bir kemerle ayrılmış küçük bir avlu vardı. Avlunun bir ucunda, yukarıdaki dairelere ait depo oldukları belli bir sıra kilitli odacık görünüyordu. Avluysa çöp ve atıklarla dolmuş, sokak kedilerinin istilasına uğramıştı.</p>

  <p>Slanski, Lukin'le, o KGB binbaşısıyla yaşadıklarını anlatmıştı. İstediği için değil, bundan sonra olacakların yolculuklarını etkileyeceğini, belki de Vladimir'i tehlikeye atacağını düşündüğü için. Oysa adam duyduklarına hiç de şaşırmamış gibiydi.</p>

  <p>Slanski Vladimir'e baktı, "Ne olursa olsun, Moskova'ya gitmemiz gerek."</p>

  <p>Vladimir sigarasını bastırdı, somundan bir parça koparıp çiğnemeye koyuldu. Sonra ağzındaki lokmayı bir koca yudum votkayla yumuşattı, elinin tersiyle dudaklarını sildi.</p>

  <p>— Söylemesi kolay. Trenle gidecekseniz, Kızılyıldız Ekspresi var. Gece olunca hareket eder, on iki saatte Moskova'ya varır. Ama bana söylediklerinizi düşününce, istasyonun gözlendiğinden eminim. Havayolu en hızlısı. Aeroflot her iki saatte bir Moskova'ya bir uçak kaldırıyor. Ama bilet bulmak güç, bir yer bulabilmek için en az iki gün beklemeniz gerekebilir, o da eğer şanslıysanız. KGB'nin ve milislerin, tıpkı tren istasyonları gibi, havaalanını da kontrol ettiklerinden hiç kuşkum yok. Tabii bir otomobil çalıp karayoluyla gitmeyi de deneyebilirsiniz. Yolda ara sıra durup dinlenmeniz gerekeceğini düşünürsek, varmanız bir buçuk gününüzü alır; ama eğer bir kontrol noktasında durdurulur da arabanızın çalıntı olduğu anlaşılırsa, başınız iyice derde girer.</p>

  <p>— Ya otobüs?</p>

  <p>Vladimir hayır anlamında başını salladı, "Otobüs seferleri var tabii; ama hiçbiri doğruca Moskova'ya gitmiyor. O kadar sık otobüs değiştirmeniz gerekir ki, yolculuğunuz günler sürebilir. Yolunuzu iyi bilmezseniz, kaybolabilirsiniz."</p>

  <p>Slanski Anna'ya bakıp umutsuzlukla içini çekti. Anna yol arkadaşına bir göz attıktan sonra Vladimir'e dönüp, "Daha iyi bir yol olmalı," dedi.</p>

  <p>Vladimir sırıtıp yere tütün dolu bir balgam tükürdü, "Belki." Bir an düşündü, sonra karşısındakilere baktı, "Bir fikrim var. İşe yarayabilir. Gelin, göstereyim."</p>

  <p>Kapıya yöneldi, Slanski ve Anna peşinden yürüdü.</p>

  <p><br /></p>

  <p><b>Estonya</b></p>

  <p>Kâbus gibi.</p>

  <p>Lukin karanlıkta, dondurucu soğuktan titreyerek kendine geldi. Kol ve bacakları acı verecek kadar uyuşmuştu, sanki damarlarında buz kalıpları dolaşıyordu.</p>

  <p>Vücudunu hissedemiyordu, ter içindeydi, dahası ateşi de vardı.</p>

  <p>Yüzünde ve elbisesinde, bir buz bloku içinde hapsedilmiş gibi, buz parçacıkları vardı. Soğuk, bir ateş dilimi gibi etine ve kemiklerine işliyordu.</p>

  <p>Karın üzerinde yarı baygın yatarken birden yanık mazotla birlikte iğrenç bir koku daha duydu.</p>

  <p>Kokuyu hatırlıyordu. Savaşa katılanların hiç unutamayacakları bir koku. Bir hayvan leşinin kokusu, sadece biraz daha ağır.</p>

  <p>Yanık insan eti kokusu.</p>

  <p>Çevresine bakınmak için boynunu çevirdi, sol kolundaki ağrıdan çığlık çığlığa haykırdı.</p>

  <p>Gözlerini usulca kapadı, sonra tekrar açtı, alacakaranlıkta görebildiği kadarıyla vücuduna baktı.</p>

  <p>Karın içinde yatıyor, kafasının arkasında sert bir şey hissediyordu. Yattığı yerden, çürüyüp yıkılmış bir ağacın gövdesine yaslanmış olduğunu anladı. Kafasının arkasında keskin bir sancı vardı, tüm vücudunun ağrıyla kasıldığını hissetti. Patlama elbiselerini parçalamış, kumaşlar hafifçe yanmıştı, burnuna yanık malzeme ve yakıt kokusu geliyordu.</p>

  <p>Bir şey daha.</p>

  <p>Baktığında, takma elinin kopmuş olduğunu dehşetle gördü. Kesik bileği ortaya çıkmış, ucundan da yanmıştı.</p>

  <p>Lukin acı ve korkuyla yarasına baktı. Kolunu oynatmayı denediyse de bileği beyinden gelen komuta uymadı, bütün vücudu kaskatı kesilmişti; soğuktan mı, şoktan mı, kestiremiyordu.</p>

  <p>Belki de patlama belkemiğini parçalamış, onu felç yapmıştı.</p>

  <p>Hatırlamıyordu; ama helikopter ateş aldığında tüm vücudu yakıta bulanmış olmalıydı. Tek anımsayabildiği MİL'in yere çarparken çıkardığı dehşet verici gürültü ve ondan bir saniye önce yükselen alevlerdi. Düşüşün şiddetiyle yolcu tarafındaki kapının açıldığını da hayal meyal hatırlıyordu. Anlaşılan helikopterden dışarı fırlamış, başını sert bir yere çarpmıştı.</p>

  <p>Gerisi kocaman bir boşluk.</p>

  <p>Karın üzerine düşmüştü. Kar elbiselerinin ve takma elinin üzerindeki alevleri söndürmüş olmalıydı. Yine de kesik bileğinin ağrısı dayanılacak gibi değildi.</p>

  <p>Beynini bir düşünce kapladı. Belkemiği kırılmış olsa, yine de acı duyar mıydı?</p>

  <p>Herhalde, herhalde duyamazdı.</p>

  <p>Yakınlarda bir yerde ışık ve sıcaklık olduğunu hissetti.</p>

  <p>Nerede olduğunu anlayana kadar saniyeler geçti, sonunda gözleri sağ taraftaki alevlere takıldı.</p>

  <p>MİL'in enkazından duman ve alevler yükseliyordu. Orman alev almamıştı; ama dev elektrik direğinin dibinde, pilot kabininden geri kalanlar hâlâ yanıyordu. Bir sürü elektrik kablosu rüzgârda sallanıyor, direğe her değdiklerinde ortalığa kıvılcımlar saçıyordu.</p>

  <p>Eğilip bükülmüş demir yığınının ortasından alevler yükseliyordu. Pilotun demir yığınları arasından yarı sarkmış cesedini gördü. Vücudunun büyük bir bölümü yanmış, alevlerin etlerini soyduğu kemiklerin yerinde koyu kahverengi lekeler ortaya çıkmıştı. Adamın sol kolu birbirine geçmiş demirlerden sarkıyor, kesik dirsekten geri kalanlar kömür gibi kapkara görünüyordu.</p>

  <p>Lukin acıyla yüzünü buruşturdu.</p>

  <p>Adam ölmüştü, üstelik onun hatasıyla. Slanski ve kadını yakalamak için gereğinden çok inat etmişti. Kaçmalarını önleyebilmek için tehlikeli olacak kadar inatçı. Oysa kaçmışlardı, onları kaybettiğini biliyordu.</p>

  <p>Ne kadar yaklaşmıştı... O kadar yaklaşmıştı ki.</p>

  <p>Ne kadar zaman geçtiğinin farkında değildi; ama enkazın hâlâ yanmakta olduğunu düşünerek düşmelerinden bu yana fazla vakit geçmemiş olacağına karar verdi. Atıştırmaya başlayan kar, alevlerden ıslıklar çıkarıyordu.</p>

  <p>Yan yarıya baygındı; ama bu soğukta daha fazla kalamayacağının bilincindeydi. Vücudu hızla ısı kaybediyordu. Biraz sonra, soğuktan donarak ölecekti. Hareket etmeye çalıştı; ama vücudu hâlâ uyuşuktu.</p>

  <p>Birden ağaçların arasında bir ışık gördü, bir motor sesi duydu. Anayolu hatırladı. Belki de birileri patlamayı duyup gelmiş ya da elektrik direğini görmek istemişti.</p>

  <p>Kısık bir sesle bağırdı, "İmdat!"</p>

  <p>Güçsüz bir sesti, umutsuzluk dolu. Kimse duymadı.</p>

  <p>Birkaç saniye sonra ışık ve ses ağaçların ardında kayboldu.</p>

  <p>İşe yaramayacak. Kesik bileğinden vücuduna dalga dalga acı yayılıyordu. Gözkapaklarını kırpıştırdı.</p>

  <p>Gözlerini kapayıp uyumak, acıyı unutmak istedi.</p>

  <p>"Uyumak yok," diye düşündü, "Ölüyorum."</p>

  <p>Ateşli bir şekilde yerde yatarken zihninde bir an, kendine gülümseyerek bakan Nadya belirdi.</p>

  <p>Sonra gözlerini kapadı, çevresini saran acıya ve boşluğa teslim oldu.</p>

  <p><br /></p>

  <p><b>Leningrad</b></p>

  <p>Vladimir iki asma kilidi açıp düğmeyi çevirmeden önce, avlunun dibindeki depo zifiri karanlıktı.</p>

  <p>Oda ışığa boğuldu, Vladimir ikisini de içeri sokup kapıyı kapadı. Geniş oda anlaşılan çar zamanında, evin ahırlarından biri olarak kullanılıyordu. Vladimir'in deposu çürümekte olan eşyalarla doluydu, kenardaki dar tezgâhın üzerinde de motor parçaları vardı. Bir köşede de boya lekeleriyle kaplı, tozlu bir örtü görünüyordu.</p>

  <p>Vladimir'in çektiği örtünün altından, arka selenin iki yanından deri çantalar sarkan, Alman habercilerin kullandığı bir BMW motosiklet çıktı. Motorun gri boyasının yerini koyu bir yeşil almış, tekerleklere de zor arazi şartlarına uyacak derin yivli geniş lastikler takılmıştı. Vladimir gülümsedi, elini sevgiyle deri selenin üzerinde gezdirdi.</p>

  <p>— Almanlar hakkında çok şey söyleyebilirim; ama o pezevenkler hâlâ dünyanın en iyi motosikletlerini yapıyorlar. Etrafta bunlardan hâlâ bir sürü var, hepsi de Sovyet motorlarından çok daha iyi. Ordu bile bunlardan kullanıyor. Geçen hafta bunu bir gezintiye çıkardım. Motoru hâlâ saat gibi. BMW'yi odanın ortasına getirdi. Daha önce hiç motosiklet kullandın mı? diye Slanski'ye sordu.</p>

  <p>— Hiç kullanmadım.</p>

  <p>— Kahrolasıca. O zaman, boku yedin, kardeş.</p>

  <p>— Çabuk öğrenirim.</p>

  <p>— Rus yollarında mı? Kafana bir tabanca dayayıp tetiği çekmek daha güvenli olur. Neyse, burada motosikletin boyutlarına, ağırlığına alış. Komşuları merak etme, buna binip gürültü çıkarmama alıştılar.</p>

  <p>Slanski gidonu tutup motorun üzerine kuruldu. Altındaki motosiklet ağırlık ve dayanıklılık duygusu veriyordu.</p>

  <p>— Tabii, bindiğinde çok soğuk olacak, dedi Vladimir. İyice sarınmazsan taşakların buz keser.</p>

  <p>— Bunu unutmamaya çalışırım.</p>

  <p>Vladimir Anna'ya bakıp gülümsedi, "Git arkasına otur, şekerim. Otur da, alış."</p>

  <p>Anna arkadaki seleye geçti, kollarını Slanski'nin beline doladı.</p>

  <p>Vladimir, "Tamam," dedi, "Artık çalıştırabilirsin. Marş motoru sağında, dışarıya doğru çıkan o pedal."</p>

  <p>Slanski marş motorunu buldu, ayağıyla açıp üzerine bastı. Motor ilk denemede çalıştı. Depoyu güven verici, güçlü bir ses doldurdu.</p>

  <p>Vladimir gülümsedi, "Gördün mü? Hâlâ ilk seferde çalışıyor. Evet, ne düşünüyorsun?"</p>

  <p>— Başka seçeneğimiz olmadığına göre, denemeye değer.</p>

  <p><br /></p>

  <p>Tekrar mutfağa döndüklerinde Vladimir kadehlere votka doldurdu, sonra masanın üzerine bir harita yaydı.</p>

  <p>— Başlangıç için fena değil. İyiydin.</p>

  <p>Slanski motora alışmak için avluda yarım saat kadar dolaşmıştı. Başlangıçta güçlük çekmişti; ama Vladimir'in uyarılarını dinleyerek BMW'yi kontrolünde tutmayı başarmış, vitesleri nasıl değiştireceğini, gidondaki çeşitli düğmelerin ne işe yaradığını, motorun boğulması durumunda ne yapması gerektiğini öğrenmişti. Apartmandaki çocuklar merakla yaklaşıp bir tur attırması için Vladimir'e yalvarmıştı; ama Ukraynalı onları tekmeyle kovalamış, sonra da BMW'yi depoya sokmuştu.</p>

  <p>Slanski adama bakıp sordu, "Bana kafandan geçenleri anlat."</p>

  <p>— KGB ve milisler tren ve otobüs istasyonlarıyla havaalanını kontrol edeceklerdir. Hatta metroda da ani denetim yapacaklarını düşünebilirsiniz. Haritada, Leningrad'dan çıkıp tüm yönlere dağılan yol ağını gösterdi. Eğer terk ettiğiniz otomobili hâlâ bulamadılarsa, kentten çıkan bütün anayollar üzerine kontrol noktaları da kurabilirler. Arabayı bulduklarında da, sizi bulmak için ne gerekiyorsa, yapacaklardır. Moskova'ya kadar altı yüz kilometreden fazla yol var. Motosikletle Leningrad dışına çıkan anayolları kullanmadan da kaçabilirsiniz. Bence denetlemeyecekleri tek yol, Tallin'e geri dönen yol olacaktır.</p>

  <p>Anna, "Anlamadım," dedi.</p>

  <p>Vladimir sırıttı, "Basit. Baltık yolundan geri dönersiniz, Puşkin'i geçip şuraya varıncaya kadar." Harita üzerinde bir nokta gösterdi, "Kentten yaklaşık seksen kilometre ötede, Gaçina adlı bir kasaba. Buradan, Novgorod'a giden ara yollardan birine saparsınız. Böylelikle Moskova'ya varmak için beş yüz kilometrelik yolunuz kalır. Gaçina'yı geçtiğinizde, ıssız ormanlardan, tepelerden geçen o kadar çok yol vardır ki, sizi bulmak için ordunun yarısını seferber etmeleri gerekir; motor bir aksilik çıkarmazsa, fazla güçlükle karşılaşmadan Moskova'ya varırsınız."</p>

  <p>— O gördüğünüz motosiklet arazi için yapıldı, dar ve çamurlu patikalardan gidebilir. Benim önerdiğim yol biraz dolambaçlı biraz daha uzun; ama koşulları düşündüğümüzde herhalde en güvenlisi. Endişelenmeyin, kaybolmazsınız. Harita sizin olsun, size bir de pusula veririm. Şarısınız varsa, on iki saatte Moskova'da olursunuz. Motosikleti bırakmak zorunda kalsanız da, yol üzerindeki kasabalardan aktarmalı trenlerle Moskova'ya varırsınız. Eğer motosikleti terk edeceksiniz, plakaları sökmekle zaman kaybetmeyin. Etraftaki bir sürü Alman motosikleti gibi, benimki de kayıtlı değil. Karşısındakilere sırıtarak baktı. Bütün bunlara ne diyorsunuz?</p>

  <p>Slanski gülümsedi, "Ne zaman hareket ediyoruz?"</p>

  <p>— Leningrad'ın çevresinde kontrol noktaları oluşturmayacaklarını kim bilebilir? Bence yola ne kadar erken çıkarsanız, o kadar iyi.</p>

  <p>Slanski saatine baktı, "Bu akşamüstü, diyelim öyleyse. Anayollar dolmaya başladığı an. Böylece göze de batmayız."</p>

  <p>— Harika.</p>

  <p><br /></p>

  <p><b>Estonya</b></p>

  <p>Lukin hayvan ulumasına benzer bir ses duyup kendine geldi.</p>

  <p>Hava artık aydınlıktı, yağan karın altında buğulanan soluk bir kış aydınlığı.</p>

  <p>Bileğindeki ağrı dinmemişti, tüm vücudu acıyla ürperiyordu.</p>

  <p>Ne kadar zamandan beri buradaydı?</p>

  <p>Yavaşça sol elinin parmaklarını oynattı. Gayret. Hiç olmazsa orada acı yoktu, bir tarafını kıpırdatabiliyordu. Sonra bileğini oynatmayı denedi. Biraz yerinden oynattı. Yine de saatini görebiliyordu.</p>

  <p>Biri çeyrek geçiyor.</p>

  <p>Donmuş ormanda üç saatten fazla kalmıştı.</p>

  <p>Ağaçların arasından buzlu rüzgâr sağanakları esti. Kol ve bacakları hâlâ buz gibiydi, kemiklerinden çıkan acıyı titreyerek hissetti. Dişleri takırdıyordu. Dudaklarını yaladı. Dudakları buz parçaları gibiydi. Derin bir soluk aldı, ciğerlerine dolan soğuk hava onu öksürttü.</p>

  <p>Hayvan ulumasını yine duydu.</p>

  <p>Köpeğe benziyordu.</p>

  <p>Ama köpek değildi.</p>

  <p>Bu sesi daha önce, çocukken duymuştu. Zihnini bir anı kapladı. Abisiyle birlikte, iki küçük oğlanın, bir kış akşamı, babalarının evinin yakınında oynamaları. Babaları uzakta, evin hemen yanında odun yararken, elini sallayıp oğullarına gülümsemesi.</p>

  <p>Ondan sonra, onları yerlerine mıhlayan o ses. Dönüp baktıklarında, ağaçların arasından onlara bakan o iki çift sarı, delici gözü görmeleri. Sonra, o gözlerin ağaçların arasından çıkıp vücuda dönüşmeleri.</p>

  <p>İki beyaz kurt.</p>

  <p>Beyaz kürkleri o kadar parlak ki, sanki ışıltılı. Lukin'in korkuyla haykırması, kollarını açmış gelen babasına koşması. Babasının onu kollarına alması, o güven verici, ilaç, sabun ve ter karışımı koku.</p>

  <p>— Kurtlar, Baba! diye bağırması.</p>

  <p>— Tüh, her şeyden de korkuyor, diye alay eden abisi Mişa.</p>

  <p>Abisine dönüp suçlarcasına sorması, "Peki öyleyse, sen neden kaçtın?"</p>

  <p>Mişa'nın tebessümü, "Çünkü sen koşmaya başladın, küçük kardeş. Seni durduramadım."</p>

  <p>Babasının, "Kurtlar adam öldürmez. Tehlikede olmadıkça öldürmez. Bunu unutma. Hadi gelin, anne yemeği hazırladı." demesi.</p>

  <p>Babasının oğullarını sıcak mutlu yuvaya taşıması, masanın üzerinde ekmek ve annenin yaptığı dumanı tüten çorba. Şöminede çatırdayarak yanan odunların büyük odaya düşürdükleri gölgeler. Şiş karnında bir kardeş taşıyan annesinin sarılıp okşamaları, bir daha ormana yalnız gitmemelerini söylemesi.</p>

  <p>Ya sonra? Sonra ne oldu? Düşünmeye çalıştı; ama sanki beynini sis kaplamıştı. Uzun, çok uzun bir zaman önceydi. Yılların yıprattığı yüzler, hatıralar. O zamanlardan, Mişa'nın ölümünden önceki günlerden o kadar az anısı vardı ki. Gururlu, cesur Mişa.</p>

  <p>Belki de ölüme çok yaklaştığı için hatırlıyordu; "Ölmekte olan gözlerin önünden anılar geçer," derler. Gözlerini kırpıştırdı, gözlerinin önünde uçuşan belli belirsiz anıları kovdu. Önemli olan şimdiydi, geçmiş değil.</p>

  <p>Gözlerini helikopterin enkazına, pilotun yarı yanmış cesedine dikti. Belki de kurtlar yanık insan eti kokusu almışlardı.</p>

  <p>Bu düşünceyi kafasından kovmaya çalıştı. Ateş sönmek üzereydi, kızıl korlar yavaş yavaş soluyordu. Ateşe biraz yaklaşabilse, belki de kemiklerinin üzerindeki buzu çözebilirdi.</p>

  <p>Büyük gayretlerle, kollarını ve bacaklarını sırayla oynatmaya çalıştı. Parmaklar, kollar, bacaklar. Yavaş; ama acılı değil, olsa olsa bir sancı. Kırık yoktu. Belki belkemiği de sağlamdı. Belki de uyuşukluğu soğuktan kaynaklanıyordu.</p>

  <p>Usulca ateşe kadar süründü. Sürünmesi çok uzun, bir ömür gibi geldi, kesik bileğinin acısını unutmaya çalıştı; ama sonunda başardı.</p>

  <p>Sönmekte olan ateş, bütün vücuduna sürülen bir merhem gibi geldi.</p>

  <p>— Tanrım, bu iyi işte.</p>

  <p>Yeniden enkazı inceledi. Pilotun cesedi artık yanmıyordu; ama adamın kopuk kolu hâlâ demir yığının arasında sallanıyordu.</p>

  <p>Yanık enkazın üzerinde, kıvılcımlar çıkararak sallanan iki kablo vardı. Lukin nasıl olup da kimsenin direğe bakmak için gelmediğini anlayamıyordu. Sonra direğin tepesinde, zarar görmemiş yedi sekiz kablo daha olduğunu gördü. Tamirciler mutlaka gelecekti. İyi; ama ne zaman? Belki de o zamana kadar soğuktan donardı. Helikopterin telsizi hâlâ işe yarayabilirdi; ama enkaza baktığında sadece zaman kaybedeceğini anladı.</p>

  <p>Beş dakika sonra ayağa kalkmaya çalıştı; ama bacakları hâlâ kâğıt gibiydi.</p>

  <p>Küfür etti. Daha çok ısıya ihtiyacı vardı. Ateşin yararlı olduğu açıktı. Yer değiştirdi, bacaklarını ateşe yaklaştırdı.</p>

  <p>Şokun yerini öfke alıyordu. Ne olursa olsun, anayola varmak zorundaydı. En yakın kentteki milisleri uyarabilse, adamla kadının Leningrad'a ya da başka herhangi bir yere ulaşmış olduklarından emindi, onları hâlâ yakalamak mümkün olabilirdi. Yol boyunca bütün kışlaları alarma geçirebilir, anayol üzerinde kontrol noktaları kurdurabilirdi.</p>

  <p>Bacaklarının ısındığını hissetti. Ayağa kalkmaya davrandı.</p>

  <p>Yavaş yavaş doğrulmaya çalışırken, ağaçların altında bir hışırtı ve bir homurtu işitti. içgüdüyle tabancasına uzandı. Kemeri ve kılıfı kaybolmuştu.</p>

  <p>Hışırtı yaklaştı.</p>

  <p>Ağaçların altından görkemli ve beyaz bir kurt çıktı.</p>

  <p>Lukin'in kalbi neredeyse duracak gibiydi.</p>

  <p>Hayvan durup enkaza baktı, gölgelerin içinde gözleri çakmak gibiydi. Kurt ağaçların altından çıkıp enkaza doğru yaklaşırken, Lukin yattığı yerde donmuş gibi hareketsizdi. Hayvan Lukin'in farkına bile varmamış gibiydi. Kurt pilotun cesedinin yanına geldiğinde, yarısı kopmuş kolu kokladı, sonra eti yalamaya başladı. Sonra dişlerini ete geçirdi, kolu yuvasından kopardı, bir baş hareketiyle yere fırlattı.</p>

  <p>Eti çiğnemeye koyuldu.</p>

  <p>Lukin'in yüreği yerinden oynadı.</p>

  <p>Kurtlar tehdit edilmedikçe insanlara saldırmazdı; ama bu hayvanın çok aç olduğunu düşündü. Gerçekten de önündeki kurt sıska ve aç görünüyordu.</p>

  <p>Ağaçların altında yeni bir hışırtı duyuldu, ikinci bir kurt görüldü. Lukin bu kez hayvanın kendine baktığını gördü.</p>

  <p>Başını çevirmeden, kendini koruyacak bir şeyler aradı. Çevreye yayılmış enkazın içinde kemerini, tabanca kılıfını gördü. MİL'in kapısından uçtuğunda, kemeri çözülmüş olmalıydı. Kılıfın boş olduğunu dehşetle anladı.</p>

  <p>Tabanca elindeydi, hatırlıyordu. Tabancayı helikopterin camından çıkarmış, ateş etmişti. Sonra sağında, biraz ilerde parıldayan bir metal parçası gördü. Bir tabanca kabzası.</p>

  <p>Kurt ormandan çıkıp yaklaştı.</p>

  <p>Lukin bağırdı, vücudunu büküp yuvarlandı, tabancaya yapıştı.</p>

  <p>Kurt uludu, birincisi çiğnemeye ara verip arkadaşına katıldı.</p>

  <p>Lukin donmuş parmaklarıyla savaştı, en yakınındaki hayvana nişan alıp tetiğe çöktü.</p>

  <p>Klik.</p>

  <p>Tabanca boştu.</p>

  <p>Çılgın gibi, kılıfa uzandı. Deri kemerin kenarında, yedek şarjör koyduğu dar bir cep vardı, cebi yırtarcasına açtı, şarjörü aldı, tek elinin titreyen donuk parmaklarıyla tabancayı doldurmaya çalıştı.</p>

  <p>Kurtlar iki metre ötedeydi. Kokularını duyabiliyordu. Sivri dişlerini gösterip sırtardılar, sıçramaya hazırlanırken homurdandılar.</p>

  <p>Lukin tabancanın horozunu çekip havaya bir el ateş etti.</p>

  <p>Patlama bütün ormanda yankılandı. Kurtlar keskin keskin havladı.</p>

  <p>Bir daha ateş etti, sonra bir daha.</p>

  <p>Hayvanlar ormana kaçtı.</p>

  <p>Yüzündeki soğuk teri sildi. Kurtlar geri dönmekte gecikmeyeceklerdi. Tehdit edilmişlerdi, aç oldukları belliydi, yeniden av peşine düşmeleri çok sürmezdi.</p>

  <p>Sendeleyerek doğruldu, kolundan gelen acıyı duymamaya çalıştı. Anayola doğru baktı. Ağaçların arasından, geçmekte olan bir konvoyun sıra sıra ışıklarını gördü.</p>

  <p>Anayol tek umuduydu.</p>

  <p>Ormanın içinden sendeleyerek yürüdü, bacakları titrek, ciğerleri harcadığı gayretten yanıyor gibiydi. Anayolun kenarına kadar olan elli metreyi on dakikada yürüdü.</p>

  <p>Issız yolun üzerindeki çamurda lastik izlerinden başka bir şey yoktu.</p>

  <p>Nefes nefese küfür etti.</p>

  <p>Birden yukarıdaki dönemeçten çıkan kamyonun farlarını gördü, tabancasını sallarken yolun ortasında sendeleyip düştü.</p>
</body>
</html>
