<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>Otuz Dokuzuncu Kısım</h3>

  <p><b>Leningrad</b></p>

  <p>Vladimir mutfaktan çıkıp elindeki kahverengi kesekâğıdını Anna'ya uzattığında, saat öğleden sonra dördü geçmiş, dışarısı çoktan kararmıştı.</p>

  <p>— Yol için nevale, dedi. Biraz ekmek, peynir; bir şişe de votka. Çok bir şey değil; ama hiç yoktan iyidir. Bir süre için açlığınızı bastırır, soğuktan korur.</p>

  <p>— Teşekkürler, dedi Anna kesekâğıdını alırken. O sırada Slanski pencerenin yanından dönüp geldi.</p>

  <p>Vladimir ona rulo halinde sarılmış bir deri kese, bir çift kalın yün eldiven, eski bir kask, bir de sanki üzerinde kısa süre önce bir köpek yatmış gibi kokan, eski ve siyah bir palto verdi.</p>

  <p>— Kokusuna dayanabilirsen, palto seni soğuktan korur. Bundan başka sana verebilecek bir şeyim yok; ama soğuğa karşı çok etkili olduğunu göreceksin. Kesede, ufak tefek tamirler için kullanabileceğin aletler var. Ne yap yap, lastiğin patlamamasına çalış, elimde yedek yok.</p>

  <p>— Depoda yeterli benzin var mı?</p>

  <p>— Depo dolu. Vladimir Slanski'ye resmi kuponlar uzattı. Benzin almak gerektiğinde, kullanman için, dedi. Karanlık bastıktan sonra benzin istasyonu bulmak pek o kadar kolay değildir, üstelik tenha köy yollarında hiç şansın yok. Eğer çılgın gibi gitmezsen, depoda seni dört yüz kilometre götürecek kadar yakıt var, sele çantalarından birine de iki yüz kilometre yetecek yedek bir bidon koydum. Belki de Moskova'ya varmana yeter. Elimde maalesef bir kask ve bir motosiklet gözlüğü var. Bence senin takman daha doğru, çünkü biraz hızlandığında, dondurucu soğuktan gözlerini açamaz hale gelirsin.</p>

  <p>Slanski kendinin ve Anna'nın belgelerini kontrol etti, sabırsızca saatine bakıp Vladimir'e döndü, "Yola ne zaman çıkabiliriz?"</p>

  <p>Vladimir camdan dışarıdaki karanlığa bakıp çenesini kaşıdı.</p>

  <p>— Bir saat daha, dedi. O saate kadar trafik yoğunlaşır. Haritayı yeniden masanın üzerine yaydı. Bu arada izleyeceğiniz yola bir kere daha bakalım. Kaybolmak, isteyeceğiniz son şey olmalı.</p>

  <p><br /></p>

  <p>— Ne istiyorum dedin?</p>

  <p>Lukin masanın başında oturan kırmızı yüzlü albaya bakıp, "Elinizdeki herkesi emrime vermenizi. Bütün tren ve otobüs istasyonlarının, havaalanlarının kontrol edilip her bir yolcunun aranmasını. Kentteki bütün otel kayıtlarının incelenip verilen bilgilerin doğru olup olmadığının araştırılmasını. Dahası da var; ama şimdilik bu kadar."</p>

  <p>— Sen çıldırmışsın, Yoldaş.</p>

  <p>— Belki de Devlet Güvenlik Bakanlığı'na telefon edip bu düşüncenizi şahsen Beria'ya iletmek istersiniz?</p>

  <p>Albayın yüzü öfkeden bu kez morardı, sonra birden soldu.</p>

  <p>— Bunun gerekli olmayacağından eminim, dedi.</p>

  <p>— Ben de eminim, diye cevap verdi Lukin. Yetki belgemi gördünüz. Şimdi lütfen emirlere uyup dediklerimi yapın.</p>

  <p>Yetki mektubunu göğüs cebine koyarken, Albay umutsuzca iç geçirip ayağa kalktı. Bakışlarından, kabalığı için Lukin'in yüzüne bir yumruk patlatmaya can attığı belli oluyordu.</p>

  <p>Uzun boylu, geniş omuzlu bir adamdı, pas rengi kızıl saçları kısa kesilmişti. Leningrad'daki KGB karargâhırun bulunduğu Liteniy Bulvarı'ndaki kırmızı tuğlalı binanın altıncı katında, albayın bürosundaydılar. Geniş pencerelerin ötesinde, cama vuran kar tanelerinin arasından, kentin ışıkları parıldıyordu.</p>

  <p>Duvarlarda çeşitli fotoğraflar asılıydı, fotoğraflardan birinde gülümseyen bir Beria görünüyordu. Öteki resimler daha kişiseldi. Berlin'de, Varşova'da, Viyana'da çekilmiş, savaş sonrası yıkıntıların arasında, gülerek poz veren askerlerdi. Lukin resimlerin her birinde albayı buldu, elleri kalçalarında, çenesi ilerde göğsünü şişirip, olduğundan da önemli görünme çabalarına içinden güldü.</p>

  <p>Albayın masasının hemen yanında üniformalı yaveri, genç bir yüzbaşı duruyordu.</p>

  <p>Yüzbaşı bakışlarını Lukin'e çevirdi.</p>

  <p>— Bizden çok şey istiyorsunuz, Binbaşım, dedi. Araba konusunda milis devriyeleri alarma geçirdik bile. İstediğiniz operasyonun boyutu hakkında fikriniz var mı?</p>

  <p>— Var. Bana elinizden gelen yardımı göstermemeniz durumunda, Beria Yoldaş’ın hayatınızı isteyeceğinden olduğum gibi var. Lukin ayağa kalkıp karşısındakilere baktı. Onunla karşılaşmaktansa, işinizi benimle görmeyi tercih edeceğinizden de eminim. Göstere göstere saatine baktı. Öyleyse, yardımınıza güvenebilirim, değil mi?</p>

  <p>Yaver endişeli gözlerini, ayağa kalkıp derin bir iç çeken, sonra başıyla evet işareti yapan albaya çevirdi.</p>

  <p>— Tamam, Binbaşı, dedi albay istemeye istemeye. İsterseniz önce size durumu anlatayım, sonra oradan devam ederiz.</p>

  <p>Lukin, duvara asılı haritanın yanına yaklaşan albayın peşinden gitti. Kolu ağrıyor, özellikle de kesik bileği sancılanıyordu. Hâlâ yakıt ve is kokuyordu. Bir duş ya da banyo için neler vermezdi ki... Aşağıda, kat kat kalın etekler, kaba görünüşlü çizmeler giymiş, başına da yün bir eşarp bağlamış yaşlıca bir kadının binanın önündeki sokağı süpürmesine daldı. Bir zamanlar Çarlık Rusyası'nın başkenti olan Leningrad'ın çatılarının üzerinden, Neva Nehri'nin donmuş suları görülüyordu. Attığı topla Kışlık Saray baskınını haber veren, böylece devrimin başlamasını sağlayan Aurora savaş gemisi, bir ışık seliyle aydınlatılmış Peter ve Paul şatolarının önünde, buzun üzerinde demirliydi.</p>

  <p>Albayın eline uzunca bir cetvel alıp, askeri tesislerin ve kışlaların küçük kırmızı bayraklarla gösterildiği Leningrad haritasının yanına geldiğini duyup döndü.</p>

  <p>— Leningrad'ı iyi bilir misiniz, Binbaşı?</p>

  <p>— Maalesef hayır.</p>

  <p>— Neredeyse iki milyon nüfuslu bir kentten söz ediyoruz. On tren istasyonu var. Biri sivil, dört havaalanı. Tramvay, otobüs, bir de metroyu kapsayan bir toplu taşıma sistemi. Belki de toplam seksen istasyon. Burada da anayollar... Albay kentin kalbinden çıkan bir dizi mavi damar gösterdi.</p>

  <p>Burada, bir de burada. Endişeli, bir tebessüm. Burası da, şanssız kazanızdan sonra, askeri kamyonu durdurduğunuz Baltık anayolu. Pilotun cesedini almak, kayıp albayı bulmak için oraya bir arama ekibi gönderdik.</p>

  <p>Lukin alayı duymazlıktan geldi, "Ya oteller?"</p>

  <p>Albay omuzlarını silkti, "Kentte küçük büyük, belki de kırk otel var. Dış mahallelerle birlikte, daha da çok. Adamlarımın otellere telefon ederek son altı saatte gelenlerin isimlerini almasını sağlayabilirim. Buraya kadarı kolay. Asıl güçlük, ara yolların da kapatılmasında. Kente girip çıkan yüzlerce ara yol var. Nasıl bir trafikten söz ettiğimizin farkında mısınız? Her an yolda olan yaklaşık iki yüz elli bin insan, üstelik bu sayı iş saatlerinde daha da artıyor. Her şeyi denetlemeye kalkarsak, kaynaklarımızı boşa harcamış oluruz."</p>

  <p>— Kaç adam toplayabilirsiniz?</p>

  <p>— Kısa sürede mi? Milisler de dahil, belki bin. Daha fazlası için beklemeniz gerekecek.</p>

  <p>Lukin, "Peki öyleyse," dedi, "Eğer aradıklarımız, kuşkulandığım gibi kentte bir işbirlikçinin yanına sığındılarsa, işimiz daha da güçleşecek. Bu nedenle muhbirlerinizi ve apartman gözlemcilerinizi uyarıp gözlerini açmalarını, verdiğimiz tarife uyan yabancıları, hatta belki bütün yabancıları bize bildirmelerini isteyin. Bunun yanı sıra, bütün trafik polisleriyle milisleri gözlerini dört açmaları için harekete geçirin. Sivil araçların olduğu gibi, bütün askeri araçların da durdurulup aranmasını istiyorum."</p>

  <p>Albay öfkelendi, "Askeri araçların mı? İyi ama, bu, gülünç bir şey."</p>

  <p>— Pek değil. Adam daha şimdiden bir subayın yerine geçti bile. Belki hâlâ asker kimliğiyle dolaşıyor, her ikisi de sahte adlarını kullanıyorlardır; ama pek sanmam. Adamla kadının yüksek rütbeli bir subayı öldürmüş olmalarından kuşkulanıyorum. Bir daha böylesi bir riske giremem.</p>

  <p>Albay içini çekti, "Zaman kazanmak için, listeden çıkarabileceğimiz herhangi bir grup var mı?"</p>

  <p>— Hayvanlar ve çocuklar. Diğer herkesin kâğıtlarının kontrol edilmesini istiyorum. Kılık ya da kimlik değiştirmiş olmaları muhtemel. Unutmayın, adamla kadının daha şimdiden bir subay öldürdüklerini düşünüyorum. Bu insanlar silahlı, son derece de tehlikeli. Herhangi bir kişinin belgeleri konusunda kuşku doğarsa, en küçük bir kuşkuda bile o kişinin dikkatle tutuklanmasını istiyorum.</p>

  <p>— Daha şimdiden kentteki bütün kışlaları ve hapishaneleri doldurduğumuzu görür gibi oluyorum, dedi albay sinirli bir sesle. Şu anda Leningrad nüfusunun yarısının kimliklerini denetlemekten söz ediyoruz, bunu anlamıştınız değil mi, Binbaşı?</p>

  <p>— Leningrad'ın tüm nüfusunu da kontrol etsek, vız gelir. Bu insanlar bulunmalı. Bunu anladınız değil mi, Albay?</p>

  <p>Albayın dudaklarının kenarında köpükler göründü, yüzü kızardı, bir inme inecek gibi oldu, "Astından emir almaktan hoşlanmıyor olmalı," diye düşündü Lukin; ama, "Canı cehenneme," dedi içinden.</p>

  <p>Albay yüzünü buruşturarak öfkesini gemledi, dudaklarını belli belirsiz aralayarak cevap verdi, "Anlaşıldı."</p>

  <p>Lukin kapıya yöneldi, "Lütfen her şeyi hemen harekete geçirin. Biraz daha adam toplayınca da ara yolları denetlemeye başlayın. Bunlar için bir saatiniz var. Bu arada, bir büroya, bir de verebileceğiniz kadar telefona ihtiyacım var. Daha önce sözünü ettiğimiz bütün kontrol noktalarıyla telsiz bağlantısı. Seyyar devriyelerin hepsinde sahra telsizi olmasını da sağlayın. Emrime kenti avucunun içi gibi bilen bir şoför ve hızlı bir araba verilmesini istiyorum, yanına da kılavuzluk etmeleri için iki motosikletli milis. Eğer bir haber alırsanız, zaman geçirmeden bana iletin."</p>

  <p>Albay öfkesini kontrol etmeye çalışarak elindeki cetveli indirdi, "Hazır buradayken, sizin için yapabileceğimiz başka bir şey var mı, Binbaşı?"</p>

  <p>Lukin sorudaki alayı duymamış gibi davrandı ve, "Evet, var," dedi, "Binada bir doktor var mı?"</p>

  <p>Albay Lukin'in kesik bileğine, üniformasının yanık ve yırtık koluna baktı, yanık et kokusunu almamak için burnunu büzüştürmeye çalıştı. Binbaşının acı çektiği belliydi; ama daha önce bir doktora görünmeyi reddetmiş, önce yetkililerle görüşmek istemişti.</p>

  <p>— Hayır, ama birini getirtebiliriz.</p>

  <p>— Öyleyse, getirtin. Bir de temiz üniformaya ihtiyacım olacak.</p>

  <p>Albay cetvelini yeniden alıp sırıttı, "Bu arada, Lukin, görevimiz gereği geçirdiğiniz kazayı Moskova'ya bildirmek zorunda kaldık. Bir süre sonra Albay Romulka diye biri bizi aradı. Size askeri bir jetle buraya gelmek üzere olduğunu bildirmemizi istedi. Bir saate kadar burada olacaktır." Albay belli belirsiz gülümsedi, "Eğer aynı Romulka'dan bahsediyorsak, operasyonda sağladığınız gelişmelerle çok ilgilendi. Tabii sizinle konuşmadan önce, ona istediği bilgileri veremedim."</p>

  <p>Lukin asık suratla, "Teşekkürler," dedi.</p>

  <p>Kapı kapandı.</p>

  <p>Albay, Lukin'in ayak sesleri koridorun sonunda duyulmaz oluncaya kadar bekledi, daha sonra öfkeyle elindeki cetveli duvara fırlattı. Cetvel Beria'nın fotoğrafına çarpıp yere düştü.</p>

  <p>— Tanrı'nın belası siktirici bok! Benimle böyle konuşabilmek için, kim olduğunu sanıyor ki?</p>

  <p>Yaveri anlayış dolu bir gülümsemeyle sordu, "Şu Romulka da kim, efendim?"</p>

  <p>Telefon çaldı. Albay ahizeyi kaldırıp öfkeyle bağırdı, "Yine ne var?"</p>

  <p>Birkaç saniye dinledi sonra, "Hemen buraya getirsinler," deyip telefonu hırsla kapattı.</p>

  <p>Yaveri sordu, "Yeni bir sorun mu?"</p>

  <p>— Milisler Udelnay'da aranan Erika'ya benzeyen bir araba bulmuşlar. Şimdi buraya getirecekler.</p>

  <p>Yüzbaşı gülümsedi, "Demek ki biraz da olsa ilerleme sağladık?"</p>

  <p>Albay sırıttı, "Seni salak, olduğumuz yerde sayıyoruz. Erika'nın yolcuları şimdiye kadar istedikleri yere varmıştır bile. Artık arabayı terk ettiklerine göre, onları bulmamız daha da güçleşecek demektir. Git, Lukin'e yetiş, haberi ver. İstediği her şeyi ayarla, hem de hemen. En son isteyeceğim şey, o Beria bokunun burnunu götüme sokması."</p>

  <p><br /></p>

  <p>Slanski BMW'yi deponun ortasına getirip bindi. Kaskla gözlükleri yerleştirdi, Vladimir'in verdiği leş kokulu kalın paltoyu giydi. Anna soğuktan korunmak için paltosunun altına iki kat elbise giymişti. Küçük valizlerini motorun arkasındaki bagaja bağladılar.</p>

  <p>Arka seleye oturup kollarını Slanski'nin beline doladı.</p>

  <p>— Harita sende mi? diye sordu Slanski.</p>

  <p>— Sutyenimde.</p>

  <p>Slanski güldü, "Ne yaparsan yap; ama sakın kaybetme, yoksa başımızı dertten kurtaramayız."</p>

  <p>Kapının yanında duran Vladimir'e işaret etti, "Sen ne zaman hazır olursan," dedi.</p>

  <p>— Kentin içinde, size tarif ettiğim yoldan gitmeyi unutmayın. Baltık anayoluna varana kadar da akıllı davranın. Trafik kurallarına karşı gelmek, işinizi güçleştirir. Herhalde peşinize sireniyle takılan bir milis devriyesi görmek istemezsiniz.</p>

  <p>Slanski başıyla onayladı, "Bize iyi şanslar dile." Marş motoruna bastı, BMW hemen çalıştı, altlarındaki motor güvenilir bir ses çıkardı.</p>

  <p>Vladimir kapıyı açınca Slanski devri yükseltip vitese taktı; ama debriyajı bırakmadı.</p>

  <p>Vladimir sokağa çıkıp çevrede milis bulunup bulunmadığını görmek için sağa, sola bakındı, etrafın sakin olduğunu anlayınca da elini kaldırdı. Slanski alçak kemerin altından geçti.</p>

  <p>Vladimir Anna'nın omzuna bir şamar indirdi, "Hadi artık gidin. Şeytan yanınızda olsun."</p>

  <p>BMW homurdanarak gecenin içinde gözden kayboldu. Slanski yavaşlayıp vites değiştirdi, sonra gezinti hızıyla Moika Kanalı boyunca ilerlediler.</p>

  <p>Vladimir kırmızı arka lambanın Nevskiy Bulvarı yönünde gözden kaybolmasını endişeli gözlerle izledi, sonra geri dönüp deponun ışığını söndürdü, asma kilitleri takıp dairesine çıktı.</p>

  <p>Evine girer girmez votka şişesini çıkardı, kocaman bir bardak doldurdu.</p>

  <p>Adamla kadının Moskova'da ne yapacaklarını merak ediyordu.</p>

  <p>Yine de bunun fazla bir önemi yoktu.</p>

  <p>Anlattıklarından, adamın da BMW kullanmadaki tecrübesizliğinden, Moskova'ya varmalarının şüpheli olacağı açıktı. Tek endişesi, onu ele vermeleriydi.</p>

  <p>Düşüncesi bile ürpertici.</p>

  <p>O ikisini düşünürken, bardağını kaldırdı, fısıldar gibi, "Zavallılar, şansları açık olsun," deyip votkayı bir dikişte bitirdi.</p>

  <p><br /></p>

  <p>Lukin'in koluna pansumanı bir kadın doktor yaptı.</p>

  <p>Yüzbaşının ikinci katta hazırladığı geniş odada, telefonların ve güçlü bir telsizin çevresindeki üniformalı kalabalığın ortasındaydılar.</p>

  <p>Lukin verilecek uyuşturucunun güçlü olmamasında, çalışmasını ve konsantre olmasını engellememesinde ısrar ettiğinden, doktor hafif bir morfin iğnesi yapmak zorunda kaldı. Daha sonra acıyı hafifletmek için kesik bileğe pis kokulu yeşil bir merhem sürdü, sargıları tamamlayıp, bir erin getirmiş olduğu temiz üniforma ceketinin kolunu çengelli iğnelerle kapadı.</p>

  <p>Genç ve güzel doktorun elleri hafifti.</p>

  <p>Gülümsedi, "Yeni gibi oldunuz, Binbaşı. Yaranız çok tehlikeli değil, yine de bileğinizi bir cerraha göstermenizi öneririm. Morfin ve bandaj sadece geçici bir önlem. Yanık etlerden bir bölümünün kesilmesi gerekebilir. Şanslıymışsınız. Çürüklerden, başınızın arkasındaki şişlikten başka yaranız yok. Kafatasınızın fazla hasar gördüğünü sanmam; ama yine de emin olmak için bir röntgen görmek istiyorum."</p>

  <p>Doktor ensesindeki şişliğe dokununca, Lukin acıyla somurttu.</p>

  <p>— Başka zaman. Yine de teşekkürler, Doktor.</p>

  <p>Doktor ellerinde bir sürü telefon ve bir kablo rulosuyla yanlarından geçen adama bakıp içini çekti.</p>

  <p>— Nasıl isterseniz. İşinizin başınızdan aştığını görebiliyorum. Burada neler olup bittiğini söylemenizde bir sakınca var mı?</p>

  <p>Lukin cevap vermedi, sargılarına baktı, kolunu sıvadı.</p>

  <p>Takma elinden memnun olmamıştı; ama hiç değilse o elle şimdiki gibi bir sakata benzemiyordu. Bürosundaki masada bir yedek el vardı, yaralandıktan sonraki aylarda, ameliyat yerinin iyileşip bir protez takılacak hale gelmesini beklerken kullandığı, ucunda çengel olan kaba bir şey. O beğenmediği çengeli takmak için Moskova'ya dönmeyi beklemek zorundaydı.</p>

  <p>Birden kapı gürültüyle açıldı, omuzlarına attığı paltosu ve siyah eldivenli elinde asasıyla Romulka göründü.</p>

  <p>— Demek buradasın, Lukin? Yüzbaşı seni burada bulacağımı söylemişti. Kazadan sonra hayatta kalmayı başardın, ha? Parmağını kabaca kadın doktora uzattı. Sen, dedi. Dışarı!</p>

  <p>Kadın siyah üniformalı Romulka'nın korkutucu görüntüsüne bir baktı, aceleyle çantasını toplayıp koşarcasına dışarı çıktı. Odadaki malzemeyi yerleştirip düzenleyen askerler mesajı anladı, doktorun peşinden odayı terk etti.</p>

  <p>Romulka bir iskemle çekip oturdu. Bir sigara yaktı, gözlerini çevrede gezdirdi.</p>

  <p>— Gördüğüm kadarıyla sana burada iyi bakıyorlar. Albayla konuştum. Anlaşılan bir araba bulmuşlar. Lukin'in koluna baktı. Bana olanları anlat.</p>

  <p>Lukin başından geçenleri anlattı. Sözünü bitirdiğinde, Romulka pis pis sırıtıyordu, "Pek umut verici bir başlangıç olmamış, öyle değil mi, Lukin? O ikisini avucundan kaçırmışsın. Beria Yoldaş bundan hiç hoşlanmayacak."</p>

  <p>Lukin, "Buraya neden geldin?" diye sordu.</p>

  <p>— Bu operasyon aynı zamanda benim de sorumluluğumda, yoksa unuttun mu? Burada sana yardım etmeye, sağlığının devam etmene engel olup olmadığını görmeye geldim.</p>

  <p>— Sağlığımda bir şey yok. Eğer buraya olanlar hakkında bağırmaya geldinizse, böyle bir yardıma ihtiyacım yok.</p>

  <p>Romulka ayağa kalktı, Lukin'e tepeden bakıyordu, "Çekişmeyi bırakalım, Lukin. Buraya Beria'nın emriyle gelmiş olabilirim; ama bu konuya kişisel bir ilgi duyduğumu saklamayacağım. Özellikle o kadına." Asasıyla Lukin'in göğsüne dokundu, "O kadın yakalanır yakalanmaz, onu sorguya çekmek istiyorum, anlaşıldı mı?"</p>

  <p>— Unuttunsa, hatırlatayım, bu operasyonun sorumlusu benim. Eğer kadın canlı yakalanırsa, onu kimin sorguya çekeceğine de ben karar veririm.</p>

  <p>Romulka'nın gözleri kısıldı, "Sana bir öneri Lukin, yoluma engel koyma. Yoksa hayatın yaşanmaya değmez oluverir."</p>

  <p>Lukin odadaki malzemeye bakıp kapıyı gösterdi, "Yapılacak işlerim var, Romulka. Çok meşgulüm. Gitmeden önce söylemek istediğin bir şey var mı?"</p>

  <p>Romulka sırıttı, "Aslında var. Soruşturmayla ilgili, bilmen gerekir, diye düşündüğüm başka bir açı. Maalesef Leningrad'da kalamayacağım. İnsan avını senin usta ellerine bırakıyorum. Söylediklerine göre bu konuda uzmansın. Hoş, bütün bu olanlardan sonra, biraz kuşkuluyum ya, neyse. İlgilenmem gereken çok daha acil konular var?"</p>

  <p>— Ne konuları?</p>

  <p>— Eğer daha farkına varamadıysan, açıklayayım Lukin. Düşündüm ki, Amerikalıların Moskova'da bir yardımcıya ihtiyaçları olacak. Görevlerini yerine getirdikten sonra, tabii eğer sen üzerine düşeni yaparsan, onlar görevlerini yerine getiremezler; evet, ne diyorduk, görevlerini yerine getirdikten sonra kaçmalarını sağlayacak kişi ya da kişiler.</p>

  <p>— Bunu ben de biliyorum. Evet?</p>

  <p>Romulka cebinden bir kâğıt çıkarıp uzattı.</p>

  <p>— Nedir bu?</p>

  <p>— Bir isim listesi. Devlet için hayati önemde iş yaptıkları için Moskova'ya aranmadan girip çıkabilen yabancı işadamları.</p>

  <p>Lukin listeyi inceledi. İki Türk altın tüccarı ve bir Japon petrolcünün dışında, hepsi Avrupalı işadamlarıydı.</p>

  <p>Başını kaldırdı, "Ne öneriyorsun?"</p>

  <p>— O listedeki bir isim özellikle ilgimi çekiyor. Henri Lebel adlı bir Fransız. Bir kürk tüccarı.</p>

  <p>— Adını duydum.</p>

  <p>— Öyleyse savaş sırasında Paris'teki Komünist Direniş Hareketi'nin üyesi olduğunu da biliyorsun.</p>

  <p>— Bilmiyordum. Devam et.</p>

  <p>— O adam ticaret hacmi ve Fransız Komünist Partisi'ne yaptığı bağışlar nedeniyle Moskova'da önemli ayrıcalıklardan yararlanıyor. Ama bütün bunlar değişecek.</p>

  <p>— Amacın ne?</p>

  <p>Romulka yüzünü buruşturdu, "Bu Lebel hoşuma gitmiyor. Moskova'ya üç gün sonra gelecek; ama konunun acil olduğunu düşünerek bir şeyler yapabiliriz?"</p>

  <p>— Nasıl?</p>

  <p>— Paris'teki dostlarımız bir şey ayarlar. Onu belli etmeden sorguya çekeriz. Eğer hiçbir şey bilmiyorsa, istediğini yapabilir.</p>

  <p>— Bir zarar vermeden, değil mi? O adam zanlı ya da suçlu değil.</p>

  <p>Romulka sırıttı, "Ne kadar yardımcı olduğuna bağlı. Eğer masumsa, korkacak bir şeyi olmaz. Ama dikkatimi onun üzerine çeken bir şey var."</p>

  <p>— Ne?</p>

  <p>— Direniş aracılığıyla Amerikalıların düzenlediği operasyonun sorumlusu Massey denen o adamla ilişki kurmuş olduğunu biliyoruz.</p>

  <p>Lukin bir an düşünüp, başıyla onayladı, "Çok güzel. Yine de dikkatli hareket etmeni öneririm. Lebel'in Moskova'da ayrıcalıklı ilişkileri olduğu belli, başımızın derde girmesini istemeyiz, değil mi?"</p>

  <p>Romulka listeyi alıp cebine soktu, "Sen kabul etsen de etmesen de, bu Fransız konusu benim sorumluluğumda. Beria'nın onayı alındı bile. Kaldı ki içimden bir ses, şu Lebel'e güvenmemek gerektiğini söylüyor. Yanılmadığımdan eminim."</p>

  <p>Romulka kapıya doğru yönelirken yüksek sesle, "Bir şey daha var, Lukin," dedi, "O kadın konusunda söylediklerimde ısrar ediyorum. Bunu unutma. İyi çalışmaya devam et."</p>

  <p>Kahkahalar atıp kapıdan çıkarken, o sırada içeriye girmeye çalışan yüzbaşıyı neredeyse devirecekti.</p>

  <p>Şaşkın yüzbaşı Lukin'e sordu, "Arkadaşınız mı, efendim?"</p>

  <p>— Pek denemez. Evet, bir haber mi var?</p>

  <p>— Kontrol noktalarında dişe dokunur bir şey yok. Arabanın bulunduğu bölgeyi araştırıyoruz. Apartman yöneticilerini de uyardık. Çevrede oturanları ziyaret edip aradığımız insanlara benzer bir çift görüp görmediklerini soruyoruz; ama şimdiye kadar bir şey çıkmadı. Arabaya gelince, on dakika önce getirildi; ama içinde ilginizi çekebilecek ya da o ikisine ait bir şey yok. İçlerinden birini yaraladığınızı gösterecek bir kan lekesi de yok. Devriyeler ormandaki pilotun cesedini getirdi, bu arada kayıp albayı da buldular. Yakınlardaki sığ bir çukura gömmüşler. Maalesef kafasından vurulmuş.</p>

  <p>Lukin içini çektı, "Ya oteller?"</p>

  <p>— Çoğunu gözden geçirdik, kalanlarıyla uğraşıyoruz. Şimdiye kadar aradıklarımıza uzaktan da olsa benzeyenlerin kâğıtlarını kontrol edip anlattıklarını doğrulatmaya çalıştık.</p>

  <p>— Ve?</p>

  <p>Yüzbaşının yüzü bir tebessümle aydınlandı, "Tek bulabildiğimiz Kremskiy Otel'de bir yüzbaşının karısıyla yatan bir binbaşı, bir de Finlandiya İstasyonu yakınındaki berbat bir otelde yüz kızartıcı bir biçimde yakalanan iki homoseksüel asker. Devam edebilirim; ama sizi böylesi önemsiz ayrıntılarla sıkmak istemem."</p>

  <p>Lukin alayı duymamış gibi davrandı, peşinde yüzbaşı, duvardaki haritaya yaklaştı.</p>

  <p>— Bu arada askerler de dahil, iki bin kişi daha görevlendirdik, istediğiniz her şeyi yaptık, Binbaşım. Herkese sahra telsizi verip buradaki merkeze bağladık, bir santral da bodrumda kurduk. Oradaki telsizlerin ve telefonların başına adam diktim. Duvardaki iğneler, kurulan kontrol noktalarını gösteriyor. Artık beklemekten başka yapacak şey kalmadı.</p>

  <p>Lukin uzunca bir süre duvardaki haritayı inceledi.</p>

  <p>— Bir şey mi var, Binbaşım?</p>

  <p>Lukin dalgın gözlerini yüzbaşıya çevirdi, "Aklıma bir şey geldi de. Kontrol noktası kurduğunuz bütün yollar, kentten çıkıp kuzeye, güneye ve doğuya giden yollar, değil mi?</p>

  <p>— Evet, efendim.</p>

  <p>— Ama batıya, Baltık Denizi'ne giden yolda kontrol yok. Yani bu ikisinin geri dönmeyeceklerini düşünüyorsunuz.</p>

  <p>Yüzbaşı gülümser gibi yaptı, "Eğer geri dönerlerse, endişelenecek bir şey kalmadı demektir."</p>

  <p>— Bizim amacımız, onları yakalamak, dedi Lukin kabaca. Baltık Denizi'ne giden yolları boş bıraktık. Her iki yönü de denetle. Gelen yolu, giden yolu. Bir cevap beklercesine, gözünü yüzbaşıya dikti.</p>

  <p>— Tabii; ama bu bir adam sorunu...</p>

  <p>— Öyleyse hallet.</p>

  <p><br /></p>

  <p>Neva'ya vardıklarında trafik yoğunlaştı, Slanski sola yaklaşıp Puşkin'e giden yola saptı.. Güçlü BMW'ye alışmak için hâlâ yavaş gidiyor, motora alışmak için gidonun üzerindeki düğmelerle oynuyordu. Turgenyev Meydanı'ndaki trafik ışıkları önünde durduklarında, omzunun üzerinden Anna'ya baktı.</p>

  <p>— Arka taraf nasıl?</p>

  <p>— Donmak üzere olmam dışında, iyi.</p>

  <p>Slanski gülümsedi, "Vücudunu bana yasla. Bakarsın, işe yarar."</p>

  <p>— Kime, sana mı, bana mı? O giydiğin palto daha önce bir domuza ait olmalı.</p>

  <p>Slanski kahkahayı patlattı, ışık yeşile döndüğünde Anna ona sımsıkı sarıldı. Vites değiştirmek üzereyken, çalan düdüğü duydular. Meydanın ortasındaki trafik kulübesinin yanında duran genç polis onlara bakıyor, parmağıyla yanına gelmelerini işaret ediyordu.</p>

  <p>— Aman Tanrım, dedi Anna.</p>

  <p>— Endişelenme. Konuşmayı bana bırak.</p>

  <p>— Yola devam etsek?</p>

  <p>— Bunu yaparsak başımızı derde sokarız.</p>

  <p>Trafik polisi düdüğünü yeniden öttürdü, Slanski yoğun araçların arasından geçip ilerlemeye çalıştı. Polis BMW'yi inceledi, bir yandan da elindeki copu açık avucuna vurup duruyordu.</p>

  <p>— Ne yaptığını sanıyorsun, Yoldaş?</p>

  <p>— Efendim?</p>

  <p>— Bu bir motosiklet mi, yoksa bir intihar makinesi mi? Adam gözlerini kısıp Slanski'ye baktı, sonra copunun ucuyla BMW'nin farına dokundu. Işıklarını yakmamışsın.</p>

  <p>Slanski eğilip fara baktı. Makineye alışmaya çalışırken ışığı söndürmüş, bir daha da yakmamış olmalıydı. Masumca gülümsemeye çalışarak polise baktı, bu arada eliyle far düğmesini arıyordu. Düğmeyi bulamayacağı belli olduğunda, polis sordu, "Bu motor senin mi, Yoldaş?"</p>

  <p>— Evet.</p>

  <p>— Ve düğmelerin nerede olduğunu bilmiyorsun, öyle mi?</p>

  <p>Slanski eliyle araştırmayı sürdürdü, sonunda polis eğildi, gidonun üzerindeki bir düğmeyi çevirdi, farları yaktı.</p>

  <p>— Evet, Yoldaş? Sorun nedir? Hem aptal hem de kör müsün yoksa?</p>

  <p>Slanski adamın otoritesi karşısında yeterince korkmuş görünmeye çalışarak, "Teşekkür ederim, Yoldaş," dedi, "Motoru daha bugün aldım. Düğmelere henüz alışamadım da."</p>

  <p>— Eğer daha alışamadıysan, bu canavara neden biniyorsun? Kâğıtlarını ver.</p>

  <p>Slanski Anna'ya inmesini söyledi, motorun ayağını indirip dayadı, kâğıtları çıkardı. İkinci bir polis, bu kez bir çavuş, merakla yaklaştı.</p>

  <p>— Sorun mu var?</p>

  <p>— Bu <i>durak</i><a href="../Text/Section0079.xhtml#Footnote0018" id="Feedback0018"><sup>[18]</sup></a> farsız gidebileceğini sanıyor da.</p>

  <p>Çavuş sırıttı, "Ciddi bir suç. Ama eğer intihar etmek istiyorsan, bunu kendi evinde, kimseye zarar vermeden de yapabilirsin. Herkes gibi gazı açık bırakırsın, olur biter." Sonra BMW'yi incelemeye koyuldu, "Güzel alet. Bunu nasıl buldun, Yoldaş?"</p>

  <p>— Bir arkadaşım sattı.</p>

  <p>— Adı?</p>

  <p>— Önemli mi, Çavuş?</p>

  <p>— Sorduğuma göre, önemli. Gözlerini Slanski'ye dikti. Arkadaşının adı?</p>

  <p>— Gennadiy Stavinka, Puşkin'den.</p>

  <p>— Ya bu kim? Anna'ya bakıyordu.</p>

  <p>— Karım.</p>

  <p>Çavuş Anna'ya döndü, "Kocanız, her zaman böyle dikkatsiz midir?"</p>

  <p>— Onun için onunla evlendim ya. Oysa şimdi bir hata yapmış olabileceğimi düşünüyorum.</p>

  <p>Çavuş güldü. Arkadaşına döndü, "Hiç olmazsa kadın akıllı. Adamı bu kez bir uyarıyla salalım, Boris. Kadın ondan daha mantıklı."</p>

  <p>Slanski'ye döndü, "Karının önerilerine uy, Yoldaş. Uzun yaşarsın."</p>

  <p>— Gerçekten de bir hazinedir.</p>

  <p>— Doğru. Eğer hayatta kalmak istiyorsan, farını söndürme.</p>

  <p>— Söndürmem, Yoldaş. Teşekkürler.</p>

  <p>— Hadi artık, git.</p>

  <p>Slanski seleye oturup Anna'nın arkasına yerleşmesini bekledi. Motoru vitese alıp sarsılarak hareket etti.</p>

  <p>İki polis meydanın ortasındaki kulübeye yönelip içeri girdi.</p>

  <p>— Karının götü güzeldi, Çavuş.</p>

  <p>— Herif akıllı olsa, motoru falan bırakır, karısına binerdi.</p>

  <p>Polis kıkırdadı. Kulübedeki telefon çaldı, Çavuş ahizeyi kaldırdı.</p>

  <p>— 14 numaralı trafik kulübesi. Turgenyev Meydanı.</p>

  <p>Öteki uçtan gelen sert sesi dinledi, sonunda, "Endişelenmeyin," dedi, "Gözlerimizi dört açarız."</p>

  <p>Telefonu yavaşça yerine koydu, düşünceli düşünceli kulübenin çevresindeki ışıklara baktı.</p>

  <p>— Bir sorun mu var, Çavuş?</p>

  <p>Çavuş çenesini kaşırken gözleri endişeliydi.</p>

  <p>— Bilmiyorum. Merkezi haberleşmeden aradılar. KGB karargâhı bir adamla bir kadın arıyormuş. Verdikleri tarif, BMW'dekilere uyuyor.</p>

  <p>— Niye aradıklarını söylediler mi?"</p>

  <p>— Adam silahlı ve tehlikeli. Bir düşman ajanı. Kadın Rus, muhtemelen karısı olarak görünüyor. Durdurulup tutuklanmaları şart. Daha önce bir subay öldürmüşler.</p>

  <p>Polis memuru hafif bir ıslık çaldı, "Motosikletteki o salak olabilir mi?"</p>

  <p>— Sanmam. O hıyar götünü dirseğinden ayırt edemez.</p>

  <p>Böylelerini tanırım. Bu işte on dört yıl geçirdikten sonra, insanların yüzünü okumayı öğreniyorsun, Boris. O durak katil olamaz. Bir kadeh votka içtikten sonra, karım bile ondan daha tehlikelidir.</p>

  <p>— Yine de, onlar olabilir. Onları rapor etmem gerekmez mi?</p>

  <p>Çavuş yanındaki polise, süzme salak olduğuna inanır gibi baktı.</p>

  <p>— Kendine gel, Boris. Merkezdeki o heriflerin burunlarını kıçına sokmalarını mı istiyorsun? Hayır anlamında başını salladı. Kaldi ki, habere göre ordunun yarısı, KGB ve milisler herifin peşinde. Kent çevresindeki bütün yollar kapandı. Merak etme, kim olursa olsunlar, uzağa gidemezler.</p>
</body>
</html>
