<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">Çocukluğu</h2>

  <p class="indentmetin">Sessiz evden gönderir tanrılar sıkça</p>

  <p class="indentmetin">Kısa süreliğine yabancılara sevdiklerini</p>

  <p class="indentmetin">Böylece, hatırlar, asil resminde</p>

  <p class="indentmetin">Ölümlü yürek sevinsin diye</p>

  <p class="normal">Hölderlin Evi, Neckar’ın kıyısında, eski bir manastır köyü olan Lauffen’dedir, Schiller’in memleketine uzaklığı yürüyerek birkaç saattir. Bu kırsal Suab dünyası Almanya’nın en yumuşak coğrafyası, onun İtalya’sıdır: Alpler şiddetle sıkıştırmaz artık orada, ama hissedilecek kadar yakındır, nehirler gümüşi yaylar çizerek akar asmaların arasından, halkın neşesi Alemann hanedanının sertliğini yumuşatır ve onu şarkılara yansıtmayı sever. Toprak çok olmasa da zengindir, doğa ılımlı, ama cömert değildir: El sanatları köy hayatıyla neredeyse iç içedir. Pastoral şiirin vatanı orasıdır, doğa insanları hafifçe sakinleştirir; en derin kasvete bürünen şair bile kaybolan manzarayı yumuşak bir zihinle düşünür:</p>

  <p class="normal">Anavatanın melekleri! Ey sizler, önünüzde gözleri bulanır,</p>

  <p class="normal">İsterse güçlü olsun ve dizleri çözülür yalnız adamın</p>

  <p class="normal">Dostlarına tutunmak ve rica etmek zorundadır sevdiklerinden</p>

  <p class="normal">Bütün bu kutsal yükü taşısınlar diye onunla</p>

  <p class="normal">Şükürler olsun sana, ey yüce melek!</p>

  <p class="normal">Nasıl da yumuşak, nasıl da ağıtsı bir zarafete dönüşüyor hüzünlü şairin coşkusu, bu Suab şarkısını söylediğinde, sonsuz gökler arasında kendi göğüne esrik duyguların seli nasıl da sakin akıyor tekdüze bir ritme dönerek, bu anıya dokununca! Vatanından kaçmış, Yunanistan’ının ihanetine uğramış, umutları yerle bir olmuş halde, zarif anılardan hiç durmadan o aynı çocuksu dünyanın simgesini kuruyor ve ölümsüz bir şekilde sarhoş edici bir ilahiye yükseliyor.</p>

  <p class="normal">Kutsal ülke! Hiçbir tepe yükselmez sende asma kütüğü olmadan,</p>

  <p class="normal">Büyüyen otların üstüne yağar sonbaharda meyveler.</p>

  <p class="normal">Neşeyle yıkanır nehirde ayakları kor gibi dağların,</p>

  <p class="normal">Dalların uçları ve yosunlar serinletir güneşli başlarını.</p>

  <p class="normal">Ve çocukların neşeyle çıkması gibi dedesinin omzuna,</p>

  <p class="normal">Yükselir kara dağlarda kaleler ve kulübeler de.</p>

  <p class="normal">Bir ömür boyu, yüreğindeki cennet olan bu vatana, geri dönmek ister: Hölderlin’in çocukluğu, onun en hakiki, en uyanık ve en mutlu zamanlarıdır.</p>

  <p class="normal">Yumuşak doğa sımsıkı tutar ayaklarından, yumuşak kadınlarsa yukarı çeker onu: Bir baba yoktur ortada (ne talihsizlik), onu yetiştiren ve sertliği öğreten, ona duygunun kaslarını o ebedi düşmanına, hayata karşı sertleştirmeyi öğreten bir baba yoktur: Goethe’deki gibi erkenden katı ve eğitici bir akıl sorumluluk duygusuna zorlamaz onu ve balmumu yumuşaklığındaki eğilimlerini tasarlanmış biçimlere dökmez. Sadece dindarlığı öğretir ona büyükannesi ve o şefkatli annesi; her genç gibi onun da hayalperest aklı daha erken yaşta kaçıp ilk sonsuzluğa sığınır: Müziğe. Ama cennet zamanından önce sona erer. On dört yaşındaki hassas delikanlı önce Denkendorf Manastırı’na verilir, oradan Maulbronn Manastırı’na aktarılır, on sekiz yaşına geldiğinde de ancak 1792 yılında ayrılabileceği Tübingen Vakfı’na yerleştirilir; nerdeyse bir on yıl bu özgür ruh duvarların ardında, manastır alanında, baskıcı bir insan topluluğu arasında hapis kalacaktı. Karşıtlık acılı, hatta yıkıcı bir etki yapmaması düşünülemeyecek kadar sertti: Nehir kıyısında ya da bahçelerde özgürce oynanan oyunların rahatlığından, kadınsı-anaç korumanın yumuşaklığından alınıp siyah rahip kıyafetlerinin içinde presleniyor, manastır eğitimi mekanik düzenlenmiş eylemlerden oluşan derslerle burguyu iyice sıkıyordu. Hölderlin için manastır yılları Kleist’ın askeri okul yılları gibiydi: Duygunun hassas bölgeye itilmesi, en güçlüsünden bir içsel gerilimin hazırlığının aşırı derecede şiddetlendirilmesi demekti. Gerçek dünyaya karşı bir dirençti. İçinde bir şey daha o zamandan ebedi olarak yaralandı ve burkuldu: “Sana söylemek istiyorum,” diye yazacaktı ancak on yıl kadar sonra, “çocukluk yıllarımdan kalan bir şey var, o zamanki kalbimden kalan, o benim hâlâ en sevdiğim şey; büyüyen bir yumuşaklık bu... işte kalbimin bu parçası, manastırda kaldığım süre içinde en fecisinden bir kötülüğe maruz kaldı.” Manastırın ağır kapısını arkasından kapadığında, hayata olan inancının en asil, en gizli dürtüsü zamanından önce, henüz açık havanın sıcak güneşine çıkmaya fırsat bulamadan örselenmiş ve yarı yarıya solmuştu. Ve daha o zamandan, o aydınlık delikanlı alnının etrafında –kuşkusuz cildi ince ve narindi– ilerde daha da karanlık ve boğucu hale gelecek olan, yıllar geçtikçe ruhun etrafını bir karanlıkla saran ve en sonunda da bakışı her türlü sevince karşı bir gölgeyle kapatan bir dünyada kaybolmuş olmanın verdiği o sessiz melankoli bulutu süzülmeye başlamıştı.</p>

  <p class="normal">İşte orada, böylesine erken bir zamanda, çocukluğun alacakaranlığında, hayatını belirleyen o biçimlenme yıllarında Hölderlin’in içindeki o iflah olmaz yırtık oluştu ve artık bir daha kabuk bağlamadı: Yabancı bir dünyaya fırlatılan çocuk duygusu ebediyen içinde kaldı, erken kaybedilen o kutsal vatana duyulan özlem ebediyen kaldı; bazen sezgi ve anımsamadan, rüya ve müzikten oluşan şiirsel bulutların arasında bir serap gibi beliriveren o özlem. Aralıksız olarak gökyüzünden –gençliğinden, ilk sezgisinden, meçhul eski zamanlardan– sert toprağa, ona direnen bir bölgeye şiddetle fırlatıldığını hissediyordu o ebedi delikanlı ve o ilk zamanlardan, gerçeklikle ilk karşılamasından itibaren içinde, yaralı ruhunda dünyaya düşman bir duygu büyüyordu. Hölderlin hayatın bir şey öğretmediği biri olarak kaldı ve sözde sevinç ve şaşkınlıklarından, mutluluk ve hüsranlarından zaman zaman kazandığı şeyler, gerçekliğe karşı geliştirdiği o değişmez, katı ve hırçın tutumu artık etkileyemiyordu. “Ah, dünya benim ruhumu ilk gençliğimden itibaren korkutup kendi içine geri itti.” diye yazacaktı bir keresinde Neuffer’e ve gerçekten de o dünyayla bir daha asla ilişkiye giremeyecek, bağlantı kuramayacaktı; paradigmasal olarak, psikolojinin “içe dönük tip” diye nitelediği şey olacaktı, güvensizlik içinde kendini her türlü dışsal etkiye kapatan ve sadece kendi içinden, en başından beri içinde yeşermekte olan filizden yola çıkarak kendi zihinsel kişiliğini geliştiren o karakterlerden biri olacaktı. Daha tam bir delikanlı bile olamamışken, mütemadiyen geride kalan çocukluk deneyimini, mistik zamanların duygusunu ve edebiyat dünyasının yaşanmamış ortamlarını düşleyip duruyordu. O andan itibaren şiirlerinin yarısı hep aynı motifin çeşitlemelerinden oluşuyordu; güvenli, kaygısız çocukluk ile düşmanca, illüzyondan yoksun pratik hayat, yani zihinsel varoluş ile “zamansal varoluş” arasındaki çözülemez çelişkinin çeşitlemelerinden oluşuyordu. Yirmi yaşındayken yazdığı bir şiirin adını acı içinde şöyle koydu: “Bir Zamanlar ve Şimdi” ve bir başka şiiri “Doğaya” ağıtında bu ebedi deneyimin melodisi öbek öbek, harika bir tınlamayla akıyordu:</p>

  <p class="normal">Henüz senin örtünün etrafında oynadığım için</p>

  <p class="normal">Hâlâ sende bir çiçek gibi asılıyken</p>

  <p class="normal">Ve kalbin her sesi hissederken</p>

  <p class="normal">Sevgiyle titreyen yüreğimi saran sesleri</p>

  <p class="normal">Henüz ben inançla ve özlemle</p>

  <p class="normal">Zengin, senin gibi, resminin önünde dururken,</p>

  <p class="normal">Gözyaşlarım için hâlâ bir yer</p>

  <p class="normal">Aşkım için bir dünya buldum;</p>

  <p class="normal">Kalbin henüz güneşe dönük olduğu için</p>

  <p class="normal">Seslerini dinlemek istiyormuş gibi onu</p>

  <p class="normal">Ve yıldızları kardeşi ilan ederken</p>

  <p class="normal">Ve baharı Tanrı’nın melodisi,</p>

  <p class="normal">Soluğuyla koruluğu hareket ettiren,</p>

  <p class="normal">Henüz ruhun, o sevincin ruhu</p>

  <p class="normal">Kalbin sessizliğinde dalgalar yaratırken,</p>

  <p class="normal">Bir anda altın bir gün sarıyor çevremi.</p>

  <p class="normal">Ama bu çocukluğa yazılan ağıta, karanlık bir tonda, erken hüsrana uğramış birinin cevabı gecikmiyor.</p>

  <p class="normal">Ölü şimdi o, beni büyüten ve avutan,</p>

  <p class="normal">Ölüm şimdi o gençlik dünyası</p>

  <p class="normal">Göğsün, bir zaman bir gökyüzü dolduran</p>

  <p class="normal">Ölü ve sefil bir biçilmiş tarla gibi;</p>

  <p class="normal">Ah! Bahara kaygıları söylüyor</p>

  <p class="normal">Hâlâ, eskisi gibi, dost, avutucu bir şarkı,</p>

  <p class="normal">Ama bitti hayatımın sabahı,</p>

  <p class="normal">Kalbimin baharı soldu çoktan.</p>

  <p class="normal">Ebediyen aç kalacak en sevgili sevgi,</p>

  <p class="normal">Sevdiğimiz şey, bir gölgedir sadece,</p>

  <p class="normal">Gençlik altın rüyalarda öldüğünden,</p>

  <p class="normal">O dost doğa da öldü benim için;</p>

  <p class="normal">Fark etmiyorsun o neşeli günlerde</p>

  <p class="normal">Vatanının sana bu kadar uzak olduğunu,</p>

  <p class="normal">Zavallı kalbim, ona asla sormayacaksın,</p>

  <p class="normal">Eğer ondan bir rüya yetmezse sana.</p>

  <p class="normal">Bu dizelerde (bütün eserlerinde sayısız çeşitlemeleri bulunan) Hölderlin’in romantik dünya görüşü çoktan sabitlenmiştir: “Çocukluğumun iyi ruhunun beni içine aldığı o sihirli bulut, çevremi saran aşağılık ve barbar dünyayı zamanından önce bana göstermeyen buluta” ebediyen dönmüş bir bakış. Daha reşit olmadan deneyimin her türlü akımına karşı kendini düşmanca kapatır: Geri ve yukarı; ruhu sadece bu hedeflere yöneliktir, iradesi hiçbir zaman yaşama dönük olmamıştır, her zaman onun üzerinden geçip gitmiştir. Zaman ile arasındaki bağı tanımaz ve tanımak da istemez, savaş anlamında bile istemez bunu. Böylece bütün gücünü sabırla katlanmaya harcar, saflığın kendini korumasına. Ateşe ve suya karşı cıvanın yaptığı gibi onun elementi de kendini her türlü bağlantıya ve birleşmeye karşı korur. Bu yüzden alın yazısı gibi yenilmez bir yalnızlık onu sımsıkı sarmıştır.</p>

  <p class="normal">Hölderlin’in gelişimi okuldan ayrıldığında esasen tamamlanmış oldu. Yoğunluk anlamında kendini daha da yükseltti, ama alımlama anlamında, maddi-duyusal zenginleşme anlamında genişlemedi. Hiçbir şey öğrenmek istemiyordu, gündelik hayatın anlamsız alanlarından hiçbir şey almak istemiyordu; o benzersiz saflık içgüdüsü onun hayatın karışık malzemeleriyle karışmasını yasaklıyordu. Ama böylece, aynı zamanda dünya yasasına karşı –en yüksek anlamda– suçludur ve antik zihin içindeki kaderi bir kibrin, kahramanca, kutsal bir gururun günahtan arınmasıdır. Zira hayatın yasası karışmaktır, ebedi dönüşünde dışarıda kalmayı kabul etmez: Kim bu sıcak akıntıya girmeyi reddederse, kıyıda susuzluktan kavrulur; kim katılmazsa, hayatı ebedi bir dışarıda kalmaya, trajik bir yalnızlığa mahkûmdur.</p>

  <p class="normal">Hölderlin’in varoluşa değil sadece sanata, insanlara değil sadece Tanrı’ya hizmet etme isteği –tekrarlıyorum, en yüksek, en aşkın anlamda– Empedokles’ininki gibi gerçekdışı, kibirli bir talep içeriyordu. Zira sadece tanrılara bahşedilmiştir tümüyle saf, tümüyle karışmadan hüküm sürmek ve bu yüzden hayatın kendini hor gören birinden en adi güçlerle, bayağı bir ekmek ihtiyacıyla intikam alması da son derece doğaldır, eğer tam da onu, o kendisine hiçbir biçimde hizmet etmek istemeyeni sürekli olarak hizmetkârlığın en aşağılık biçimlerine geri itiyorsa, bu sadece kaçınılmaz bir intikamdır. Tam da Hölderlin hiçbir şeyi paylaşmak istemediği için elinden her şey alınır; ruhu kendini zincirlemelerine izin vermek istemediği için hayatı tam bir esarete dönüşür. Hölderlin’in güzelliği aynı zamanda Hölderlin’in trajik suçudur; yukarıdaki, daha yüksekteki bir dünyaya inancından dolayı, şiirlerinin kanatları üzerinde uçmaktan başka bir kaçış yolu bulamadığı aşağıdaki, yeryüzündeki dünyaya karşı bir isyankâr olmuştur. Ve bu iflah olmaz zihin, ancak kaderinin anlamını –kahramanca batışı– kavradığında onun iplerini kendi eline almayı başarır. Sadece güneşin batışı ve yükselişi arasındaki zamandır ona ait olan, yola çıkış ve çöküş arasındaki zaman, ama çocukluğunun coğrafyası kahramancadır: İnatçı ruhun yalçın kayalıkları sonsuzluğun kabaran dalgalarıyla sarılmış, kutsal süzülüş, bulutlara yapılan bu yakıcı yolculuk fırtınada kaybolup gitmiştir.</p>
</body>
</html>