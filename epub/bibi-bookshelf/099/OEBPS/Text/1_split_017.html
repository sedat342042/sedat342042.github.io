<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">Empedokles’in Ölümü</h2>

  <p class="indentmetin">ve</p>

  <p class="indentmetin">dingin yıldızlar gibi berraktır</p>

  <p class="indentmetin">uzun kuşkulardan doğan saf kişiler.</p>

  <p class="normal">Empedokles, Hyperion duygusunun kahramanca yükselmesidir, artık sezginin ağıtı değil, kader bilgisinin tragedyasıdır: Orada kader şarkısında lirik tınlayan şey burada bir esrime içinde yükselerek bir rapsodiye dönüşür. Çaresiz bir arayış içindeki hayalperest genç burada bilen, korkusuz bir kahraman olmuştur: Hölderlin’in “ruhu bütünüyle hakarete uğradığı” andan itibaren yukarıya, ruhsal geri çekilmeye doğru adım attığı ve onun üzerinden, o karanlık eşikten atlayıp son derinliğe antik bir inançla, gönüllü olarak alın yazısına teslim olmaya ulaştığı muazzam bir aşamadır bu: Her iki eseri de melodik bir biçimde saran o gizemli hüzün, her ikisinde de tamamen farklı renktedir; Hyperion’da sadece sabah sisiyken, Empedokles’te kaderin karanlık fırtına bulutlarıdır; gergin bir sıkıntının şimşekleri çakmakta, gürültülü bir el kesin bir yok oluşla tehdit etmektedir. Kader duygusu şimdi kahramanca çöküş duygusuna yükselmiştir: Hyperion hâlâ asil bir hayat, saflık ve varoluş bütünlüğünün hayalini kurarken, Empedokles bütün rüyaları yüksek bir bilgi içinde söndürerek, artık büyük bir hayat talep etmez, tersine sadece büyük bir ölüm talep eder. Hyperion hayata yönelik toy bir sorudur, Empedokles ise yetişkin bir cevap: O bir başlangıcın ağıtı, bu mutlu bir sonun, harika bir çöküşün yüceliğidir.</p>

  <p class="normal">Bu yüzden Empedokles karakteri zayıf, kafası karışık bir hayalperest olan Hyperion’u gözle görülür şekilde aşar: Buradaki şiirde daha yüksek bir ritim vardır, çünkü burada örtüsü açılan şey insanın rastlantısal acısı değil, dehanın kutsal çıkmazıdır. Toy delikanlının acısı kendine ve yeryüzüne aittir, her gençliği saran bayağı bir parçadır– dehanın acısı ise yüksek bir şeye aittir, onun elinden çıkıp gitmiştir, bu türden bir acı “kutsaldır”– “onların acıları tanrılara aittir”. Her iki dünya arasında harika bir mesafe ortaya çıkar böylece, biri henüz inanç damlalarıyla örülüdür, ruhun ılımlı manzarasıdır, diğeri ise kahramanca bir bölge, yalçın kayalar, yalnızlık ve büyük bir fırtınadır: İkisinin arasında ise zihnin olgunlaşma süreci ve kaderin karasabanı vardır. Hayatı öğrenemeyen ve inancın kubbesi üstüne yıkılan, kalbi paramparça olan kişi şimdi o son ve en yüksek rüyayı görmektedir: Ölümsüzlük rüyasını.</p>

  <p class="normal">Güzelliğin içinde bir ölüm, ruhun bütünlüğünden gelen kırılmamış bir duyguyla gönüllü ölüm, Hölderlin kedine bunu örnek seçmişti (zira o kendini yok etme dönemlerinde buna ne kadar da yakındı!): Kâğıtların arasında bulunan bir plan, bir dramaya işaret ediyor, Sokrates’in Ölümü’ne. Bir bilgenin, özgür bir adamın kahramanca çöküşünü anlatmaktı ilk hedef: Ama kısa süre sonra o zeki, kuşkucu Sokrates’in üzerine Empedokles’in karanlık gölgesi düşer ve onu bir kenara iter, onun kaderiyle ilgili geriye sadece yoruma açık bir söz kalmıştır: “Ölümlü, defalarca yıkılmaya mahkûm insanlardan daha fazla bir şey olmakla övünüyordu.” Bu kendini farklı, kendini yüksek, kendini daha saf hissetme olgusu onu Hölderlin’in atası haline getirir ve parçalanmış, ebediyen bölünmüş kalacak olan dünya yüzünden yaşadığı bütün hayal kırıklığını, inançsız, bencil insanlıktan duyduğu öfkeli hoşnutsuzluğu yüzyılların ötesinden ona, o mitsel varlığa mal eder. Toy delikanlı Hyperion’a sadece müziksel sezgisini, dağınık özlemini, arayış içindeki sabırsızlığını verebilir; ama ona, Empedokles’e, “her zaman yabancı adam”a evrenle kurduğu mistik bağı ve çöküşün en derin sezgisini verir. Hyperion’da yapabildiği sadece şiirselleştirmek, simgeleştirmektir, Empedokles’te ise bu imtihan olmuş kişi kahramanlığa yükselir, tanrısal esrikliğe yönelir, burada ideali gerçekleşmiştir, kanatlı bir bedenle tamamen duyumsamanın bütünlüğü içinde yukarılara doğru yüzer.</p>

  <p class="normal">Agrigent’li Empedokles, Hölderlin’in ilk yazdıklarının da açıkça gösterdiği gibi, “bütün tekil varoluşların ölümcül düşmanıdır” ve hayattan, insanlardan acı duyar, çünkü “Tanrı gibi her an her yerde bir kalple özdeşleşen, özgür ve bir Tanrı genişliğiyle onları sevip onlarla yaşabilen biri değildir”. Bu yüzden Hölderlin ona en gizli sırrını verir, duygunun ölümsüzlüğünü; bir şair olarak, gerçek deha olarak evrenle bağlılığa, ebedi doğayla “ilahi akrabalığa” ermiştir. Ama Hölderlin’in esrime gücü onu hemen daha yükseğe kaldırır, onu ruhun büyücüsü yapar:</p>

  <p class="normal">onun önünde</p>

  <p class="normal">O kutsal günün mutlu ölüm saatinde</p>

  <p class="normal">Tanrı attı örtüsünü –</p>

  <p class="normal">Işık ve yeryüzü sevdi onu, ruh</p>

  <p class="normal">Dünyanın ruhu, uyandırdı onun ruhunu.</p>

  <p class="normal">Ama usta, işte bu evreni kucaklama uğruna, hayatın bölünmüşlüğünden acı çeker, “bütün mevcutların devamlılık yasasına bağlı oluşundan”, basamakların, eşiklerin, kapıların ve sınırların yaşayanları ebedi olarak bölmüşlüğünden ve en yüce esrimenin bile insanların ayrılmışlığını, varoluşun birinden kopmuşluğunu ateşli bir birlik içinde eritememesinden acı çeker. Böylece Hölderlin kendi inancıyla dünyanın soğukluğu arasındaki uçuruma dair kendi deneyimini kozmik bir yüksekliğe çıkarır: Empedokles’i kendi varoluşunun en yüksek ürpertileriyle, esin sarhoşluğuyla donatır, ama aynı zamanda kendi ayılmasının en derin depresyonlarıyla da. Zira Empedokles, Hölderlin’in onu sahneye çıkardığı anlarda artık o güçlü kişi değildir; tanrılar (Hölderlin’deki anlamıyla esinlenme) onu terk etmiş, “gücünü elinden almışlardır”, çünkü o kibirde çok ileri gitmiş, sarhoşça bir taşkınlığa kapılıp kendi kutsallığıyla çok fazla övünmüştür:</p>

  <p class="normal">Zira nefret eder</p>

  <p class="normal">Düşünen Tanrı</p>

  <p class="normal">Zamansız büyüyenden.</p>

  <p class="normal">Ama yalnızlık duygusu onda mutlu bir kendinden geçmeye dönüşür, Phaeton uçuşu onu gökyüzünün öyle yüksek seviyelerine çıkarmıştır ki, bizzat Tanrı olduğunu sanmaya ve övünmeye başlar:</p>

  <p class="normal">Köle oldu bana</p>

  <p class="normal">Efendiye muhtaç doğa.</p>

  <p class="normal">Ve hâlâ onuru varsa, ben verdim onu da.</p>

  <p class="normal">Ne olurdu yoksa gökyüzü ve deniz</p>

  <p class="normal">Ve adalar ve yıldızlar ve gözleri önünde</p>

  <p class="normal">Duran her şey insanların, ne olurdu hem,</p>

  <p class="normal">Bu ölü çalgı, sesini vermesem ben</p>

  <p class="normal">Ve de dil ve de ruh? Nedir ki hem</p>

  <p class="normal">Tanrılar ve ruhları, ben onlardan</p>

  <p class="normal">Haber etmesem.</p>

  <p class="normal">Bundan sonra artık inayeti kaybetmiştir, en muazzam güç zenginliğinden en muazzam güçsüzlüğe geri yuvarlanmıştır: “Hayat dolu geniş dünya” ona, o suskunlukla dövülmüşe “kaybettiği mülkü gibi” görünüyordur şimdi. Doğanın sesi onun üzerinden bomboş geçer gider ve göğsünde melodiler uyandırmaz artık, artık o dünyevi olana geri gömülmüştür. Burada Hölderlin’in ilksel yaşantısı, heyecanın göklerinden gerçek dünyaya düşüş kristalleştirilmiş haldedir ve o günlerde katlanmak zorunda kaldığı bütün utanç ihtişamlı bir sahneye dönüştürülmüştür. Zira insanlar onun güçsüzlüğündeki dehayı hemen fark ederler, haince bir kötülükle, nankörlükle üzerine saldırırlar bu savunmasız adamın, Empedokles’i yuvasından ve vatanından sürerler, tıpkı Hölderlin’i o evden ve aşktan sürdükleri gibi sürer ve onu en derin yalnızlığa varınca kadar kovalarlar.</p>

  <p class="normal">Ama burada, Etna’nın doruklarında, doğanın tekrar konuşmaya başladığı kutsal yalnızlık içinde o yıkılmış insan olağanüstü bir şekilde yeniden ayağa kalkar, şiir olağanüstü bir şekilde yükselir. Empedokles –simge harikadır– billur dağ sularının saflığından içer içmez doğanın saflığı büyülü bir şekilde tekrar kanına geçer,</p>

  <p class="normal">beliriyor seninle</p>

  <p class="normal">Benim aramdaki o eski aşk yeniden,</p>

  <p class="normal">hüzün bilgiye dönüşür, zorunluluksa sevinçli bir olumlama olur. Empedokles eve dönüşün, son bağlanmanın yolunu fark eder: İnsanları aşarak yalnızlığa gider, hayatı aşarak ölüme varır. Son özgürlük, evrene geri dönüş; işte Empedokles’in en kutsal özlemi budur ve dünyaya inanan o insan bunu gerçekleştirmek için sevinçle atılır:</p>

  <p class="normal">ürker</p>

  <p class="normal">Yeryüzü çocukları en çok yeniden ve yabancıdan...</p>

  <p class="normal">Mülklerine hapsolmuş, kaygıları vardır</p>

  <p class="normal">Hayatta kalmaya dair ve daha öteye</p>

  <p class="normal">Yetişmez akılları yaşarken. Ama en sonunda</p>

  <p class="normal">O korkaklar, mecburdurlar çıkmaya ve ölerek</p>

  <p class="normal">Dönerler toprağa ve orada her biri</p>

  <p class="normal">Yeni bir gençliğe, sanki suda</p>

  <p class="normal">Yenilenir gibi. İnsanlara en büyük haz</p>

  <p class="normal">Verilmiştir, kendilerini gençleştirebilir kendileri.</p>

  <p class="normal">Ve yıkayan ölümden, ki onu tam zamanında</p>

  <p class="normal">Kendileri seçmiştir, kalkar ayağa,</p>

  <p class="normal">Aşil’in Styx’den kalkışı gibi</p>

  <p class="normal">Yenilmez halklar.</p>

  <p class="normal">“Ah, verin kendinizi doğaya, o sizi almadan.” –gönüllü ölüm muazzam bir esrimeyle kabarır içinde ve o zaman anlar bilge adam doğru zamanda çöküşün yüksek anlamını, ölümün içsel zorunluluğunu: Hayat parçalayarak yıkar, ölüm evrende çözerek saf halde tutar. Ve saflık sanatçının en yüksek yasasıdır, kabı değil içindeki ruhu bozulmadan korumak zorundadır:</p>

  <p class="normal">Mecburdur</p>

  <p class="normal">Zaman zaman gitmeye, ruhun konuştuğu kişi.</p>

  <p class="normal">Tanrısal doğa kendini sık sık</p>

  <p class="normal">İnsanla vurur dışa; böyle tanır</p>

  <p class="normal">Çok şeyler deneyen nesiller onu.</p>

  <p class="normal">Ama ölümlü olan, kalbini kendi sevinçleriyle</p>

  <p class="normal">Doldurdukları kişi, haber eder onlardan,</p>

  <p class="normal">Ah, bırak kırsınlar kaplarını,</p>

  <p class="normal">Ki başka bir ihtiyaca hizmet etmesin,</p>

  <p class="normal">Ve tanrısal olan, insan eserine dönüşmesin.</p>

  <p class="normal">Bırak ölsünler, o mutlu kişiler, bırak,</p>

  <p class="normal">Kendi güçleriyle ve boş süsleriyle ve utançlarıyla</p>

  <p class="normal">Göçüp gitsinler, o özgürler, zamanında kendilerini</p>

  <p class="normal">Tanrılara seve seve kurban etsinler.</p>

  <p class="normal">Sadece ölüm kurtarabilir şairin kutsallığını, kırılmış, hayat tarafından kirletilmemiş esrimesini; sadece ölüm ebedi bir mitosa dönüştürebilir varoluşunu.</p>

  <p class="normal">Zira başka türlüsü yaraşmaz ona, onun önünde</p>

  <p class="normal">O kutsal günün mutlu ölüm saatinde</p>

  <p class="normal">Tanrı attı örtüsünü</p>

  <p class="normal">Işık ve yeryüzü sevdi onu, ruh</p>

  <p class="normal">Dünyanın ruhu, uyandırdı onun ruhunu.</p>

  <p class="normal">Ölüm sezgisinden heyecanların en yücesini, en sonuncusunu içer: Tıpkı kuğunun olduğu gibi, ölüm saati geldiğinde bu suskun adamın ruhu da bir kez daha müzikte açığa çıkar... harika bir şekilde yükselen ve bitmeyen müzikte. Zira tragedya burada sona erer ya da daha doğrusu süzülür gider. Bu gönüllü çözülmedeki mutluluğun üzerine çıkmak Hölderlin için artık mümkün değildir; sadece aşağıdan seslenir büyük koro, çekip gidenlerin korosudur bu, çözülüp gidenlerin yine eter içinde çözülüp giden sesleridir, Kader Tanrıçası Anenke’ye, o ebedi zorunluluğa övgüler düzerek:</p>

  <p class="normal">Böyle olmak zorundaydı,</p>

  <p class="normal">Böyle istiyor ruh</p>

  <p class="normal">Ve olgunlaşan zaman,</p>

  <p class="normal">Zira bir kere ihtiyacımız vardı</p>

  <p class="normal">Biz körlerin mucizeye.</p>

  <p class="normal">Ve yüce bir finalle, o kavranamaz olanı över karşı ses:</p>

  <p class="normal">Büyüktür tanrılığı</p>

  <p class="normal">Ve kurban büyük.</p>

  <p class="normal">Son sözüyle, son nefesiyle bile Hölderlin hâlâ kaderin övücüsü olmaya, kutsal zorunluluğun sarsılmaz inançlı hizmetkârı olmaya devam eder.</p>

  <p class="normal">Hölderlin’de şair, o yüce şekillendirici, hiçbir zaman Yunan dünyasına bu tragedyadaki kadar yakın olmamıştır, başka hiçbir Alman eseri, antik kahramanlığın bu yüksek seviyesine, kurban eylemini ve törensel yükselmeyi içeren ikili anlamıyla, bu tragedyadakinden daha güçlü ve daha saf şekilde erişmemiştir. Tanrılara ve kadere direnen ve sevgiyle yükselen yalnız insan, dehanın karışmışlıktaki ve esinden arınmış dünyanın bölünmüşlüğündeki ilksel acısı: Hölderlin kendi sıkıntısını bu tür temel çatışmalar içinde başarıyla çözmüştür. Goethe’nin Tasso’da başaramadığı şey –çünkü o şairin acısını sadece burjuva sıkıntılarında, kibirli alınganlıklarda, sınıfsal kibirlerde ve abartılı mağrur aşk takıntılarında görüyordu– burada trajik unsurun saflığı sayesinde mitik olarak gerçekleşmiştir: Deha olarak Empedokles kişisellikten tümüyle arınmıştır ve onun tragedyası açıkça şiirin, yaratmanın tragedyasıdır. Gereksiz bir toz zerresi, teatral dolgunun tek bir lekesi dahi kirletmez bu dramatik yürüyüşün esrik kıvrımlarını, hiçbir kadın erotik kışkırtmalarla durdurmaz bu yükselişi, hiç hizmetkâr ya da uşak karışmaz bu yalnız adamla sevgili tanrılar arasındaki üretken çatışmaya: Dante’nin, Calderon’un ve antikitenin inançlılığında olduğu gibi, bireysel alın yazısının üzerine inançla muazzam bir alan açılmıştır ve bu şekilde zamanların açık gökyüzü altında öylece durmaktadır. Hiçbir Alman tragedyasının üzerinde bu kadar büyük bir gökyüzü yoktur, hiçbiri agoranın tahta evlerinin, pazaryerlerinin, bayramlarının, kurban törenlerinin karşısında böylesine doğal büyümemiştir: Bu parçada (ve diğerinde, Guiskard’da) antik dünya ruhun tutkulu istenci yoluyla bir kere daha gerçek olmuştur. Mermer yapıların, uğuldayan sütunların arasında Empedokles, bir Yunan tapınağı gibi bizim bölgemizde dikilmektedir, bitmemiş gibi görünür, kolsuz bacaksız bir gövde gibi durur, ama yine de eksiksiz olarak bitmiştir.</p>
</body>
</html>