<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_46">Kırk yedinci bölüm</h1>

  <p class="block2">- Kraliçeler Vadisi'nde bir hırsızlık? Şef Sobek'in 5. Tabya'daki mütevazı bürosunda kabul ettiği Kenhir şaşkındı.</p>

  <p class="block2">- Mühür kırılmış olduğuna göre, biri bir prensesin mezarına girmiş olmalı. Durumdan haberdar edilen ustabaşı, sol ekip şefiyle birlikte hemen olay yerine gitti. Beraberce zararı değerlendirdiler.</p>

  <p class="block2">- Amma değişik bir hırsız! diye şaşırdı Hay. İçinde ne olduğunu öğrenmek için kazın karnını yarmış, ama plaketleri almamış!</p>

  <p class="block2">- Onu ilgilendiren, altın falan değildi; Işık Taşı'nm peşindeydi.</p>

  <p class="block2">- Burada, prensesin mezarında mı?</p>

  <p class="block2">- Nöbetçi kazın en değerli hazinemizi gizlemek için kullanıldığını sandı. Ekibinden dün akşam köyde kalan kimse var mı?</p>

  <p class="block2">- Bildiğim kadarıyla hayır, ama yine de bir araştırırım.</p>

  <p class="block2">Hay, sol ekip zanaatkarlarını teker teker ustabaşı ile Şef Sobek'in karşısına çıkardı, istedikleri gibi sorguya çekmelerine izin verdi. Gerek onların söyledikleri, gerek de Hakikat Meydanı'nda yürütülen soruşturma, tek bir sonuç verdi; mezar kapısının kırıldığı gece, Kraliçeler Vadisi'ndeki küçük köy, kesinlikle boştu.</p>

  <p class="block2">- Adamlarım yine acınacak bir beceriksizlik gösterdi, diye yakındı Şef Sobek. Bunun sorumlusu da benim!</p>

  <p class="block2">- Dövünmekten vazgeç, dedi Paneb. Hain Işık Taşı'nı köyden çıkardığımızı sanarak, yanlış bir iz sürdü. Şimdi hatasını anladığına göre, araştırmalarına yeniden başlayacaktır.</p>

  <p class="block2">- İtiraf etmeliyim ki, Kraliçeler Vadisi'nde görevlendirdiğim polisler, en iyilerinden değildi, yine de acemiler gibi davrandılar!</p>

  <p class="block2">- Hain kurnaz ve dikkatli, dedi ustabaşı. Yıllardan beri elimizden kurtulduğunu, kimliğini bilmeden her gün yan yana geldiğimizi düşünebiliyor musun?</p>

  <p class="block2">- Ne kadar becerikli olursa olsun, nasıl olur da bir insan bunca zaman hata yapmaz? Bu, cehennemin kazanlarından fırlayıp bir zanaatkarı yutmuş ve onun yüzünü almış bir iblisin işi olabilir ancak.</p>

  <p class="block2">- Haksız değilsin. Nübyeli polis dondu, kaldı.</p>

  <p class="block2">- Sen de mi böyle düşünüyorsun?</p>

  <p class="block2">- İnsanların her türlü alçaklığı yapacağına inanırdım, ama bu, bütün sınırları aştı. Hakikat Meydanı bu adamı işe aldı, yetiştirdi, doyurdu, sırlarını açıkladı, kardeşliği yaşamasına izin verdi... Oysa o, Hakikat Meydanı'nı yıkmaktan başka bir şey düşünmüyor! Haklısın, Sobek; ancak bir iblisin yüreği böylesine kötü olabilir.</p>

  <p class="block2">Köyün ana kapısında görevli nöbetçi, ustabaşının karşısında eğildi.</p>

  <p class="block2">- Mezar kâtibi sizi evinde bekliyor.</p>

  <p class="block2">Ne kapı eşiğinde gevezelik eden tek bir ev kadını ne de sokakta oynayan tek bir çocuk vardı...</p>

  <p class="block2">Kenhir'in evinin kapısı açıktı. Güçlü Niut fırçalarını ve süpürgesini bırakmış, bir tabureye çökmüştü.</p>

  <p class="block2">- Bürosunda, diye mırıldandı Kenhir bir koltuğa yığılmış, kalmıştı.</p>

  <p class="block2">- Oğlun, Paneb... Postacı hükmün bir kopyasını getirdi; Sina Yanmadası'ndaki bir bakır madeninde, ömür boyu ağır işçilik. Vezirin mahkemesine itiraz etmiş, ama Hori cezayı hemen hafifletmeyecektir. Ülkemizde, tecavüz çok katı cezalandırılan bir suçtur.</p>

  <p class="block2">Paneb uzunca bir süre hareketsiz kaldı.</p>

  <p class="block2">- Lonca üyesi olmadığına göre, onu savunmamız imkânsız, diye devam etti yaşlı kâtip.</p>

  <p class="block2">- Kenhir, önerdiğim cezayı onaylayan herkes gibi, siz de bunu biliyordunuz.</p>

  <p class="block2">- Seni suçlamıyorum, ama ne de olsa genç bir adamdı o, belki değişirdi, belki de...</p>

  <p class="block2">- Bunun doğru olmadığını biliyorsunuz. Kenhir gözlerini indirdi.</p>

  <p class="block2">- Yine de adalete başvurup, cezanın hafifletilmesini isteyeceğiz. Sonunda, istediğimizi alacağımızdan eminim.</p>

  <p class="block2">- Yemekten sonra her iki ekibi de tapınakta toplayıp, bundan sonraki görevlerini bildireceğim.</p>

  <p class="block2">Dev adamın sarsılmazlığı yaşlı adamı hayran bıraktı. Cesur Paneb eserin hizmetine adadığı ateşini evcilleştirmişti işte. Kenhir bu genç ve ateşli hayvanın ruhunda, olağanüstü bir kişilik gördüğünde yanılmamıştı; Suskun Nefer de, iki adamı birbirine zıt kılıp ayıran bütün özelliklere rağmen, onu halefi olarak seçerken doğru yapmıştı.</p>

  <p class="block2">Birinci odanın döşemesinde, birkaç kum taneciği göze çarpıyordu. Lekesiz Uabet genelde evini öylesine temiz tutardı ki, kum taneleri çok küçük olmasma rağmen Paneb'in gözünü tırmaladı. Evlendikleri günden beri, böylesi bir şey yapmamıştı karısı.</p>

  <p class="block2">- Orada mısın?</p>

  <p class="block2">Hathor rahibesi kılığında, narin ve kırılgan, odadan çıktı.</p>

  <p class="block2">- Törene mi gidiyorsun?</p>

  <p class="block2">- Hayır Paneb, bilge kadından beni sunak nöbetçisi olarak atamasını istedim.</p>

  <p class="block2">- Bir ev kadını için, ağır bir görev değil mi?</p>

  <p class="block2">- Oğlum kayboldu, kızım Işık'ın evinde yaşıyor, iyileştirme sanatını öğreniyor... Bu evi terk ediyorum. Bu evi ve seni, Paneb.</p>

  <p class="block2">- İstediğin... boşanmak mı?</p>

  <p class="block2">- Seni sevdim, kendime göre, sevebileceğim kadar sevdim. Oysa sen Aperti'yi mahkûm ettin, ne seni bağışlayabilirim ne de karın olarak yaşayabilirim. Senin yanında kalsam, sonunda senden nefret ederim.</p>

  <p class="block2">- İyice düşündün mü?</p>

  <p class="block2">- Sözlerim kanıtlamıyor mu?</p>

  <p class="block2">Dev adam karısını geri adım atmayacağını bilecek kadar iyi tanıyordu.</p>

  <p class="block2">- Bana bir iyilik yap, Uabet; benim hatalarım yüzünden boşanmış olalım.</p>

  <p class="block2">- Yasanın uygulanması daha doğru olur. Evi ben terk ettiğime göre, lonca ustabaşısına layık bu ev senin olsun. Ben, Aperti'nin oturduğu eve taşınırım. Karısı Teb'e döndü, devletten maaş alacak. Bundan böyle köy sunaklarının bakımını yapıp, armağanlar koyacağım. Daha iyi bir hayat değil mi, bu?</p>

  <p class="block2">- Uabet...</p>

  <p class="block2">- Hayır, sakın bana dokunma, Paneb. Tören elbisem yeni, buruşmasını istemem. Barıştırma çabalarının sonuçsuz kalması üzerine, dingin ve vakur bir ortamda boşanma kararını okudu Kenhir. Paneb'in emrine, aynı zamanda yemek de pişirebilecek bir hizmetçi verildi; Lekesiz Uabet, kendi işini kendi halletmeyi seçti. Eski kocası maaşının ve tarla gelirinin yarısını nafaka olarak ödemeyi kabul etti. Dul kadın köyde kalacağından, bütün köy halkı hiçbir eksiği olmamasına dikkat edebilecekti.</p>

  <p class="block2">Geriye Selena'nın kaderini belirlemek kalınca, küçük kız jürinin karşısına çıkarıldı.</p>

  <p class="block2">- Kimin yanında kalmak istiyorsun? diye sordu Kenhir en sıcak sesiyle. Babanın mı, yoksa annenin mi?</p>

  <p class="block2">Küçük kız uzunca bir süre düşündü.</p>

  <p class="block2">- Şimdi artık üç evim var; babamınki, anneminki, Işık'ınla. Talihliyim, değil mi? Her üçünde de kalmak isterim.</p>

  <p class="block2">Ne Paneb ne de Uabet buna karşı çıktı.</p>

  <p class="block2">- Böylesini deneyelim, diye kabul etti Kenhir. Eğer bir güçlük çıkarsa, mahkemeyi yeniden toplarız.</p>

  <p class="block2">- Önce, anneme evini yerleştirmesi için yardım ederim. Sonra da Işık'la birlikte şişeleri yıkayacağım.</p>

  <p class="block2">Selena Uabet'le uzaklaştı.</p>

  <p class="block2">- Bu kız bizi şaşırtmaya devam edecek, dedi Kenhir. Başka çocuklara benzemiyor.</p>

  <p class="block2">- Gülmekten ne kadar hoşlandığını tahmin edemezsiniz, diye açıkladı Işık. Ama yeni bir şey duyduğunda, kulaklarını öylesine açıyor ki, anlatılanlar bütün benliğinde dolaşıp yüreğine erişiyor. Küçük bir kız olduğu halde daha şimdiden çoğu yetişkinden daha derin oldu.</p>

  <p class="block2">- Demek halefin o olacak, dedi Paneb.</p>

  <p class="block2">- Tanrılar isterse... Ya sen, bu ayrılığı nasıl kaldıracaksın?</p>

  <p class="block2">- Böylesi daha iyi. Belki de Aperti'nin yargılanması sırasında takınacağım tutumu Uabet'e açıklamamakla hata ettim, ama anlaşamayacağımızdan emindim. Ben olmazsam, Hathor rahibelerine daha da yaklaşarak bir çeşit mutluluğa erişebilir. Işık, dev adamın gücünün kaybolmadığını anladı. Tam tersine, yaşadığı felaketler, onu görevine daha sıkı sarılmaya zorlayacaktı.</p>

  <p class="block2">Bilge kadın ile ustabaşı yavaş adımlarla tapmağa yürüdüler.</p>

  <p class="block2">- Bir insan ne kadar çok yeteneğe sahipse, derdi eskiler, karşılaşacağı sınavlar o kadar ürkütücü olur. Sayısız becerilerle yoğrulmuş olmalıyım!</p>

  <p class="block2">- Bir ustabaşının yolu, hem evren kadar geniş hem de kendi varlığının patikası kadar dardır. Bakış açısına bağlı olarak, tapınağın yükseldiğini ya da güçlüklerin üst üste geldiğini sanırsın.</p>

  <p class="block2">- Kısacası, kendi kaderime ağlamak için, bana bir saniye bile tanımayacaksın.</p>

  <p class="block2">- Öncelikle hiçbir becerini kullanamayacağın yararsız bir uğraş olurdu ağlamak; ikincisi de Hakikat Meydanı faaliyetlerini yönetmek zorundasın. Bu iki seçenek arasında tereddüt etmenin bir mantığı olabilir mi?</p>

  <p class="block2">Dev adam loncanın anasının elini büyük bir saygıyla öptü.</p>
</body>
</html>
