<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_58">Elli dokuzuncu bölüm</h1>

  <p class="block2">Altı Parmak, çölü avucunun içi gibi tanıyordu. Her ayağında fazladan bir parmağı olduğu, bu özelliğiyle yasa ve iman tanımaz bir iblis olarak görüldüğü için, Libyalı izcilerin başına getirilmişti. Düşman bir ortamda hayatta kalabilmek için, hiç gevşememek, uyurken bile dikkatli olmak gerektiğini biliyordu Altı Parmak.</p>

  <p class="block2">Batı Teb'e yaklaşırken, en az kendi kadar tehlikeli savaşçılardan kurulu Mısır polis birliklerinden yirmi kez kurtulmuştu. Kendini yenilmez görüyor, ulusuna yaptıkları hakaretleri firavunun kullarına pahalıya ödetmekten başka bir şey düşünmüyordu.</p>

  <p class="block2">Doğru, Tanrı Amon'un General Mehi komutasındaki güçlü birliklerce korunan varlıklı kentine karşı genel bir saldın yapmanın henüz zamanı değildi; hücuma geçmeden önce, düşmanın ileri karakollarının yerini belirlemek gerekecekti.</p>

  <p class="block2">- Ateş yakabilir miyiz, Şef? diye sordu sağ kolu.</p>

  <p class="block2">- Oradaki tepeciğin ardında, dünkü korları kullanarak.</p>

  <p class="block2">- İşte bu, zor...</p>

  <p class="block2">- Ne demek istiyorsun?</p>

  <p class="block2">- Dünkü korlar, dünkü kampta kaldı. Altı Parmak adamı tokatladı.</p>

  <p class="block2">- Sana korları toplamanı söylemiştim! İzci bıçağını çekti.</p>

  <p class="block2">- Kimse bana böyle davranamaz!</p>

  <p class="block2">- Zavallı salak! Mısır polisi için böyle bir iz...</p>

  <p class="block2">Bir ok yere, iki adamın arasına saplandı, kalın bir ses herkesi olduğu yere çiviledi.</p>

  <p class="block2">- Nöbetçilerinizi esir aldık. Kaçmaya ya da direnmeye kalkışmayın, yoksa kalbura dönersiniz.</p>

  <p class="block2">İşkence, sonra da sorgusuz, sualsiz, idam; onları bekleyen buydu işte. Altı Parmak dövüşmeye can atıyordu, ama polisler çok yakınındaydı. En ufak bir hareket, Libyalının delik deşik olması için yeterliydi.</p>

  <p class="block2">- Bağlayın şunları, dedi Dakter.</p>

  <p class="block2">İpler etlere gömüldü, Altı Parmak'ın yardımcısı acıyla yüzünü buruşturdu.</p>

  <p class="block2">- Adın ve burada bulunmanın nedeni? diye sordu Dakter, duruşuyla önderleri olduğunu belli eden Altı Parmak'a.</p>

  <p class="block2">Libyalı bilginin sakalına nişan alarak tükürdü, beriki elinin tersiyle sakalını sildi.</p>

  <p class="block2">- Bırakın da dersini vereyim! dedi komutan.</p>

  <p class="block2">- Şiddet istemiyorum!</p>

  <p class="block2">- Kiminle konuştuğunuzun farkında bile değilsiniz!</p>

  <p class="block2">- Bu haydudun adı Altı Parmak, diye açıkladı, gözlerini Libyalının ayaklarından ayırmayan bir polis memuru. Dediklerine bakılırsa, en iyi izcilerinden biriymiş... Harika bir av!</p>

  <p class="block2">- Onunla yalnız kalmak istiyorum, dedi Dakter.</p>

  <p class="block2">- Dikkatli olun, diye uyardı bilgini polis komutanı, uzaklaşırken. Altı Parmak şaşkınlıkla Dakter'i süzdü.</p>

  <p class="block2">- Sen asker değilsin...</p>

  <p class="block2">- Hayır, arabulucuyum.</p>

  <p class="block2">- Yeni bir işkence geliştirdinse, hiç durma! Ne olursa olsun, hiçbir şey söylemeyeceğim.</p>

  <p class="block2">- Oysa benim sana söyleyeceğim çok önemli şeyler var. General Mehi, kesin gizlilik içinde, şeflerinden biriyle görüşmek istiyor.</p>

  <p class="block2">- Benimle alay ediyorsun!</p>

  <p class="block2">- Buluşma üç yeniay sonra, geceyarısında, ceylan vahasının çıkışındaki terk edilmiş kuyuda gerçekleşecek.</p>

  <p class="block2">- Libyalıların bu kadar basit bir tuzağa düşeceklerini sanıyorsan...</p>

  <p class="block2">- Generalin yanında sadece birkaç çöl devriyesi olacak, ordusu değil. Bunu kolaylıkla anlarsın. Şefin de öyle davransın, yoksa buluşma falan olmaz. İnan bana, bu buluşmadan kazanacağınız çok şey olabilir; general müstakbel müttefiklerine karşı çok cömerttir.</p>

  <p class="block2">-Müstakbel müttefikleri... diye tekrarladı Altı Parmak, şaşkınlıkla.</p>

  <p class="block2">- Mehi size bir görev vermek istiyor, karşılığını da ödeyecek. Para hırsı, bir an için de olsa, şaşkınlığın önüne geçti.</p>

  <p class="block2">- Yalan söylüyorsun!</p>

  <p class="block2">- Mesajı iletmeniz için, seni ve adamlarını serbest bırakacağım.</p>

  <p class="block2">- Bizi serbest mi bırakacaksın?.. İmkânsız! Dakter polislere döndü.</p>

  <p class="block2">- Libyalıları çözün, gitmelerine izin verin.</p>

  <p class="block2">Komutan, bir sığır sineği tarafından sokulmuşçasına irkildi, sakallının karşısına dikildi.</p>

  <p class="block2">- Söz konusu olamaz! Bütün katiller idamla cezalandırılacak.</p>

  <p class="block2">- Hiç anlayamadınız, değil mi, Komutan?</p>

  <p class="block2">- Anlayacak ne var?</p>

  <p class="block2">- General Mehi bu bir avuç izciyle ilgilenmiyor, dedi Dakter alçak sesle. Onun istediği, şeflerini yakalamak, bunun için de iyi düzenlenmiş bir tuzak şart. Zaten o tuzağın en önemli parçalarından biri olacaksınız.</p>

  <p class="block2">- Hem hoşuma gidiyor, hem de gitmiyor, dedi Burun Fened sonunda. Güçlü Naht kazmasını yere bıraktı, alnındaki teri sildi.</p>

  <p class="block2">- Biraz daha kesin konuşsan?</p>

  <p class="block2">- Kaya kabule hazır, kireç olabileceklerin en iyisi ama mezarın yeri, hiçbir şey istemeyen bir kadın gibi.</p>

  <p class="block2">- Boşanman hâlâ beynini kemiriyor! dedi İpuy. Artık karını unut, o zaman hayatın yaşanmaya değer olduğunu göreceksin.</p>

  <p class="block2">Fened göğsünü şişirdi.</p>

  <p class="block2">- Kişisel sorunlarım ile meslekî görevlerimi asla karıştırmadım... Seni Araştırmacı olarak adlandırdıklarına göre, bilmen gerekirdi.</p>

  <p class="block2">- Kadın hikâyeleri, en sağlam elleri bile bozar, dedi Naht.</p>

  <p class="block2">- ilgisiz atasözleri uyduracağına, eline çekicini ve kalemini alsan, daha işimize yarardın.</p>

  <p class="block2">- Bazıları gevezelik eder, bazıları da çalışır, dedi îpuy büyük kazmayı temizlerken.</p>

  <p class="block2">- Sen Tausert'in mezarından ayrıldığına pişmansın! diye açıkladı görüşünü Fened. Araştırmacı aletini dikkatle yere bırakıp meslektaşını süzdü.</p>

  <p class="block2">- İnsanlar iki sınıfa ayrılır: aptallar ve diğerleri. Korkarım, sen birinci sınıfa giriyorsun. Ustabaşı üçümüzü bu araştırma işiyle görevlendirerek, bize olan güvenini gösterdi; ben de bundan gurur duyuyorum.</p>

  <p class="block2">- Bana aptal dedin, değil mi?</p>

  <p class="block2">- Daha dinlenme zamanı değil, diye araya girdi Naht. Gevezeliğinize sonra devam edersiniz.</p>

  <p class="block2">Güçlü Naht koridoru kazmaya devam etti. Göz ucuyla birbirlerini kollayan öteki ikisi ona katıldı.</p>

  <p class="block2">- Biraz daha sağa, dedi ustabaşının verdiği plana kesinlikle uymaya çalışan Fened.</p>

  <p class="block2">-Tuhaf...</p>

  <p class="block2">- Ne oluyor?</p>

  <p class="block2">- Taşın yankısı değişti.</p>

  <p class="block2">- Bir bakayım.</p>

  <p class="block2">Fened geniş bir kalem aldı eline.</p>

  <p class="block2">- Haklısın, sanki inceymiş gibi.</p>

  <p class="block2">- Planına bir daha bak.</p>

  <p class="block2">- Hata yapmış olamayız, doğru yöndeyiz.</p>

  <p class="block2">- Öyleyse, devam edelim.</p>

  <p class="block2">Hakikat Meydanı'nın üç hizmetkârı işlerine yeni bir heyecanla sarıldı. Tausert'e ayrılmış şantiyede inanılmaz bir hızla ilerleyen meslektaşlarıyla yanşamamakla birlikte, küçük bir ekibin bile şaşırtıcı sonuçlar alabileceğini kanıtlayacaklardı onlara.</p>

  <p class="block2">Naht'ın kazması, aleti kırmadan engeli yıkacak bir güçle indi. Ne var ki kazmanın ucu öyle derine saplandı ki, taş yontucunun dengesi bozuldu, neredeyse kazmanın sapını elinden bırakacaktı.</p>

  <p class="block2">- Sana ne oluyor? diye sinirlendi İpuy. Bahse girerim, biz sırtımızı çevirince, içki içtin. Naht öfkeyle doğruldu.</p>

  <p class="block2">- Saçmalamayı bırak! Böylesi ilk kez başıma geliyor... Burası lanetli, başka bir açıklaması yok.</p>

  <p class="block2">İpuy kazmanın açtığı yarığın üzerine eğildi.</p>

  <p class="block2">- Çevrede en ufak bir kötülük yok... Sadece mağara gibi bir şeyi deldin. Fened yarığa meşaleyle yaklaştı.</p>

  <p class="block2">- Deliği genişletelim. Naht ikiletmedi.</p>

  <p class="block2">Uzun çabalar sonunda, İnceleyici'nin geçebileceği kadar büyüttü yarığı.</p>

  <p class="block2">- Ne görüyorsun? diye sordu Fened.</p>

  <p class="block2">- Başka bir geçit... Tırmanmam gerek.</p>

  <p class="block2">- Dikkatli ol!</p>

  <p class="block2">- Endişelenme.</p>

  <p class="block2">İpuy birkaç dakika kayboldu, bu süre arkadaşlarına çok uzun geldi. Yeniden göründüğünde, Araştırmacı'nın yüzü bembeyazdı.</p>

  <p class="block2">- İnanılır gibi değil... Firavun Amenmes'in mezarına çıktık!</p>
</body>
</html>
