<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_57">Elli sekizinci bölüm</h1>

  <p class="block2">Paneb yanılmamıştı.</p>

  <p class="block2">Narin siluetinden, gelenin Lekesiz Uabet olduğunu çıkardı. Elinde yiyecek sepeti olmadığını görünce, bütün bu zahmete kişisel suçlamalarda bulunmak için katlandığından endişe etti Paneb.</p>

  <p class="block2">Ne var ki genç kadın ustabaşının tahminlerini yanıltmakta gecikmedi.</p>

  <p class="block2">- Per Ramessu'dan acil bir mesaj geldi. Postacının ısrarını duyunca, senin ve mezar kâtibinin durumdan bir önce haberdar edilmesi gerektiğini düşündüm.</p>

  <p class="block2">- Teşekkürlerimizi kabul et, Uabet.</p>

  <p class="block2">- Köye dönüyorum.</p>

  <p class="block2">Kenhir Vezir Hori'den gelen mesajı okudu.</p>

  <p class="block2">- Bu mektubun Kraliçe Tausert'in elinden geçmesi gerekmez miydi? diye şaşırdı Paneb.</p>

  <p class="block2">Yaşlı kâtibin keyfi kaçmıştı.</p>

  <p class="block2">- Setnaht'm emri. Krallar Vadisi'nde ebedî istirahatgâhını kazmamızı istiyor.</p>

  <p class="block2">- Teb onun emrinde değil!</p>

  <p class="block2">- Setnaht da firavun, diye hatırlattı Kenhir. Onun için, emirleri de yasal. İtaat etmek zorundayız.</p>

  <p class="block2">- Aynı anda iki mezar... İmkânsız! Zaten ekipten mümkün olanın fazlasını istemiştim.</p>

  <p class="block2">- Yine de bir çözüm bulmak zorundayız.</p>

  <p class="block2">- Tausert'in ebedî istirahatgâhının yapımını yavaşlatmak mı? Söz konusu olamaz! Setnaht'la pazarlık edin, Kenhir. Onu biraz sabırlı olmaya ikna edeceğinizden eminim.</p>

  <p class="block2">- Yeteneklerimi abartıyorsun. Bu mektuba bakılırsa, firavunun oldukça acelesi var. Üstelik ebedî istirahatgâhının yerini bile kararlaştırmış; büyük saygı duyduğu firavunlara, I. Ramses, I. Seti ve II. Ramses'e yakın olabilmek için, vadinin ortasında.</p>

  <p class="block2">- Vadinin koşullarını göz önünde bulundurarak, firavuna bir öneride bulunmak, loncanın görevi değil mi? Şimdiye kadar hiçbir hükümdar bir tiran gibi davranmadı, seçim kararı hep bize bırakıldı!</p>

  <p class="block2">- Bu öneriyi en azından incelemeyi kabul edecek misin? diye sordu, kendini kapana sıkışmış gören Kenhir.</p>

  <p class="block2">- Zanaatkarlar yorgun, köye dönmenin zamanı geldi.</p>

  <p class="block2">Toplantı oldukça gürültülüydü; yine de, ataların koruması altındaki tapınağın kutsallığı ve koltuğu boş duran Suskun Nefer'in görünmez varlığı nedeniyle, herkes dikkatli konuşmaya çalıştı.</p>

  <p class="block2">- Durum çok açık, diye özetledi Aslan Userhat. Aynı zamanda hüküm süren iki firavun var, ikisi de mezarını istiyor, oysa biz sadece bir mezar kazabiliriz! Tausert'inkine başladığımıza göre, firavun kraliçenin Teb'de oturduğunu da göz önünde bulundurunca, tartışmanın gereği yok.</p>

  <p class="block2">- Hiç de değil! diye itiraz etti Çakal Unes. Kurallarımız firavun emirlerine itaat etmemizi gerektiriyor, özellikle de ebedî istirahatgâh gibi bir konuda.</p>

  <p class="block2">- Kendini ikiye bölüp, aynı anda iki yerde birden çalışabilir misin? diye sordu Âlim Tuti alayla. Bir tarafı tutmamız gerekecek!</p>

  <p class="block2">- Setnaht itirazımızı ağır cezalandırır, diye endişelendi Neşeli Renupe.</p>

  <p class="block2">- Bırakalım, onunla Kraliçe Tausert anlaşsın! önerisinde bulundu Halat Kasa.</p>

  <p class="block2">- Mezar kâtibinin görevi bizi böyle zor durumlardan kurtarmak değil mi? diye sordu Pişkin Somun Pay.</p>

  <p class="block2">- Safları sıkıştıralım ve bölünmeyelim, dedi Kurtarıcı Şed.</p>

  <p class="block2">- Tek bir çözüm var, diye kestirip attı ustabaşı. Her ikisini de memnun etmek.</p>

  <p class="block2">- Bunu nasıl yapacakmışsın? diye merak etti Araştırmacı îpuy.</p>

  <p class="block2">- Önce, size üç gün izin vererek. Sonra, vadinin merkezinde, Setnaht'ın mezarını kazacak kısıtlı bir ekip kurarak.</p>

  <p class="block2">- Sen de katılacak mısın? diye sordu Cömert Didya.</p>

  <p class="block2">- Hayır, ben asıl şantiyeyle ilgileneceğim.</p>

  <p class="block2">- Kimi görevlendireceksin?</p>

  <p class="block2">- Güçlü Naht, Burun Fened ve Araştırmacı İpuy onlara verdiğim bir vadi planına dayanarak çalışacak.</p>

  <p class="block2">Hain bu sözleri duyunca, ustabaşının görevden alınmasını sağlayacak, tehlikesiz bir plan oluşturmaya başladı.</p>

  <p class="block2">Paneb aradan çekilince, lonca sarsılacak, savunması zayıflayacaktı. İşte o zaman, Işık Taşı erişilebilir olacaktı.</p>

  <p class="block2">Gecenin ortasında, Çirkin Hayvan ile Kapkara'nın dikkatli bakışları önünde, mekanizmasını sadece ustabaşı ile kendisinin bildiği üç kilidi döndürerek kapalı odanın kapısını açmaya girişti Kenhir.</p>

  <p class="block2">- Gözüne çarpan bir şey var mı? diye sordu Paneb.</p>

  <p class="block2">- Hiçbir belirti yok.</p>

  <p class="block2">Yaşlı kâtip elindeki meşalenin ışığından yararlanarak, birinci sınıf bakır kalemleri bir kenara çekti, sonra da abanozdan yapılmış ağır sandığın üzerindeki kalın ipi çözmeye koyuldu.</p>

  <p class="block2">Kapağı kaldırırken yüreği endişeyle sıkıştı, ama hazine yerli yerindeydi. Kenhir ebedî istirahatgâhlann yerlerini gösteren Krallar Vadisi haritasını büyük bir dikkatle çıkardı.</p>

  <p class="block2">- Bizi ilgilendiren bölümün kopyasını çıkaracağım, dedi Paneb. Yarın sabah Fened'e veririm.</p>

  <p class="block2">Ustabaşı hızla çalışmaya koyulurken, Kenhir dikkatle etrafı dinledi. Amansız birer nöbetçi olan köpek ve kazdan hiç ses çıkmıyordu.</p>

  <p class="block2">Kenhir kapalı odanın kapısını kilitlediğinde, hiçbir olay olmamıştı. Köy sakince uyuyordu.</p>

  <p class="block2">- Bundan hoşlanmadım, dedi ustabaşı.</p>

  <p class="block2">- Gölge yutucunun saldırısını mı bekliyordun?</p>

  <p class="block2">- Hayır, Setnaht'ın isteklerinden söz ediyorum.</p>

  <p class="block2">- En iyi çözümü buldun, herkes de kabul etti.</p>

  <p class="block2">- En iyi çözüm... Pek emin değilim.</p>

  <p class="block2">- Neden çekiniyorsun, Paneb?</p>

  <p class="block2">- Bunu ben de bilmek isterdim ya! Gidip uyuyalım.</p>

  <p class="block2">Yerde buruşuk peştamallar, düzensiz bir mutfakta üst üste yığılı bulaşıklar, darmadağınık bir yatak... Burun Fened'in evinin iyi bir temizliğe ihtiyacı vardı. Boşandıktan bu yana, taş yontucunun ev işlerine gereken önemi verdiği söylenemezdi.</p>

  <p class="block2">Paneb onu sarsarak uyandırdı.</p>

  <p class="block2">- Uyan, Fened!</p>

  <p class="block2">- Ha, sen miydin?.. İyi ama, bugün, izinli değil miydik?</p>

  <p class="block2">- îşte, ben ilk kazmayı vurduktan sonra yararlanacağın plan.</p>

  <p class="block2">- İncelemeden önce, gözlerimi açmayı başarmalıyım.</p>

  <p class="block2">- Bir hizmetçi işine yarardı bence.</p>

  <p class="block2">- Hayır, hayır, evimde yeni bir kadın istemiyorum! Süpürgeyi kendim kullanabilirim.</p>

  <p class="block2">- Eğer söz veriyorsan...</p>

  <p class="block2">- Bir Hakikat Meydanı hizmetkârının tek bir sözü vardır! diye hatırlattı Fened ayağa kalkarken. Ama dur bir dakika... Neden böylesine önemli bir iş için beni seçtin?</p>

  <p class="block2">- Çünkü koşullar bu işi üstlenmeme izin vermiyor. Endişelenme; bir kaza olursa, tek sorumlusu benim.</p>

  <p class="block2">- İyi... Yüzümü yıkayayım, sonra birlikte vadiye gideriz. Dakter mutlu görünmüyordu.</p>

  <p class="block2">Bozulan bağırsakları yüzünden, birçok kez mola vermek zorunda kalmış, bu tür maceralara alışık olmayan bilginin varlığından zaten şikâyetçi olan polislerin yürüyüşünü yavaşlatmıştı. Ne var ki Dakter'e tartışmasız itaat etme emrini bizzat General Mehi'den alan komutan, mangasmdaki adamların ses çıkarmasını yasaklamıştı.</p>

  <p class="block2">- Hâlâ Libyalılardan bir iz yok mu? diye sordu, bağırsaklarındaki kasılmayı önlemek için karnının üzerine sıcak bir taş bastıran Dakter.</p>

  <p class="block2">- Tam tersine, var... Bana kalırsa, düşünmenin zamanı geldi.</p>

  <p class="block2">- Neyi düşünmenin, Komutan?</p>

  <p class="block2">- Durum birazdan çok tehlikeli olacak. Libyalılar vahşi hayvanlardan da korkunçtur, bu yüzden çatışma şiddetli geçecek. Sizin gibi biri, böyle bir çatışmaya hazır değildir.</p>

  <p class="block2">Dakter bir kurbağa gibi şişti.</p>

  <p class="block2">- General Meni bana bir görev verdi, tehlike ne kadar büyük olursa olsun, o görevi yerine getirmekte kararlıyım. Bu aramanın şefi benim, sadece ben! O Libyalıları canlı istediğimi unutmayın sakın.</p>

  <p class="block2">- Ne çölü ne de peşinde olduğumuz avı tanımadığınız belli!</p>

  <p class="block2">- Bu ekibin en iyi uzmanlardan oluşturulduğu söyleniyor.</p>

  <p class="block2">Kanıtlayın.</p>

  <p class="block2">Komutan meydan okumayı hakaret olarak aldı.</p>

  <p class="block2">- Evet, biz en iyileriyiz ve bunu kanıtlayacağız.</p>

  <p class="block2">- Ben de bunu umuyordum. Libyalıları ne zaman yakalarız?</p>

  <p class="block2">- En geç iki günde... Daireler çizmeye, arkalarında iz bırakmaya başladılar. Başka bir deyişle yoruldular, ne yapacaklarını bilemiyorlar. Ne kadar kurnaz olurlarsa olsunlar, elimizden kurtulamazlar.</p>
</body>
</html>
