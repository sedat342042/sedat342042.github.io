<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_4">Kısa Bizans Tarihçesi</h1>

  <p class="normal">Okurlarımızın bilgilerini tazelemek için bu noktada Bizans İmparatorluğu tarihinden, hiç olmazsa İustinianos dönemine kadar olan bölümden söz açmamız gerekiyor. Böylece Gizli Tarih’i okuyanlar ortamla daha iyi ilişki kurabilirler.</p>

  <p class="normal">Tarihçiler Bizans tarihini daha çok Konstantinos ile başlatıyorlar. Ancak kesin değil bu. Bizans İmparatorluğu gerçekte Roma İmparatorluğu’nun bir devamı gibi doğdu. Son dönemlere gelinceye kadar Bizanslılar kendilerine Romaioi yani Romalı dediler. Bizdeki “Rum” sözü de oradan kaynaklanıyor. Roma imparatorlarından Diocietianos, imparatorluğu ikiye ayırarak her birinin başına eşit yetkide iki yönetici geçmesini ve birinin imparatorluk topraklarının batıda kalan parçasını, öbürünün doğudakileri yönetmesini istedi. Ancak Diocietianos’tan sonra seçilen yöneticiler hemen birbirleriyle savaşmaya başladılar. Bu yolla seçilen ve doğu topraklarının yönetimi kendisine verilen Konstantinos, batıda, yani Roma’daki karşıtı Licinios’u bir savaşta yenince tüm Roma İmparatorluğu’nun tek yöneticisi oldu. Tarih: İS 324…</p>

  <p class="normal">Konstantinos daha sonra başkenti Roma’dan Bizans’a taşıdı ve buraya Yeni Roma adını verdi. Daha sonra Konstantinopolis diye anılan Bizans, Doğu Roma İmparatorluğu’nun ya da Bizans İmparatorluğu’nun başkenti oldu. Bizans tarihi ise daha çok bu olaydan sonra başlamış sayılıyor, işin garibi Prokopios, Bizans kentine hiçbir zaman Konstantinopolis demedi. Hep Bizantium adını kullandı.</p>

  <p class="normal">Konstantinos ayrıca Hıristiyan olan ilk imparator olarak tarihe geçti. Ancak nasıl Hıristiyan olduğu belli değil, iddialara göre ölüm yatağında son nefesini verirken Hıristiyan oldu. Bu biraz abartma ya da Kilise’nin uydurması olarak görülebilir. Yalnız doğru olan bir şey var. Konstantinos güçlenmekte olan Hıristiyanlığın ve Kilise’nin işbirliğini sağlamak için Hıristiyanlara iyi davrandı. İmparatorluk içinde yaygın olan öteki inançlara da dokunmadı.</p>

  <p class="normal">Konstantinos 324 ile 337 yılları arasında imparatorluğu yönetti. Yerine oğlu Konstantinos geçti. Daha sonra Gallos ve İulianos yönetimde bulundular. Hıristiyanlık ancak Teodosios döneminde tam bir başarı sağladı ve imparatorluğun resmi dini durumuna geldi. Teodosios’un sülalesi 457 yılına kadar sürdü. 457 yılında tahta geçen Leon ise başka bir sülale kurdu. 491 yılında yaşlı bir asker olan Anastasios tahta geçti. Anastasios’un ölümünde ise saray muhafızları komutanı ve aynı zamanda İustinianos’un amcası olan İustinos imparator ilan edildi. İustinianos, amcası tahtta iken imparatorluğu yönetmeye başladı, amcası ölünce de tahta geçti. İustinianos resmen 527 yılında taç giydi ve 565 yılına kadar imparatorluğu yönetti.</p>

  <p class="normal">İustinianos çağı içeride Hıristiyanlar arasında çeşitli mezhep ve inançların çalışması, dışarıda Hunların, Vandalların, İranlıların saldırılarıyla geçti, İtalya bütünüyle elden çıktı, imparatorluk Balkan Yarımadası, Anadolu, Suriye ve Mısır’ı da içine alacak biçimde küçüldü. Roma kenti önemini yitirdi. Ostrogotlar İtalya’da, Vandallar Afrika’da, Vizigotlar Galya’da ve İspanya’da krallıklar kurdular. Gotlar bir ara imparatorluğa paralı asker olarak sızdılar. Komutanlıkları ele geçirerek perde arkasında her şeyi yönetir duruma geldiler. İmparatorluk bu etkiden zorlukla kurtulabildi.</p>
</body>
</html>
