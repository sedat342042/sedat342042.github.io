<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_1">Sunu</h1>

  <p class="normal">İmparatoriçe Teodora’yı İtalya’nın Ravenna kentindeki kilisenin duvarlarında mor bir giysi içinde görüyoruz yakın çevresiyle birlikte. Mor, Bizans imparatorlarının ve imparatoriçelerinin simgesi. Mor odada doğuyorlar, mor salonlarda tahta çıkıyorlar. Öldükten sonra mor lahitlere konuluyorlar.</p>

  <p class="normal">Yoksulluğun en alt düzeyinden gelmiş, sirklerde ve tiyatrolarda fırtınalı günler geçirmiş, aşkları ve oynaklığı ile ilgi toplamış, daha sonra İmparator İustinianos’un eşi olarak en görkemli döneminde bir imparatorluğun yönetimini paylaşmış bir kadını pul pul mozaikler arasından tanımaya çalışmak çok zor. Kıyısından takılar sarkan kocaman tacın altında kalan yüzü, birbirine yakın kaşları ve büyük gözleriyle bir hüznü yansıtıyor gibi. Biraz soğuk ve çekingen. Boynu uzun. Gülümsemeyen dudakları iri ama emir vermeye alışmış bir görünümde. Tüm bunlar gerçekte bir şey anlatmıyor… Bizans döneminde yapılmış tüm kiliselerde bulunabilecek, birbirine benzer ve aynı geleneği sürdüren mozaiklerden biriyle karşı karşıyayız.</p>

  <p class="normal">Sadece Teodora değil, tüm Bizans tarihi de ilgilendiriyor bizi. Kimi yazarlara bakılırsa hileler, entrikalar, suikastlar, komplolar, darbeler, karanlık ve kirli işler, savaşlar, zaferler ve yenilgilerle dolu bir tarih bu. Hangi ülkenin tarihi böyle değil ki diye sorulabilir. Ama Bizans tarihinde bu çeşit olaylar biraz daha yoğunluk kazanıyor. Gene de bir yargıda bulunabilecek durumda değiliz. Devletlerin tarihinde entrikalarla, ayaklanmalarla dolu karanlık dönemler de olabilir, huzur ve barış içinde geçen dönemler de… İmparatoriçeler erkeklere düşkün olabilir, olmayabilir de. Tüm bunlar, yönetimlerde genellikle görülen yozlaşmanın bir belirtisi olarak da ortaya çıkabilir.</p>

  <p class="normal">Bir dönemi derinlemesine anlamak konusunda sonradan yazılmış tarih kitapları yararlı olmuyor. Onlarda genellikle bir soğukluk var. İnsancıl ayrıntılardan, öznellikten uzak kalıyorlar. Kuşkusuz, tarihçiler bir devletin tarihini yazarken yansız olmak kaygısıyla çoğu kez ayrıntılardan uzaklaşıyor. Oysa o ayrıntılarda gizli olanları öğrenmek istiyor insan. Bunu veremiyor tarihçiler. Genellemelerle sınırlı kalmak zorundalar. Bu nedenle anılar, içtenlikle yazılmış karalamalar, edebiyat ürünleri daha çok ilgi çekiyor. Kısacası yüzeysel tarihlerden çok, kaynak kitaplar, belgeler sağlayabiliyor istediğimiz bilgiyi kimi zaman.</p>

  <p class="normal">Burada sizlere böyle bir örnek sunmak istiyoruz. Bizans’ın en görkemli döneminde yönetimde bulunan İustinianos ile Teodora’yı daha yakından anlamak olanağını veren bir kaynağı getiriyoruz sizlere. O kadar tanımaya çalıştığımız İmparatoriçe Teodora ile aynı dönemde yaşamış bir tarihçi olan Prokopios’un Bizans’ın Gizli Tarihi adı verilen kitabı bu. O çağda, bizdeki saray vakanüvisleri gibi resmi bir Bizans tarihçisi olan ve pek çok resmi tarih yazan Prokopios, ardında bir de Bizans’ın Gizli Tarihi’ni bıraktı. Yazarın ölümünden çok sonra ortaya çıktı bu kitap. Gizli Tarih’te Bizans İmparatoru İustinianos ile eşi Teodora’nın yaşamları, özellikleri, kişilikleri, yaptıkları işler, çevirdikleri dolaplar ve entrikalar açıkça, ancak çoğu kez kızgınlık ve hırsla anlatılıyor. Prokopios resmen yazdığı tarihsel kesitte anlatamadıklarını gelecek kuşaklara açıklamak için bu kitabı kaleme aldığını belirtiyor. Gizli Tarih’te başrollerde İustinianos ve Teodora yer alıyor. Onları çağın ünlü komutanı Belisarios ile eşi Antonina izliyor. Antonina da Teodora’dan aşağı kalmayan bir kadın.</p>

  <p class="normal">Prokopios’un çizdiği Bizans toplum yaşamı kavgalarla, gaddarlıkla, parti çatışmalarıyla, işkencelerle, baskılarla örülü. Neredeyse kokuşmuş bir ortam. Tarih kitaplarında “Büyük” diye anılan İustinianos, Gizli Tarih’te para düşkünü, hain, sefil, yasaları çiğneyen ve keyfine göre uygulayan kanlı bir despot olarak tanımlanıyor. Vandallara, Gotlara ve Perslere karşı yapılan savaşlarda Bizans ordusunu zaferlere kavuşturan General Belisarios ise eşine tutkun, onun sözünden çıkmayan, zayıf bir erkek olarak anlatılıyor. Prokopios’a bakılırsa o çağda Bizans çürümekte, kadınlar kocalarını aldatmakta, parayla her şey satın alınmakta, insanlar başlarına gelen felaketler karşısında ne yapacağını şaşırmış durumdalar. Yazar, casus sürülerinden ve jurnalcilerden korktuğu için kitabını gizli yazdığını ayrıca belirtiyor. Burada Teodora da bir çeşit fahişe, büyücü ve karanlık bir kadın olarak karşımıza çıkıyor.</p>

  <p class="normal">Böylece bu özellikleriyle bu kitap, aşırı suçlamaları ve abartmaları olsa da yüzeysel tarihlerden ayrılıyor. Gerçek bir kaynak kimliğine bürünüyor. Prokopios’un anlattıklarının doğru olup olmadığı sonradan pek çok araştırmacıyı ilgilendirdi. Ancak sonunda Prokopios’un yazdıklarında gerçeklik payının büyük olduğu ortaya çıktı.</p>

  <p class="normal">Prokopios’un kaleme aldığı bu metni ilk olarak Fransızca ve İngilizce basımlarından yararlanarak çevirdim. Doğal olarak kişi adları ilk çalışmamda Latin esası ağırlıklıydı. Yer adlarını ise mümkün olduğu kadar Türkçe’de kullanıldığı gibi çevirmiştim. Kitabın bu son halinde Prof.Dr. Muhibbe Darga’nın yardımları ve editörümün titiz çalışmaları ile Grek esasını kullandık. Yer adlarını ise mümkün olduğu kadar çağında kullanıldığı gibi değiştirmeyi uygun gördük. Kitapta emeği geçen tüm yayın ekibine teşekkürlerimi sunarım.</p>
</body>
</html>
