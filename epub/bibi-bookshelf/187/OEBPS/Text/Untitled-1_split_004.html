<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_2">Prokopios’un Kimliği</h1>

  <p class="normal">Tarihçi Prokopios, Kaisereia kentinde doğdu. Bizim Kayseri değil bu. Filistin’de deniz kıyısında Romalılarca kurulan bir kent. Prokopios’un doğum tarihi bilinmiyor ama İS 500’de ya da bu tarihten az önce doğduğu sanılıyor. İS 527 yılında Komutan Belisarios’un özel yazmanı ve hukuk danışmanı oldu.</p>

  <p class="normal">Görev nedeniyle Komutan Belisarios’la birlikte İran, Afrika ve İtalya’daki seferlere katıldı, İranlılara, Vandallara ve Gotlara karşı yapılan savaşları yakından izledi. 542 yılında Prokopios Bizans’a döndü. Burada başkenti ve bütün imparatorluğu silip süpüren büyük veba salgınını gördü ve yazdığı kitaplardan birinde ayrıntılı olarak buna yer verdi.</p>

  <p class="normal">Daha sonraki yıllarda Prokopios’un İmparator İustinianos’a yaklaştığını görüyoruz. Teodora’nın ölümünden sonra İustinianos’la iyi ilişkiler kurabilen Prokopios’a 560 yılında illustres unvanı verildi. “Seçkin ya da aydın” anlamına gelebilir bu söz. O çağda yüksek devlet görevlilerine illustres, spectabiles ya da clarissimi gibi unvanlar veriliyordu. Illustres unvanı ise çok az sayıda kişiye uygun görülmüştü. Demek ki Prokopios en yüksek düzeyde bir görevli durumuna gelebilmişti.</p>

  <p class="normal">Prokopios, burada da kalmadı, 562 yılında Bizans kenti yöneticisi ya da Latince deyimiyle praefectur’u oldu. Bu görevin çok önemli olduğu modern tarihçiler tarafından belirtiliyor. Prokopios’un İmparator İustinianos ile aynı yılda, yani 565 yılında öldüğü sanılıyor.</p>

  <p class="normal">Prokopios’un o döneme göre klasik bir eğitim aldığını biliyoruz. Onun yaşadığı dönemde Bizans İmparatorluğu hem eski Roma’nın, hem de Grek uygarlığının etkileri altında bulunuyordu. Prokopios’un eski tarihçilerden esinlendiği, yazdığı resmi tarihlerde Herodotos ve Thukidides’in yöntemlerini izlediğini görüyoruz. Yer yer Aristofanes’in oyunlarından yaptığı alıntılar nedeniyle klasik yazar ve düşünürlerin etkisi altında kaldığı sonucuna varıyoruz. Prokopios Gizli Tarih dışında sekiz kitaplık bir Savaşlar Tarihi yazdı.</p>

  <p class="normal">Bunlarda Bizans ordularının Vandallar, Gotlar ve İranlılarla yaptığı savaşları anlattı. Savaşlar Tarihi’nin üç cildi De Bello Gothico, yani “Gotlarla Savaş Üzerine” adını taşıyor, iki cildi De Bello Persico, yani “İranlılarla Savaş”, iki cildi de De Bello Vandalico, yani “Vandallarla Savaş”… Sekizinci cildin ise bunlara sonradan eklendiği bildiriliyor. Gizli Tarih tüm bu savaş tarihlerinin bir devamı gibi. Yazar sık sık daha önce yazdıklarına göndermeler yapıyor. Prokopios ayrıca İmparator İustinianos’un emriyle onun zamanında yaptırılan kilise, köprü ve başka yapıları içine alan altı ciltlik bir kitap yazdı. Bunun adı ise De Aedifiis, kısacası “Yapılar”. Yazar bu kitabında ise o dönemdeki mimariyi ortaya koyan çok değerli bilgiler veriyor.</p>

  <p class="normal">Prokopios’un Gizli Tarih’inde İustinianos ile Teodora’yı, yanında çalıştığı Komutan Belisarios ile eşini bu kadar kötülemesi, araştırmacılar için ayrı bir merak konusu oldu. Yapılan çalışmalardan Prokopios’un tutucu bir insan olduğu ortaya çıkıyor. Kitaplarında sürekli olarak yerleşik geleneksel kurumların önemine değiniyor, eski kurallardan cayılmamasını istiyor. Oysa anladığımız kadarıyla İmparator İustinianos egemenliği süresince gelenekleri ve özellikle büyük arazi sahiplerinin güçlerini ve etkisini kırmaya çalıştı. O dönemde büyük çiftliklere latifundia denilmekteydi. Bizans tarihçisi Vasiliev’e göre bu büyük arazi sahipleri bir dönemde o kadar güçlenmişlerdi ki, sözgelimi Kapadokya’da ve Mısır’da bunların özel askeri birlikleri besledikleri bile görüldü. İustinianos ise bunlara karşı merkezi yönetimin gücünü sağlamlaştırmak, devleti yeniden düzene sokmak için çeşitli uygulamalarda bulundu. Zaman zaman bunların topraklarını kamulaştırdı. Prokopios tutucu bir kişi olarak bu uygulamaları hiç hoş karşılamadı. Anlaşılan büyük arazi sahiplerini ve soylu kişileri tutuyordu daha çok. Gizli Tarih’i bu nedenlerle kaleme aldığını öne sürenler de var.</p>
</body>
</html>
