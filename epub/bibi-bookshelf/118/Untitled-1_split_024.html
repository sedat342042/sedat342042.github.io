<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Untitled-1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_22">5<br class="chapter"/>
				Aşk</h2>
				<p class="indentmetin">Ah sen, genç kız, güzel kız!<br class="chapter"/>Böyle çiçeğin burnunda kocaya varma<br class="chapter"/>Anana babana danış bir kere<br class="chapter"/>Anana, babana, akrabalara<br class="chapter"/>Aklını başına devşir güzel kız<br class="chapter"/>Aklını başına devşir, çeyiz topla</p>
				<p class="indentmetin">                                    Halk türküsü</p>
				<p class="indentmetin">Benden iyisine düşersen beni unutursun<br class="chapter"/>Benden kötüsüne düşersen beni ararsın</p>
				<p class="indentmetin">                                    Halk türküsü</p>
				<p class="normal"><span>Ayılınca bir süre kendime gelemedim, ne olup bittiğini anımsayamadım. Yabancısı olduğum bir odada, karyolada yatıyordum. Büyük bir bitkinlik içindeydim. Karşımda, elinde bir mum, Savelyiç duruyordu. Birisi, göğsümle omzumu sıkıca saran bir sargıyı özenle çözüyordu. Düşüncelerim yavaş yavaş açıklık kazandı. Düelloyu anımsadım ve yaralı olduğumu anladım. O sırada kapı gıcırdadı. Beni ta içimden titreten bir fısıltı işittim:</span></p>
				<p class="normal"><span>— Nasıl? Nasıl oldu?</span></p>
				<p class="normal"><span>Savelyiç içini çekerek:</span></p>
				<p class="normal"><span>— Hep aynı, diye karşılık verdi. Beş gündür komada.</span></p>
				<p class="normal"><span>Dönmek istiyor, dönemiyordum.</span></p>
				<p class="normal"><span>Güçlükle:</span></p>
				<p class="normal"><span>— Neredeyim? Kim var orada? diyebildim.</span></p>
				<p class="normal"><span>Marya İvanovna yatağa yaklaştı, üzerime eğildi:</span></p>
				<p class="normal"><span>— Nasılsınız? Kendinizi nasıl hissediyorsunuz? dedi.</span></p>
				<p class="normal"><span>Bitkin bir sesle:</span></p>
				<p class="normal"><span>— Çok şükür, iyiyim, diye karşılık verdim. Siz misiniz Marya İvanovna? Söyleyin!</span></p>
				<p class="normal"><span>Daha fazla konuşmaya gücüm yetmedi. Sustum. Savelyiç derin bir oh çekti. Yüzü sevinçle aydınlandı.</span></p>
				<p class="normal"><span>— Kendine geldi, kendine geldi! diye tekrarlayıp duruyordu. Çok şükür, Tanrım! Hey, Pyotr Andreyeviç, iki gözüm! Ödümü kopardın! Dile kolay, beş gün…</span></p>
				<p class="normal"><span>Marya İvanovna sözünü kesti ihtiyarın:</span></p>
				<p class="normal"><span>— Onunla çok konuşma Savelyiç, dedi. Bitkindir daha.</span></p>
				<p class="normal"><span>Kapıyı sessizce kapayıp çıktı. Kafam arı kovanı gibi uğulduyordu. Demek komutanın evindeydim. Marya İvanovna beni ziyaret ediyordu. Savelyiç’e bazı sorular sormak istedim. Fakat ihtiyar, başını salladı, kulaklarını tıkadı. Üzüntü içinde gözlerimi kapadım, az sonra derin bir uykuya daldım.</span></p>
				<p class="normal"><span>Uyanınca Savelyiç’e seslendim, fakat onun yerine Marya İvanovna çıktı karşıma. Melek sesiyle selamladı beni. O an benliğimi kaplayan tatlı duyguyu anlatamam. Elini yakaladım, duygulu gözyaşlarıyla ıslatarak üzerine eğildim onun. Maşa geri çekmedi elini ve ansızın dudakları yanaklarıma değdi! Kızgın, taze öpücüğünü hissettim onların. Tenime bir kor düştü sandım.</span></p>
				<p class="normal"><span>— Sevgili Marya İvanovna, tatlı Marya İvanovna, dedim; karım ol, bu mutluluğu benden esirgeme.</span></p>
				<p class="normal"><span>Titredi, elini çekerek:</span></p>
				<p class="normal"><span>— Allah aşkına sakin olun, dedi. Tehlike geçmedi daha. Yaranız her an açılabilir. Kendinizi benim için koruyun hiç değilse.</span></p>
				<p class="normal"><span>Bunu söyleyip odadan çıktı. Coşkudan sarhoş olmuş gibiydim. Mutluluk canlandırmıştı beni. O, benim olacak! O, seviyor beni! Bu düşünce, bütün varlığımı dolduruyordu.</span></p>
				<p class="normal"><span>Ondan sonra hızla iyileşmeye başladım. Kalede hekim olmadığı için alay berberi tedavi ediyordu beni. Bereket versin, fazla konuşan berberlerden değildi. Gençliğim, sağlam yapım, iyileşmemi çabuklaştırıyordu. Komutanlar, ailecek benim için ne yapacaklarını bilemiyorlardı. Marya İvanovna başucumdan ayrılmıyordu. İlk uygun fırsatta, yarım kalmış aşk ilanına yeniden giriştim. Marya İvanovna bu kez daha sabırla dinledi beni. Hiç nazlanmadan, kırıtmadan, o da bana karşı kayıtsız olmadığını, annesiyle babasının, kızlarının mutluluğundan hiç kuşku yok, sevinç duyacaklarını bildirdi.</span></p>
				<p class="normal"><span>— Fakat iyi düşün, diye ekledi; senin annenle baban yönünden bir engel çıkmasın?</span></p>
				<p class="normal"><span>Düşünceye daldım. Annemden yana kuşkum yok. Fakat babamın huyunu, dünya görüşünü bildiğim için, aşkımı pek fazla umursamayacağını, onu genç bir adamın sersemliği olarak yorumlayacağını seziyordum. Bu içtenlikle Marya İvanovna’ya itiraf ettim; fakat babama da elden geldiğince dokunaklı bir mektup yazarak babalık onayını istemekten geri kalmadım.</span></p>
				<p class="normal"><span>Yazdığım mektubu Marya İvanovna’ya gösterdim. Onu o kadar inandırıcı, o kadar duygulandırıcı buldu ki, olumlu yanıt alacağımızdan kuşkusu kalmadı artık. Gençliğin ve aşkın tüm içtenliğiyle pembe düşler görmeye başladı.</span></p>
				<p class="normal"><span>İyileştikten sonraki ilk günlerde Şvabrin’le barıştım. İvan Kuzmiç beni düello nedeniyle azarlarken şöyle demişti:</span></p>
				<p class="normal"><span>— Eh, Pyotr Andreyiç! Seni hapse atmam gerekirdi ya, cezanı zaten çektin. Aleksey İvaniç’e gelince, fırına tıktım onu. Kılıcına da Vasilisa Yegorovna el koydu. Biraz yalnız kalıp düşünsün de, yaptığına pişman olsun.</span></p>
				<p class="normal"><span>Mutluluğum, yüreğimde düşmanca duygular beslememi engelledi. Şvabrin’i serbest bırakmalarını diledim. İyi yürekli komutan, karısının da onayıyla, Şvabrin’i hapisten çıkarmaya karar verdi. Şvabrin yanıma geldi, aramızda geçenler için derin bir üzüntü duyduğunu bildirdi. Suçu tümüyle üstlendi ve geçmişi unutmamı diledi benden. Yaradılıştan kin tutmayı sevmem. Kavgamızı da, onun eliyle aldığım yarayı da bağışladım. İftirasını, incinmiş bir onurun, geri çevrilmiş bir aşkın üzüntüsüne bağladım. Bahtsız hasmımı içtenlikle bağışladım.</span></p>
				<p class="normal"><span>Bir süre sonra sağlığıma tümüyle kavuşup, kendi evime taşındım. Pek umutlanmadan, içimdeki kötü önsezileri bastırmaya çalışarak, mektubumun karşılığını bekliyordum. Vasilisa Yegorovna’yla kocasına bir şey söylememiştim daha. Fakat teklifim onları şaşırtmayacaktı. Ne ben, ne Marya İvanovna, duygularımızı onlardan gizlemeye çalışıyorduk; mutluluğumuzu onaylayacaklarını önceden biliyorduk.</span></p>
				<p class="normal"><span>Neden sonra bir sabah, Savelyiç bir mektupla girdi içeri. Mektubu titreyen ellerimle yakaladım. Zarfın üstündeki yazı babamındı. Olağanüstü bir durumla karşı karşıya olduğumu anlamıştım. Çünkü mektupları bana hep annem yazar, babam en alta birkaç satır eklerdi. Zarfı açmayı bir türlü göze alamıyor, üstündeki tumturaklı yazıyı okuyup duruyordum:</span></p>
				<p class="normal"><span>Oğlum Pyotr Andreyeviç Grinyov’a. Orenburg iline bağlı Belogorsk kalesinde.</span></p>
				<p class="normal"><span>Yazının biçiminden mektupta yazılı olanlara ilişkin bir şeyler çıkarmaya çalışıyordum. Sonunda onu açmaya karar verdim ve daha ilk satırlara göz gezdirir gezdirmez, her şeyin altüst olduğunu anladım. Mektup şöyleydi:</span></p>
				<p class="normal"><span>Oğlum Pyotr! Mironov kızı Marya İvanovna’ya nikâhlanmak için baba onayı istediğin mektubunu bu ayın 15’inde aldık. Davranışını onaylamak niyetinde olmadığım gibi, oraya, yanına gelmeye, koskoca subay olmana bakmaksızın sana güzel bir ders vermeye hazırlandığımı bilesin: Çünkü sen, kendin gibi haytalarla düello etmek için değil, anayurt savunması için verilen kılıcı taşımaya henüz layık olmadığını gösterdin. Andrey Karloviç’e tez elden mektup yazacak, seni Belogorsk kalesinden almasını, kafandaki sersemliğin geçeceği uzak bir yere atamasını isteyeceğim. Düello ettiğini, yaralandığını işiten annen, duyduğu acıdan hasta düştü, yatıyor şimdi. Nedir bu yaptıkların? Yüce merhametine fazla umut bağlamayı göze almamakla birlikte, seni doğru yola getirmesi için Tanrıya yalvarıyorum.</span></p>
				<p class="sagnormal">Baban A.G.</p>
				<p class="normal"><span>Mektup, çeşitli duygular uyandırmıştı içimde. Babamın hiç gözünü kırpmadan kullandığı ağır sözler, derin bir biçimde onurumu yaralamıştı. Marya İvanovna’dan söz ederkenki umursamazlığı, haksız olduğu kadar yakışıksız bir davranış olarak da görünüyordu bana. Hele Belogorsk kalesinden bir başka yere atanmayı düşündükçe, dehşete düşüyordum. Fakat en çok annemin hastalığı üzmüştü beni. Düelloyu annemle babama duyuran kişinin Savelyiç olduğundan kuşkum yoktu. İçimde büyük bir öfkenin kabardığını hissediyordum. Daracık odamı bir aşağı, bir yukarı arşınladım, ihtiyar lalamın karşısında durdum, onu şöyle bir süzüp, korkunç bir sesle:</span></p>
				<p class="normal"><span>— Senin yüzünden yaralanışımı, bir ay ecelle pençeleşmemi yeterli bulmamışa benziyorsun, dedim. Annemi de öldürmek istediğin anlaşılıyor.</span></p>
				<p class="normal"><span>Savelyiç, gözyaşları neredeyse boşanıverecekmiş gibi:</span></p>
				<p class="normal"><span>— İnsaf edin efendim, dedi; ne demek istiyorsunuz? Yaralanmanız benim yüzümden oldu ha! Kendi göğsümü siper ederek, seni Aleksey İvaniç’in kılıcından kurtarmaya koştuğumu Tanrı biliyor! Kör olası ihtiyarlık aman vermedi. Peki, annene ne yapmışım?</span></p>
				<p class="normal"><span>— Daha ne yapacaksın, dedim. Hakkımda jurnaller düzenlemeni kim istedi senden? Yoksa bunun için gizli buyruk mu aldın?</span></p>
				<p class="normal"><span>Savelyiç artık gözyaşlarını tutamayarak:</span></p>
				<p class="normal"><span>— Ben ha? Hakkında jurnaller düzenlemişim ha? diye inledi. Hey yüce Tanrım! Öyleyse beyefendinin bana neler yazdığını bir okuyuver: Seni nasıl jurnallediğimi göreceksin.</span></p>
				<p class="normal"><span>Bunu söyleyip bir mektup çıkardı cebinden. Şu aşağıdaki satırları okudum:</span></p>
				<p class="normal"><span>Utan, ihtiyar köpek! Verdiğim sıkı buyruklara aldırmayıp, oğlum Pyotr Andreyeviç’in davranışlarını bildirmedin bana. Haylazlıklarını yabancılar duyurmak zorunda kaldılar. Sen görevini, bey buyruğunu böyle mi yerine getirirsin? Gerçeği örtbas ettiğin, toy bir çocuğa yardakçılık için, seni, ihtiyar köpeği, domuz çobanı yapacağım. Bu yazdıklarımı okur okumaz, bana hemen onun sağlık durumunu bildirmeni emrediyorum. Düzeldiğini yazıyorlar, doğru mu? Yarasının nerede olduğunu, tedavisinin iyi yapılıp yapılmadığını özellikle bildir.</span></p>
				<p class="normal"><span>Savelyiç’in haklılığı, kuşkularımla ve çıkışımla onu boş yere incittiğim ortadaydı. Özür diledim. Fakat ihtiyarcık bir türlü avunamıyordu.</span></p>
				<p class="normal"><span>— Meğer bu günleri de görecekmişiz! diye tekrarlayıp duruyordu. Efendilerimizden görmediğimiz bir bu lütuf kalmıştı! Ben ihtiyar köpek, ben domuz çobanı… Üstelik senin yaralanmana da ben yol açtım, öyle mi? Yok, iki gözüm Pyotr Andreyiç. Sen benim değil, o kör olası mösyönündür: Demir şişleri birbirine çarpıp tepinmeyi ondan öğrendin. Sanki çarpıp tepinmekle elin kötüsünden korunacaksın! Mösyö tutup, boş yere para harcamak çok gerekliydi de!..</span></p>
				<p class="normal"><span>Fakat Savelyiç değilse kimdi beni babama jurnalleyen? General mi? Görünüşe göre onun beni umursadığı yoktu pek. İvan Kuzmiç’e gelince, düelloyu yukarıya iletmeyi gerekli bulmamıştı. Aklıma bir sürü olasılık geliyor, hiçbirinde karar kılamıyordum. Kuşkularım Şvabrin üzerinde toplanıyordu. Beni jurnallemekten bir onun çıkarı vardı. Böylelikle kaleden uzaklaştırılabilir, yüzbaşının ailesiyle ilişkilerim kesilebilirdi. Her şeyi olduğu gibi Marya İvanovna’ya bildirmeye gittim. Merdiven başında karşıladı beni. Daha yanına yaklaşırken:</span></p>
				<p class="normal"><span>— Ne oldu sana böyle? dedi. Betin benzin kül gibi olmuş!</span></p>
				<p class="normal"><span>— Her şey bitti! diye karşılık verdim. (Ve babamın mektubunu uzattım ona.)</span></p>
				<p class="normal"><span>Sararma sırası ona gelmişti.</span></p>
				<p class="normal"><span>Mektubu okuyup bitirdikten sonra titreyen bir elle geri verdi, titreyen bir sesle:</span></p>
				<p class="normal"><span>— Yazgım böyleymiş demek… dedi. Yakınlarınız aralarında istemiyorlar beni. Her şeyde Tanrının dediği olur! Bize gerekli olan şeyi, o bizden daha iyi bilir. Elden ne gelir, Pyotr Andreyiç? Hiç değilse siz mutlu olun…</span></p>
				<p class="normal"><span>Ellerine sarıldım:</span></p>
				<p class="normal"><span>— Hayır, olamaz bu! diye haykırdım. Sen beni sevdikten sonra, ben her şeye hazırım. Gidip seninkilerin ayaklarına kapanalım. Kendi halinde, sade insanlardır onlar; katı yürekli, kibirli kimseler değillerdir… Onların onayını alalım, nikâhlanalım; zamanla babamın da yumuşayacağına eminim. Annem bizden yana çıkacaktır; o, yumuşak kalplidir…</span></p>
				<p class="normal"><span>Maşa:</span></p>
				<p class="normal"><span>— Hayır, Pyotr Andreyiç, diye karşılık verdi. Annenle babanın onayı olmadan varamam sana. Onlar bunu istemedikçe, sen de mutlu olamazsın. Tanrının istemine boyun eğelim. Günün birinde kendine yeni bir yavuklu bulursan, bir başkasını seversen, bahtın açık olsun Pyotr Andreyiç; ben ikiniz için de dua edeceğim…</span></p>
				<p class="normal"><span>Bu sözleri söylerken gözyaşları boşanıverdi, koşarak ayrıldı yanımdan. Onun ardı sıra odaya girmek istediysem de, kendimde olmadığımı hissederek eve döndüm.</span></p>
				<p class="normal"><span>Oturmuş kara kara düşünürken, Savelyiç birdenbire düşüncelerimden ayırdı beni. Yazılı bir kâğıt uzatarak:</span></p>
				<p class="normal"><span>— Oku, efendim, dedi. Efendimin ispiyoncusu muyum, babayla oğulun arasını bulandırmak mı istiyorum, gör!</span></p>
				<p class="normal"><span>Kâğıdı aldım. Savelyiç’in babama yanıtıydı bu. Mektup sözcüğü sözcüğüne şöyleydi:</span></p>
				<p class="normal">Devletli Andrey Petroviç,</p>
				<p class="normal">İyiliksever babamız!</p>
				<p class="normal"><span>Lütfen göndermiş olduğunuz mektubunuzu aldım. Beni, kulunuzu, bey buyruklarını yerine getirmemekle suçluyor, azarlamak lütfunda bulunuyorsunuz. Fakat ben, ihtiyar köpek değil, sizin sadık kulunuz, bey buyruklarını her zaman dinlemiş, size her zaman canla başla hizmet ederek saçımı sakalımı ağartmışımdır. Pyotr Andreyeviç’in yaralandığını sizi üzmemek için yazmamıştım. Şimdi hanımefendinin, annemiz Avdotya Vasilyevna’nın, kaygıdan yatağa düştüğünü öğrenmiş bulunuyorum. Onun sağlığı için Tanrıya dua edeceğim. Pyotr Andreyeviç, sağ omzunun altından, tam göğsünün üstündeki kemikcikten bir ya da bir buçuk santim derinliğinde bir yara almıştı. Kendisini ırmak kıyısından komutanın evine taşıdık ve burada berber Stepen Karamonov tarafından tedavi edildi. Çok şükür sağlığına kavuşmuş bulunmaktadır, şen ve esendir. Komutanlar, söylendiğine göre, çok hoşnutlarmış ondan. Vasilisa Yegorovna’nın öz oğlu gibidir. Başına böyle bir iş geldi diye de kınamamalı delikanlıyı: At bile dört ayaklı olmasına rağmen tökezler. Bana domuz güttüreceğinizi yazmak lütfunda bulunmuşsunuz; buyruklarınız karşısında boynum kıldan incedir. Kölece selamlarımı iletirim.</span></p>
				<p class="sagnormal">Sadık uşağınız</p>
				<p class="sagnormal">Arhip Savelyev</p>
				<p class="normal"><span>İhtiyarcığın yazdıklarını okurken birkaç kez gülmekten kendimi alamadım. Ben babama mektup yazacak durumda değildim. Annemi yatıştırmak için de Savelyiç’in mektubunu yeterli buldum.</span></p>
				<p class="normal"><span>O günden sonra durumum değişti. Marya İvanovna benimle hemen hemen hiç konuşmuyor, ne zaman karşılaşsak bir fırsatını bulup uzaklaşıyordu yanımdan. Komutanın evinden soğumaya başlamıştım. Yavaş yavaş tek başıma evde oturmaya alıştım. Vasilisa Yegorovna ilkin birkaç kez sitem etti. Fakat ayak dirediğimi görünce üstelemedi. İvan Kuzmiç’le görevimiz gerektirdikçe görüşüyorduk. Şvabrin’le pek seyrek karşılaşıyor, istemeye istemeye selamlıyorduk birbirimizi. Onun bana karşı gizli bir düşmanlık beslediğini seziyor, bu da kuşkularımı doğruluyordu. Fakat gitgide çekilmez olmaya başlamıştı. Yalnızlıkla, işsizlikle beslenen, karanlık bir umursamazlığa gömüldüm. Bu yalnızlık içinde aşkım büsbütün alevleniyor, gitgide daha dayanılmaz oluyordu. Kitap okumaya, edebiyata olan ilgimi de yitirdim. İçim karardıkça kararıyor, aklımı kaçırmaktan ya da kendimi haytalığa vurmaktan korkuyordum. Fakat tam o sırada ortaya çıkan beklenmedik olaylar, hayatımın gidişi üzerinde önemli etkiler yaptı. Ansızın güçlü ve hayırlı bir sarsıntı yarattı ruhumda.</span></p>
				</body>
</html>