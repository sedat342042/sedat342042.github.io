<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Untitled-1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_31">14<br class="chapter"/>
				Yargılanma</h2>
				<p class="indentmetin">Halkın ağzında laf<br class="chapter"/>Denizde dalga.</p>
				<p class="indentmetin">                Atasözü</p>
				<p class="normal"><span>Orenburg’dan izinsiz ayrılışım dışında bir suçum olmadığına güvenim tamdı. Bunda da kolayca savunabilirdim kendimi. Çünkü akıncılık, yasaklanmak bir yana, bütün güçlerce destekleniyordu. Buyruklara aykırı davranmakla değil, fazla gözü karalıkla suçlanabilirdim belki. Fakat Pugaçev’le dostça ilişkilerimi kanıtlayacak pek çok tanık bulunabilir, bu da en azından çok kuşku uyandırıcı görünebilirdi. Yol boyunca, beni bekleyebilecek soruları kafamda evirip çeviriyor, yanıtlarımı tasarlıyordum. Yargıç önüne çıktığımda, gerçeği olduğu gibi söylemeye karar verdim. Bunun en yalın, aynı zamanda da en güvenilir savunma yöntemi olduğu kanısındaydım.</span></p>
				<p class="normal"><span>Kazak’a vardık. Kent, baştan başa yakılıp yıkılmış, yerle bir edilmişti. Sokaklarda evlerin yerine kömürleşmiş moloz yığınları görülüyor, çatısız ve penceresiz kalmış duvarlar isli isli dikilip duruyordu. Pugaçev buraya da damgasını basmıştı. Kentin sağlam kalmış tek yapısına, orta yerdeki kaleye götürüldüm. Beni muhafızlardan teslim alan nöbetçi subay, demircinin çağrılmasını emretti. Ayaklarıma pranga vuruldu, sımsıkı zincirlendim. Sonra zindana götürülüp, çıplak duvarlardan ve demir parmaklıklı küçük bir pencereden, ibaret dar, karanlık bir hücreye tek başıma kapattılar beni.</span></p>
				<p class="normal"><span>Böyle bir başlangıç, hiç de iyi bir son umdurmuyordu insana. Fakat yine de koyuvermedim kendimi. Umutsuzluğa kapılmadım. Bütün acı çekenlerin o biricik avuntusuna sığındım: Temiz, fakat parça parça olmuş bir yürekten taşan duanın tatlı lezzetini ilk kez tadarak, gelecek konusunda kaygılanmayı bir yana bırakıp, derin bir uykuya daldım.</span></p>
				<p class="normal"><span>Ertesi gün gardiyan uyandırdı beni. Kurulca istendiğimi bildirdi. İki asker eşliğinde, komutanın evine giden avluya geçtim. Askerler girişte durarak, içeri yalnız başıma gireceğimi bildirdiler.</span></p>
				<p class="normal"><span>Oldukça geniş bir salona girdim. Üstü kâğıtlarla dolu bir masanın arkasında iki adam oturuyordu. Bunlardan biri sert, soğuk görünüşlü yaşlı bir generaldi. Öteki, yirmi sekiz yaşlarında kadar, yakışıklı bir muhafız birliği yüzbaşısıydı. Becerikli ve serbest tavırlı bir insan olduğu görülüyordu. Pencerenin yanına konulmuş ayrı bir masanın başında da yazman oturuyordu. Kalemi kulağının arkasında, kâğıtlara eğilmiş, ifademi yazmaya hazır bekliyordu. Sorgu başladı. Adımı sanımı sordular. General, Andrey Petroviç Grinyov’un oğlu olup olmadığımı bir kere de benden öğrenmek istedi. Söyledim. Bunun üzerine, sert bir tavırla:</span></p>
				<p class="normal"><span>— Öyle saygıdeğer bir babanın, böyle uygunsuz bir evladı olması ne kadar acı! diye bir çıkış yaptı bana.</span></p>
				<p class="normal"><span>Soğukkanlılığımı yitirmeden, nasıl bir töhmet altında kalırsam kalayım, gerçeği içtenlikle açıklayarak bundan kurtulmayı umduğumu bildirdim. Kendime bu güvenim, generalin hoşuna gitmemişti.</span></p>
				<p class="normal"><span>Somurtarak:</span></p>
				<p class="normal"><span>— Açıkgöz bir şeye benziyorsun delikanlı, dedi. Ama biz senden açıkgözlerini de gördük.</span></p>
				<p class="normal"><span>O zaman genç yargıç, Pugaçev’in hizmetine nasıl ve ne zaman girdiğimi, hangi görevleri yerine getirdiğimi sordu.</span></p>
				<p class="normal"><span>Sinirlenmiştim. Bir subay ve bir soylu olarak, Pugaçev’in hizmetine girmemin ve ondan herhangi bir görev almamın söz konusu olamayacağını belirttim.</span></p>
				<p class="normal"><span>Yargıç karşı çıktı:</span></p>
				<p class="normal"><span>— Arkadaşları canavarca öldürülürken, soylu ve subay olan bir kimse, nasıl bağışlanabiliyor Pugaçev tarafından? Nasıl oluyor da aynı subay ve soylu kişi, isyancıların cümbüşüne katılıyor, baş caniden kürk, at, elli kapik gibi armağanlar alıyor? Nereden doğdu bu tuhaf dostluk? İhanet, ya da en azından alçakça bir korkaklık değilse, nedir bu?</span></p>
				<p class="normal"><span>Muhafız subayının sözleri, onurumu derin bir biçimde yaralamıştı. Coşkuyla savunmaya başladım kendimi. Tipi sırasında, bozkırda, Pugaçev’le tanışıklığımızın nasıl başladığını; Belogorsk kalesinin alınışında beni nasıl tanıyıp bağışladığını anlattım. Düzmeceden gocuğu ve atı almakta bir sakınca görmediğimin doğru olduğunu, fakat bunun yanı sıra, Belogorsk kalesini caniye karşı canla başla nasıl savunduğumu söyledim. En sonunda da, korkunç Orenburg kuşatması sırasında gösterdiğim yararlıklara tanıklık edebilecek olan generalin adını verdim.</span></p>
				<p class="normal"><span>Asık yüzlü ihtiyar, masadan aldığı bir kâğıdı yüksek sesle okumaya başladı:</span></p>
				<p class="normal"><span>Ekselanslarınızın sorusu üzerine; bugünkü karışıklıkta parmağı olduğu canilerle, askerlik göreviyle bağdaşmayan, ettiği yemine aykırı düşen ilişkilere girdiği ileri sürülen asteğmen Grinyov’a ilişkin bilgilerimi iletmekle şeref duyarım: Adı geçen asteğmen Grinyov, geçen 1773 yılı Ekim ayı başlangıcından bu yılın 4 Şubatına kadar Orenburg’da görev başındaydı. Fakat bu tarihte kentten ayrıldı, bir daha da komutam altına girmedi. Düşman tarafından gelen kaçakların söylediklerine göre, kendisi Pugaçev’in otağına uğramış ve onunla birlikte, daha önce görevde bulunduğu Belogorsk kalesine gitmişler… durum ve davranışlarına gelince, bu konuda…</span></p>
				<p class="normal"><span>Yargıç burada okumayı kesti ve sertçe:</span></p>
				<p class="normal"><span>— Şimdi kendini nasıl savunacaksın bakalım? dedi.</span></p>
				<p class="normal"><span>Bir an, nasıl başladıysam öylece sürdürmek, Marya İvanovna ile olan ilişkimi bütün öteki şeyler gibi açıklamak istedim. Fakat ansızın, karşı durulmaz bir iğrenti uyandı içimde. Adını verecek olursam, kurulca dinlenmek üzere çağırtacaklardı onu. Ve benim için kutsal olan o adın, canilerin iğrenç jurnalleriyle karışacağı; Marya İvanovna’nın onlarla yüzleştirileceği düşüncesi –bu korkunç düşünce–, öylesine allak bullak etti ki beni, bocaladım, ne diyeceğimi bilemedim.</span></p>
				<p class="normal"><span>Beni bir çeşit iyi niyetle dinlemeye başlayan yargıçlar, bocaladığımı görünce, eski katı tavırlarına büründüler yeniden. Muhafız subayı, baş ihbarcıyla yüzleştirilmemi istedi. General, dünkü caninin getirilmesini emretti. Merakla kapıya döndüm, beni ihbar edeni beklemeye koyuldum. Az sonra zincir şakırtıları işitildi, kapı açıldı, Şvabrin girdi. Ne kadar değişmişti! Şaşıp kaldım. Korkunç denecek kadar zayıflamış, beti benzi kül gibi olmuştu. Az bir zaman önce kapkara olan saçları tümüyle ağarmış, uzun sakalı da birbirine karışmıştı. Titrek fakat kararlı bir sesle, suçlamalarını tekrar etti. Sözde beni Orenburg’a casus olarak Pugaçev göndermiş. Kentte olup bitenleri rapor etmek için her gün akına çıkıyormuşum. Sonra da açıkça düzmecenin ordusuna katılmışım. İhanet eden öteki arkadaşlarımın kuyusunu kazıyor, düzmecenin gözüne girmek için kaleden kaleye geziyormuşum onunla.</span></p>
				<p class="normal"><span>Bu sözleri sessizce dinledim ve bir şeye sevindim. Alçak cani, Marya İvanovna’nın adını vermemişti. Ya hâlâ, kendisini horgörüyle reddeden kızı düşündükçe onur kırıklığı duyduğundan, ya da yüreğinde beni de susmaya zorlayan duygunun kıvılcımlarını taşıdığından yapmıştı bunu. Ne olursa olsun, soruşturma kurulu önünde, Marya İvanovna adı edilmedi. Kararımı daha da pekiştirdi bu. Yargıçlar, Şvabrin’in suçlamalarını nasıl çürüteceğimi sorduklarında, daha önceki açıklamama ekleyebilecek başkaca bir söz olmadığını bildirdim. General, çıkarılmamı emretti. Şvabrin’le birlikte çıktık. Sessizce, hiçbir şey söylemeden baktım ona. Yüzünde kinli bir gülümseme belirdi, zincirlerini toplayarak önüme geçti, hızlı hızlı yürüyüp gitti. Yeniden zindana kapattılar beni, bir daha da sorguya çıkarmadılar.</span></p>
				<p class="normal"><span>Okuyucuya bundan sonra anlatacağım olayların hiçbirinin tanığı olmadım. Fakat hikâyelerini o kadar çok dinledim ki, en küçük ayrıntılara varıncaya kadar belleğime kazıdılar. Hani, görmeden de yaşamış gibiyim onları:</span></p>
				<p class="normal"><span>Annemle babam, eski zaman insanlarının seçkin bir özelliği olan o candan güler yüzlülükle karşılamışlardı İvanovna’yı. Kendilerine zavallı bir yetim kızı kanatları altına almak fırsatı verdiği için Tanrıya şükrediyorlardı. Az sonra da içtenlikle bağlandılar ona. Çünkü Marya İvanovna’yı tanıyıp da âşık olmamak elde değildi. Aşkım, artık delikanlıca bir sersemlik olarak görünmüyordu babama. Anneme gelince, biricik oğlunun, Petruşa’sının, yüzbaşının tatlı kızıyla evlenmesinden başka bir dileği yoktu.</span></p>
				<p class="normal"><span>Tutuklandığımı işitince hepsi beyinlerinden vurulmuşa döndüler. Pugaçev’le olan tuhaf ilişkimi, Marya İvanovna annemle babama öylesine olağan bir şey olarak anlatmıştı ki; bu, onları kaygılandırmak şurada dursun, ara sıra anımsayıp içtenlikle gülmelerine yol açıyordu.</span></p>
				<p class="normal"><span>Tahtın devrilmesi, soylular sınıfının yok edilmesi amacını taşıyan bir ayaklanmada benim de parmağım olabileceğine inanmak istemiyordu babam. Savelyiç’i sıkı bir sorguya çekmiş; lalam, efendisinin Yemelka Pugaçev’e konuk olduğuna, haydutun da onu gözettiğine yemin etmişti. Bu, bir parça avuttu ihtiyarları, hayırlı haberler beklemeye koyuldular. Marya İvanovna şiddetle sarsılmıştı; fakat susuyordu. Çünkü alçakgönüllülüğün ve inceliğin doruğunda bir insandı o.</span></p>
				<p class="normal"><span>Birkaç hafta geçti… Ansızın Petersburg’daki akrabamız Prens ………’den bir mektup geldi babama. Prens benden söz ediyor; beylik girişten sonra, isyancıların planlarına katılmış olduğuma ilişkin kuşkuların ne yazık ki doğrulandığını, ibret için idam cezasına çarptırılmam söz konusuyken babasının hizmetlerine ve ilerlemiş yaşına duyduğu saygıyla Çariçe’nin suçlu oğulu bağışladığını, onu yüz karası idam cezasından kurtararak Sibirya’nın ücra bir bölgesinde ömür boyu oturmaya mahkûm ettiğini bildiriyordu.</span></p>
				<p class="normal"><span>Bu beklenmedik darbe, az kalsın öldürecekti babamı. Her zamanki dayanıklılığını yitirdi. Üzüntülerini o ana kadar içine atarken, birdenbire acı acı yakınmaya başladı.</span></p>
				<p class="normal"><span>— Nasıl olur? Nasıl olur? diye tekrarlayıp duruyor, aklını oynatacak gibi oluyordu. Benim oğlum Pugaçev’e yardakçılık etsin! Yüce Tanrım, bu günleri göreyim diye mi yaşattın beni! Çariçe idamdan kurtarıyor onu! Sanki bu bir avuntu mu? Korkunç olan, idam değildir. Benim dedemin dedesi, kutsal bildiği şey uğruna darağacında can verdi. Babam, Bolinski ve Kruşçiv’le birlikte ıstırap çekti. Korkunç olan, bir soylunun yeminine ihanet etmesi; haydutlarla, katillerle, kaçak kölelerle birlikte olmasıdır!.. Ailemiz için ne büyük bir utanç, ne büyük bir leke!..</span></p>
				<p class="normal"><span>Annem, onun umutsuzluğu karşısında korkuya kapılıyor, kendi gözyaşlarını gizliyor; söylentilerin asılsızlığından, insan yargılarının güvenilmezliğinden söz ederek avutmaya çalışıyordu babamı. Fakat hiçbir şey kendine getiremiyordu onu.</span></p>
				<p class="normal"><span>Marya İvanovna ise herkesten daha çok acı çekiyordu. İstesem kendimi temize çıkarabileceğime inanıyor, gerçeği sezinliyor, mutsuzluğumdan kendini sorumlu tutuyordu. Fakat gözyaşları, acılarını herkesten gizliyor; beni nasıl kurtarabileceğini düşünüyordu hiç durmadan.</span></p>
				<p class="normal"><span>Bir akşamüstü babam divana oturmuş, saray yıllığının yapraklarını karıştırıyordu. Fakat düşüncelerinin yıllıkta değil, ötelerde olduğu belliydi. Islıkla eski bir marş tutturmuştu. Annem sessizce yün bir fanila örüyor, örtüsünün üstüne gözyaşları damlıyordu arada bir. Yine orada, elinde bir örgüyle oturmakta olan Marya İvanovna, ansızın, Petersburg’a gitmek istediğini bildirdi ve bu konuda kendisine yardım edilmesini diledi.</span></p>
				<p class="normal"><span>Annem çok üzülmüştü:</span></p>
				<p class="normal"><span>— Petersburg’a niçin gidesin? dedi. Yoksa sen de mi bizi bırakıyorsan Marya İvanovna?</span></p>
				<p class="normal"><span>Marya İvanovna, alın yazısının bu yolculuğa bağlı olduğunu; dürüstlüğü nedeniyle acı çeken bir insanın kızı olarak, kendine destek bulmak için oraya gideceğini söyledi.</span></p>
				<p class="normal"><span>Babam başını eğdi. Oğlunun işlediği suçu anımsatan her söz ağır geliyordu ona, iğneli bir alay olarak görünüyordu. İçini çekerek:</span></p>
				<p class="normal"><span>— Git, anacığım, dedi. Mutluluğuna engel olmak istemeyiz. Kendine koca olarak rezil bir hain değil, iyi bir insan bulmanı dilerim.</span></p>
				<p class="normal"><span>Kalktı, odadan çıktı.</span></p>
				<p class="normal"><span>Annemle yalnız kalan Marya İvanovna, tasarılarının bir bölümünü açıkladı ona. Annem yüzbaşının kızını gözyaşları içinde kucakladı, tasarladığı şeyin başarıya ulaşması için yana yakıla dua etti Tanrıya. Marya İvanovna birkaç günlük yol hazırlığından sonra, sadık Palaşa’sı ve benden zorla ayrılan, hiç değilse yavukluma hizmet etmekle avunan sadık Savelyiç’le birlikte Petersburg yoluna düştü.</span></p>
				<p class="normal"><span>Sofiya’ya<sup class="calibre3"><a href="Untitled-1_split_035.html#footnote-600-137" id="footnote-600-137-backlink" name="footnote-600-137-backlink">[137]</a></sup>
 sağlıcakla varıp, Çariçe’nin o sırada Tsarskoya Selo’da olduğunu menzilden öğrenince, orada konaklamaya karar verdi. Paravanla ayrılmış bir köşecik verdiler ona. Menzil bekçisinin karısı, genç kızla sohbeti hemen koyulaştırdı; laf arasında saray sobacısının yeğeni olduğunu söyleyerek, saray hayatının bütün gizli kapaklı yanlarını bir çırpıda anlatıverdi. Çariçe’nin sabahları genellikle saat kaçta uyandığını ve kahve içtiğini, saat kaçta gezintiye çıktığını anlattı. O sırada yanında saray ileri gelenlerinden kimlerin bulunduğunu, dün yemek masasında söylediği şeyleri, akşam kimi kabul ettiğini bir bir sayıp döktü. Tek sözcükle, Anna Vlasyevna’nın anlattığı şeyler, tarih kitaplarının birkaç sayfasına değerdi doğrusu ve gelecek kuşaklar için değer taşıyordu. Marya İvanovna ilgiyle dinledi onu. Sonra bahçeye çıktılar. Anna Vlasyevna, her bir elma ağacının, her bir küçük köprünün hikâyesini anlattı; gezip tozdular, birbirlerinden pek hoşnut kalarak döndüler menzile.</span></p>
				<p class="normal"><span>Ertesi gün Marya İvanovna erkenden kalktı, giyindi, usulca bahçeye çıktı. Çok güzel bir sabahtı. Güneş, sonbaharın serin soluğuyla artık sararmaya başlamış ıhlamur ağaçlarının doruklarını aydınlatıyordu. Geniş göl, kıpırtısız, parlıyordu. Bir bir uyanan kuğular, gölün kıyılarını kaplayan sazlıklar arasından kurumlu kurumlu yüzüp çıkıyorlardı. Marya İvanovna, güzel bir çayırlığa doğru yürüdü. Burada, Pyotr Aleksandroviç Rumyantsev<sup class="calibre3"><a href="Untitled-1_split_035.html#footnote-600-138" id="footnote-600-138-backlink" name="footnote-600-138-backlink">[138]</a></sup>
 için, az önce kazandığı zaferin şerefine bir anıt dikilmişti. Ansızın, havlayarak, beyaz bir İngiliz köpeği çıktı önüne. Marya İvanovna korkup durdu. Tam bu sırada hoş bir kadın sesi işitildi:</span></p>
				<p class="normal"><span>— Korkmayın ısırmaz.</span></p>
				<p class="normal"><span>Başını kaldırıp bakınca, orada, anıtın karşısındaki bankta oturan bir kadın gördü. Marya İvanovna da kanepenin öteki ucuna ilişti. Kadın dik dik bakıyordu ona. Marya İvanovna ise, birkaç kaçamak bakışla tepeden tırnağa gözden geçirebilmişti onu. Beyaz bir sabah elbisesi ve kolsuz bir bluz vardı kadının üzerinde. Başına bir gece başlığı takmıştı. Kırk yaşlarında kadar gösteriyordu. Dolgun ve pembe yüzünde, durgun, görkemli bir anlatım vardı. Mavi gözleri ve hafif bir gülümsemeyle aralanmış dudakları, anlatılmaz bir güzellik veriyordu ona. Sessizliği ilk o bozdu:</span></p>
				<p class="normal"><span>— Sanırım, buralı değilsiniz?</span></p>
				<p class="normal"><span>— Evet efendim. Taşradan daha dün geldim.</span></p>
				<p class="normal"><span>— Babanız ve annenizle mi geldiniz?</span></p>
				<p class="normal"><span>— Hayır efendim, yalnız geldim.</span></p>
				<p class="normal"><span>— Yalnız ha! Fakat henüz çok gençsiniz.</span></p>
				<p class="normal"><span>— Benim ne babam, ne annem var.</span></p>
				<p class="normal"><span>— Buraya bir iş için gelmiş olmalısınız, değil mi?</span></p>
				<p class="normal"><span>— Evet efendim. Çariçe’den bir dilekte bulunmaya geldim.</span></p>
				<p class="normal"><span>— Yetimsiniz. Herhalde size haksızlık edildiğinden, kötü davranıldığından yakınacaksınız?</span></p>
				<p class="normal"><span>— Hayır efendim. Ben adalet değil, lütuf dilemeye geldim.</span></p>
				<p class="normal"><span>— Kim olduğunuzu sorabilir miyim?</span></p>
				<p class="normal"><span>— Yüzbaşı Mironov’un kızıyım.</span></p>
				<p class="normal"><span>— Yüzbaşı Mironov! Hani şu Orenburg kalelerinden birinde komutanlık eden mi?</span></p>
				<p class="normal"><span>— Evet efendim.</span></p>
				<p class="normal"><span>Kadının duygulandığı belliydi. Daha tatlı bir sesle:</span></p>
				<p class="normal"><span>— İşinize burnumu sokuyorsam bağışlayın beni, dedi; fakat ben saraydanım. Dileklerinizin ne olduğunu söyleyin bana. Belki size bir yardımım dokunabilir.</span></p>
				<p class="normal"><span>Marya İvanovna ayağa kalktı, eğilerek, saygıyla teşekkür etti ona. Bu tanımadığı kadın, her şeyiyle onu kendine çekiyor, içinde güven uyandırıyordu. Sonra katlanmış bir kâğıt çıkardı cebinden, saygıyla uzattı. Kadın kâğıdı aldı, içinden okumaya başladı.</span></p>
				<p class="normal"><span>Önce ilgiyle okuyordu. Yumuşak, sevimli bir anlatım vardı yüzünde. Sonra birdenbire değişiverdi bu yüz. Sertleşti. Onun her hareketini göz ucuyla izleyen Marya İvanovna, bu değişiklik karşısında korkuya düştü.</span></p>
				<p class="normal"><span>Kadın soğuk bir tavırla:</span></p>
				<p class="normal"><span>— Dilediğiniz Grinyov’la ilgili öyle mi? dedi. Çariçe’nin onu bağışlaması söz konusu olamaz. Çünkü toyluğundan ya da saflığından değil, düpedüz ahlâksız ve zararlı bir insan olduğu için katıldı düzmeceye!</span></p>
				<p class="normal"><span>Marya İvanovna:</span></p>
				<p class="normal"><span>— Ah, gerçek değil bu! diye bağırdı.</span></p>
				<p class="normal"><span>Kadın kıpkırmızı kesilerek</span></p>
				<p class="normal"><span>— Ne demek gerçek değil! dedi.</span></p>
				<p class="normal"><span>— Gerçek değil, vallahi gerçek değil! Ben her şeyi biliyorum, her şeyi anlatacağım size. Başına ne geldiyse, hep benim yüzümden oldu. Yargılandığı sırada kendini savunmadıysa, sırf benim adımı bu işe karıştırmamak için yaptı bunu.</span></p>
				<p class="normal"><span>Marya İvanovna, bunları söyleyip, okuyucunun bildiği her şeyi bir çırpıda anlatıverdi.</span></p>
				<p class="normal"><span>Kadın ilgiyle dinledi onu. Sonra:</span></p>
				<p class="normal"><span>— Nerede kalıyorsunuz? diye sordu.</span></p>
				<p class="normal"><span>Anna Vlasyevna’da kaldığını öğrenince:</span></p>
				<p class="normal"><span>— Ha, biliyorum, dedi. Hoşça kalın. Karşılaşmamızdan kimseye söz etmeyin. Mektubunuza gelecek yanıtı çok beklemeyeceğinizi umarım.</span></p>
				<p class="normal"><span>Bunu söyleyip kalktı. Ağaçlı bir yoldan yürüyüp gitti. Marya İvanovna da içi sevinçle, umutla dolu, Anna Vlasyevna’ya döndü.</span></p>
				<p class="normal"><span>Ev sahibesi, çıkıştı ona. Sonbaharda, sabahın erken saatlerinde yapılan böyle bir gezintinin genç kız sağlığına zararlı olduğunu söyledi. Sonra semaveri getirdi, tam fincanlara çay doldurup saraya ilişkin bitmez tükenmez hikâyelerine başlamak üzereyken, basamakların önünde bir saray arabası durdu ve içeri giren bir saray uşağı Mironov’un kızının Çariçe tarafından saraya çağrıldığını bildirdi.</span></p>
				<p class="normal"><span>Anna Vlasyevna şaşırdı, eli ayağına dolaştı:</span></p>
				<p class="normal"><span>— Aman yarabbi! diye bağırdı. Yüce Çariçe, sizi saraya çağırıyor! Nasıl oldu da burada olduğunuzu öğrendi? Fakat anacığım, nasıl çıkacaksınız Çariçe’nin karşısına? Daha saraylılar gibi yürümeyi bile bilmiyorsunuzdur… Yoksa ben de mi gelsem sizinle? Hiç değilse bir iki pot kırmanızı önlerim. Sonra, bu yol kıyafetiyle gidemezsiniz saraya. Ebeye haber gönderip, onun jüponlu sarı fistanını mı istesek?</span></p>
				<p class="normal"><span>Bunun üzerine uşak, Çariçe’nin Marya İvanovna’yı tek başına ve üstünde hangi kıyafet varsa, öylece istediğini bildirdi. Anna Vlasyevna’nın öğütleriyle, dualarıyla uğurlanarak, saraya yollandı.</span></p>
				<p class="normal"><span>Genç kız, alın yazımızın belli olduğunu hissediyor; yüreği şiddetle çarpıyor, duracakmış gibi oluyordu. Birkaç dakika sonra araba sarayın kapısında durdu. Marya İvanovna titreyerek tırmandı basamakları. Kapılar ardına kadar açılıyordu önünde. Boş ve görkemli odalar dizisinden geçti. Saray uşağı yol gösteriyordu. Sonunda iki kanatlı, kapalı bir kapının önünde durdular. Uşak, gelişini bildirmek üzere Marya İvanovna’yı yalnız bırakıp içeri girdi.</span></p>
				<p class="normal"><span>Genç kız, Çariçe’yle yüz yüze geleceğini düşündükçe, dizlerinin bağı çözülüyor, güçlükle durabiliyordu ayakları üzerinde. Bir dakika geçmeden kapılar açıldı, Marya İvanovna, Çariçe’nin tuvalet odasına girdi.</span></p>
				<p class="normal"><span>Çariçe tuvalet masasının önünde oturuyordu. Saray ileri gelenlerinden birkaç kişi vardı çevresinde. Bunlar, Marya İvanovna’yı görünce saygıyla yol açtılar. Çariçe tatlı bir gülümsemeyle döndü ve Marya İvanovna, kısa bir süre önce öylesine içtenlikle açıldığı kadını tanıdı. Çariçe yanına çağırdı onu; gülümsemeye devam ederken:</span></p>
				<p class="normal"><span>— Verdiğim sözü tutabildiğim, dilediğinizi yerine getirdiğim için sevinçliyim, dedim. İşiniz görüldü. Nişanlınızın suçsuzluğuna kesinlikle inanıyorum. Gelecekteki kayınbabanıza yazdığım bu mektubu, kendi elinizle götürmek zahmetine katlanın.</span></p>
				<p class="normal"><span>Bunu söyleyerek bir mektup uzattı Marya İvanovna’ya. Genç kız titreyen bir elle aldı mektubu ve gözyaşları içinde Çariçe’nin ayaklarına kapandı. Çariçe kaldırdı onu, öptü:</span></p>
				<p class="normal"><span>— Biliyorum, zengin değilsiniz, dedi. Fakat yüzbaşı Mironov’un kızına borçluyum ben. Gelecek konusunda hiçbir kaygınız olmasın. Çeyizinizi ben düzeceğim.</span></p>
				<p class="normal"><span>Çariçe, zavallı yetim kıza daha pek çok okşayıcı söz söyledikten sonra gitmesine izin verdi. Marya İvanovna aynı saray arabasıyla ayrıldı saraydan. Dönüşünü sabırsızlıkla bekleyen Anna Vlasyevna, bir soru yağmuruna tuttu genç kızı. Marya İvanovna üstünkörü karşılıklar verdi. Onun bu bellek güçsüzlüğü Anna Vlasyevna’nın pek hoşuna gitmemişti ama bunu taşralı kızların utangaçlığına vererek, yine de iyi yüreklilikle bağışladı Marya İvanovna’yı. Marya İvanovna, merak edip de Petersburg’a şöyle bir göz atayım bile demeden, aynı gün gerisin geri köye döndü.</span></p>
				<p class="normal"><span>Pyotr Andreyiç Grinyov’un notları burada kesiliyor. Aile arasında anlatılanlardan, 1774 yılı sonunda özel bir buyrukla hapisten kurtulduğunu, Pugaçev’in idamında bulunduğunu, haydutun kalabalık arasında onu tanıyarak başıyla selamladığını öğreniyoruz. Bu baş, az sonra, kanlar içerisinde ve cansız olarak halka gösterilmişti.</span></p>
				<p class="normal"><span>Pyotr Andreyiç, kısa bir süre sonra Marya İvanovna’yla evlenmiş. Çocukları, Simbirsk ilinde bolluk içinde yaşıyorlar şimdi. ………’den otuz verst ötede, on derebeyinin ortak malı olan bir köy vardır. Bey evlerinden birinin duvarında, camlı, çerçeveli bir mektup asılıdır. Bu, İkinci Katerina’nın kendi eliyle Pyotr Andreyiç’in babasına yazdığı, ona oğlunun suçsuzluğunu bildiren, yüzbaşı Mironov’un kızının da zekâsını, ahlakını öven mektuptur. Pyotr Andreyiç Grinyov’un anılarını, dedesinin hikâye ettiği zamanla ilgili bir iş üzerinde çalıştığımızı öğrenen bir torunu vermişti bize. Yazarın akrabalarının izniyle, bunları olduğu gibi yayınlamaya karar verdik. Yalnız, her bölümün başına uygun bir yazıt bulduk; bir de bazı özel adları değiştirmeye cesaret ettik.</span></p>
				<p class="sagnormal">19 Ekim 1836<br class="chapter"/>
				Yayımcı</p>
				</body>
</html>