<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Untitled-1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_20">3<br class="chapter"/>
				Kale</h2>
				<p class="indentmetin">Bizler bu kalenin erleriyiz.<br class="chapter"/>Tayınımızı yer, suyumuzu içeriz;<br class="chapter"/>Gelirse amansız düşmanlarımız<br class="chapter"/>Her zaman açıktır soframız<br class="chapter"/>Gülleyi koyduk mu topa<br class="chapter"/>İyi bir ziyafet çekeriz onlara.</p>
				<blockquote class="calibre2">
					<blockquote class="calibre2">
						<blockquote class="calibre2">
							<p class="indentmetin">Bir asker türküsü</p>
							<div class="clrb">
								<p class="indentmetin"/></div>
							<p class="indentmetin">Eski zaman insanları, cancağızım.</p>
							<p class="indentmetin">Anasının kuzusu</p>
						</blockquote>
					</blockquote>
				</blockquote>
				<p class="normal"><span>Belogorsk kalesi Orenburg’dan kırk verst ötedeydi. Yol, Yayık ırmağının sarp kıyıları boyunca ilerliyordu. Irmak donmamıştı henüz. Boz renkli dalgalar, beyaz bir kar tabakasıyla örtülü tekdüze kıyıların arasında hüzünle kararıyordu. Onların ötesinde de Kırgız bozkırları uzayıp gidiyordu. Ben üzüntülü düşüncelere gömülmüştüm. Garnizon hayatını hiç de çekici bulmuyordum. Emrine gireceğim yüzbaşı Mironov’u gözümün önünde canlandırmaya çalışıyor; görevinden başka bir şey düşünmeyen, en küçük dengesizliğimi katıksız hapisle cezalandırmaya hazır, sert, öfkeli bir ihtiyar olarak düşünüyordum onu. Hava kararmaya başlamıştı bu arada. Oldukça hızlı yol alıyorduk.</span></p>
				<p class="normal"><span>Arabacıma:</span></p>
				<p class="normal"><span>— Kaleye çok var mı daha? diye sordum.</span></p>
				<p class="normal"><span>Adam:</span></p>
				<p class="normal"><span>— Yo, diye karşılık verdi; işte, geldik bile.</span></p>
				<p class="normal"><span>Surlar, kuleler ve toprak bir tabya görmek umuduyla dört bir yana bakındım. Fakat kütüklerden yapılma bir çitle çevrili küçük bir köyden başka bir şey göremedim. Bir yanda yarı yarıya karla örtülmüş üç ya da dört ot yığını; öte yanda, ağaç kabuğundan yapılma kanatları tembelce sarkan bir yel değirmeni vardı.</span></p>
				<p class="normal"><span>Şaşkın şaşkın:</span></p>
				<p class="normal"><span>— Hani, kale nerede? diye sordum.</span></p>
				<p class="normal"><span>Arabacı küçük köyü gösterecek:</span></p>
				<p class="normal"><span>— İşte ya! diye karşılık verdi ve aynı anda içeri girdik.</span></p>
				<p class="normal"><span>Dökme demirden, eski bir top duruyordu kapıda. Dar, eğri büğrü sokaklardan geçtik. Kulübeler basıktı, çoğunun üzeri samanla örtülüydü. Arabacıya beni komutana götürmesini emrettim. Az sonra, yüksekçe bir yere kurulmuş ahşap bir evceğizin önünde durduk. Evin hemen yanında, yine ahşap bir kilise vardı.</span></p>
				<p class="normal"><span>Kimse karşıma çıkmadı. Taşlığı geçtim, sofa kapısını açtım. Yaşlı bir asker bir masanın başına oturmuş, elindeki yeşil üniformanın dirseğine mavi bir kez parçası yamıyordu. Gelişimi bildirmesini emrettim.</span></p>
				<p class="normal"><span>Yaşlı asker:</span></p>
				<p class="normal"><span>— İçeri gir cancağızım, dedi; bizimkiler evde.</span></p>
				<p class="normal"><span>Eski bir zevkle döşenmiş temiz bir odacığa girdim. Köşede kap kacak dolabı duruyordu. Camlı, çerçeveli bir subay diploması asılıydı duvarda. Onun hemen yanında da “Kistrin ve Oçakov’un ele geçirilmesi”ni, ayrıca “Gelin seçme” ve “Kedinin gömülmesi” olaylarını gösteren ağaç basması tablolar göze çarpıyordu. Sırtında yünlü bir fanila, başörtülü, yaşlı bir kadın oturuyordu pencere kıyısında. Karşısında oturan, subay üniformalı, tek gözlü bir ihtiyarın kollarına gerili örgüyü çözüyordu.</span></p>
				<p class="normal"><span>İşini bırakmadan:</span></p>
				<p class="normal"><span>— Ne istiyorsunuz, anacığım? diye sordu.</span></p>
				<p class="normal"><span>Buraya atandığımı, görevim gereğince bay yüzbaşıyı görmeye geldiğimi bildirdim. Ve bu sözle birlikte tam, komutan sandığım bir gözü kör subaya dönmek üzereyken, ev sahibesi, içimden boyuna tekrarlayıp durduğum söylevi kesti:</span></p>
				<p class="normal"><span>— İvan Kuzmiç evde yok, dedi. Rahip Gerasim’e konukluğa gitti. Fakat ne fark eder anacığım; onun karısıyım ben. Hoş geldin sefalar getirdin. Otur iki gözüm.</span></p>
				<p class="normal"><span>Sonra hizmetçi kıza seslendi, gidip çavuşu çağırmasını emretti. Tek gözünü merakla üzerime diken yaşlı subaycık:</span></p>
				<p class="normal"><span>— Hangi alayda görevli olduğunuzu sorabilir miyim? dedi.</span></p>
				<p class="normal"><span>Söyledim.</span></p>
				<p class="normal"><span>— Muhafız birliğinden buraya gönderilişinin nedenini de sorabilir miyim?</span></p>
				<p class="normal"><span>Komutanlığın böyle uygun gördüğünü bildirdim.</span></p>
				<p class="normal"><span>Yorulmaz sorgucu:</span></p>
				<p class="normal"><span>— “Sanırım bir muhafız birliği subayına yakışmayacak davranışlardan ötürü…” diye sözlerini sürdürmekteyken, yüzbaşının karısı:</span></p>
				<p class="normal"><span>— Zırvayı bırak, dedi. Delikanlının yol yorgunu olduğunu görüyorsun. Seninle mi uğraşsın şimdi… kollarını da doğru tut… Anacığım, (bana dönerek sürdürdü sözlerini) sen de bu ıssız yere sürüldün diye hiç canını sıkma. Buraya gelenlerin ne ilki, ne de sonuncususun sen. Sabreden derviş muradına ermiş. Şvabrin Aleksey İvaniç adam öldürdüğü için buraya gönderileli beş yıl oldu. Yaa! Şeytana uymuş bir kere… Bir üsteğmenle birlikte, görüyor musun şu işi, kentin dışına çıkmışlar. Kılıçları da yanlarında… Sonra da hadi bakalım, başlamışlar vuruşmaya; ve Aleksey İvaniç, üsteğmeni öldürmüş; hem de iki tanık önünde! Ne gelir elden? Bir iştir olmuş bir kere.</span></p>
				<p class="normal"><span>O sırada çavuş içeri girdi. Boylu boslu bir Kazak delikanlısıydı bu.</span></p>
				<p class="normal"><span>Yüzbaşının karısı:</span></p>
				<p class="normal"><span>— Maksimiç! dedi. Beyefendiyi temizce bir eve yerleştir.</span></p>
				<p class="normal"><span>Çavuş:</span></p>
				<p class="normal"><span>— Baş üstüne Vasilisa Yegorovna, diye karşılık verdi. Kendilerini İvan Polejayev’in evine yerleştirsem nasıl olur?</span></p>
				<p class="normal"><span>Yüzbaşının karısı:</span></p>
				<p class="normal"><span>— Düşünmeden konuşuyorsun Maksimiç, dedi. Polejayev’in başı yeterince kalabalık zaten. Sonra bize hısım olur, amiri olduğumuzu da hiç unutmaz. Sen beyefendiyi… adınız soyadınız neydi iki gözüm? Pyotr Andreyiç, öyle mi?.. Pyotr Andreyiç’i Samyo Kuzov’a götür sen. Dolandırıcı herif, atını bizim bostana salmış. Ee Maksimiç, bir vukuat yok ya?</span></p>
				<p class="normal"><span>Kazak:</span></p>
				<p class="normal"><span>— Çok şükür, her şey yolunda, diye karşılık verdi. Yalnız onbaşı Prohorov bir tas sıcak su yüzünden Ustinya Negulina’yla hamamda dövüşmüş…</span></p>
				<p class="normal"><span>Yüzbaşının karısı bir gözü kör subaya dönerek:</span></p>
				<p class="normal"><span>— İvan İğnatyiç! dedi. Prohorov’la Ustinya’yı sorguya çek, bakalım kim haklı, kim haksız. Ama ikisini de cezalandır. Maksimiç, hadi bakalım. Pyotr Andreyiç, Maksimiç kalacağınız eve götürecek sizi.</span></p>
				<p class="normal"><span>Selam verip çıktım. Çavuş kalenin öbür ucunda, ırmağın yüksek kıyısına kurulmuş bir kulübeye götürdü beni. Kulübenin bir bölümünde Semyon Kuzov ailesi oturuyordu. Öteki bölümü bana verdiler. Tahta perdeyle ikiye ayrılmış, oldukça temiz bir odaydı bu. Savelyiç bavulları açıp eşyaları yerleştirirken, ben daracık pencereden dışarıya bakmaya koyuldum. Hüzün verici bir bozkır uzanıyordu göz alabildiğine. Yandan birkaç kulübe görünüyor, birkaç tavuk geziniyordu sokakta. Bir kocakarı, elinde yalakla kapı önünde durmuş, domuzlara sesleniyor, onlar da ona dostça homurtularla karşılık veriyorlardı. Gençliğim böyle bir yerde geçecekmiş meğer! İçimi bir hüzün kapladı, pencereden ayrıldım, ağzıma bir lokma koymadan yatmaya çekildim.</span></p>
				<p class="normal"><span>Savelyiç:</span></p>
				<p class="normal"><span>— Yüce Tanrım, hiçbir şey yemiyor! Çocuğu hasta düşerse hanımım bana ne der! diye kederle söylenip duruyordu.</span></p>
				<p class="normal"><span>Ertesi sabah tam giyinmek üzereyken kapı açıldı, genç bir subay girdi içeri. Kısa boylu, esmer, adamakıllı çirkin suratlı, fakat son derece canlı bir delikanlıydı bu.</span></p>
				<p class="normal"><span>Bana Fransızca:</span></p>
				<p class="normal"><span>— Böyle damdan düşer gibi geldiğim için özür dilerim, dedi. Dün öğrendim gelişinizi. Bir insan yüzü görmeyi öylesine özlemiştim ki, daha fazla bekleyemezdim. Burada bir süre yaşadıktan sonra siz de anlayacaksınız bunu.</span></p>
				<p class="normal"><span>Bunun, düello nedeniyle muhafız birliğinden çıkarılan subay olduğunu anladım. Hemen kaynaştık. Şvabrin hiç de aptal bir insan değildi. Etkili, ilgi çekici bir konuşması vardı. Komutanın ailesini, çevresini, alın yazımın beni sürükleyip getirdiği bu ülkeyi, canlı, parlak bir dille, büyük bir neşe içinde tasvir etti. Ben onun anlattıklarına içtenlikle gülerken kapı açıldı, dün komutanın evinin girişinde üniforma yamayan yaşlı asker içeri girdi. Vasilisa Yegorovna’nın beni yemeğe çağırdığını bildirdi. Şvabrin de hemen benimle gelmeye karar verdi.</span></p>
				<p class="normal"><span>Komutanın evine yaklaşırken, uzun saç örgüleri ve üç köşeli şapkalarıyla yirmi kadar yaşlı asker gördük alanda. Safta toplanmışlardı. Yaşlı, uzun boylu, dinç bir adam olan komutan, başında takke, sırtında bej renkli, pamuklu bir gecelik entariyle onların karşısında duruyordu. Bizi görünce yanımıza yaklaştı, bana dostça birkaç söz söyledi, sonra yine işinin başına döndü. Durup eğitime bakacakken, Vasilisa Yegorovna’yı bekletmememizi söyledi bize. Kendisi de arkamızdan geleceğini vaat etti.</span></p>
				<p class="normal"><span>— Burada görülmeye değer yeni bir şey yok, diye tamamladı sözlerini.</span></p>
				<p class="normal"><span>Vasilisa Yegorovna güler yüzle, hiçbir yabancılık göstermeden karşıladı bizi. Kırk yıllık ahbapmışız gibi senli benli davrandı bana. Yaşlı askerle hizmetçi kız Palaşka sofrayı kuruyorlardı.</span></p>
				<p class="normal"><span>Yüzbaşının karısı:</span></p>
				<p class="normal"><span>— Benim İvan Kuzmiç, eğitimi ne diye bu kadar uzattı bugün? dedi. Palaşka, git yemeğe çağır beyefendiyi. Peki, Maşka nerede?</span></p>
				<p class="normal"><span>Tam bu sırada, on sekiz yaşlarında, toparlak yüzlü, pembe yanaklı bir kız girdi içeri. Açık kumral saçlarını, utançtan kıpkırmızı kesilen kulaklarının arkasına doğru, dümdüz taramıştı. Daha ilk görüşte pek hoşlanmadım bu kızdan. Önyargıyla bakıyordum ona. Şvabrin, yüzbaşının kızı Maşa’nın tam bir aptal olduğunu söylemişti çünkü. Genç kız bir köşeye çekildi, dikişe başladı. Bu arada çorbayı getirdiler. Kocası hâlâ gelmeyen Vasilisa Yegorovna, onu çağırmak üzere Palaşka’yı ikinci kez gönderdi.</span></p>
				<p class="normal"><span>— Beyefendiye git, sayın konukların beklediğini; çorbanın soğuyacağını söyle: Eğitim kaçmaz nasıl olsa; gırtlak patlatmak için çok zamanı var daha.</span></p>
				<p class="normal"><span>Daha sonra yüzbaşı, tek gözlü ihtiyarla birlikte çıkageldi.</span></p>
				<p class="normal"><span>Karısı:</span></p>
				<p class="normal"><span>— Nedir bu, anacığım? dedi. Yemek sofrada bekliyor, sen hâlâ görünürde yoksun.</span></p>
				<p class="normal"><span>İvan Kuzmiç:</span></p>
				<p class="normal"><span>— Görev başında olduğumu biliyorsun Vasilisa Yegorovna, diye karşılık verdi. Askercikleri eğitiyordum.</span></p>
				<p class="normal"><span>Karısı:</span></p>
				<p class="normal"><span>— Ee, yeter artık! diye karşı çıktı. Askerleri eğitiyormuş, laf! Ne senin bir şey öğrettiğin var, ne de onların bir şey öğrendiği. Evinde oturup gününü duayla geçirirsen daha iyi olacak. Değerli konuklar, yemeğe buyurun.</span></p>
				<p class="normal"><span>Sofraya oturduk. Vasilisa Yegorovna susmak bilmiyor, sorular yağdırıyordu bana. Anam babam sağ mı, nerede oturuyorlar, durumları nasıl?</span></p>
				<p class="normal"><span>Babamın üç yüz cana sahip olduğunu öğrenince:</span></p>
				<p class="normal"><span>— Dile kolay! dedi. Dünyada zengin insanlar da var doğrusu! Bize gelince iki gözüm, topu topu bir canımız, Palaşka’mız var. Ama çok şükür yaşayıp gidiyoruz. Tek sıkıntımız var, Maşa. Kocaya varacak yaşa geldi ya, ne çeyizi var, ne bir şeyi. Şimşir bir tarak, bir kese, bir de (tövbeler tövbesi) üç kapik hamam parası. İyi bir adam çıkarsa ne âlâ! Yoksa kız oğlan kız, sonsuz nişanlı, evde oturup kalacak.</span></p>
				<p class="normal"><span>Marya İvanovna’ya bir göz attım. Kıpkırmızı olmuştu. Tabağına birkaç damla gözyaşı damladı hatta. Acıdım kızcağıza. Hemen konuyu değiştirmek için, hiç de yeri yokken:</span></p>
				<p class="normal"><span>— Başkırd’lar, sizin kaleye saldırmak için hazırlanıyorlarmış, doğru mu? dedim.</span></p>
				<p class="normal"><span>İvan Kuzmiç:</span></p>
				<p class="normal"><span>— Bunu da nereden çıkardınız azizim? diye sordu.</span></p>
				<p class="normal"><span>— Orenburg’da söylediler.</span></p>
				<p class="normal"><span>Komutan:</span></p>
				<p class="normal"><span>— Saçma! diye düşüncesini belirtti. Burada çoktandır çıt çıktığı yok. Başkırd’lara gözdağı verildi; Kırgızların da akılları başlarına getirildi. Bir daha buralara sokulacaklarını sanmam. Ama sokulacak olurlarsa da öyle bir ders veririm ki onlara, on yıl kendilerini toplayamazlar.</span></p>
				<p class="normal"><span>Ben, yüzbaşının karısına dönerek:</span></p>
				<p class="normal"><span>— Ya siz, dedim; böyle bir kalede, tehlikelerle burun buruna yaşamaktan korkmuyor musunuz?</span></p>
				<p class="normal"><span>Yaşlı kadın:</span></p>
				<p class="normal"><span>— Alıştık cancağızım, diye karşılık verdi. Yirmi yıl önce alaydan buraya gönderildiğimizde Tanrı bilir ya, nasıl da korkmuştum bu kör olası gâvurlardan; vaşak postundan kalpaklarını gördüm mü, hele çığlıklarını işittim mi, inanır mısın iki gözüm, içime fenalıklar gelirdi. Ama öyle kanıksadım ki şimdi, hani düşmanlar kalenin çevresinde cirit atıyor deseler, yerimden kımıldamam.</span></p>
				<p class="normal"><span>Şvabrin tumturaklı bir tavırla:</span></p>
				<p class="normal"><span>— Vasilisa Yegorovna gözü pek bir kadındır, diye düşüncesini belirtti.</span></p>
				<p class="normal"><span>İvan Kuzmiç:</span></p>
				<p class="normal"><span>— Evet, öyledir, dedi, kuru gürültüye pabuç bırakanlardan değildir.</span></p>
				<p class="normal"><span>Ben:</span></p>
				<p class="normal"><span>— Ya Marya İvanovna? diye sordum; o da sizin gibi gözü pek mi?</span></p>
				<p class="normal"><span>Vasilisa Yegorovna:</span></p>
				<p class="normal"><span>— Maşa mı? dedi. Yok, Maşa korkaktır. Tüfek sesine alışamadı hâlâ. Duydu mu tir tir titrer. İvan Kuzmiç bundan iki yıl önce, benim isim günü yortusunda, nereden aklına estiyse bizim topu ateşlediydi de, korkudan az daha öbür dünyayı boyluyordu güvercinim. Kör olası topla o zamandan beri ateş etmiyoruz artık.</span></p>
				<p class="normal"><span>Sofradan kalktık. Yüzbaşıyla karısı uyumaya çekildiler. Biz Şvabrin’le çıktık ve bütün akşamı birlikte geçirdik.</span></p>
				</body>
</html>