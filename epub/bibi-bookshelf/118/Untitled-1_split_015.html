<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Untitled-1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_6">Dubrovski<br class="chapter"/>
				1</h1>
				<p class="normal"><span>Eski Rus derebeylerinden Kirila Petroviç Troyekurov, yurtluklarından birinde yaşamaktaydı. Zenginliği, soyluluğu ve ilişkileri, yurtluklarının bulunduğu illerde büyük bir saygınlık sağlamıştı ona. Komşuları en küçük kaprislerini yerine getirmek için birbirleriyle yarışır, il memurları Troyekurov adını duyduklarında tir tir titrerlerdi. Kirila Petroviç, kendisine verilmesi zorunlu bir haraç olarak kabul ederdi bu yaltaklanma gösterilerini. Konağı, onun şamatalı ve kimi zaman da azgın eğlentilerini paylaşarak, beyefendinin uçarı gönlünü hoş etmeye hazır konuklarla her zaman dolu olurdu. Hiç kimse onun çağrısını geri çevirmek ya da belirli günlerde gereken saygıyla Pokrovskoye köyüne gelmemek cüretini gösteremezdi. Kirila Petroviç, cahil bir adamın bütün kusurlarını açığa vururdu ev yaşantısında. Çevresindekilerce şımartılmış olduğu için, ateşli tabiatının bütün parlayışlarına ve oldukça sınırlı aklına esen bütün düşüncelere tam bir özgürlük tanımaya alışmıştı. Fiziksel yeteneklerinin olağanüstü güçlülüğüne karşın oburluğu yüzünden haftada iki kez sancıdan kıvranır ve her akşam da kafayı çekmesin olmazdı. Konağın yanındaki bölmelerden birinde, cinslerine özgü el işleriyle uğraşarak on altı odalık yaşamaktaydı. Bölmenin pencereleri tahta bir kafesle kapatılmıştı. Kapılarda, anahtarları Kirila Petroviç’te bulunan kilitler asılıydı. Genç kapatmalar, belli saatlerde bahçeye kadar, iki kocakarının gözetimi altında dolaşırlardı. Zaman zaman Kirila Petroviç, onlardan kimilerini kocaya verir, yerlerine yenileri getirilirdi. Köylülere ve çiftlik halkına karşı kendisine onca bağlılık göstermelerine aldırış etmeksizin sert ve keyfince davranırdı. Onlar da efendilerinin zenginliği ve ünüyle böbürlenir, onun güçlü korumasına güvenerek, komşularına karşı davranışlarında yerine göre çok şey yapma hakkı görürlerdi kendilerinde.</span></p>
				<p class="normal"><span>Troyekurov’un işi gücü, geniş topraklarında yaptığı gezintilerden, sürekli şölenlerden ve her gün bir yenisi uydurulan şakalardan ibaretti. Bu şakaların kurbanı yeni bir tanıdık olurdu genellikle. Bununla birlikte, eski ahbaplar da öyle her zaman paçayı kurtaramazlardı. Bunlardan bir tekinin, <br class="chapter"/>Andrey Gavriloviç Dubrovski’nin bir ayrıcalığı vardı sadece. Emekli bir muhafız birliği teğmeni olan bu Dubrovski, <br class="chapter"/>Troyekurov’un en yakın komşusuydu ve yetmiş cana sahipti. En yüksek rütbeli kişilerle ilişkilerinde bile kibirli davranan Troyekurov, bu eski dostunun yüksek oluşuna aldırmaz, saygı gösterirdi Dubrovski’ye. Bir zamanlar çalışma arkadaşlığı yapmış olduklarından, Troyekurov onun ne titiz ve bükülmez bir kişiliğe sahip olduğunu deneylerle biliyordu. Olaylar uzun süre birbirlerinden ayırmıştı onları. Mali durumu bozulan Dubrovski, görevinden ayrılmak ve elinde tek servet olarak kalan köyüne yerleşmek zorunda kalmıştı. Durumu öğrenen Kirila Petroviç, onu koruması altına almak istemişse de, Dubrovski teşekkür etmiş, yoksul ve bağımsız kalmayı yeğlemişti. Birkaç yıl sonra da Troyekurov emekli bir general-anşef olarak yurtluğuna döndü. Eski dostlar karşılaştılar ve çok sevindiler yeniden görüştüklerine. Ondan sonra da hemen her gün buluşmaya başladılar. Öldüm bittim hiç kimseyi ziyaretleriyle şereflendirmemiş olan Kirila Petroviç, teklifsizce uğramaya başladı eski dostunun evceğizine. Yaşıt oluşları, aynı toplumsal sınıftan gelişleri ve aynı biçimde yetiştirilişleri nedeniyle, gerek kişilikleri, gerekse dünya görüşleri bakımından az çok benzerlerdi birbirlerine. Bazı bakımlardan alınyazıları da birbirine benzemişti. Her ikisi de severek evlenmişler, az sonra her ikisi de birer bebekle dul kalmışlardı. Dubrovski’nin oğlu Petersburg’da eğitim görüyor, Kirila Petroviç’in kızı ise babasının gözetimi altında büyüyordu. Troyekurov sık sık Dubrovski’ye:</span></p>
				<p class="normal"><span>— Buraya bak kardeş, Andrey Gavriloviç, derdi. Eğer senin Volodka akıllı uslu bir adam olarak dönerse, meteliksiz de olsa Mâşa’yı veririm ona.</span></p>
				<p class="normal"><span>Andrey Gavriloviç başını sallar, hep aynı sözlerle yanıtlardı onu:</span></p>
				<p class="normal"><span>— Hayır, Kirila Petroviç. Benim Volodka, Mariya Kilorovna’ya eş olamaz. Onun gibi yoksul bir soylunun şımarık bir bebeğin kâhyası olmaktansa, yine yoksul bir soylu kızla evlenerek, evinin reisi olması daha uygundur.</span></p>
				<p class="normal"><span>Herkes kibirli Troyekurov’la yoksul komşusu arasındaki dostluğu kıskanıyor ve ikincisinin, Dubrovski’nin Kirila Petroviç’in sofrasında otururken, sözlerinin, ev sahibinin sözlerine aykırı olup olmadığına aldırış etmeksizin, düşüncelerini dosdoğru söyleyiverme yürekliliğini göstermesine şaşıp kalıyorlardı. Kimileri Dubrovski’ye özenerek zorunlu boyun eğiş sınırları dışına çıkmaya yeltenecek oldularsa da; Kirila Petroviç onları öyle bir tersledi ki, hevesleri kursaklarında kaldı. Sadece Dubrovski’ydi bu genel yasanın dışında kalan. Fakat umulmadık bir olay her şeyi altüst etti.</span></p>
				<p class="normal"><span>Sonbahar başlangıçlarında bir gün, Kirila Petroviç uzak bir av bölgesine gitmeye hazırlanıyordu. Bir gün önceden, köpeklere ve seyislere sabah saat beşte hazır olmaları için buyruk verilmişti. Kirila Petroviç’in yemek yiyeceği yere çadır ve mutfak takımları önceden gönderilmişti. Ev sahibi ve konuklar, beş yüzden fazla zağar ve tazının kendi köpekçe dilleriyle Kirila Petroviç’in cömertliğini överek, bolluk ve sıcaklık içinde yaşadıkları köpekhaneye gittiler. Burada, hasta köpekler için başhekim Timoşka’nın bakımı altında bir revir, bir de ayrıca cins dişi köpeklerin doğurdukları ve eniklerini emzirdikleri bir bölme bulunuyordu. Kirila Petroviç bu güzel kurumla övünür, konukları karşısında her birinin artık yirmi kez görmüş olduğu köpekhanesiyle böbürlenmek için en küçük bir fırsatı kaçırmazdı. Çevresinde konukları, Timoşka ve baş köpekçilerin eşliğinde köpekhanesini gezmeye koyuldu derebeyi. Bazı köpek kulübelerinin önünde duruyor, kâh hasta köpeklerin sağlığına ilişkin sorular yöneltiyor, kâh az çok sert ve haklı azarlamalarda bulunuyor, kâh köpekleri yanına çağırarak onlarla tatlı tatlı sohbet ediyordu. Konuklar, Kirila Petroviç’in köpekhanesine hayran kalmayı görev sayıyorlardı kendileri için. Sadece Dubrovski yüzünü asmış susuyordu. Çok ateşli bir avcıydı o. Durumu ancak iki zağar ve bir tazı sürüsü beslemesine elverişliydi. Bu gösterişli kurum karşısında az çok kıskançlık duymaktan alamıyordu kendini.</span></p>
				<p class="normal"><span>Kirila Petroviç:</span></p>
				<p class="normal"><span>— Niçin somurtuyorsun kardeş? diye sordu. Köpekhanemi beğenmiyor musun yoksa?</span></p>
				<p class="normal"><span>Dubrovski sert bir tavırla:</span></p>
				<p class="normal"><span>— Hayır, diye yanıtladı. Köpekhaneniz olağanüstü. Adamlarınızın köpekleriniz kadar iyi yaşadıklarını sanmam.</span></p>
				<p class="normal"><span>Bu söz, köpekçilerden birinin ağırına gitti.</span></p>
				<p class="normal"><span>— Tanrının ve efendimizin sayesinde yaşayışımızdan bir yakınmamız yok çok şükür, dedi. Fakat doğrusunu isterseniz, bir başkası hatta soylulardan biri, yurtluğunu buradaki herhangi bir kulübeyle değiştirse hiç de fena olmazdı. Daha iyi ısınır, karnı daha çok doyardı hiç olmazsa.</span></p>
				<p class="normal"><span>Uşağın bu küstahça çıkışı, Kirila Petroviç’i kahkahayla güldürdü. Konuklar ise bu esprinin ucunun kendilerine de dokunabileceğini duyumsamakla birlikte, onlar da kahkaha ile güldüler. Kirila Petroviç’in arkasından, Dubrovski sarardı, fakat hiçbir şey söylemedi. Bu sırada bir sepet içinde yeni doğmuş enikleri getirdiler Kirila Petroviç’e. İki tanesini seçip ayırdı, ötekilerin öldürülmesi buyruğunu verdi. Bu arada Andrey Gavriloviç gözden yitmiş, kimse de ayrımsamamıştı bunu.</span></p>
				<p class="normal"><span>Kirila Petroviç konuklarıyla birlikte köpekhaneden dönüp akşam yemeğine oturdu ve ancak o zaman Dubrovski’nin yokluğunu ayrımsayarak nerede olduğunu sordu. Evine gittiğini söylediler. Troyekurov, hemen yetişip onu mutlaka geriye döndürmeleri buyruğunu verdi adamlarına. Av köpeklerinin yeteneklerini değerlendirme konusunda deney sahibi ve duyarlıklı bir kişi olan, ayrıca avcılıkla ilgili her türlü tartışmayı yanılmadan çözüme ulaştıran Dubrovski olmaksızın hiçbir zaman ava çıkmazdı. Dubrovski’nin ardı sıra koşturulan uşak henüz sofradan kalkılmadığı bir sırada dönerek, Andrey Gavriloviç’in söylenenlere kulak asmadığını ve dönmek istemediğini efendisine arz etti. İçtikleri her zamanki gibi başına vuran Kirila Petroviç gücendi ve eğer geceyi Pokrovskoye’de geçirmek üzere hemen gelmezse; kendisinin, Troyekurov’un, onunla bir daha barışmamak üzere bozuşacağını söylemesi için aynı uşağı ikinci kez Andrey Gavriloviç’e gönderdi. Uşak yeniden tabanları yağladı. Kirila Petroviç masadan kalktı; konukları savdı ve yatmaya gitti.</span></p>
				<p class="normal"><span>Ertesi gün kalkar kalkmaz, Andrey Gavriloviç’in orada olup olmadığını sordu. Yanıt yerine üç köşe katlanmış bir mektup uzattılar kendisine. Kirila Petroviç, yazıcısına onu yüksek sesle okuması buyruğunu verdi ve şunları işitti:</span></p>
				<p class="normal"><span>İyiliksever efendim,</span></p>
				<p class="normal"><span>Köpekçiniz Paramoşka’yı benden özür dilemesi için göndermediğiniz sürece Pokrovskoye’ye gelmek niyetinde değilim. Onu cezalandırmak ya da bağışlamak benim arzuma bağlı olacaktı. Sizin kölelerinizin şakalarına katlanmak niyetinde olmadığım gibi, sizinkilere de katlanacak değilim. Çünkü ben soytarı değil, eski bir soyluyum.</span></p>
				<p class="sagnormal">Her zaman buyruğunuzda.<br class="chapter"/>
				Andrey Dubrovski</p>
				<p class="normal"><span>Bu mektup bugünkü protokol anlayışına göre oldukça yakışıksız sayılabilir. Fakat Kirila Petroviç’in tepesini attıran, mektubun tuhaf üslûbu ve düzenlenişi değil, özü oldu. Yalınayak yataktan fırlayarak:</span></p>
				<p class="normal"><span>— Ne! diye gürledi. Adamlarımı özür dilemek üzere ona gönderecekmişim, o da ister bağışlayacak, ister cezalandıracakmış ha! Kendini ne sanıyor bu adam? Kimin karşısında olduğunun farkında mı? Ben onu… ayaklarıma kapanıp hüngür hüngür ağlatmazsam! Troyekurov’la aşık atmanın ne demek olduğunu göstereceğim ona!</span></p>
				<p class="normal"><span>Kirila Petroviç giyindi ve her zamanki tantanasıyla ava çıktı. Fakat av başarılı geçmedi. Bütün gün sadece tek bir tavşana rastlayıp onu da kaçırdılar. Kırda, çadır altında yenen öğle yemeği de iyi geçmedi, ya da en azından Kirila Petroviç’in zevkine göre olmadı. Kirila Petroviç aşçıyı dövdü. Konukları haşladı. Dönüşte de bütün av kafilesi ile birlikte kasıtlı olarak Dubrovski’nin tarlalarını çiğnedi.</span></p>
				<p class="normal"><span>Aradan birkaç gün geçti, fakat iki komşu arasındaki düşmanlık yatışmadı. Andrey Gavriloviç, Pokrovskoye’ye dönmüyor, onsuz Kirila Petroviç’in canı sıkılıyor; sıkıntısı, yüksek sesle söylenen son derece onur kırıcı sözler halinde dışa vuruyor, bunlar da bire bin katılarak oralı derebeylerinin çabaları sayesinde Dubrovski’ye kadar ulaşıyordu. Yeni bir olay son barışma ümidini de yok etti.</span></p>
				<p class="normal"><span>Dubrovski bir gün küçük yurtluğunu gezerken, kayın koruluğuna yaklaştığı bir sırada balta sesleri, az sonra da devrilen bir ağacın çatırtısını işitti. Hızla koruluğa yöneldi ve babalarının evindeymişçesine ormandan ağaç aşırmakta olan Pokrovskoye köylüleriyle burun buruna geldi. Köylüler onu görünce kaçmaya yeltendiler. Fakat Dubrovski ve arabacısı bunlardan iki tanesini yakalayıp, elleri kolları bağlı olarak eve getirdiler. Kazanan taraf hemen oracıkta üç tane de düşman atı ele geçirmişti. Dubrovski çok öfkelenmişti. Troyekurov’un haydutluklarıyla ünlü adamları, Dubrovski ile efendileri arasındaki dostluğu bildikleri için, onun topraklarında çapulculuk yapmayı göze alamamışlardı o güne kadar. Şimdiyse ortaya çıkan uyuşmazlıktan yararlanmaya başladıkları anlaşılıyordu. Dubrovski bütün savaş kurallarını hiçe sayarak, tutsaklarını, yine korusundan kesip aldıkları ince değneklerle terbiye etmeye, atları da kendisinin büyükbaş beylik hayvanlar listesine katarak, işe göndermeye karar verdi.</span></p>
				<p class="normal"><span>Haber, Kirila Petroviç’e aynı gün ulaştı. Troyekurov küplere bindi ve öfkesinin ilk dakikasında yapmak istediği, aklına ilk gelen şey, bütün adamlarıyla birlikte Kistenevka’ya (komşusunun köyü bu adı taşıyordu) saldırarak taş üstünde taş bırakmamak, derebeyini de çiftliğinde kıstırıp tepelemek oldu. Bu gibi kahramanlıklar yapmakta şaşılacak bir yan yoktu Troyekurov için. Fakat az sonra düşüncelerinin yönü değişti.</span></p>
				<p class="normal"><span>Kirili Petroviç, salonda bir aşağı bir yukarı ağır ağır gezinirken bir ara pencereye göz attı ve avlu kapısının önünde bir troykanın durduğunu gördü. Başında meşin kasket, sırtında kaba pamukludan bir kaput, ufak tefek bir adam arabadan çıkarak kâhyanın bölmesine doğru yürüdü. Troyekurov bölge yargıcı Şabaşkin’i tanıdı ve onu yanına çağırmalarını buyurdu. Bir dakika sonra Şabaşkin Kirila Petroviç’in karşısındaydı ve üst üste temennalar çakarak, derin bir saygı içinde, buyruklarını bekliyordu onun.</span></p>
				<p class="normal"><span>Troyekurov:</span></p>
				<p class="normal"><span>— Merhaba, dedi. Adın da aklıma gelmiyor ya, niye geldin bakalım?</span></p>
				<p class="normal"><span>Şabaşkin:</span></p>
				<p class="normal"><span>— Kente gidiyordum efendimiz, diye yanıtladı. Bana efendimizden iletecekleri buyruklar vardır belki diye İvan Demyanova’ya bir uğrayayım dedim.</span></p>
				<p class="normal"><span>— Tam zamanında uğradın, adın da aklıma gelmiyor ya, bir işim var seninle. Votka getirsinler sana ve söyleyeceklerime kulak ver.</span></p>
				<p class="normal"><span>Bu sevimli kabul, hoş bir etki uyandırdı bölge yargıcı üzerinde. Votka içmeyeceğini söyledi ve Kirila Petroviç’i can kulağıyla dinlemeye koyuldu.</span></p>
				<p class="normal"><span>Troyekurov:</span></p>
				<p class="normal"><span>— Bir komşum var, dedi. Küçük toprak sahibi, terbiyesizin biri. Yurtluğunu elinden almak istiyorum onun. Sen ne dersin bu işe?</span></p>
				<p class="normal"><span>— Eğer bazı vesikalar varsa efendimiz, yahut da…</span></p>
				<p class="normal"><span>— Saçmalıyorsun kardeşlik, ne vesikası. Buyruklar ne güne duruyor? Babayiğitlik, hiçbir hakka sahip olmadan yurtluğu ele geçirebilmekte. Dur hele: Bu yurtluk bizimdi bir zamanlar. Spıtsin diye birinden satın alınmış ve sonradan Dubrovski’nin babasına satılmıştı. Bunu kurcalayamaz mıyız?</span></p>
				<p class="normal"><span>— Çok güç, yüce efendimiz. Bu satış herhalde yasaya uygun olarak yapılmıştır.</span></p>
				<p class="normal"><span>— Bir düşün bakalım kardeşlik, araştır hele.</span></p>
				<p class="normal"><span>— Eğer, sözgelişi, efendimiz herhangi bir biçimde komşusunun tapusunu ya da ona yurtluğunu elinde tutma hakkı veren satın alma belgesini elde edebilselerdi, o zaman hiç kuşkusuz…</span></p>
				<p class="normal"><span>— Anlaşıldı, anlaşıldı, fakat işin kötüsü, onun bütün kâğıtları bir yangın sırasında yanıp kül oldu.</span></p>
				<p class="normal"><span>— Ne diyorsunuz efendimiz! Kâğıtları yanıp kül oldu ha! Daha ne istiyorsunuz efendimiz? Öyleyse emir buyrun, hemen mahkemeye başvuralım. Bütün istediklerinizi elde edeceğinizden hiç kuşkunuz olmasın.</span></p>
				<p class="normal"><span>— Öyle mi dersin? Bana bak! Sana güveniyorum ha! Sen de karşılığını alacağını unutma…</span></p>
				<p class="normal"><span>Şabaşkin, yerlere kadar eğilerek Kirila Petroviç’i selamlayıp çıktı. Tasarlanan iş üzerinde o günden sonra çalışıp çabaladı ve Dubrovski, onun becerikliliği sayesinde tam iki hafta sonra bir çağrı belgesi aldı kentten. Kistenevka köyü üzerindeki mülkiyet hakkı konusunda, bir an önce gerekli açıklamalarda bulunması isteniyordu.</span></p>
				<p class="normal"><span>Bu beklenmedik sorgu karşısında şaşırıp kalan Andrey Gavriloviç, aynı gün kaleme aldığı bir tezkereyle, Kistenevka köyünün merhum ebeveyninin ölümü üzerine kendisine kaldığını, miras hakkı gereğince ona sahip olduğunu, burada Troyekurov’la ilgili hiçbir husus bulunmayıp, bu mülkiyet hakkına yöneltilmiş her yabancı talebin iftira ve dolandırıcılıktan başka bir şey olmadığını oldukça kaba bir dille bildirdi.</span></p>
				<p class="normal"><span>Mektup, bölge yargıcı Şabaşkin üzerinde çok hoş bir etki uyandırdı. Bir kere, Dubrovski’nin pratikten pek az anladığını, sonra da böylesine çabuk parlayan ve burnunun dikine giden bir adamın kolayca çok kötü duruma düşürüleceğini görmüştü.</span></p>
				<p class="normal"><span>Andrey Gavriloviç, bölge yargıcının sorularını soğukkanlılıkla incelediğinde, bunları ayrıntılı olarak yanıtlamak gerektiğini gördü. Ve (sonradan o da yetersiz sayılan) oldukça derli toplu bir açıklama kaleme aldı.</span></p>
				<p class="normal"><span>İş uzamaya başladı. Haklılığı konusunda en küçük bir kuşkusu olmayan Andrey Gavriloviç, olayı hiç umursamıyor, ayrıca çevresine para saçmayı ne arzu ediyor, ne de bu olanağa sahip bulunuyordu. Mürekkep yalamışlar takımının satılık vicdanlarıyla alay edenlerin başında her zaman kendisi bulunduğu halde, bir iftiraya kurban gitmek düşüncesi aklının ucundan bile geçmiyordu. Troyekurov da, giriştiği davayı kazanmak konusunda aynı ölçüde umursamazlık içindeydi kendi açısından. Şabaşkin onun adının etkisinden yararlanarak, yargıçları korkutarak ve satın alarak, her türlü yasa ve kararnameyi çarpık çurpuk yorumlayarak, onun hesabına çalışıp çabalıyordu. Ve işte ne olduysa oldu; Dubrovski, 18… yılının 9 şubat günü, yani teğmen Dubrovski ile general – anşef Troyekurov arasındaki tartışmalı yurtluk konusunda mahkeme kararını dinlemek, hoşnutluk ya da hoşnutsuzluğunu yazılı olarak bildirmek üzere ilçe mahkemesine gelmesini bildiren bir çağrı aldı kent polisi aracılığıyla. Aynı gün kente hareket etti. Yolda Troyekurov’un arabası onu geçti. Birbirlerine tepeden bakışlar fırlattılar ve bu sırada Dubrovski kötü bir gülümseme fark etti hasmının yüzünde.</span></p>
				<p class="h2baslik">2</p>
				<p class="normal"><span>Andrey Gavriloviç kentte bir tüccar tanıdığına indi, geceyi onda geçirdi ve ertesi gün sabahleyin ilçe mahkemesine çıktı. Kimse dikkat bile etmedi ona. Dubrovski’nin hemen arkasından da Kirila Petroviç geldi. Yazıcılar ayağa kalkıp, divitlerini kulaklarının arkasına koydular. Mahkeme üyeleri onu eğilip bükülerek, yaltaklanarak karşıladılar; rütbesine, yaşına ve kalıbına saygı gösterip, bir koltuk sürdüler altına. Troyekurov açık kapının önüne oturdu. –Andrey Gavriloviç duvara yaslanmış, ayakta duruyordu.– Salon derin bir sessizliğe gömüldü ve zabıt kâtibi, çınlayan bir sesle mahkemenin kararını okumaya koyuldu.</span></p>
				<p class="normal"><span>Mülkiyetlerine tartışma götürmezce sahip olduğumuz yurtluklarımızı elimizden almak için, Rusya’mızda kullanılabilecek olan yöntemlerden birini görmenin herkesi memnun edeceğini düşünerek kararı olduğu gibi buraya alıyoruz:</span></p>
				<p class="normal"><span>18… yılı Ekiminin 27’sinde …… İlçe Mahkemesi Petrov oğlu general – anşef Kirila Troyekurov’a ait olup …… İli Kistenevka köyünde bulunan, …… erkek can, …… dönüm çayır ve araziden ibaret yurtluğunu Gavril oğlu hassa teğmeni Andrey Dubrovski tarafından haksız temellükü işini inceledi. Anlaşıldığı cihetle: Adı edilen general – anşef Troyekurov, geçen 18… yılının 9 Haziran günü bu mahkemeye verdiği dilekçesinde; o zamanlar …… ademi merkeziyet bölgesinden taşra yazmanı olarak hizmet gören sekizinci dereceden memur ve süvari nişanı taşıyan merhum babası Yefim oğlu Pyotr Troyekurov’un 17… yılı 14 Ağustosunda soylu sınıfından büro memuru Yegor oğlu Fadey Spitsın’dan, (…… sayımına göre Kistenevka haneleri diye adlandırılan) sözü edilen Kistenevka köyünün …… çevresinde bulunan yurtluğu, 4’üncü sayıma göre …… kadar erkek can ve onların bütün mülkleriyle, çiftlikle, sürülmüş ve sürülmemiş bütün topraklarla, orman ve biçilmiş ot yığınlarıyla, Kistenevka adını taşıyan nehirden balık avlama hakkıyla, bu yurtluğa ait bütün araziler ve ahşap bey evleriyle, yani kısaca Yegor oğlu Fadey Spitsın’a babasından (soylu sınıfından olup Terenti oğlu çavuş Yegor Spitsın) miras olarak mülkiyetine ne geçtiyse, bir tek can ve bir karış toprak dışarıda kalmamak üzere tümüyle birlikte 2500 rubleye satın aldığını, tapu belgesinin …… mahkeme kurulunca aynı gün düzenlenerek yürürlüğe konduğunu ve babasının aynı Ağustos ayının 26’sında …… ilçe mahkemesince yurtluğa malik kılınarak kendisinin vâris tayin edildiğini, nihayet 17… yılı Eylül ayının 6’sında babasının Tanrının rahmetine kavuştuğunu, fakat dilek sahibi general – anşef Troyekurov’un 17… yılından yani küçük yaştan itibaren ordu hizmetinde olup daha ziyade yurtdışı seferlerinde bulunduğu için ne babasının ölümünden, ne de kendisine kalan yurtluktan haberdar olduğunu, şimdi ise emekli olarak hizmetten büsbütün ayrılıp babasının …… ve …… illerinde, …… ve …… ilçelerinde ve çeşitli köylerde bulunan hepsi 3000 candan ibaret yurtluklarına döndüğünde bunlardan yukarıda belirtilen …… canlık bir bölümü (yani …… sayımına göre …… candan ibarettir) arazi ve bütün tarlalarıyla birlikte yukarıda adı geçen hassa teğmeni Andrey Dubrovski tarafından hiçbir hakka dayanmadan işgal edilmiş bulunduğunu bildirip, babasına satıcı Spitsın tarafından verilmiş olan gerçek tapu belgesini de ilişikte ibraz etmekte ve adı geçen yurtluğun Dubrovski’nin haksız temellükünden kurtarılarak kayıtsız şartsız kendisine, Troyekurov’a verilmesini ve Dubrovski’nin bu haksız temellük sonucunda elde etmiş olduğu gelirin gerekli soruşturma sonucunda tesbit edilerek Dubrovski’nin Troyekurov’a tazminat ödemeye mahkûm edilmesini talep etmektedir.</span></p>
				<p class="normal"><span>Bu dilekçe üzerine …… ilçe mahkemesince yapılan araştırma sonucunda anlaşıldığı cihetle de: Tartışmalı yurtluğun yukarıda adı geçen bugünkü sahibi hassa teğmeni Dubrovski, bölge yargıcına mahallinde verdiği ifadede; mahut Kistenevka’da bulunan ve hali hazırda …… can toprak kölesi ve tarlalarıyla sahip olduğu yurtluğun kendisine topçu teğmeni olarak kaldığını, babasının da bu yurtluğu dilek sahibinin babası olup 17… yılı 30 Ağustos günü …… ilçe mahkemesinin tanıklığında dokuzuncu dereceden memur Vasil oğlu Grigor Sobolev’e vekâletname veren eski taşra yazmanı, sonraki sekizinci dereceden memur Troyekurov’dan satın almış olup, bu alım satım anlaşmasının sözü geçen vekâletnamede bulunması gerektiğini, çünkü Troyekurov’a alım satım anlaşması gereğince büro memuru Spitsın’dan gelen yurtluğun, …… kadar toprak kölesinin Troyekurov tarafından Dubrovski’nin babasına satılmış olduğunu ve anlaşma gereğince satış bedeli 3200 rublenin Troyekurov tarafından tümüyle ve kesinlikle tahsil edilip Troyekurov’un vekili Sobolev’den Dubrovski’nin babasına tapu belgesini vermesini istediğinin özellikle bu vekâletnamede belirtilmiş bulunduğunu; bu arada yine aynı vekâletnamede, bütün bedel ödenmiş olduğu için Gavril Dubrovski’nin tapu işlemi bitirilinceye kadar satın almış olduğu yurtluk üzerinde bundan böyle gerçek bir mal sahibi gibi temellük ve yönetim hakkına sahip olduğu ve bundan böyle satıcı Troyekurov’un ve hiç kimsenin bu yurtlukta bir ilgisi kalmadığının belirtildiğini; fakat vekil Sobolev’in böyle bir tapu belgesini babasına ne zaman ve hangi resmi makam huzurunda verdiğinin o zamanlar çok küçük yaşta olduğu için tarafından bilinmediğini, babasının ölümünden sonra da böyle bir belge bulunmadığını, fakat bu tapu belgesinin de 17… yılında evlerinde çıkan ve köy sakinlerince bilinen bir yangın sırasında diğer evrak ve emvalle birlikte yanmış olabileceğini tahmin ettiğini ve bu yurtluğa Troyekurov’ca satıldığını ya da Sobolev’e vekâletname verildiği günden, yani 17… yılından babasının öldüğü 17… yılına ve şimdiye kadar hiçbir tartışma söz konusu olmadan kendilerinin Dubrovski’lerin sahip olduğunu, bütün çevre sakinlerinin buna tanıklık edebileceğini belirtmiş bulunmaktadır. Toplam olarak 52 kişiden ibaret çevre sakinleri de yemin ettirilerek yapılan soruşturmalarında anımsayabildikleri kadarıyla, sözü geçen tartışmalı yurtluğun gerçekten de 70 yıldır herhangi bir tartışma söz konusu olmadan adı geçen Dubrovski’lerin mülkiyetinde bulunduğunu, fakat bunun hangi anlaşma ya da belgeye dayandığını bilmediklerini; işin başında sözü edilen, yurtluğun ilk satın alıcısı eski taşra yazmanı Pyotr Troyekurov’un bu yurtluğa sahip olup olmadığını ise anımsamadıklarını; Bay Dubrovski’lerin evinin bundan 30 yıl önce bölgede geceleyin çıkan bir yangın sonucunda yanmış olup, ayrıca tartışmalı yurtluğun gelirinin o zamandan bu yana hiç değilse yılda 2000 rubleden daha az olamayacağını ifade etmişlerdir.</span></p>
				<p class="normal"><span>Buna karşılık Pyotr oğlu general – anşef Kirila Troyekurov bu yılın 3 Ocak’ında bir dilekçe ile bu mahkemeye başvurmuş bulunmakta; her ne kadar adı geçen muhafız birliği teğmeni Andrey Dubrovski tarafından soruşturma sırasında bu işle ilgili olarak merhum babası Gavril Dubrovski’nin kendisine şarta bağlı satılan yurtluğa ilişkin ve dokuzuncu dereceden memur Sobolev’e verdiği vekâletname ibraz edilmişse de, bu vekâletnamenin gerçek bir tapu olmadığı gibi hatta 19 sayılı genel kararname ve 29 Kasım 1752 tarihli nizamnameler gereğince hiçbir kanıt değeri de taşımadığını; zaten vekâletnameyi verenin, yani babasının ölümüyle, 1818 yılı Mayısının …… günü tarihli nizamname gereğince bu vekâletnamenin ortadan kalktığını –ve ayrıca– tartışmalı yurtluklar konusunda kanunun önce tapu belgelerine, eğer tapu belgesi yoksa araştırma yoluna gittiğini ileri sürmekte ve söz konusu yurtluğun kendi hesabına ait olduğuna dair tapu belgesini kanıt olarak ibraz etmiş olduğunu belirtip, bu tapu belgesi ve sözü geçen nizamnameler gereğince yurtluğun adı geçen Dubrovski’nin haksız temellükünden kurtarılarak miras hukukuna istinaden kendisine geri verilmesini ve kendilerine ait olmayan mülkleri ellerinde tutup kendilerine ait olmayan gelirlerden kanunsuz olarak yararlanan derebeylerine uygulandığı üzere, kovuşturma sonucunda Dubrovski’nin ne kadar tazminat ödemesi gerektiğinin tespit ve iddia sahibi Troyekurov’a verilmek üzere tahsil edilmesini talep etmektedir.</span></p>
				<p class="normal"><span>Mesele ve meseleye ilişkin yasalar incelenerek …… ilçe mahkemesinde gereği düşünüldü.</span></p>
				<p class="normal"><span>Anlaşıldığı üzere, Pyotr oğlu general – anşef Kirila Troyekurov en son sayıma göre …… erkek can, arazi ve tarlalardan ibaret olup Kistenevka köyünde bulunan ve hali hazırda Gavril oğlu muhafız birliği teğmeni Andrey Dubrovski’nin mülkiyetinde görülen söz konusu tartışmalı yurtluğun soylu sınıfından büro memuru Fadey Spitsın tarafından sonradan sekizinci dereceden memur olan merhum taşra yazmanı babasına 17… yılında satıldığına dair gerçek bir tapu belgesi ibraz etmiş bulunmaktadır. Yine aynı belgede yazılı olduğu üzere, alıcı Troyekurov aynı yıl …… ilçe mahkemesince yurtluğa malik ve oğlu da vâris kılınmıştır. Gerçi buna karşı muhafız birliği teğmeni Andrey Dubrovski de babası <br class="chapter"/>Dubrovski adına tapu işlemi yapılması için müteveffa alıcı Troyekurov tarafından dokuzuncu dereceden memur <br class="chapter"/>Sobolev’e verilen vekâletnameyi ibraz etmişse de bu gibi muamelelerle gayri menkullerin mülkiyeti onaylanmadığı gibi, hatta geçici mülkiyet bile nizamname gereğince yasaklanmış bulunmakta ve zaten vekâletname de vericisinin ölümüyle tümüyle hükümsüz kalmaktadır. Ayrıca, bu vekâletnamede, sözü geçen tartışmalı yurtluğa ilişkin tapu işleminin gerçekten nerede ve ne zaman yapılacağı da anlaşılmadığı gibi, Dubrovski de kovuşturmanın başladığı 18… yılından bugüne kadar bu konuda mahkemeye açık kanıtsal belgeler ibraz edememiştir.</span></p>
				<p class="normal"><span>Mahkememizce bu nedenle, sözü geçen yurtluğun ibraz edilen tapu belgesi gereğince …… sayıda can, arazi ve tarlalarıyla birlikte tümüyle general – anşef Troyekurov’a ait olduğuna; yurtluğun muhafız birliği teğmeni Dubrovski’nin yönetiminden alınarak Troyekurov’un zorunlu mülkiyetine devredilmesine ve tarafınca tevarüs edildiğinin …… ilçe mahkemesine resmen bildirilmesine; general – anşef Troyekurov’un ayrıca kendisine miras olarak kalan yurtluğun haksız temellükü sonucunda elde edilen gelirin de muhafız birliği teğmeni Dubrovski’den tahsil edilmesine ilişkin talebin ise, bu yurtluğun yaşlı kimselerin ifadesine göre yıllardır bir anlaşmazlık söz konusu olmadan Dubrovskilerin mülkiyetinde bulunması; Dubrovskilerin bu yurtluğu haksız olarak temellük ettikleri konusunda bu zaman zarfında Troyekurov tarafından bir itiraz yapılmadığının anlaşılması ve zaten kanunun emri gereğince eğer bir kimse yabancı bir toprağı eker ya da yabancı bir mülkü çitle çevirirse bu haksız temellük konusunda bir talepte bulunulduğu ve çit ve yapılarla birlikte haklı tarafa geri verilmesi gerekip ve takdirle, bu toprağın, üzerinde ekin, çevresindeki çit ve Troyekurov’a ait yurtluğun üzerindeki her şeyle reddedilmesine ve ayrıca bütün malların general – anşef Troyekurov’a devredilmesi sırasında muhafız birliği teğmeni Dubrovski’nin kendi kişisel eşyaları konusunda açık kanıtlar göstermek şartıyla şikâyete hakkı olduğunun belirtilmesine davacı ve davalının yüzlerine tehfim edilmek ve temyiz yolları açık olmak üzere oy birliğiyle karar verildi.</span></p>
				<p class="normal"><span>Zabıt kâtibi sustu. Yargıç ayağa kalktı ve Troyekurov’un karşısında yerlere kadar eğilerek imzalaması için divitle mahkemenin kararını tümüyle kabul ettiğine dair imzasını attı.</span></p>
				<p class="normal"><span>Sıra Dubrovski’de idi. Evrakı ona zabıt kâtibi sundu. Fakat Dubrovski başını öne eğerek kımıldamadan durdu. Zabıt kâtibi Dubrovski’den ikinci kez kararı tümüyle kabul ettiğine ya da vicdanen kendisinin haklı olduğu kanısında ise yasanın öngördüğü süre içinde temyiz amacıyla gereken yere başvuracağını belirterek imzasını atmasını istedi. Dubrovski susuyordu… Ansızın başını kaldırdı. Gözleri çakmak çakmaktı. Ayağını yere vurdu ve zabıt kâtibini öylesine itti ki, adam yere yuvarlandı. Mürekkep hokkasını da kaptığı gibi yargıca fırlattı. Herkes korkudan donup kalmıştı. Dubrovski bir yandan da:</span></p>
				<p class="normal"><span>— Nasıl? Tanrının kilisesi ayaklar altına alınıyor ha! Defolun alçak herifler! diye bağırıyordu.</span></p>
				<p class="normal"><span>Sonra Kirila Petroviç’e dönerek:</span></p>
				<p class="normal"><span>— İşitilmiş şey mi yüce efendimiz! dedi. Köpekçiler köpeklerini Tanrının kilisesine sokuyor! Kilisede köpekler koşuyor! Ben bunu size soracağım…</span></p>
				<p class="normal"><span>Gürültüye koşup gelen inzibatlar güçlükle durdurdular onu. Sonra götürüp arabasına oturttular. Arkasından da bütün mahkeme kurulunun eşliğinde Troyekurov çıktı. Dubrovski’nin bu ani çılgınlığı onu şiddetle sarsmış, zaferini gölgelemişti.</span></p>
				<p class="normal"><span>Yargıçlar ondan teşekkür beklerken, bir tek okşayıcı söz bile elde edemediler. Troyekurov aynı gün Pokrovskoye’ye hareket etti. Dubrovski ise yataktaydı bu sırada. Bereket versin, büsbütün cahil olmayan ilçe doktoru vantuzla kan almayı, sülük ve kuduz böcekleri yapıştırmayı becerebildi. Hasta akşama doğru biraz düzelip kendine geldi. Ertesi gün de onu artık hemen hemen kendisinin olmayan Kistenevka’ya götürdüler.</span></p>
				<p class="h2baslik">3</p>
				<p class="normal"><span>Bir süre sonra zavallı Dubrovski’nin sağlığı daha da kötüleşti. Gerçi çılgınlık nöbetleri tekrar etmiyordu ama yaşlı adamın gücü de gözle görülürcesine tükenmekteydi. Yaptığı işleri unutuyor, odasından pek az dışarı çıkıyor, bütün gün düşüncelere dalıp gidiyordu. Bir zamanlar onun oğlunu büyütmüş olan Yegorovna, bu iyi yürekli kocakarı, şimdi de onun dadısı olmuştu. Onu tıpkı bir bebek gibi kolluyor, yiyecek ve uyku zamanlarını anımsatıyor, besliyor, yatağına yatırıyordu. Andrey Gavriloviç sessizce onun dediklerini yapıyor, başkaca da kimseyle bir şey konuşmuyordu. Ne işlerini, ne de çiftliğinin yönetimini düşünecek durumdaydı. Yegorovna, bütün bunları o sırada Petersburg’da yaya koruma alaylarından birinde görevli genç Dubrovski’ye bildirmek gereğini duydu. Bu amaçla, gider defterinden bir yaprak kopararak, Kistenevka’nın tek okuma yazma bilen kişisi aşçı Haiton’a bir mektup yazdırdı ve mektubu aynı gün kent postanesine gönderdi.</span></p>
				<p class="normal"><span>Okuyucuyu da hikâyemizin gerçek kahramanıyla tanıştırmanın zamanı geldi artık.</span></p>
				<p class="normal"><span>Vladimir Dubrovski, askeri lisede öğrenim görmüş, koruma birliği asteğmeni rütbesiyle okulunu bitirmişti. Babası oğlunun sıkıntı çekmemesi için ondan hiçbir şey esirgemez, genç adam bekleyebileceğinden de çoğunu alırdı evden. Eli açık, gösterişten hoşlanan bir delikanlı olduğu için göz kamaştırıcı geçici heveslere dalmaktan geri kalmaz; kumar oynar, borca girer, geleceği konusunda kuşku duymaz ve her yoksul delikanlı gibi karşısına er geç bir zengin yavuklu çıkacağı düşüyle avunurdu.</span></p>
				<p class="normal"><span>Bir akşam üstü evinde birkaç subay arkadaşıyla birlikte divanlara uzanmış, kehribar ağızlıklarını tüttürürlerken, uşağı Grişa, üzerindeki yazı ve damgası genç adamı bir anda şaşkına çeviren bir mektup getirdi. Vladimir Dubrovski mektubu çabucak açtı ve şunları okudu:</span></p>
				<p class="normal"><span>“Efendimiz, Vladimir Andreyiviç, –ben senin yaşlı dadın– babacığının sağlığını bildirmeye karar verdim sana! Kendisi çok kötü, bazen abuk sabuk konuşuyor ve bütün gün aptal bir çocuk gibi oturuyor –fakat ölüm Tanrı buyruğudur–. Yiğidim, durma gel! Senin için Pesaçneye atları da yollayacağız. İlçe mahkemesinin gelip bizi Kirila Petroviç Troyekurov’a vereceğini söylüyorlar –çünkü sözde biz onlarınmışız, oysa biz kendimizi bildik bileli siziniz– ve hiçbir zaman da böyle bir şey işitmedik. Sen, Petersburg’tasın. Durumu Çar babamıza bildirebilseydin o bizi kurtarırdı belki. Sadık kölen, dadın.</span></p>
				<p class="sagnormal"><span> Orina Yegorovna Buzıreva</span></p>
				<p class="normal"><span>Oğlum Grişa Tanrıya emanet olsun. Nasıl, iyi hizmet ediyor mu sana? İşte ikinci haftadır yağmur yağıyor burada ve çoban Radyo, Nikola yortusu günü öldü.”</span></p>
				<p class="normal"><span>Vladimir Dubrovski, bu adamakıllı karışık satırları büyük bir heyecanla üst üste birkaç kez okudu. Küçük yaşta annesiz kalmış, sekiz yaşında da babasını hemen hemen tanıyamadan Petersburg’a getirilmişti. Bu nedenle romantik bir bağlılığı vardı babasına. Aile yaşamının dingin mutluluklarını tadamadığı için de bu yaşama özlem duymaktaydı.</span></p>
				<p class="normal"><span>Babasını yitirmek düşüncesiyle içi daralıyor, dadısının mektubundan anlayabildiği kadarıyla da zavallı hastanın durumu onu dehşete düşürüyordu. Babasının ıssız bir köyde ahmak bir kocakarı ve uşakların eline terk edildiğini, birtakım uğursuz felaketlerin tehdidi altında bulunduğunu, yapayalnız, maddi ve manevi ıstıraplar içinde eriyip tükendiğini gözlerinin önüne getiriyor, canice umursamazlığından ötürü için için yiyordu kendini. Babasından uzun zamandır mektup alamamış, fakat onun bir geziye çıkmış ya da çiftlik işlerine dalmış olduğunu düşünerek sorup soruşturmak gereğini duymamıştı.</span></p>
				<p class="normal"><span>Babasının hastalığı mademki onun orada bulunmasını gerektirecek durumdaydı, gitmeye ve hatta istifa etmeye karar verdi. Onun tedirginliğini fark eden arkadaşları evden ayrıldılar. Yalnız kalan Vladimir bir izin dilekçesi yazdı, çubuğunu ateşledi ve derin düşüncelere daldı.</span></p>
				<p class="normal"><span>İzne çıkmak için aynı gün gereken girişimlerde bulundu ve üç gün sonra da kentler arası toprak yoldaydı artık.</span></p>
				<p class="normal"><span>Vladimir Andreyeviç, Kistenevka sapağının bulunduğu menzile yaklaşıyordu. Yüreği kederli önsezilerle doluydu. Babasını sağ bulamayacağından korkuyor, köyde kendisini bekleyen hüzünlü yaşama tarzı, ıssızlık, tenhalık, yoksulluk, hiç anlamadığı çiftlik işleri konusunda karşılaşacağı güçlükler gözlerinin önünde canlanıyordu. Menzile varınca menzil bekçisinin odasına gidip arabası için posta atları istedi. Menzil bekçisi onun gideceği yeri öğrenince, Kistenevka’dan gönderilen atların bu günle dört gündür kendisini beklemekte olduğunu bildirdi. Az sonra da bir zamanlar onu ahırda gezdiren ve küçük tayının bakımı ile uğraşan yaşlı arabacı Anton, Vladimir Andreyeviç’in karşısındaydı. Anton genç efendisini görünce gözleri yaşardı, yerlere kadar eğilerek selam verdi, yaşlı efendisinin henüz sağ olduğunu bildirdi ve hemen atları koşmaya seğirtti. Vladimir Andreyeviç, kahvaltı teklifini reddederek çabucak yola koyuldu. Anton’un sürdüğü araba kır yollarından ilerlerken konuşmaya başladılar.</span></p>
				<p class="normal"><span>— Söylesene Anton, babamla Troyekurov arasındaki sorun nedir?</span></p>
				<p class="normal"><span>— Tanrı bilir babacığım Vladimir Andreyeviç… Efendimizle, anlarsın ya, Kirila Petroviç arasında anlaşmazlık çıkmış. O da çoğu zaman kendisi yargıç olduğu halde bu kere efendimizi mahkemeye vermiş. Biz kölelere efendilerimizin işlerine karışmak düşmez ya, doğrusunu isterseniz, babanız suyuna gitmeliydi onun, baltanın kör yanı kamçıyla kırılmaz.</span></p>
				<p class="normal"><span>— Demek bu Kirila Petroviç’in buralarda astığı astık kestiği kestik, öyle mi?</span></p>
				<p class="normal"><span>— Ne diyorsunuz efendimiz! Yargıcı, anlarsın ya, hiçe sayıyor. Polis şefi dersen, karşısında el pençe divan. Beyler saygılarını sunmak için ayağına kadar geliyorlar. Yani, efendime söyleyeyim, eğer yalak sahibiysen, çok domuzun olur.</span></p>
				<p class="normal"><span>— Bizden zorla yurtluğumuzu alacakmış, doğru mu?</span></p>
				<p class="normal"><span>— Oh, efendim, biz de işittik böyle bir şey. Geçenlerde bizim muhtarın vaftiz töreninde Pokrovskoye zangocu demiş ki: “Dalga geçmenizin sonu geldi artık, Kirila Petroviç’in pençesine düşüyorsunuz artık.” Demirci Mikita da ona: “Bırak Savelyiç, sana ne be bacanak, ortalığı bulandırma! Kirila Petroviç kendi başına buyruk, Andrey Gavriloviç kendi başına. Bizler ise Tanrının ve Çarın kullarıyız.” demiş. Ama elin ağzına kilit vuramazsın ki.</span></p>
				<p class="normal"><span>— Troyekurov’un malı olmak istemiyorsunuz demek?</span></p>
				<p class="normal"><span>— Troyekurov’un malı olmak mı? Tanrı esirgesin! O bazen kendi adamlarının bile canına okurken, eline bir de yabancılar geçerse sadece derilerini yüzmekle kalmaz, bir de içlerine saman doldurur. Yok! Tanrı Andrey Gavriloviç’e uzun ömür versin. Eğer ona bir şey olacak olursa o zaman da bize senden, velinimetimizden başkası gerekmez. Sen bizi kimselere verme, biz sana arka çıkarız.</span></p>
				<p class="normal"><span>Anton bu sözleri söyleyip kamçısını şaklattı, dizginlerini sarstı, atlar dörtnala kalktılar.</span></p>
				<p class="normal"><span>Yaşlı arabacının bu bağlılığı karşısında duygulanan Dubrovski sustu, yeniden düşüncelere daldı. Bir saatten daha fazla geçmişti ki, Grişa ansızın “İşte Pokrovskoye!” diye bağırarak onu düşüncelerinden uzaklaştırdı. Dubrovski başını kaldırdı. Geniş bir gölün kıyısından geçiyorlardı. Gölden çıkan bir dere uzakta, tepeler arasında kıvrıla kıvrıla uzayıp gidiyordu. Tepelerden birinde, sık yeşil bir koruluğun üzerinde büyük, taştan yapılmış bir konağın yeşil damı ve kulesi yükseliyordu. Bir öteki tepede, beş kubbeli bir kilise ve eski bir çan kulesi göze çarpmaktaydı. Bunların yakınlarına da bostanları ve su kuyularıyla, köy kulübeleri serpilmişti. Dubrovski tanıdı buraları. Kendisinden iki yaş küçük olan ve ileride çok güzel bir dilber olacağı daha o zamandan anlaşılan Maşa Troyekurova ile bu tepe üzerinde oyun oynadıklarını anımsadı. Anton’a Maşa’yı sormak istedi ama nedense utanıp vazgeçti bundan.</span></p>
				<p class="normal"><span>Derebeyi konağına yaklaştıklarında, bahçenin ağaçları arasında beyaz bir kadın giysisinin kımıldadığını gördü Dubrovski. Fakat o sırada, posta arabacılarının olduğu gibi köy arabacılarının da ortak duygusuna, gösterişçiliğe kapılan Anton, atları şiddetle kamçılayarak köprüden ve köyün yanından son hızla geçti. Köyü arkada bırakıp bir dağa tırmandılar ve Dubrovski kayın koruluğunu, soldaki açık alanda bulunan kırmızı kuleli kül rengi evceğizi gördü. Yüreği hızla çarpmaya başladı. Kistenevka, babasının yoksul evi, karşısındaydı.</span></p>
				<p class="normal"><span>Araba on dakika sonra konağın avlusuna girdi. Delikanlı, anlaşılmaz bir heyecanla bakıyordu çevresine. On iki yıldır uzaktaydı baba ocağından. O buradayken çit kıyısına henüz dikilen kayın fideleri yetişmiş, dallı budaklı ağaçlar olmuşlardı. Bir zamanlar aralarından geçen geniş yolun özenle süpürüldüğü üç düzgün çiçek tarhıyla süslü bahçe, şimdi ayağı köstekli bir atın yayıldığı biçilmemiş bir çayırlığa dönüşmüştü. Köpekler önce havlamaya kalktılarsa da, Anton’u tanıyınca susup kuyruklarını sallamaya başladılar. Çiftlik halkı kulübelerinden fırlayarak, gürültülü sevinç gösterileriyle genç efendilerinin çevresini aldı. Dubrovski bu candan kalabalığı güçlükle yararak, köhne merdivenleri bir solukta tırmandı. Sofada karşısına çıkan Yegoravna, ağlayarak kucakladı elinde büyüyen delikanlıyı. Dubrovski bu iyi yürekli kocakarıyı göğsüne bastırarak:</span></p>
				<p class="normal"><span>— Merhaba dadı, merhaba! dedi. Babam nerede. İyi mi?</span></p>
				<p class="normal"><span>Tam o sırada başında takke, sırtında bir gecelik entari, uzun boylu zayıf, solgun benizli bir yaşlı adam, ayaklarını güçlükle sürüyerek salona girdi. Güçsüz bir sesle:</span></p>
				<p class="normal"><span>— Hoş geldin Volodka! dedi.</span></p>
				<p class="normal"><span>Vladimir hararetle kucakladı babasını. Bu sevinç hasta adamı sarstı. Gücü tükendi, dizleri dermansızlaştı, eğer oğlu tutmasaydı az kalsın düşüyordu.</span></p>
				<p class="normal"><span>Yegorovna ona:</span></p>
				<p class="normal"><span>— Niye kalkarsın yataktan dedi. Ayakta duracak halin yok, yine de kimseden geri kalmamaya hevesleniyorsun.</span></p>
				<p class="normal"><span>Yaşlı adamı yatak odasına taşıdılar. Oğluyla konuşmaya çabaladı. Fakat düşünceler kafasında birbirine karışıyor, sözleri arasında bir bağıntı kuramıyordu. Sonra sustu, öylece yarı uyur, yarı uyanık dalıp gitti. Onun bu durumu Vladimir’i sarsmıştı. Babasının yatak odasına yerleşti ve kendilerini yalnız bırakmalarını istedi. Ev halkı çekildi. Sonra herkes Grişa’ya dönerek, onu uşakların odasına götürdüler. Köy töresince bin bir ikramla ağırlayıp, sorular ve hoş geldin beş gittinlerle canına okudular.</span></p>
				<p class="h2baslik">4</p>
				<p class="normal"><span>Yemek masasının üzerinde bir tabut duruyor şimdi.</span></p>
				<p class="normal"><span>Gelişinden birkaç gün sonra genç Dubrovski işleri ele almak istedi, ama babası ona gerekli açıklamalarda bulunacak durumda değildi. Andrey Gavriloviç’in bir vekili de yoktu. Delikanlı babasının kâğıtlarını karıştırırken sadece bölge yargıcının ilk mektubunu ve buna verilen yanıtın müsveddesini buldu. Bunlardan dava hakkında açık bir fikir edinemeyip, işin zaten kendiliğinden haklı oluşuna güvenerek, sonuçları beklemeye karar verdi.</span></p>
				<p class="normal"><span>Bu arada Andrey Gavriloviç’in sağlığı gittikçe bozulmaktaydı. Vladimir onun kaçınılmaz sonunu görüyor, tam bir çocukluk haline dönen yaşlı adamın yanından ayrılamıyordu.</span></p>
				<p class="normal"><span>Bu arada da belirli süre geçmiş, temyiz dilekçesi verilmemişti. Kistenevka, Troyekurov’undu artık. Şabaşkin onun huzuruna çıkıp temennalar çakarak ve kutlamalarda bulunarak, yüce efendilerinden, yeni elde ettikleri yurtluğun temellük zamanını ve bunu bizzat mı, yoksa birini vekil tutarak mı yapacaklarını tespit etmelerini diledi. Kirila Petroviç bozuldu. Para pul düşkünü bir adam değildi aslında. İntikam arzusuyla çok ileri gitmişti. Vicdanı sızlıyordu şimdi. Hasmının, gençlik arkadaşının düştüğü durumu biliyor, artık zafer kıvanç vermiyordu yüreğine. Şabaşkin’e müthiş bir bakış fırlatarak, ona sövmek için bir neden aradı. Fakat yeterli bir bahane bulamayınca, sert bir tavırla:</span></p>
				<p class="normal"><span>— Defol! dedi. Bu seni ilgilendirmez.</span></p>
				<p class="normal"><span>Şabaşkin, efendisinin keyifsiz olduğunu görerek bir temenna çaktı ve hemen gözden kayboldu. Yalnız kalan Kirila Petroviç bir aşağı bir yukarı gezinmeye ve kafası çok karışık olduğu zamanlarda yaptığı gibi ıslıkla “Zafer gürleyişleri yükselsin” marşını çalmaya başladı.</span></p>
				<p class="normal"><span>Sonunda hafif yarış arabasını hazırlamaları buyruğunu verdi, sıkıca giyindi (eylül sonlarıydı artık) ve arabayı kendisi kullanarak avludan çıktı.</span></p>
				<p class="normal"><span>Az sonra uzaktan Andrey Gavriloviç’in evceğizini gördü, çelişik duygular doldurdu içini. Doyurulmuş intikam duygusu ve büyüklük tutkusu, daha soylu duyguları bir ölçüde bastırıyordu. Fakat nihayet sonuncular kazandı. Yaşlı komşusuyla barışmaya, yurtluğunu da geri vererek anlaşmazlığın izlerini silmeye karar verdi. Bu iyi niyetli gönlünü yatıştıran Kirila Petroviç, arabasını hafif bir tırısla komşusunun çiftliğine sürdü, doğruca avluya girdi.</span></p>
				<p class="normal"><span>Bu sırada hasta, yatak odasının penceresinde oturuyordu. Kirila Petroviç’i tanıdı, yüzü bir anda karmakarışık oldu. Her zamanki solgun benzi kıpkırmızı bir renk aldı. Gözleri çakmak çakmak parlıyor, ağzından anlaşılmaz sesler dökülüyordu. Bu sırada aynı odada çiftlik defterleriyle uğraşmakta olan oğlu başını kaldırdı, babasının durumu karşısında şaşırıp kaldı. Hasta adam, korku ve öfke içinde parmağıyla avluyu gösteriyordu. Sonra koltuktan kalkmak isteğiyle çabuk çabuk gecelik entarisinin eteklerini topladı, doğruldu… ve ansızın düştü. Oğlu ona doğru atıldı. İnme, yaşlı adamı yere sermişti.</span></p>
				<p class="normal"><span>Vladimir:</span></p>
				<p class="normal"><span>— Çabuk, çabuk, doktor gelsin kentten! diye bağırmaya başladı.</span></p>
				<p class="normal"><span>Bu sırada içeri giren bir uşak:</span></p>
				<p class="normal"><span>— Kirila Petroviç sizi istiyor, dedi.</span></p>
				<p class="normal"><span>Vladimir korkunç bir bakış fırlattı ona.</span></p>
				<p class="normal"><span>— Söyle Kirila Petroviç’e, ben onu dışarı attırmadan kendisi çekip gitsin. Defol! diye bağırdı.</span></p>
				<p class="normal"><span>Uşak sevinç içinde efendisinin buyruğunu yerine getirmeye koştu. Yegorovna ellerini birbirine vurarak ipince, ağlamaklı bir sesle:</span></p>
				<p class="normal"><span>— Efendiciğimiz, dedi, başcağızını belaya sokacaksın! Kirila Petroviç bizi çiğ çiğ yer.</span></p>
				<p class="normal"><span>Vladimir sert bir tavırla:</span></p>
				<p class="normal"><span>— Dadı, sus, dedi. Anton’u doktor için kente gönder hemen.</span></p>
				<p class="normal"><span>Yegorovna çıktı. Girişte kimse yoktu. Bütün adamları Kirila Petroviç’e bakmak için koşup avluda toplanmışlardı. Taşlığa çıktı ve genç efendisinin yanıtını ileten uşağın sözlerini işitti. Kirila Petroviç arabasında otururken duydu bunu. Yüzü geceden de karanlık oldu. Horgörüyle arabasını avlu boyunca ağır ağır sürdü. Bir dakika önce Andrey Gavriloviç’in oturmakta olduğu pencereye bir göz attı, fakat o, orada yoktu artık. Dadı, efendisinin buyruğunu unutmuş öylece duruyordu. Çiftlik halkı bağıra çağıra olayla ilgili görüşlerini belirtiyorlardı. Vladimir ansızın çıkarak, kesik kesik:</span></p>
				<p class="normal"><span>— Doktor istemez artık, dedi. Babam öldü!</span></p>
				<p class="normal"><span>Ortalık karıştı. Adamları yaşlı efendilerinin odasına fırladılar. Andrey Gavriloviç Dubrovski, onu Vladimir’in taşımış olduğu kanepede yatıyordu. Sağ eli döşemeye sarkmış, başı göğsüne düşmüştü. Henüz soğumamış olan, fakat ölümün şimdiden sevimsizleştirdiği bu vücutta hiçbir hayat belirtisi yoktu. Yegorovna feryada başladı. Uşaklar artık onların özenine bırakılmış olan cesedin çevresini aldılar, yıkadılar, 1797 yılında dikilmiş olan üniformasını giydirdiler ve bir zamanlar çevresinde efendilerine hizmette bulundukları masanın üzerine yatırdılar onu.</span></p>
				<p class="h2baslik">5</p>
				<p class="normal"><span>Cenaze töreni ölümün üçüncü günü yapıldı. Zavallı yaşlı adamın kefenlenmiş cesedi mumlarla çevrelenmiş olarak masada yatmaktaydı. Oda, çiftlik halkıyla doluydu. Cenazeyi kaldırmaya hazırlanıyorlardı. Vladimir ve üç uşak tabutu omuzladılar. Papaz, ona eşlik eden zangoçla birlikte cenaze duaları okuyarak önde yürüyordu. <br class="chapter"/>Kistenevka’nın sahibi son kez geçti evinin eşiğinden. Tabutu koruluk boyunca taşıdılar. Kilise, korunun arkasındaydı. Gökyüzü açık, hava soğuktu. Ağaçlardan güz yaprakları dökülüyordu.</span></p>
				<p class="normal"><span>Korudan çıktıklarında ahşap Kistenevka kilisesini ve yaşlı ıhlamur ağaçlarıyla kaplı mezarlığı gördüler. Vladimir’in annesi de orada yatmaktaydı. Dün onun mezarının yanına taze bir çukur daha açılmıştı.</span></p>
				<p class="normal"><span>Kilise, efendilerine son görevlerini yerine getirmek için gelen Kistenevkalı köylülerle dolmuştu. Genç Dubrovski koro yerinde durdu. Ne ağlıyor, ne de dua ediyordu. Fakat yüzü korkunçtu. Kederli âyin sona erdi. Cesetle, önce <br class="chapter"/>Vladimir, sonra bütün çiftlik halkı ve köylüler vedalaştılar. Sonra kapağı koyup tabutu çivilediler. Köylü kadınlar yüksek sesle feryat ediyorlar, erkekler ise yumruklarıyla gözyaşlarını siliyorlardı ara sıra. Vladimir ve o üç uşak, bütün köy halkının eşliğinde tabutu mezarlığa taşıdılar. Tabut mezara indirildi. Orada bulunan herkes avuç avuç toprak atarak çukuru doldurdular ve son bir saygı selamından sonra dağılıp gittiler. Vladimir çabucak uzaklaştı. Herkesi geride bıraktı ve Kistenevka koruluğuna dalıp gözden kayboldu.</span></p>
				<p class="normal"><span>Yegorovna, papazı ve bütün kilise görevlilerini genç efendisinin adına cenaze yemeğine çağırdı ve onun bu yemekte bulunmak niyetinde olmadığını bildirdi. Böylece peder Anton, karısı Fedotovna ve zangoç; merhumun erdemleri ve mirasçısının karşılaşacağı anlaşılan güçlükler konusunda Yegorovna’yla düşünce alışverişinde bulunarak, derebeyi konağına doğru yürümeye koyuldular. (Troyekurov’un gelişi ve gördüğü kabul tarzı bütün çevrede çoktan duyulmuştu ve oralı çarıklı erkânı harpler, bunun doğuracağı ciddi sonuçları kestirebiliyorlardı.)</span></p>
				<p class="normal"><span>Papazın karısı:</span></p>
				<p class="normal"><span>— Her şey olacağına varır, dedi. Fakat, eğer efendimiz Vladimir Andreyeviç olmazsa çok yazık. Yiğit delikanlı doğrusu.</span></p>
				<p class="normal"><span>Yegorovna:</span></p>
				<p class="normal"><span>— Efendimiz o olmayacak da kim olacak! diye atıldı. Kirila Petroviç boşuna kızıp köpürüyor. Sağlam kayaya çarptı bu kez. Benim şahinim kendisini korumasını bilir. İnşallah koruyucu melekleri de bırakmayacak onu. Kirila Petroviç kurum kurum kurumlansın! Ama benim Grişam “Hoşt, ihtiyar köpek! Bas git buradan!” diye bağırdığında, nasıl da kuyruğunu kıstırıp gitmişti!</span></p>
				<p class="normal"><span>Zangoç:</span></p>
				<p class="normal"><span>— Ah, Yegorovna, dedi. Fakat Grigori’nin dili nasıl döndü de söyledi bunu. Ben Kirila Petroviç’e yan gözle bakmaktansa, başpapazı kalaylamaya dünden razıyım. Onu görür görmez bir korku, bir telaş alıyor ki insanı… Alnından terler damlamaya başlıyor, belin kendiliğinden büküldükçe bükülüyor artık…</span></p>
				<p class="normal"><span>Papaz:</span></p>
				<p class="normal"><span>— Dünya telaşı dünyada kalır, dedi. Bugün Andrey Gavriloviç’e okunan cenaze duası yarın da Kirila Petroviç’e okunacak. Ama onun cenaze töreni daha zengin, daha kalabalık olacakmış; Tanrı katında hepsi bir değil mi?</span></p>
				<p class="normal"><span>Yegorovna:</span></p>
				<p class="normal"><span>— Ah babacığım! dedi atıldı. Biz de bütün çevre halkını çağıralım dedik ama Vladimir Andreyeviç arzu etmedi bunu. Yoksa çok şükür, kuş sütünden başka eksiğimiz yok. Mademki biz bizeyiz, öyleyse ben de sizleri güzelce ağırlarım değerli konuklarımız.</span></p>
				<p class="normal"><span>Bu tatlı vaat ve nefis bir ziyafete konmak ümidi, konuşanların adımlarını hızlandırdı. Az sonra da masanın çoktan donandığı, votkanın hazırlandığı derebeyi konağına sağlıcakla vardılar.</span></p>
				<p class="normal"><span>Bu sırada Vladimir, içindeki acıyı hareket ve yorgunlukla boğmak için, korunun derinliklerine doğru ilerliyordu. Yola, ize aldırış ettiği yoktu. İkide bir çarpan dallar elini yüzünü örseliyor, ayakları sık sık çamura batıyordu. O ise hiçbir şeyin ayrımında değildi. Sonunda dört bir yanı sık ağaçlarla çevrili bir düzlüğe ulaştı. Küçük bir derecik, sonbaharın yarı yarıya çıplaklaştırdığı ağaçların arasında sessizce kıvrıla kıvrıla akıp gidiyordu. Vladimir durdu, soğuk çimenlere oturdu, birbirinden karanlık düşünceler üşüştü aklına… Bütün şiddetiyle duyumsuyordu yalnızlığını. Geleceği korkunç bulutlarla kaplıydı. Troyekurov’la aralarındaki düşmanlığın onu yeni mutsuzluklara sürükleyeceğini kestiriyordu. Ufacık serveti de yabancı ellere geçerse tam bir yoksulluğa düşecekti. Orada uzun süre kımıldamadan oturarak, birkaç solgun, buruşuk yaprağı sürükleyip götüren derenin sessizce akışını seyretti. Bu akışla hayat arasındaki değişmez, yalın benzerlik bütün canlılığıyla gözlerinin önünde belirdi. Sonunda havanın kararmaya başladığını görüp kalktı ve bir dönüş yolu arada. Fakat onu doğruca evinin kapısına götüren patikaya çıkıncaya kadar, yollarını bilmediği bu ormanda daha uzun süre dolaştı durdu.</span></p>
				<p class="normal"><span>Ansızın papaz ve kilise görevlileri çıktı karşısına. Dubrovski, bunun bir uğursuzluk belirtisi olduğunu düşündü ve elinde olmaksızın kıyıya çekilip bir ağacın arkasına gizlendi. Onlar Dubrovski’yi görmediler. Aralarında hararetle konuşarak geçtiler yanından.</span></p>
				<p class="normal"><span>Papaz karısına:</span></p>
				<p class="normal"><span>— Kötülükten uzaklaş, iyilik yap, diyordu. Burada kalmamız gerekmez artık. İşin nereye varacağı bizi ilgilendirmez.</span></p>
				<p class="normal"><span>Karısı da ona bir şeyler söyledi ama Dubrovski iyice işitemedi bunları.</span></p>
				<p class="normal"><span>Yaklaştığında kalabalık bir insan topluluğu gördü. Bunlar konak avlusunda toplanmakta olan köylüler ve çiftlik halkıydı. Uzaktan, olağandışı gürültüler ve konuşmalar geldi Vladimir’in kulağına. Ambarın yanında iki troyka duruyordu. Taşlıkta da aralarında bir şeyler konuştukları anlaşılan, üniformalı ceket giyinmiş birkaç yabancı adam vardı.</span></p>
				<p class="normal"><span>Vladimir, onu görünce koşup gelen Anton’a sertçe:</span></p>
				<p class="normal"><span>— Ne oluyor? diye sordu. Kim bunlar, ne istiyorlar?</span></p>
				<p class="normal"><span>Yaşlı adam nefesi tıkanarak:</span></p>
				<p class="normal"><span>— Ah babamız, Vladimir Andreyeviç, diye yanıtladı. Mahkeme geldi. Bizi Troyekurov’a veriyorlar. Bizi senin merhametinden esirgiyorlar!..</span></p>
				<p class="normal"><span>Vladimir başını öne eğdi. Adamlar bahtsız efendilerinin çevresinde toplandılar. Onun ellerini öpüyor:</span></p>
				<p class="normal"><span>— Sen bizim babamızsın, senden başka efendi istemeyiz! Efendimiz, emret mahkemenin hakkından gelelim. Ölürüz de teslim olmayız, diye bağırıyorlardı.</span></p>
				<p class="normal"><span>Vladimir onlara bakıyor, tuhaf duyguların etkisi altında ürperiyordu. Adamlarına:</span></p>
				<p class="normal"><span>— Sakin olun, dedi. Ben emir kullarıyla görüşeceğim.</span></p>
				<p class="normal"><span>Kalabalıktan:</span></p>
				<p class="normal"><span>— Görüş babamız, diye bağırdılar. Görüş de utandır melunları.</span></p>
				<p class="normal"><span>Vladimir memurlara yaklaştı. Şabaşkin, başında kasket, elleri böğründe, tepeden bakışlarla süzüyordu çevresini. Elli yaşlarında, kırmızı yüzlü, bıyıklı, enine boyuna bir adam olan polis şefi, kendilerine doğru yaklaşan Dubrovski’yi görünce gırtlağını temizledi, hırıltılı bir sesle:</span></p>
				<p class="normal"><span>— Bir daha tekrar ediyorum, diye bağırdı. İlçe mahkemesinin kararı gereğince, şimdiden sonra Kirila Petroviç Troyekurov’un malısınız. Onu da bay Şabaşkin temsil ediyor burada. Bay Şabaşkin’in bütün buyruklarını yerine getireceksiniz. Kadınlar! Sizler de sevip sayın onu. Çünkü o sizlere çok meraklıdır.</span></p>
				<p class="normal"><span>Polis şefi bu kaba espriyi yapıp kahkahalarla güldü. Şabaşkin ve öteki üyeler de onu izlediler. Vladimir öfkeden boğulacak gibiydi. Yapmacık bir soğukkanlılıkla, şakacı polis şefine:</span></p>
				<p class="normal"><span>— Ne demek oluyor bu, öğrenebilir miyim? dedi.</span></p>
				<p class="normal"><span>Kurnaz memur:</span></p>
				<p class="normal"><span>— Bu şu demek oluyor ki, diye yanıtladı: Biz burasını Kirila Petroviç Troyekurov’a devretmeye, işi olmayanların da kuzu kuzu çekip gitmelerini bildirmeye geldik.</span></p>
				<p class="normal"><span>— Fakat siz herhalde, köylülerimden önce bana başvurabilir, derebeylik haklarımdan el çekmem gerektiğini bildirebilirdiniz…</span></p>
				<p class="normal"><span>Şabaşkin hor gören bir bakışla:</span></p>
				<p class="normal"><span>— Sen de kimsin? dedi. Eski derebeyi, Gavil oğlu <br class="chapter"/>Andrey Dubrovski Tanrının merhametine kavuştu. Biz sizi tanımıyoruz ve tanımak da istemeyiz.</span></p>
				<p class="normal"><span>Kalabalıktan bir ses:</span></p>
				<p class="normal"><span>— Vladimir Andreviç bizim genç efendimizdir, dedi.</span></p>
				<p class="normal"><span>Polis şefi ürkütücü bir tavırla:</span></p>
				<p class="normal"><span>— Kim o ağzını açmaya cesaret eden? dedi. Ne efendisi? Hangi Vladimir Andreyeviç? Sizin efendiniz Kirila Petroviç Troyekurov’dur, anladınız mı odun oğlu odunlar?</span></p>
				<p class="normal"><span>Aynı ses:</span></p>
				<p class="normal"><span>— Hadi canım sen de! dedi.</span></p>
				<p class="normal"><span>— Ne! İsyan ha! diye gürledi. Hey, muhtar! Buraya gel.</span></p>
				<p class="normal"><span>Muhtar ileri çıktı.</span></p>
				<p class="normal"><span>— Benimle konuşmak cesaretini gösteren kim idiyse hemen bulup çıkar onu! Ben onun!..</span></p>
				<p class="normal"><span>Muhtar kalabalığa dönerek konuşanın kim olduğunu sordu. Fakat herkes susuyordu. Ansızın arka sıralardan bir homurtu koptu, yükseldi, yükseldi, bir dakika içinde korkunç haykırışlara dönüştü. Polis şefi sesini yavaşlattı ve yatıştırıcı şeyler söylemek istediyse de kalabalığın arasından:</span></p>
				<p class="normal"><span>— Ne bakıp duruyoruz onun suratına, diye bir ses yükseldi. Çocuklar! defedelim şunları!</span></p>
				<p class="normal"><span>Kalabalık harekete geçti. Şabaşkin ve öteki memurlar kendilerini sofaya dar atıp, kapıyı arkalarından sürmelediler.</span></p>
				<p class="normal"><span>Aynı ses yeniden duyuldu:</span></p>
				<p class="normal"><span>— Çocuklar, bağlayalım onları!</span></p>
				<p class="normal"><span>Kalabalık kapıya yüklenmeye başladı. Fakat Dubrovski:</span></p>
				<p class="normal"><span>— Durun, diye bağırdı. Sersemler! Ne yapıyorsunuz? Kendinizi de, beni de mahvedeceksiniz. Evlerinize gidin, rahat bırakın beni. Korkmayın, Çar merhametlidir. Ondan ricada bulunacağım. O bizi incitmez. Hepimiz onun çocuklarıyız. Ama siz isyana, haydutluğa kalkarsanız, sizi nasıl kanatları altına alır?</span></p>
				<p class="normal"><span>Genç Dubrovski’nin sözleri, çınlayan sesi ve heybetli görünüşü istenilen etkiyi sağladı. Gürültüler yatıştı, herkes dağıldı, avlu boşaldı. Memurlar sofada oturuyorlardı. Neden sonra Şabaşkin usulca kapıyı açtı, taşlığa çıktı ve üst üste temennalar çakarak kendilerini korumak merhametliliğini göstermesinden ötürü Dubrovski’ye teşekküre başladı. Vladimir onu horgörüyle dinledi ve hiçbir şey söylemedi.</span></p>
				<p class="normal"><span>Bölge yargıcı:</span></p>
				<p class="normal"><span>— İzniniz olursa burada gecelemeye karar verdik, diye sözlerini sürdürdü. Ortalık karardı. Hem yolda köylülerinizin saldırısına uğrarız belki. Bizden bu iyiliği esirgemeyin. Emir buyurun da, salona bizim için kuru ot döşesinler hiç olmazsa! Ortalık ağarır ağarmaz biz çekip gideriz!</span></p>
				<p class="normal"><span>Dubrovski soğuk bir tavırla:</span></p>
				<p class="normal"><span>— Ne isterseniz yapın, diye yanıtladı onu. Ben buranın sahibi değilim artık.</span></p>
				<p class="normal"><span>Bu sözleri söyleyip babasının odasına çekildi, kapıyı arkasından sürmeledi.</span></p>
				<p class="h2baslik">6</p>
				<p class="normal"><span>Kendi kendine:</span></p>
				<p class="normal"><span>— Eh, dedi. Her şey bitti böylece. Daha sabahleyin başımı sokacak bir damım, yiyecek bir lokma ekmeğim vardı. Yarın ise doğduğum, babamın öldüğü evi, onun ölümünden ve benim yoksulluğumdan sorumlu olan adama bırakmak zorundayım.</span></p>
				<p class="normal"><span>Sonra gözleri, annesinin portresine takılıp kaldı. Ressam onu beyaz bir sabahlık içinde, saçlarında kırmızı bir gül, parmaklığa dayanmış olarak canlandırmıştı.</span></p>
				<p class="normal"><span>Vladimir:</span></p>
				<p class="normal"><span>— Bu portre de ailemin düşmanının eline geçecek, diye düşündü. Ya kırık dökük sandalyelerle birlikte kilere atılıverecek, ya da onun köpekçilerinin alaylarına, yorumlarına konu olsun diye, sofaya asılacak. Ve bu odaya, annemin yatak odası olan, babamın öldüğü bu odayı da onun ya kâhyası, ya da haremi yerleşecek. Hayır! Hayır! Bana yaramadı bu kederli ev, ona da yaramasın daha iyi!</span></p>
				<p class="normal"><span>Vladimir dişlerini sıktı. Korkunç düşünceler beliriyordu kafasında. Evde yönetimi ele alan memurlar, iki de bir şunu bunu istiyor, kendisine kadar ulaşan bu sesler kederli Dubrovski’yi tedirgin ediyordu. Sonunda gürültüler kesildi.</span></p>
				<p class="normal"><span>Vladimir, komodini ve çekmeceleri açarak merhumun evraklarını incelemeye koyuldu. Bunların büyük bölümü çiftlik hesapları ve çeşitli konulara ilişkin yazışmalardı. Vladimir okumadan yırttı bunları. Sonra üzerinde karımın mektupları yazısı bulunan bir paket geçti eline. Vladimir son derece duygulanarak okumaya koyuldu bunları. Mektuplar Osmanlı-Rus savaşı sırasında yazılmış, Kistenevka’dan cepheye postalanmışlardı. Genç kadın yapayalnız geçen hayatını, çiftlik işlerini anlatıyor; ayrılıktan incelikle yakınıyor, kocasını eve, sevgili eşinin kollarına çağırıyordu.</span></p>
				<p class="normal"><span>Mektuplardan birinde küçük Vladimir’in sağlığı konusundaki tedirginliğini yazıyor; bir ötekinde de onun erken gelişen yeteneklerinden ötürü duyduğu sevinçten, oğlu için umduğu mutlu, parlak gelecekten söz ediyordu. Vladimir her şeyi unutmuş, bunları okumaya dalmıştı. Aile saadetinin mutlu havasına kendini öylesine kaptırmıştı ki, zamanın nasıl geçtiğini ayrımsamadan, duvar saatinin on biri vurduğunu duydu. Vladimir mektupları cebine koydu, eline bir mum alarak oradan çıktı. Emir kulları salonda, döşemeye serilmiş uyuyorlardı. Boşalttıkları bardaklar masada duruyor, keskin bir rom kokusu yükseliyordu odadan. Vladimir onların yanından nefretle geçerek sofaya çıktı. Kapı kilitliydi. Anahtarı bulamayıp yeniden salona döndü. Onu masanın üzerinden aldı, kapıyı açtı ve ansızın köşeye sinmiş bir adamla burun buruna geldi. Adamın elinde bir balta parlıyordu. Mumu ona doğru tutunca, bunun demirci Arhip olduğunu gördü.</span></p>
				<p class="normal"><span>— Ne arıyorsun burada? diye sordu ona.</span></p>
				<p class="normal"><span>Arhip:</span></p>
				<p class="normal"><span>— Ah, siz misiniz Vladimir Andreyeviç? diye fısıltıyla karşılık verdi. Tanrı esirgesin! İyi ki mum vardı elinizde!</span></p>
				<p class="normal"><span>Vladimir demirciye şaşkın şaşkın bakarak:</span></p>
				<p class="normal"><span>— Niye gizlendin buraya? diye sordu.</span></p>
				<p class="normal"><span>Arhip:</span></p>
				<p class="normal"><span>— Şey… diye kekeledi. İstedim ki… Herkes evde mi diye bakacaktım da…</span></p>
				<p class="normal"><span>— Peki, bu balta neyin nesi?</span></p>
				<p class="normal"><span>— Balta mı? Balta mı dediniz? Fakat gece vakti baltasız dolaşılmaz ki!.. Bu emir kulları değil mi ya, çok yaramaz adamlar, efendime söyleyeyim…</span></p>
				<p class="normal"><span>— Sarhoşsun sen. Bırak bu baltayı, git yat.</span></p>
				<p class="normal"><span>— Ben mi sarhoşum? Babacığım, Vladimir Andreyeviç, ağzıma bir damla koydumsa gözlerim kör olsun… Zaten şarap mı geliyor insanın aklına? İşitilmiş şey mi? Memurlar bize sahip çıkmaya kalksın, efendilerimizi evlerinden kovsun, işitilmiş şey mi? Melunlar, nasıl da horulduyor! Şöyle bir çırpıda hepsini temizleyip, sonra da izleri yok etmek!..</span></p>
				<p class="normal"><span>Dubrovski kaşlarını çattı. Kısa bir süre sustuktan sonra:</span></p>
				<p class="normal"><span>— Dinle Arhip, dedi. İş değil bu. Emir kullarının bir günahı yok. Sen feneri yak, peşimden gel benim.</span></p>
				<p class="normal"><span>Arhip, efendisinin elinden mumu aldı. Feneri sobanın arkasında arayıp bularak yaktı. Birlikte merdivenlerden inip avlu boyunca yürüdüler. Gece bekçisi dökme demirden levhayı çalmaya, köpekler havlamaya başladı.</span></p>
				<p class="normal"><span>Dubrovski:</span></p>
				<p class="normal"><span>— Gece bekçileri kim? diye sordu.</span></p>
				<p class="normal"><span>İnce bir ses duyuldu:</span></p>
				<p class="normal"><span>— Biziz babacağım! Vasilsa ve Lukerya.</span></p>
				<p class="normal"><span>Dubrovski onlara:</span></p>
				<p class="normal"><span>— Evlerinize gidin, dedi. Beklemenize gerek yok.</span></p>
				<p class="normal"><span>Arhip:</span></p>
				<p class="normal"><span>— Artık bitti! diye mırıldandı.</span></p>
				<p class="normal"><span>Kadınlar:</span></p>
				<p class="normal"><span>— Sağol velinimet, diyerek hemen evlerine yollandılar.</span></p>
				<p class="normal"><span>Dubrovski biraz daha yürüdü. İki adam ona doğru yaklaşıp seslendiler. Dubrovski, Anton ve Grişa’nın seslerini tanıdı.</span></p>
				<p class="normal"><span>— Niçin uyumadınız? diye sordu onlara.</span></p>
				<p class="normal"><span>Anton:</span></p>
				<p class="normal"><span>— Uyuyacak zaman mı? dedi. Biz niye yaşadık bugüne kadar? Kimin aklına gelirdi ki…</span></p>
				<p class="normal"><span>Dubrovski:</span></p>
				<p class="normal"><span>— Yavaş! diye sözünü kesti onun. Yegorovna nerede?</span></p>
				<p class="normal"><span>Grişa:</span></p>
				<p class="normal"><span>— Evde, odasında, dedi.</span></p>
				<p class="normal"><span>— Git buraya getir onu. Adamlarımızın hepsini de çıkar evden. Emir kullarından başka kimse kalmasın. Anton, sen de arabayı koş.</span></p>
				<p class="normal"><span>Grişa gitti ve az sonra annesiyle birlikte döndü. Kocakarı soyunmamıştı bu gece. Emir kullarından başka kimse gözünü yummamıştı evde.</span></p>
				<p class="normal"><span>Dubrovski:</span></p>
				<p class="normal"><span>— Herkes burada mı? diye sordu. Evde kimse kalmadı ya?</span></p>
				<p class="normal"><span>Grişa:</span></p>
				<p class="normal"><span>— Memurlardan başka kimse kalmadı, diye yanıtladı.</span></p>
				<p class="normal"><span>Dubrovski:</span></p>
				<p class="normal"><span>— Kuru ot ya da saman getirin buraya, dedi.</span></p>
				<p class="normal"><span>Adamlar ahıra koşup, kucaklarında kuru ot desteleri taşıyarak döndüler.</span></p>
				<p class="normal"><span>— Yığın taşlığa onları. Ha, şöyle. Hadi çocuklar ateş getirin şimdi!</span></p>
				<p class="normal"><span>Arhip fenerin camını kaldırdı, Dubrovski çırayı ateşledi.</span></p>
				<p class="normal"><span>Arhip’e:</span></p>
				<p class="normal"><span>— Dur, dedi. Aceleyle sofa kapısını kilitledim galiba. Çabuk koş, onu aç.</span></p>
				<p class="normal"><span>Arhip:</span></p>
				<p class="normal"><span>— Daha neler! Açacakmışım! diye mırıldanarak kapıyı kilitledi, Dubrovski’nin yanına döndü.</span></p>
				<p class="normal"><span>Dubrovski çırayı yaklaştırdı. Otlar tutuştu. Döne döne yükselen alev, bütün avluyu aydınlattı.</span></p>
				<p class="normal"><span>Yegorovna:</span></p>
				<p class="normal"><span>— Ah! diye inledi. Ne yapıyorsun Vladimir Andreyeviç?</span></p>
				<p class="normal"><span>Dubrovski ona:</span></p>
				<p class="normal"><span>— Sus! dedi. Sonra adamlarına dönerek:</span></p>
				<p class="normal"><span>— Hadi çocuklar, hoşça kalın! diye sürdürdü sözlerini. Ben Tanrı bilir nereye giderim artık. Yeni efendinizle mutlu olmanızı dilerim.</span></p>
				<p class="normal"><span>Adamlar:</span></p>
				<p class="normal"><span>— Babamız, velinimetimiz! diye karşılık verdiler ona. Ölürüz de bırakmayız seni. Biz de seninle geleceğiz.</span></p>
				<p class="normal"><span>Atlar koşulmuştu. Dubrovski Grişa’yla birlikte arabaya oturdu ve buluşma yerinin Kistenevka koruluğu olduğunu bildirdi onlara. Anton atları kamçıladı, araba avludan çıktı.</span></p>
				<p class="normal"><span>Bir rüzgâr esti ve alevler bir anda bütün evi sardı. Kızıl bir duman kıvrılıyordu çatıda. Camlar çatırdamaya, parçalanıp dökülmeye, alev alev yanan kalaslar düşmeye başladı. Bu sırada:</span></p>
				<p class="normal"><span>— Yanıyoruz! İmdat! Yanıyoruz! diye feryatlar ve haykırışlar yükseldi.</span></p>
				<p class="normal"><span>Yüzünde kinli bir gülümsemeyle yangını seyreden Arhip:</span></p>
				<p class="normal"><span>— Daha neler! dedi.</span></p>
				<p class="normal"><span>Yegorovna ona:</span></p>
				<p class="normal"><span>— Arhip’ciğim! dedi, kurtar şu melunları, Tanrı ödülünü verir:</span></p>
				<p class="normal"><span>Demirci:</span></p>
				<p class="normal"><span>— Daha neler! diye yanıtladı onu.</span></p>
				<p class="normal"><span>Bu sırada, pencereden emir kullarının iki katlı çerçeveyi zorla kırmaya çalıştıkları görüldü. Fakat aynı anda çatı, büyük bir çatırtıyla çöktü, feryatlar kesildi.</span></p>
				<p class="normal"><span>Az sonra bütün çiftlik halkı avluya dökülmüştü. Kadınlar bağrışa çığrışa pılı pırtılarını kurtarmaya çalışıyorlar, bebeler yangını keyifle seyrederek hoplayıp zıplıyorlardı. Ateş kasırgası, kıvılcımları uçurmaya, kulübeleri de tutuşturmaya başladı.</span></p>
				<p class="normal"><span>Arhip:</span></p>
				<p class="normal"><span>— Şimdi tadından yenmez oldu işte! dedi. Ne de güzel yanıyor be! Pokrovskoye’den seyretmesi ne hoş olur kim bilir?</span></p>
				<p class="normal"><span>Bu sırada yeni bir olay dikkatini çekti demircinin. Yanmakta olan ambarın çatısında dört bir yandan alevlerle çevrilmiş, nereye sıçrayacağını bilemeyen bir kedi koşup duruyordu. Zavallı hayvan acı acı miyavlayarak yardım istiyordu. Çocuklar onun bu ümitsiz çırpınışlarına bakıp gülmekten kırılıyorlardı.</span></p>
				<p class="normal"><span>Demirci onlara:</span></p>
				<p class="normal"><span>— Ne gülüyorsunuz yumurcaklar! dedi öfkeyle. Tanrı korkusu yok mu sizde? Tanrının bir yaratığı ölüyor, siz sersemler buna seviniyorsunuz!</span></p>
				<p class="normal"><span>Sonra yanan çatıya bir merdiven dayadı ve sürünerek kediye doğru yaklaştı. Onun niyetini anlayan hayvan, can korkusu ve minnettarlıkla Arhip’in yenlerine tutundu. Demirci yarı kavrulmuş bir halde, ganimetiyle birlikte aşağı indi. Sonra şakalaşan çiftlik ahalisine dönerek:</span></p>
				<p class="normal"><span>— Hadi çocuklar, hoşça kalın, dedi. Benim yapacak bir işim kalmadı burada. Sağlıcakla kalın, kemlikle anmayın beni.</span></p>
				<p class="normal"><span>Demirci gitti. Yangın, azgınlığını biraz daha sürdürdükten sonra yatıştı. Korlaşmış kalas yığınları gecenin karanlığında ışıl ışıl parlıyor, felaketzede Kistenevkalılar bunların çevresinde dolaşıp duruyorlardı.</span></p>
				<p class="h2baslik">7</p>
				<p class="normal"><span>Yangın haberi ertesi gün bütün çevreye yayıldı. Herkes ayrı bir görüş ileri sürerek yorumluyordu olayı. Kimileri, Dubrovski’nin adamlarının cenaze töreninde sarhoş olduktan sonra evi dikkatsizlik sonucu yaktıklarında ısrar ediyor, kimileri de elde edilen yeni köyün şerefine kafayı tütsüleyen emir kullarını suçlu buluyor; birçokları da mahkeme üyeleri ve bütün ev halkıyla birlikte evin kendi kendine yandığını ileri sürüyordu. Bazı kimseler ise gerçeği kestiriyor, bu korkunç yıkımın so<a id="Maça Kızı" name="Maça Kızı">rumlu</a>umlusunun kin ve ümitsizlik duygularıyla hareket eden Dubrovski’den başkası olamayacağını ileri sürüyorlardı. Troyekurov ertesi gün yangın yerine gelerek, kovuşturmayı kendisi yönetti. Polis şefi, bölge yargıcı, noter ve yazıcının, ayrıca Vladimir Dubrovski, Yegorovna dadı, uşak Grigori, arabacı Anton ve demirci Arhip’in sırra kadem bastıkları anlaşıldı. Bütün çiftlik halkı, emir kullarının çatı çöktüğü sırada yandıklarını belirttiler. Adamların yanmış kemikleri küllerin ve molozların altından çıkarıldı. Vasilisa ve Lukerya kadınlar, Dubrovski ve demirci Arhip’i yangından birkaç dakika önce gördüklerini söylediler. Bütün kanıtlar, demirci Arhip’in yaşadığını ve eğer yangının tek suçlusu değilse bile, en azından baş suçlusu olduğunu gösteriyordu. Kuşkular Dubrovski üzerinde yoğunlaşıyordu. Kirila Petroviç, olayı ayrıntılı bir dilekçeyle valiye bildirdi ve böylece yeni bir dava açılmış oldu.</span></p>
				<p class="normal"><span>Kısa bir süre sonra, meraklara ve yorumlara bol bol konu sağlayan yeni olaylar işitilmeye başlandı.</span></p>
				<p class="normal"><span>………’de haydutlar türemiş, bütün çevreye dehşet salmaya başlamışlardı. Hükümetin bunlara karşı aldığı önlemler yetersiz kalıyordu. Her biri ötekinden daha iyi düzenlenmiş soygunlar birbirini izliyordu.</span></p>
				<p class="normal"><span>Ne yolların, ne de köylerin güvenliği kalmıştı. Birkaç troyka dolusu haydut güpegündüz bütün il çevresini dolaşıyor, yolcuları ve posta arabalarını çeviriyor, köylere giriyor, derebeyi evlerini yağmalıyor ve sonra ateşe veriyorlardı. Çete reisi zekâsı, gözü pekliği ve bir çeşit iyilikseverliğiyle ün salmıştı. İnanılmayacak hikâyeler anlatılıyordu hakkında. Bütün ağızlarda Dubrovski adı dolaşmaktaydı. Herkes bu gözü pek eşkıyaların başında bulunan kişinin, ondan başka kimse olmadığına emindi. Bir şeye şaşılıyordu sadece: Troyekurov’un çiftliklerine dokunulmamaktaydı. Haydutlar onun ne bir ambarını yağmalıyor, ne de bir yük arabasını çeviriyorlardı. Troyekurov kendisine yapılan bu özel işlemi, bütün kentte uyandırdığı dehşet ve bir de köylerinde oluşturduğu sıkı polis örgütlerine bağlıyordu. Komşular Troyekurov’un böbürlenmelerine önceleri bıyık altından gülerken ve çağrısız konukların her yerde daha kârlı çıkacakları Pokroskoye’yi ziyaret etmelerini her an beklerlerken, sonunda onlar da Troyekurov’a hak vermek ve haydutların ona anlaşılmaz bir saygı gösterdiklerini kabul etmek zorunda kaldılar. <br class="chapter"/>Troyekurov şişindikçe şişiniyor; Dubrovski’nin her yeni soygun haberi duyulduğunda, şimdiye kadar bu haydutun kılına bile dokunmamış olan vali, polis şefleri ve bölük komutanlarını alaylarıyla yerin dibine sokuyordu.</span></p>
				<p class="normal"><span>Bu sırada Troyekurov’un köyünde, kilise yortusu günü olan 1 Ekim geldi çattı. Fakat bu şenliği ve daha sonraki olayları anlatmaya girişmeden önce, okuyucuyu, onun için yeni olan ya da hikâyemizin başında şöyle bir değindiğimiz kişilerle tanıştırmak zorundayız.</span></p>
				<p class="h2baslik">8</p>
				<p class="normal"><span>Kirila Petroviç’in daha önce kısaca sözünü ettiğimiz kızının hikâyemizin kadın kahramanı olduğunu, okuyucu artık anlamıştır sanırız. Anlattığımız olayların geçtiği sırada genç kız on yedi yaşında ve güzelliğinin doruğundaydı. Babası onu deli gibi seviyor, fakat herkese yaptığı gibi, ona karşı da aklına estiğince davranıyordu. Kimi zaman kızının en küçük heveslerini yerine getirmek için çırpınır, fakat kimi zaman da sert, hatta acımasız davranışlarıyla ürkütürdü onu. Kendisine bağlılığından kuşku duymadığı halde, hiçbir zaman güvenini kazanamamıştı kızının. Genç kız duygularını, düşüncelerini ondan gizlemeye alışmıştı. Çünkü bunların nasıl karşılanacağını hiçbir zaman kesin olarak bilemezdi. Arkadaşsız, yalnız başına büyümüştü. Komşuların karılarıyla kızları çok seyrek gelirlerdi Kirila Petroviç’e. Çünkü onun evinde yapılan olağan sohbetler ve eğlentiler erkek arkadaşlığını, kadınların ise orada bulunmamasını gerektirirdi. Kirila Petroviç’in şölenlerine gelen konukların arasında pek seyrek görünürdü dilberimiz. Çoğunluğu XVIII’inci yüzyıl Fransız yazarlarının yapıtlarından oluşan büyük bir kitaplık vardı elinin altında. Mükemmel Aşçı Kadın dışında hiçbir zaman, hiçbir şey okumamış olan babası, kitap seçimi konusunda ona yol gösterecek durumda değildi. Maşa da her çeşit başka kitabı bir yana bırakıp, romanlarda karar kıldı doğal olarak. Bir zamanlar Mademoiselle Mimi’nin yönetiminde başlayan öğrenimini böylece tamamladı. Kirila Petroviç bu Fransız eğitmene büyük güven ve yakınlık göstermiş, fakat yakınlığının izleri fazlasıyla göze batar duruma gelince, onu sessizce bir başka çiftliğe göndermek zorunda kalmıştı. Ardında oldukça iyi bir anı bırakmıştı Mademoiselle Mimi. İyi yürekli bir kızdı. <br class="chapter"/>Kirila Petroviç’in üzerinde sahip olduğu besbelli etkiyi hiçbir zaman kötüye kullanmazdı. Derebeyi tarafından ikide bir değiştirilen öteki gözdelerinden farklıydı bu bakımdan. Kirila Petroviç’in de onu ötekilerden daha çok sevdiği görülüyordu. Mademoiselle Mimi’nin Güneyli çizgilerini taşıyan karagözlü oğlu, dokuz yaşında bir yaramaz, Kirila Petroviç’in yanında yetiştiriliyordu ve onun oğlu olarak kabul edilmişti. Oysa Kirila Petroviç’le iki su damlası kadar benzeşen bir sürü yalın ayak başı kabak başka çocukcağız, derebeyinin pencereleri altında koşturup duruyor ve hizmetkâr sayılıyorlardı. Kirila Petroviç, Moskova’dan küçük Saşa’sı için bir Fransız öğretmen yazıp istetmiş ve şimdi anlatmaya başlayacağımız olaylar sırasında da bu öğretmen Pokrovskoye’ye gelmişti.</span></p>
				<p class="normal"><span>Öğretmen sevimli görünüşü, sade davranışlarıyla Kirila Petroviç’in hoşuna gitti. Kirila Petroviç’e bonservislerini ve yanında dört yıl eğitmen olarak çalıştığı onun bir akrabasının tavsiye mektubunu sundu. Kirila Petroviç bunları birkaç kez gözden geçirdi ve hoşuna gitmeyen tek nokta Fransız’ın gençliği oldu. Hoşnutsuzluğu, bu sevimli kusurun zavallı öğretmenler için çok gerekli olan sabır ve deneyim gibi özelliklerle bir arada bulunamayacağı düşüncesinden ileri gelmiyordu. Kafasında başka kuşkular vardı ve hemen de açıklamaya karar verdi bunları.</span></p>
				<p class="normal"><span>— Gel buraya Mâşa, dedi. Söyle şu mösyöye; pekâlâ, onu kabul ediyorum ama kızlarıma sarkıntılık etmeye kalkışsın diye değil! Yoksa ben onu, o it oğlu iti… Bunu çevir ona Mâşa.</span></p>
				<p class="normal"><span>Mâşa kızardı, öğretmene dönerek ona babasının kendisinden ağırbaşlılık ve dürüstlük beklediğini söyledi, Fransızca olarak.</span></p>
				<p class="normal"><span>Fransız, genç kızın önünde eğilerek, iltifattan yoksun kılınsa bile saygı kazanmayı ümit ettiğini bildirdi.</span></p>
				<p class="normal"><span>Mâşa sözcüğü sözcüğüne çevirdi bu yanıtı.</span></p>
				<p class="normal"><span>Kirila Petroviç:</span></p>
				<p class="normal"><span>— Anlaşıldı, anlaşıldı, dedi. Ona ne iltifat, ne de saygı gerekli. Görevi Saşa ile uğraşmak, çocuğa gramer ve coğrafya öğretmektir. Çevir bunları.</span></p>
				<p class="normal"><span>Mâşa babasının kaba anlatımını yumuşatarak bu sözlerini de çevirdi Fransızcaya ve Kirila Petroviç, Fransız’ı kendisine ayrılan odanın bulunduğu bölmeye gönderdi.</span></p>
				<p class="normal"><span>Genç Fransız hiç ilgilendirmemişti Mâşa’yı. Çünkü soylu sınıfının önyargılarıyla yetişmiş olan genç kız için bir öğretmen de, uşak ya da usta türünden bir şeydi. Uşak ya da usta ise erkekten sayılmazdı onun anlayışına göre. Genç kız, Monsieur Desforges üzerinde uyandırdığı etkiyi, delikanlının bocalayışını, telaşını, ses tonundaki değişmeleri de ayrımsamadı. Sonra birkaç gün üst üste oldukça sık rastladığı halde fazla bir ilgi göstermedi delikanlıya. Fakat beklenilmedik bir olay genç kızın düşüncesini tümüyle değiştirdi.</span></p>
				<p class="normal"><span>Pokrovskoye derebeyinin başlıca eğlence konularından biri de, avlusunda her zaman yetiştirilen birkaç ayı yavrusuydu. Bunları azıcık büyüdüklerinde salona getirtir, kedilerle ve eniklerle boğuşturarak saatlerce eğlenirdi. Yavrular erginleştikleri zaman ise zincire vurulur, gerçekten avlanacakları zamanı beklerlerdi. Kimi zaman bir ayı, konağın pencereleri önüne getirilir, üzerine çiviler çakılmış boş bir şarap fıçısı yuvarlanırdı ona doğru. Hayvan fıçıyı önce koklar, sonra şöyle bir dokunurdu. Fakat çiviler pençelerine batınca öfkelenerek fıçıyı daha kuvvetli iter, canı da daha fazla yanardı. Öfkeden kuduran zavallı canavar böğürerek fıçıya atılır, onu boşu boşuna kızdıran şey elinden alınıncaya kadar bu böylece sürüp giderdi. Kimi zaman da bir arabaya bir çift ayı koşulduğu, konukların, istekleriyle ya da zorla bu arabaya bindirilerek Tanrıya emanet edildikleri olurdu. Fakat Kirila Petroviç’in şakaları içinde en ünlüsü şu idi:</span></p>
				<p class="normal"><span>Aç bırakılmış bir ayı, duvara çakılan bir halkaya iple bağlanarak boş bir odaya kapatılırdı. İp bütün odayı dolaşacak uzunlukta olur, sadece karşıdaki köşe korkunç canavarın saldırısından korunabilecek uzaklıkta kalırdı. Genellikle bir acemiyi bu odanın kapısına getirir, ansızın içeri iter ve kapıyı üstünden kilitleyerek zavallı kurbanı kıllı yaratıkla baş başa bırakırlardı. Üstü başı yırtılan ve kan revan içinde kalan zavallı konuk, can havliyle bu tek korunaklı köşeyi arayıp bulur, fakat kimi zaman tam üç saat boyunca duvara yapışıp kalarak iki adım ötesindeki azgın canavarın kendisine doğru nasıl böğürüp sıçradığını, şaha kalktığını, ona ulaşmak için nasıl yırtınıp çabaladığını görmek zorunda bırakılırdı. Rus derebeyinin soylu eğlenceleri bunlardı işte! Gelişinden birkaç gün sonra öğretmeni anımsayan Troyekurov, onu ayı odasında şöyle bir ağırlamak istedi. Bu amaçla bir sabah Monsieur Desforges’u yanına çağırdı ve birlikte karanlık koridorlar boyunca yürümeye başladılar. Ansızın yandaki kapının açılmasıyla, iki uşağın Fransızı odaya itip, arkasından kapıyı kilitlemeleri bir oldu. Öğretmen kendini toparladığında, iple bağlı ayıyı karşısında buldu. Canavar, konuğunu uzaktan şöyle bir koklayıp hırıldamaya başladı. Sonra ansızın arka pençeleri üzerinde doğrularak onun üzerine yürüdü… Fransız ne şaşırdı, ne de kaçtı. Saldırıyı bekledi. Ayı tam yanına geldiği zaman, Desforges cebinden küçük bir tabanca çıkarıp aç hayvanın kulağına dayayarak ateş etti. Ayı yuvarlandı. Koşup geldiler. Kapı açıldı. Şakasının sonucu karşısında şaşıp kalan Kirila Petroviç içeri girdi. Derebeyi, olup bitenin mutlaka açıklanmasını istiyordu. Desforges’a hazırlanan bu oyunu, ona önceden kim bildirmişti? Ya da Fransız niçin dolu bir tabanca taşıyordu üstünde? Troyekurov kızını çağırttı. Koşup gelen Mâşa, babasının sorularını Fransız’a iletti.</span></p>
				<p class="normal"><span>— Ayıya ilişkin bir şey işitmedim, diye yanıtladı Desforges. Tabancaya gelince, unvanım dolayısıyla benden özür dilenmesini bekleyemeyeceğim hakaretlere katlanmak niyetinde olmadığım için her zaman taşırım yanımda.</span></p>
				<p class="normal"><span>Mâşa ona şaşkın şaşkın baktı ve söylediklerini Kirila Petroviç’e çevirdi. Kirila Petroviç bir karşılık vermedi. Ayıyı dışarı çıkarıp postunu yüzmeleri buyruğunu verdikten sonra adamlarına dönerek:</span></p>
				<p class="normal"><span>— Babayiğit delikanlıymış be! dedi. Korkmadı! Vallahi korkmadı…</span></p>
				<p class="normal"><span>Derebeyi o andan sonra Desforges’u sevmeye başladı ve onu sınamayı bir daha aklından geçirmedi artık.</span></p>
				<p class="normal"><span>Fakat bu olay, Marya Kirilovna üzerinde çok daha büyük bir etki uyandırdı. İmgelemi altüst olmuştu. Ölü ayı ve onun başında hiçbir şey olmamış gibi duran, kendisiyle sakin sakin konuşan Desforges’un görüntüsü gözlerinin önünden gitmiyordu. Genç kız, yiğitliğin ve onurluluğun tek bir sınıfa özgü şeyler olmadığını anlamıştı. O zamandan sonra da genç öğretmene, her an biraz daha içtenleşen bir saygı göstermeye başladı. Aralarında bazı bağlantılar kurulmuştu. Desforges hemen canla başla ders vermeye koyuldu ona. Artık bundan sonra, Mâşa’nın henüz kendi kendine itiraf etmemekle birlikte, Desforges’a âşık olduğunu anlamakta, okuyucu güçlük çekmeyecektir.</span></p>
				<p class="h2baslik">9</p>
				<p class="normal"><span>Yortu arifesinde konuklar toplanmaya başladılar. Kimileri derebeyi konağına ve onun yanındaki bölmelere, kimileri kâhyaya, üçüncüler papaza, dördüncüler de zengin köylülere iniyorlardı. Ahırlar yolcu atlarıyla dolmuş, avlu ve ambarlar çeşit çeşit arabalarla dolup taşmıştı. Sabah saat dokuzda çanlar sabah âyinini duyurdu ve herkes Kirila Petroviç’in yaptırdığı ve her yıl da onun armağanlarıyla süslenen yeni taş kiliseye yollandı. O kadar çok saygıdeğer konuk toplandı ki, kilisede yer bulamayan sıradan köylüler kilise sahanlığında ve bahçe duvarlarının üzerinde ayakta duruyorlardı. Kirila Petroviç henüz gelmediği için âyin başlamıyordu. Sonunda derebeyi, altı at koşulu bir arabayla gelerek Marya Mirilovna’nın eşliğinde, tantana ile yerine aldı. Erkeklerin de kadınların da gözleri Marya Kirilovna üzerinde toplanmıştı. Birinciler şaşkın, onun güzellini seyrediyor, ikinciler ise ilgiyle tuvaletini süzüyorlardı. Âyin başladı. Evde yetişmiş korucular mihrapla ilâhi okumaya başladılar. Kirila Petroviç de onlara katılıyor, sağına soluna bakmadan dua ediyordu. Zangoç yüksek sesle bu tapınağın kurucusunun da adını anınca gösterişli bir alçak gönüllülükle yere kapandı.</span></p>
				<p class="normal"><span>Âyin sona erdi. İsa tasvirine ilk olarak Kirila Petroviç yaklaştı. Herkes onun arkasından yürüyordu. Sonra komşular, Kirila Petroviç’in yanına gelerek derebeyine saygılarını sundular. Bayanlar ise Mâşa’nın çevresini kuşatmışlardı. Kirila Petroviç kiliseden çıkarken herkesi yemeğe çağırdı. Sonra arabasına binerek evine hareket etti. Öteki arabalar da onun arkasında yola koyuldular. Odalar konuklarla dolup taşıyordu. Her an gelen yeni kişiler, kalabalığı yarıp ev sahibinin yanına güçlükle ulaşabiliyorlardı. Modası geçmiş, eski ve pahalı tuvaletler giyinmiş olan bayanlar, kurala uygun bir yarım daire çevirip oturmuşlardı. Hepsi de inciler, pırlantalar içindeydi. Erkekler havyar ve votkanın yanında toplanmışlar, kendi aralarında bağıra çağıra konuşuyorlardı. 80 takımlık bir masa hazırlanıyordu salonda. Uşaklar, arı gibi, şişeleri, sürahileri diziyor, sofra örtülerini düzeltiyorlardı. Sonunda baş uşak:</span></p>
				<p class="normal"><span>— Yemek hazır! diye bağırdı.</span></p>
				<p class="normal"><span>Masaya ilkin Kirila Petroviç oturdu. Onun arkasından bayanlar, kurumlanarak ve az çok yaşlılık sırasını gözeterek yerlerini aldılar. Genç kızlar, ürkek bir keçi sürüsü gibi birbirlerine sokula sokula, hepsi bir arada yer seçip oturdular. Erkekler ise onların karşısına yerleştiler. Öğretmen ve küçük Saşa, masanın sonunda yan yana oturuyorlardı. Uşaklar, tabakları rütbe sırasına göre dağıtmaya başladılar. Bu konuda kararsızlığa düştüklerinde Lavaterce<sup class="calibre3"><a href="Untitled-1_split_035.html#footnote-600-84" id="footnote-600-84-backlink" name="footnote-600-84-backlink">[84]</a></sup>
 tahminlere başvuruyor, genellikle de yanılmıyorlardı. Tabaklarla kaşıkların şıkırtısı konuklardan yükselen uğultuya karışıyor, şölenini ağzı kulaklarında seyreden Kirila Petroviç, konukseverliğinin tadını sonuna kadar çıkarıyordu. Bu sırada altı at koşulu bir araba girdi avluya.</span></p>
				<p class="normal"><span>— Bu da kim? diye sordu ev sahibi.</span></p>
				<p class="normal"><span>Birkaç kişi birden:</span></p>
				<p class="normal"><span>— Anton Pafnutyiç, diye yanıtladılar onu.</span></p>
				<p class="normal"><span>Kapı açıldı ve Anton Pafnutyiç Spitsin girdi. Elli yaşlarında kadar tostoparlak bir adamdı bu.</span></p>
				<p class="normal"><span>Yuvarlak ve çiçek bozuğu yüzü, üç çatallı bir sakalla bezenmişti. Selam vererek, gülümseyerek ve özür dilemeye hazırlanarak yemek salonuna daldı…</span></p>
				<p class="normal"><span>Kirila Petroviç:</span></p>
				<p class="normal"><span>— Servis getirin! diye seslendi. Buyur Anton Pafnutyiç. Otur ve anlat bakalım, ne demek oluyor bu? Âyinimde yoktun, yemeğe de geç kaldın. Sana hiç yakışmıyor bunlar. Hem dindar, hem de boğazına düşkünsündür çünkü.</span></p>
				<p class="normal"><span>Anton Pafnutyiç, peçeteyi nohut renkli kaftanının ilmeğinden geçirirken:</span></p>
				<p class="normal"><span>— Kabahatliyim Kirila Petroviç, diye yanıtladı. Kabahatliyim azizim. Yola erken çıkmıştım. Fakat daha on verst gitmeden ön tekerleğin çemberi ortadan ikiye ayrılmaz mı? Ne buyrulur? Bereket, köy uzakta değildi. Bin bir güçlükle oraya varana, demirciyi arayıp bulana, işleri iyi kötü yoluna koyana kadar, ne yaparsın, tam üç saat geçti. Kistevna ormanı yoluyla kestirmeden gelmekten de korkup, dolana dolana geldim…</span></p>
				<p class="normal"><span>— Bak hele! diye atıldı Kirila Petroviç. Evet, gözü pekler takımından olmadığını biliyoruz ya, niye korkuyormuşsun bakalım?</span></p>
				<p class="normal"><span>— Nasıl niye korkuyor muşum Kirila Petroviç? Dubrovski’den korkuyorum, başka neden korkacağım? İnsan neye uğradığını anlamadan pençesine düşüverir onun. Yaman delikanlı. Kimseye göz açtırmıyor. Hele benim, her-halde iki kat derimi birden yüzer.</span></p>
				<p class="normal"><span>— Peki kardeşlik, niye bu ayrıcalığı göstersin sana?</span></p>
				<p class="normal"><span>— Niye olacak aziz Kirila Petroviç? Merhum Andrey Gavriloviç’in davası için tabii. Siz hoşnut olasınız diye, yani vicdanlı ve insaflı davranarak, Dubrovskilerin Kistenevka’yı hiçbir hakka sahip olmadan, sadece sizin hoşgörünüzden yararlanarak ellerinde tuttukları yolunda ifade veren ben değil miyim? Merhum, nur içinde yatsın, benden bunun hesabını soracağını söylemişti. Babasının sözünü bakarsın oğlu yerine getirir. Tanrı esirgedi bugüne kadar. Bir ambarımı soydular topu topu. Ama bir de bakarsın çiftliğe kadar gelivermişler!</span></p>
				<p class="normal"><span>Kirila Petroviç:</span></p>
				<p class="normal"><span>— Laf aramızda, senin çiftlikte de hazineye konarlar hani! dedi. Kırmızı kasan tıka basa doludur sanırım.</span></p>
				<p class="normal"><span>— Nerdee, aziz Kirila Petroviç! Doluydu dolu olmasına ya, şimdi tam takır, kuru bakır!</span></p>
				<p class="normal"><span>— Atıyorsun Anton Pafnutyiç! Biz kırk kişiyiz, birbirimizi tanırız! Paracıklarını nereye harcıyorsun yani? Bir lokma bir hırka yaşarsın, konuk kabul etmezsin, köylülerini soyup soğana çevirirsin. Öyleyse ha babam biriktiriyorsundur.</span></p>
				<p class="normal"><span>Anton Pafnutyiç gülümseyerek:</span></p>
				<p class="normal"><span>— Şaka etme lütfunda bulunuyorsunuz aziz Kirila Petroviç, diye mırıldandı. Biz, Tanrı tanıktır ki iflas ettik.</span></p>
				<p class="normal"><span>Ve Anton Pafnutyiç, ev sahibinin derebeyice şakasının etkisini yağlı bir börek parçasıyla gidermeye koyuldu.</span></p>
				<p class="normal"><span>Kirila Petroviç onu bıraktı ve evine ilk kez konuk gelip, masanın öbür ucunda, öğretmenin yanında oturmakta olan yeni polis şefine döndü:</span></p>
				<p class="normal"><span>— Nasıl, dedi. Dubrovski’yi siz bari yakalayacak mısınız bay polis şefi?</span></p>
				<p class="normal"><span>Polis şefi irkildi, eğilip selam verdi, gülümsedi, kekeledi ve neden sonra:</span></p>
				<p class="normal"><span>— Çaba göstereceğiz yüce efendimiz, diyebildi.</span></p>
				<p class="normal"><span>— Hım… Çaba göstereceksiniz! Çoktandır çaba gösteriyorlar ya, bir şey çıktığı yok. Sonra, onun niçin yakalamalı canım? Dubrovski’nin haydutları polis şeflerinin çok işine yarıyor: Gelmeler gitmeler, yolluklar, kovuşturmalar filan derken, paralar cebe! Nasıl yok edersin böyle bir velinimeti? Öyle değil mi bay polis şefi?</span></p>
				<p class="normal"><span>Polis şefi büsbütün utanıp sıkılarak:</span></p>
				<p class="normal"><span>— Çok doğru yüce efendimiz, dedi.</span></p>
				<p class="normal"><span>Konuklar kahkahalarla güldüler.</span></p>
				<p class="normal"><span>Kirila Petroviç:</span></p>
				<p class="normal"><span>— İçleri dışları bir olan delikanlıları severim. Merhum polis şefimiz Taras Alekseyeviç’e yazık oldu doğrusu. Eğer onu yakmasalardı, ortalık daha patırtısız olurdu şimdi. Sahi Dubrovski’den ne haber? En son nerede gördüler onu?</span></p>
				<p class="normal"><span>Boğuk bir kadın sesi:</span></p>
				<p class="normal"><span>— Benim evde Kirila Petroviç, diye cıvıldadı. Geçen salı günü yemekte bendeydi…</span></p>
				<p class="normal"><span>Bütün bakışlar safça bir dul olan, iyi yürekli ve neşeli olduğu için herkesçe sevilen Anna Savişna Globova’ya yöneldi. Herkes merakla onun hikâyesini dinlemeye hazırlandı.</span></p>
				<p class="normal"><span>— Efendime söyleyeyim bundan üç hafta önce Vanyuşa’ma postayla para yollamak için kâhyayı kente göndermiştim. Oğlumu şımartmam. İstesem de şımartacak durumda değilim zaten. Fakat bir koruma birliği subayının kedine özen gösterilmesi gerektiğini siz de takdir edersiniz. Ben de, Tanrı ne verdiyse, elimden geldiğince Vanyuşa’mla paylaşırım gelirimi. İşte böylece 2000 ruble gönderdim ona. Dubrovski aklıma geldi gelmesine ya, kent yakın, topu topu yedi verst, sonra Tanrının da yardımıyla inşallah bir şeycikler olmaz diye düşündüm. Bir de ne göreyim: Akşam benim kâhya sapsarı bir yüzle, üstü başı yırtık, yayan yapıldak çıka gelmesin mi! Tabii feryadı bastım:</span></p>
				<p class="normal"><span>— Bu ne hal! Ne oldu?</span></p>
				<p class="normal"><span>Kâhya bana:</span></p>
				<p class="normal"><span>— Anneciğim, Anna Savişna, haydutların saldırısına uğradım, dedi. Az kalsın beni de öldürüyorlardı. Dubrovski’nin kendisi de oradaydı. Önce beni asmak istedi ama sonradan acıyıp bıraktı. Fakat soyup soğana çevirdiler. Arabayla atı da aldılar.</span></p>
				<p class="normal"><span>Kâhyanın bu sözleri üzerine elim ayağım buz kesti. Ah göklerdeki babamız, şimdi Vanyuşa’m ne olacak diye düşündüm. Çaresiz, oğluma bir mektup yazarak anlattım durumu. Yanına on para katamadan sadece hayır dualarımı gönderdim ona.</span></p>
				<p class="normal"><span>Bir hafta, iki hafta geçti, bir de baktım bir araba giriyor benim avluya. Bir general seninle görüşmek istiyor, dediler. Buyursun dedim. Otuz beş yaşlarında esmer, siyah saçlı, bıyıklı, sakallı, tıpatıp Kulnev’in<sup class="calibre3"><a href="Untitled-1_split_035.html#footnote-600-85" id="footnote-600-85-backlink" name="footnote-600-85-backlink">[85]</a></sup>
 portresine benzeyen bir adam içeri girerek, kendini merhum kocam İvan Andreyeviç’in dostu ve çalışma arkadaşı olarak tanıttı. Yakından geçerken onun dul karısının burada oturduğunu öğrenince, uğrayamadan edemediğini söyledi. Konuğu artık Tanrı ne verdiyse, ağırladım; sonra şundan bundan konuşurken söz dönüp dolaşıp Dubrovski’ye geldi. Başımdan geçen acı olayı anlattım ona. Benim generalin yüzü asıldı:</span></p>
				<p class="normal"><span>— Tuhaf şey, dedi. Ben Dubrovski’nin öyle herkese değil, sadece tanınmış zenginlere saldırdığını, sonra onları bile büsbütün soymayıp, yalnız paralarına ortak olduğunu işitmiştim. Hele hiç kimse cinayetle suçlayamaz onu. Bir dalavere olmasın bu işte? Kahyanızı çağırtır mısınız buraya?</span></p>
				<p class="normal"><span>Kâhyayı çağırmaya gittiler. Adam geldi ve daha generali görür görmez dondu kaldı. General ona:</span></p>
				<p class="normal"><span>— Anlat bakalım kardeşlik, dedi. Dubrovski seni soymuş, sonra da asmak istemiş öyle mi? Nasıl oldu bu?</span></p>
				<p class="normal"><span>Kâhyam tir tir titreyerek generalin ayaklarına kapandı:</span></p>
				<p class="normal"><span>— Babacığım, suçluyum, şeytana uydum, yalan söyledim, diye inledi.</span></p>
				<p class="normal"><span>General:</span></p>
				<p class="normal"><span>— Madem öyle, dedi, her şeyin nasıl olup bittiğini hanımefendiye anlat da ben de dinleyeyim bari.</span></p>
				<p class="normal"><span>Kâhya kendine gelemiyordu.</span></p>
				<p class="normal"><span>General:</span></p>
				<p class="normal"><span>— Ne oldu, anlat hadi, diye sürdürdü sözlerini. Dubrovski’ye nerede rastladın?</span></p>
				<p class="normal"><span>— İki çamların orada babacığım, iki çamların orada.</span></p>
				<p class="normal"><span>— Peki, ne dedi sana?</span></p>
				<p class="normal"><span>— Kimin adamısın, nereye ve niçin gidiyorsun? diye sordu.</span></p>
				<p class="normal"><span>— Peki sonra?</span></p>
				<p class="normal"><span>— Sonra mektubu ve paraları istedi.</span></p>
				<p class="normal"><span>— Evet?</span></p>
				<p class="normal"><span>— Mektubu ve paraları ona verdim.</span></p>
				<p class="normal"><span>— Peki o, o ne yaptı?</span></p>
				<p class="normal"><span>— Babacığım, suçluyum.</span></p>
				<p class="normal"><span>— Hadi söyle, ne yaptı o?</span></p>
				<p class="normal"><span>— Paraları ve mektubu bana geri vererek “Yolun açık olsun, postala onları” dedi.</span></p>
				<p class="normal"><span>— Ee, sen ne yaptın?</span></p>
				<p class="normal"><span>— Babacığım, suçluyum.</span></p>
				<p class="normal"><span>General korkunç bir tavırla:</span></p>
				<p class="normal"><span>— Seninle sonra hesaplaşacağım iki gözüm, dedi. Hanımefendi, siz de emir buyurun, bu dolandırıcının sandığını arasınlar. Sonra bana teslim edin onu. Ben ona dünyanın kaç bucak olduğunu öğretirim. Biliniz ki, Dubrovski de bir koruma birliği subayı idi. Bir arkadaşını incitmek istemez o.</span></p>
				<p class="normal"><span>Generalin kim olduğunu anlamıştım. Ne diyeceğimi bilemiyordum. Arabacılar kâhyayı arabanın sürücü yerine bağladılar. Paralar bulundu. General yemeğe bende kaldı ve sonra kâhyayı da alarak hemen gitti. Benim kâhyayı ertesi gün çırılçıplak soyulmuş ve bir meşeye bağlanmış olarak buldular ormanda.</span></p>
				<p class="normal"><span>Herkes, özellikle de genç kızlar çıt çıkarmadan dinlemişlerdi Anna Savişna’nın hikâyesini. İçlerinden çoğu Dubrovski’nin kişiliğinde bir roman kahramanını görüyor, yürekleri ondan yana çarpıyordu. Hele Radcliffe’in<sup class="calibre3"><a href="Untitled-1_split_035.html#footnote-600-86" id="footnote-600-86-backlink" name="footnote-600-86-backlink">[86]</a></sup>
 gizemli korkularıyla beslenmiş ateşli bir düşçü olan Marya Kirilovna için bu, özellikle böyleydi.</span></p>
				<p class="normal"><span>Kirila Petroviç:</span></p>
				<p class="normal"><span>— Anna Savişna, sana gelen o adamın Dubrovski olduğunu mu sanıyorsun gerçekten? diye sordu. Çok yanılmışsın. Konuğun kimdi bilmem ama Dubrovski olmadığı kesin.</span></p>
				<p class="normal"><span>— Nasıl olur azizim? Kâhyanın yolunu kesen, onu durdurup üstünü başını arayan Dubrovski değil de kimdi öyleyse?</span></p>
				<p class="normal"><span>— Kim olduğunu bilmem ya, Dubrovski olmasa gerek. Ben çocukluğunu anımsarım onun. Saçları karardı mı kararmadı mı bilmem, fakat o zamanlar kıvırcık sarı saçlı bir çocuktu. Bir de, Dubrovski’nin benim Mâşa’dan beş yaş büyük olduğunu ve dolayısıyla şimdi otuz beş değil yirmi üç yaşında filan olacağını kesinlikle biliyorum.</span></p>
				<p class="normal"><span>Polis şefi:</span></p>
				<p class="normal"><span>— İsabet buyurdunuz yüce efendimiz, diye atıldı. Vladimir Dubrovski’nin eşkâli var cebimde. Onun yirmi üç yaşında olduğu noktası noktasına yazılı orada.</span></p>
				<p class="normal"><span>Kirila Petroviç:</span></p>
				<p class="normal"><span>— Öyle mi! dedi. Oku da dinleyelim bari. Onun eşkâlini öğrenmemiz hiç de fena olmaz. Bakarsın gözümüze çarpar, yakalayıveririz…</span></p>
				<p class="normal"><span>Polis şefi cebinden oldukça kirli bir kâğıt çıkardı, kurumlanarak açtı ve makamla okumaya başladı.</span></p>
				<p class="normal"><span>— “Eski çiftlik halkının anlattıklarına göre Vladimir Dubrovski’nin eşkâli:</span></p>
				<p class="normal"><span>Yaş 23, boy orta, yüz kusursuz, sakal yok, gözler koyu kahverengi, saçları sarı, burun çekme. Kişisel özellikleri: Bunlar anlaşılamadı.”</span></p>
				<p class="normal"><span>Kirila Petroviç:</span></p>
				<p class="normal"><span>— Hepsi bu kadar mı? diye sordu.</span></p>
				<p class="normal"><span>Polis şefi kâğıdı katlarken</span></p>
				<p class="normal"><span>— Bu kadar, diye yanıtladı.</span></p>
				<p class="normal"><span>— Kutlarım seni bay polis şefi! Sevsinler senin o kâğıdını! Bu eşkâle göre Dubrovski’yi yakalamamız hiç de zor olmayacak. Yahu, kim orta boylu, sarı saçlı, çekme burunlu, koyu kahverengi gözlü değil ki! Üç saat Dubrovski’nin kendisiyle konuşsan, kiminle teşerrüf ettiğini anlayamayacağına bahse girerim. Diyecek yok vallahi, şu emir kulları çok sivri zekâlı oluyor doğrusu.</span></p>
				<p class="normal"><span>Polis şefi çıt çıkarmadan kâğıdı cebine koydu ve lahanalı kaz kızartmasını sessizce atıştırmaya koyuldu. Bu arada konukların çevresini birkaç kez dolaşan uşaklar, her birinin kadehini doldurmaya başlamışlar, şampanyayı aratmayan köpüklü Gorski ve Tsimlyanski şaraplarından birkaç şişe gürültüyle açılmıştı. Yüzler kızarmaya, konuşmalar daha canlı, daha bağıntısız, daha neşeli olmaya başladı.</span></p>
				<p class="normal"><span>Kirila Petroviç:</span></p>
				<p class="normal"><span>— Yok, diye sürdürüyordu sözlerini, merhum Taras Alekseyeviç gibi polis şefi gelmez bir daha! Beceriksiz ahmak bir adam değildi o… Yazık ki yaktılar babayiğidi. Yoksa Dubrovski’nin çetesinden tek kişi bile kurtulamazdı onun elinden. Hepsini tek tek kıskıvrak yakalar, Dubrovski’nin kendisi de rüşvet bile verse, kurtaramazdı yakasını. Taras Alekseyeviç paraları almasına alırdı ya, Dubrovski’yi de koyuvermezdi. Merhumun huyu böyleydi işte. Yok! Bizzat benim paçaları sıvayıp, uşakları toplayıp haydutların ardına düşmem gerekiyor galiba. İlk fırsatta yirmi adam yollayacağım. Bakın nasıl temizleyecekler haydutlara yataklık eden o koruluğu. Adamlarım korkak değildir. Her biri tek başına bir ayının üstüne yürür. Haydutlardan mı yılacaklar.</span></p>
				<p class="normal"><span>Bu sözler üzerine kıllı ahbabını ve bir zamanlar kurbanı olduğu bazı şakaları anımsayan Anton Pafnutyiç;</span></p>
				<p class="normal"><span>— Ayınızın sağlığı yerinde mi, aziz Kirila Petroviç? diye sordu.</span></p>
				<p class="normal"><span>— Mişa sonsuzluğa göçtü, diye yanıtladı Kirila Petroviç. Şerefli bir ölümle, düşman kurşunuyla can verdi.</span></p>
				<p class="normal"><span>Parmağıyla Desfergos’u göstererek:</span></p>
				<p class="normal"><span>— İşte, onu yere seren kahraman da bu, dedi. Benim Fransız’ım örnek olsun sana. Senin öcünü komadı… hani… anımsarsın ya!.</span></p>
				<p class="normal"><span>Anton Pafnutyiç karışarak:</span></p>
				<p class="normal"><span>— Nasıl anımsamam, dedi. Hep aklımda! Demek Mişa öldü ha? Yazık oldu Mişa’ya, vallahi yazık oldu! Ne oyunbaz, ne akıllı hayvancıktı! Öyle ayı zor ele geçer bir daha. Fakat bu niçin öldürdü onu?</span></p>
				<p class="normal"><span>Kirila Petroviç büyük bir zevkle girişti Fransız’ının zaferini anlatmaya. Çevresindeki her şeyle böbürlenmekten çok hoşlanırdı çünkü. Konuklar Mişa’nın ölümüyle ilgili hikâyeyi merakla dinliyorlar ve kendi yiğitliğinden söz edildiği aklının ucundan bile geçmeyen Desforges’a hayretle bakıyorlardı.</span></p>
				<p class="normal"><span>Yemek üç saat sonra sona erdi. Ev sahibi peçetesini masaya bıraktı. Konuklar kalktılar. Kahve içip iskambil oynayacakları ve yemek salonunda keyifle başladıkları kafa tütsüleme işini sürdürecekleri konuk salonuna geçtiler.</span></p>
				<p class="h2baslik">10</p>
				<p class="normal"><span>Saat yedi sıralarında konuklardan kimileri kalkmak istediler. Fakat içtiği punçlarla çakır keyif olan ev sahibi, avlu kapısının kilitlenmesi buyruğunu verdi ve sabaha kadar kimsenin avludan dışarı adım atamayacağını bildirdi. Az sonra orkestra gürledi, salon kapıları açıldı ve balo başladı. Ev sahibiyle yakın ahbapları baş köşede oturuyor, kadehleri birbiri üstüne yuvarlayarak, gençliğin neşesini zevkle seyrediyorlardı. Yaşlı kadınlar iskambil oynuyorlardı. Bir hafif süvari subayının bulunmadığı her yerde olduğu gibi, burada da kavalyeler damlardan azdı. İşe yarar bütün erkekler kapışılmıştı. Hepsinin arasında da öğretmen göze çarpmaktaydı. Herkesten daha çok dans ediyordu. Bütün genç kızlar onu seçiyor ve onunla vals yaparlarken kendilerini kuş gibi duyumsuyorlardı. Birkaç kez Marya Kirilovna ile dans etmeleri, genç kızların alaylı imalarına yol açtı. Sonunda yorgun ev sahibi gece yarısına doğru danslara son verdi, sofranın kurulması buyruğunu verdi ve kendisi yatmaya gitti.</span></p>
				<p class="normal"><span>Kirila Petroviç’in yokluğu daha bir serbestlik ve canlılık kattı topluluğa. Kavalyeler damların yanına oturmak gözü pekliğini gösterdiler. Genç kızlar gülüyor, yanlarındakilerle fısıldaşıyorlardı. Bayanlar masanın çevresinde, uzaktan uzağa konuşuyorlardı. Erkekler içiyor, tartışıyor, kahkahalarla gülüyorlardı. Kısaca, bu gece yemeği son derece eğlenceli geçti ve çok hoş anılar bıraktı.</span></p>
				<p class="normal"><span>Sadece tek bir kişi katılmıyordu genel neşeye: Anton Pafnutyiç asık bir yüzle, tek söz etmeden yerinde oturuyor, yemeğini dalgın dalgın yiyor ve çok tedirgin görünüyordu. Haydutlara ilişkin konuşmalar allak bulmak etmişti onu. Onlardan korkması için yeterli bir neden bulunduğunu da göreceğiz şimdi.</span></p>
				<p class="normal"><span>Anton Pafnutyiç kırmızı kasasının boş olduğuna Tanrıya tanık göstererek yemin ederken yalan söylemiyor, günaha girmiyordu. Kırmızı kasa boştu gerçekten de. Bir zamanlar onun içinde koruduğu paralar, şimdi gömleğinin altında, göğsünün üzerinde taşıdığı meşin bir keseye geçmişti. Herkese karşı duyduğu güvensizliği ve hiç dinmeyen korkusunu böylece yatıştırabiliyordu. Gecelemek zorunda olduğu bu yabancı çatı altında, onu hırsızların kolayca sızabileceği tenha bir odaya göndermelerinden korkuyor, gözleri güvenilir bir arkadaş arıyordu. Desforges’da karar kıldı sonunda. Fransız’ın güçlü kuvvetli bir kişi olduğunu gösteren dış görünüşü ve bir de daha çok, zavallı Anton Pafnutyiç’in aklına her gelişte tir tir titreten ayıyla karşılaştığı sırada gösterdiği yüreklilik, ona bu seçimi yaptırmıştı. Masadan kalktıklarında, Anton Pafnutyiç üst üste yutkunarak ve gırtlağını temizleyerek genç Fransız’ın çevresinde dolanmaya koyuldu ve neden sonra söze başlayabildi:</span></p>
				<p class="normal"><span>— Şey yani, bu geceyi sizin odanızda geçirebilir miyim mösyö? Çünkü malumunuz…</span></p>
				<p class="normal"><span>Desforges saygıyla eğilerek:</span></p>
				<p class="normal"><span>— Que désire monsieur?<sup class="calibre3"><a href="Untitled-1_split_035.html#footnote-600-87" id="footnote-600-87-backlink" name="footnote-600-87-backlink">[87]</a></sup>
 diye sordu.</span></p>
				<p class="normal"><span>— Hay Allah, mösyö, daha Rusça öğrenemedin demek! Je ve, mua şe vu kuşe?<sup class="calibre3"><a href="Untitled-1_split_035.html#footnote-600-88" id="footnote-600-88-backlink" name="footnote-600-88-backlink">[88]</a></sup>
 Anlıyor musun?</span></p>
				<p class="normal"><span>Desforges:</span></p>
				<p class="normal"><span>— Monsieur, Très volontiers, veuillez donner des ordres en conséquence<sup class="calibre3"><a href="Untitled-1_split_035.html#footnote-600-89" id="footnote-600-89-backlink" name="footnote-600-89-backlink">[89]</a></sup>
 diye yanıtladı onu.</span></p>
				<p class="normal"><span>Fransızca konusundaki bilgisinden ötürü çok memnun kalan Anton Pafnutyiç, hemen gerekli buyruğu vermeye gitti.</span></p>
				<p class="normal"><span>Konuklar kendi aralarında vedalaşmaya başladılar ve herkes kendine ayrılan odaya yollandı. Anton Pafnutyiç de öğretmenle birlikte onun bölmesine gitti. Karanlık bir geceydi. Desforges yolu fenerle aydınlatıyordu. Onun arkasından oldukça canlı hareketlerle yürüyen Anton Pafnutyiç, paracıklarının henüz kendisinde olduğuna inanmak istercesine, arada bir göğsündeki gizli keseyi yokluyordu.</span></p>
				<p class="normal"><span>Bölmeye geldiklerinde öğretmen mumu yaktı, ikisi de soyunmaya başladılar. Bu arada Anton Pafnutyiç odada dolaşarak kilitleri ve pencereleri gözden geçiriyor, bu inceleme içini rahat ettirmediğinden başına iki yana sallayıp duruyordu. Kapıda tek bir sürgü vardı, pencereler ise çift çerçeveli değildi. Desforges’a bunlardan yakınmaya kalkıştı ama Fransızcası bu kadar karışık bir açıklamayı yapabilmekten çok uzaktı. Fransız anlamadı onu. Anton Pafnutyiç de yakınmalarını kesmek zorunda kaldı. Yatakları karşılıklıydı. İkisi de uzandılar ve öğretmen mumu söndürdü.</span></p>
				<p class="normal"><span>Anton Pafnutyiç, Rusça “söndürmek”<sup class="calibre3"><a href="Untitled-1_split_035.html#footnote-600-90" id="footnote-600-90-backlink" name="footnote-600-90-backlink">[90]</a></sup>
 fiilini yarım yamalak bir şekilde Fransızca çekime uydurarak bağırdı:</span></p>
				<p class="normal"><span>— Perkua ve tuşe, perkua ve tuşe?<sup class="calibre3"><a href="Untitled-1_split_035.html#footnote-600-91" id="footnote-600-91-backlink" name="footnote-600-91-backlink">[91]</a></sup>
 Ben karanlıkta dermir<sup class="calibre3"><a href="Untitled-1_split_035.html#footnote-600-92" id="footnote-600-92-backlink" name="footnote-600-92-backlink">[92]</a></sup>
 yapamam.</span></p>
				<p class="normal"><span>Desforges onun bağırmalarından bir şey anlamadı ve iyi geceler diledi.</span></p>
				<p class="normal"><span>Spitsin yorgana bürünerek:</span></p>
				<p class="normal"><span>— Lanet olarak gâvur, diye homurdandı. Mumu söndürmek çok gerekliydi sanki. Bu daha kötü oldu onun için. Ben ışıksız uyuyamam.</span></p>
				<p class="normal"><span>Sonra Fransızca:</span></p>
				<p class="normal"><span>— Mösyö, mösyö! Je ve avek vu parle<sup class="calibre3"><a href="Untitled-1_split_035.html#footnote-600-93" id="footnote-600-93-backlink" name="footnote-600-93-backlink">[93]</a></sup>
 dedi.</span></p>
				<p class="normal"><span>Fakat Fransız yanıtlamadı onu ve az sonra horlamaya başladı.</span></p>
				<p class="normal"><span>Anton Pafnutyiç: “Horluyor hınzır Fransız, diye düşündü. Fakat beni uyku tutmayacak bu gidişle. Ya hırsızlar giriverirse açık kapıdan! Ya da pencereye tırmanıverirseler! Bunu, bu hınzırı, top atsan uyandıramazsın!..</span></p>
				<p class="normal"><span>— Mösyö! Hey mösyö! Şeytan götürsün seni!</span></p>
				<p class="normal"><span>Anton Pafnutyiç sustu. Yorgunluk ve kafasındaki şarap buharları yavaş yavaş korkusunu bastırdı. Önce uyuklamaya başladı, az sonra da derin bir uykuya kaldı.</span></p>
				<p class="normal"><span>Tuhaf bir uyanış bekliyordu onu. uykusunun arasında, birisinin sessizce gömleğinin yakasını çekiştirdiğini duyumsuyordu. Anton Pafnutyiç gözlerini açtı ve güz sabahının gümüşsü aydınlığında Desforges’u karşısında buldu. Fransız bir elinde küçük bir tabanca tutuyor, ötekiyle de gizli keseyi açıyordu. Anton Pafnutyiç donakaldı. Titreyen bir sesle.</span></p>
				<p class="normal"><span>— Kes ke se mösyö, kes ke se?<sup class="calibre3"><a href="Untitled-1_split_035.html#footnote-600-94" id="footnote-600-94-backlink" name="footnote-600-94-backlink">[94]</a></sup>
 diyebildi.</span></p>
				<p class="normal"><span>Öğretmen temiz bir Rusçayla:</span></p>
				<p class="normal"><span>— Sus, dedi, konuşma! Konuşma, gebertirim yoksa! Ben Dubrovski’yim.</span></p>
				<p class="h2baslik">11</p>
				<p class="normal"><span>Bundan önceki birkaç bölümün olaylarını, daha önce geçmiş olmalarına karşın şu ana kadar anlatmadığımız başka olaylarla açıklamak için okuyucudan izin isteyeceğiz şimdi.</span></p>
				<p class="normal"><span>……… menzilinde, menzil bekçisinin yukarıda şöyle bir değindiğimiz evinin bir köşesinde, terbiyeli ve sabırlı görünüşlü bir yolcu oturuyordu. Halktan bir aydın ya da bir yabancı, yani posta yollarında sözü geçmeyen bir kimse olduğu anlaşılıyordu. Yaylısı avluda duruyor, yağlanmayı bekliyordu. Sahibinin pek de varlıklı bir kimse olmadığını gösteren küçük bir bavul vardı bunun içinde. Yolcu ne çay, ne kahve ısmarlıyor, menzil bekçisinin bölmenin arkasında oturan karısını çileden çıkaran bir ıslık çalarak, arada bir pencereye göz atıyordu.</span></p>
				<p class="normal"><span>Kadın yavaş bir sesle:</span></p>
				<p class="normal"><span>— Bir de bu ıslıkçı çıktı başımıza! diye söylendi. Hele bak, nasıl da çalıyor. Melun gâvur, çatlar inşallah!</span></p>
				<p class="normal"><span>Menzil bekçisi:</span></p>
				<p class="normal"><span>— Canım, ne olacak? dedi. Ne var bunda? Bırak çalsın adam.</span></p>
				<p class="normal"><span>— Ne mi olacak? diye karşı çıktı. Bunun ne anlama geldiğini bilmiyor musun yoksa?</span></p>
				<p class="normal"><span>— Ne anlama geliyormuş? Islık giren evde para durmazmış, öyle mi? Peh! Pahomovna, ıslık çalınsa da çalınmasa da, bizde zaten para nanay ve de olamaz!</span></p>
				<p class="normal"><span>— Neyse ne, bırak gitsin şunu Sidoriç. Ne zevk alıyorsun adamı tutmaktan? Ver atları, cehennem olup gitsin.</span></p>
				<p class="normal"><span>— Bekleyecek biraz Pahomovna. Ahırda topu topu üç troykalık at var. Dördüncü arabanın atları dinleniyor. Bakarsın hatırlı yolcular çıkagelir. Fransız’ın yüzünden belaya girmek istemem. Şişt! Duyuyor musun? Vallahi gelen var işte! Breh breh breh! Amma da esaslı araba ha! General meneral olmasın sakın?</span></p>
				<p class="normal"><span>Merdivenlerin önünde bir yaylı araba durdu. Arabacı yerinden fırlayan uşak kapıyı açtı ve resmi kaputlu, beyaz kasketli genç bir adam, az sonra menzil bekçisinin karşısındaydı. Onun ardı sıra gelen uşak, elinde taşıdığı bir kutuyu pencere kıyısına koydu.</span></p>
				<p class="normal"><span>Subay buyurucu bir sesle:</span></p>
				<p class="normal"><span>— Atları getir, dedi.</span></p>
				<p class="normal"><span>Menzil bekçisi:</span></p>
				<p class="normal"><span>— Derhal, diye yanıtladı onu. Seyahat belgenizi lütfedin de.</span></p>
				<p class="normal"><span>— Seyahat belgesi yok. Ben başka tarafa gidiyorum. Beni tanımadın mı yoksa?</span></p>
				<p class="normal"><span>Menzil bekçisinin eli ayağı dolaştı ve arabacıları acele ettirmek için dışarı fırladı.</span></p>
				<p class="normal"><span>Genç adam odada aşağı yukarı dolaşmaya başladı ve bir ara bölmenin arkasına uğrayarak, menzil bekçisinin karısına bu yolcunun kim olduğunu sordu usulca.</span></p>
				<p class="normal"><span>Kadın:</span></p>
				<p class="normal"><span>— Vallahi bilmem ki, Fransızın biri işte, diye yanıtladı. Beş saattir at bekliyor ve ıslık çalıyor. Kafa şişirdi melun.</span></p>
				<p class="normal"><span>Genç adam yolcuya Fransızca:</span></p>
				<p class="normal"><span>— Nereye gidiyorsunuz? diye sordu.</span></p>
				<p class="normal"><span>Fransız:</span></p>
				<p class="normal"><span>— Yakındaki kente, diye yanıtladı. Oradan da, beni uzaktan öğretmen olarak tutan bir derebeyinin yanına gideceğim. Bugün yerime ulaşabileceğimi düşünüyordum ama bay menzil bekçisi başka türlü karar verdi herhalde. Bu ülkede at bulmak çok güç bay subay.</span></p>
				<p class="normal"><span>Subay:</span></p>
				<p class="normal"><span>— Buralı derebeylerden hangisine gidiyorsun acaba? diye sordu.</span></p>
				<p class="normal"><span>— Bay Troyekurov’a, diye yanıtladı Fransız.</span></p>
				<p class="normal"><span>— Troyekurov’a mı? Kimmiş bu Troyekurov?</span></p>
				<p class="normal"><span>— Ma foi, mon officer<sup class="calibre3"><a href="Untitled-1_split_035.html#footnote-600-95" id="footnote-600-95-backlink" name="footnote-600-95-backlink">[95]</a></sup>
 pek az iyi şey işittim onun hakkında. Çok kibirli ve başına buyruk bir derebeyi olduğunu söylüyorlar. Ev halkına karşı çok acımasız davranırmış. Kimse geçinemezmiş onunla, adını duyunca tir tir titrermiş herkes. Öğretmenlere de keyfince davranırmış. Hatta iki tanesini öldüresiye dövdüğünü söylüyorlar.</span></p>
				<p class="normal"><span>— Bakın şu işe! Siz de kalkmış bu canavarın yanına gidiyorsunuz şimdi.</span></p>
				<p class="normal"><span>— Ne yaparsınız bay subay? İyi bir maaş öneriyor. Her şey ondan yılda üç bin ruble. Belki şansım ötekilerden daha iyi gider diyorum. Yaşlı bir annem var. Maaşımın yarısını ona göndereceğim, geçinmesi için. Geri kalan parayla da, beş yıl içinde ileride bağımsız bir yaşam kurmama yetecek küçük bir kapital biriktirebilirim. O zaman, bonsoir<sup class="calibre3"><a href="Untitled-1_split_035.html#footnote-600-96" id="footnote-600-96-backlink" name="footnote-600-96-backlink">[96]</a></sup>
 Paris’e gider, ticaret hayatına atılırım.</span></p>
				<p class="normal"><span>Subay:</span></p>
				<p class="normal"><span>— Troyekurov’un evinde tanıyan var mı sizi? diye sordu.</span></p>
				<p class="normal"><span>Öğretmen:</span></p>
				<p class="normal"><span>— Hiç kimse tanımıyor, dedi. Troyekurov, Moskova’daki dostlarından biri aracılığıyla mektupla istetti beni. O dostun da yurttaşım olan aşçısı beni salık vermiş. Doğrusunu isterseniz, ben Rusya’ya öğretmenliğe değil, pastacılık yapmaya gelmiştim ya, ülkenizde öğretmenlik işinin pastacılıktan çok daha kârlı olduğunu söylediler.</span></p>
				<p class="normal"><span>Subay bir süre düşündü, sonra:</span></p>
				<p class="normal"><span>— Bakın, dedi. Size bu öğretmenlik işi yerine, hemen şu anda gerisin geri Paris’e dönmeniz koşuluyla, on bin lira temiz para önerseler, ne yapardınız?</span></p>
				<p class="normal"><span>Fransız şaşkın şaşkın subaya baktı, gülümsedi ve başını salladı.</span></p>
				<p class="normal"><span>Menzil bekçisi içeri girerek:</span></p>
				<p class="normal"><span>— Atlar hazır, dedi.</span></p>
				<p class="normal"><span>Uşak da aynı şeyi yineledi.</span></p>
				<p class="normal"><span>Subay:</span></p>
				<p class="normal"><span>— Geliyorum şimdi, dedi. Siz dışarı çıkın bir dakika.</span></p>
				<p class="normal"><span>Menzil bekçisi ve uşak çıktılar. Subay Fransızca olarak konuşmasını sürdürdü:</span></p>
				<p class="normal"><span>— Şaka etmiyorum. On bin verebilirim size. Buna karşılık bana sizin yokluğunuz ve evraklarınız gerekli.</span></p>
				<p class="normal"><span>Bu sözleri söyleyerek kutuyu açtı, birkaç deste kâğıt para çıkardı oradan.</span></p>
				<p class="normal"><span>Fransız’ın gözleri fal taşı gibi açıldı. Ne düşüneceğini bilemiyordu. Şaşkınlık içinde:</span></p>
				<p class="normal"><span>— Benim yokluğum… Benim evraklarım… diye yineledi. İşte evraklarım burada… Fakat şaka ediyorsunuz siz. Ne yapacaksınız benim evraklarımı?</span></p>
				<p class="normal"><span>— Bu sizi ilgilendirmez. Soruyorum; evet mi, hayır mı?</span></p>
				<p class="normal"><span>Fransız kulaklarına hâlâ inanamayarak evraklarını genç subaya uzattı. Subay çabucak gözden geçirdi onları.</span></p>
				<p class="normal"><span>— Pasaportunuz… İyi. Takviye mektubu, bakarız. Nüfus kâğıdı, çok güzel. Peki, işte paralarınız. Dönün geriye. Hoşça kalın…</span></p>
				<p class="normal"><span>Fransız donakalmıştı. Subay dönerek:</span></p>
				<p class="normal"><span>— En önemlisini unutuyordum az kalsın, dedi. Bütün bunların aramızda kalacağına dair şeref sözü verin bana. Şeref sözü mü?</span></p>
				<p class="normal"><span>— Şeref sözü! diye yanıtladı Fransız. Evraklarımı aldınız fakat onlarsız ne yapacağım?</span></p>
				<p class="normal"><span>— Vardığınız ilk kentte sizi Dubrovski’nin koyduğunu söylersiniz. Size inanacaklar ve gerekli belgeleri vereceklerdir. Hoşça kalın. Paris’e bir an önce varmanızı ve annenizi sağlıcakla bulmanızı dilerim.</span></p>
				<p class="normal"><span>Dubrovski odadan çıktı, arabaya bindi ve tozu dumana katarak uzaklaştı.</span></p>
				<p class="normal"><span>Menzil bekçisi pencereden dışarı bakıyordu. Araba hareket eder etmez karısına dönerek:</span></p>
				<p class="normal"><span>— Biliyor musun Pahomovna, diye bağırdı! Dubrovski’ydi o giden!</span></p>
				<p class="normal"><span>Kadın bir anda pencereye fırladı, fakat çok geç kalmıştı. Dubrovski uzaklardaydı. Bunun üzerine kocasını azarlamaya başladı.</span></p>
				<p class="normal"><span>— Sidoriç, sen Tanrıdan korkmaz mısın! Niçin daha önce söylemedin! Bir kere olsun Dubrovski’ye baksaydım! Şimdi bekle ki bir daha uğraya! Vicdansız bir adamsın sen! Evet, vicdansızsın!</span></p>
				<p class="normal"><span>Fransız put gibi duruyordu hâlâ. Subayla yaptığı anlaşma, paralar, hepsi bir düşmüş gibi geliyordu ona. Fakat para desteleri orada, cebindeydi ve bu şaşırtıcı olayın gerçekliğini apaçık onaylıyorlardı.</span></p>
				<p class="normal"><span>Sonra atları kente kadar kiralamaya karar verdi. Arabacı elini öyle ağırdan aldı ki, ancak geceleyin varabildiler kente. Kapısında nöbetçi yerine yıkık dökük bir kulübe bulunan karakola gelmeden önce, Fransız arabayı durdurdu. İndi. Yaylıyı ve bavulu votka içmesi için arabacıya hediye ettiğini işaretlerle anlattıktan sonra yürüyüp gitti. Fransız, Dubrovski’nin teklifi karşısında ne kadar şaşırdıysa, arabacı da onun bu cömertliğine öyle şaşıp kaldı. Fakat yabancının aklını oynattığı sonucuna vararak, candan bir selamla ona teşekkür etti ve kente girmeyi aklından bile geçirmeyip, sahibini çok iyi tanıdığı bildik bir eğlence evinin yolunu tuttu. Bütün bir geceyi orada geçirdikten sonra ertesi gün boş bir troykayla, yaylısız ve bavulsuz, şişmiş bir surat ve kıpkırmızı gözlerle çekip gitti.</span></p>
				<p class="normal"><span>Fransız’ın evraklarını elde eden Dubrovski, görmüş olduğumuz gibi, gözünü kırpmadan Troyekurov’un karşısına çıktı ve onun evine yerleşti. Gizli niyetleri ne olursa olsun, (bunları sonra öğreneceğiz) davranışlarında göze batan bir şey yoktu. Doğrusu, küçük Saşa’nın eğitimiyle pek az ilgileniyor, onu haylazlık yapmakta alabildiğine başıboş bırakıyor, sözüm ona verdiği derslerin sonuçlarını almaya öyle pek aldırmıyordu. Buna karşılık bayan öğrencisinin müzik alanındaki başarılarını canla başla izliyor, sık sık saatlerce piyanonun başında kalıyordu onunla. Herkes seviyordu genç öğretmeni. Kirila Petroviç avda gösterdiği gözü peklik ve çeviklikten; Marya Kirilovna bıkıp usanmadan çabalaması ve çekingen yakınlığından, Saşa yaramazlıklarına göz yumuşundan, ev halkı ise iyi yürekliliği, bir de maddi durumuyla bağdaşmaması gereken eli açıklığından ötürü. Onun da bütün aileye bağlandığı ve artık kendini bu aileden saydığı görülüyordu.</span></p>
				<p class="normal"><span>Kendini öğretmen olarak tanıtışından, yukarıda anlatılan yortu gününe kadar aşağı yukarı bir ay geçmişti aradan. Bu gösterişsiz Fransız’ın, aslında adı bütün çevre zenginlerini dehşet içinde bırakan korkunç bir haydut olduğu aklının ucundan bile geçmiyordu kimsenin. Dubrovski bütün bu süre boyunca Pokrovskoye’den dışarı adım atmadığı halde, köylülerin hikâye uydurma konusundaki yetenekleri sayesinde haydutları üzerine söylentilerin ardı arkası kesilmedi. Fakat belki de çetesi, reisin yokluğunda da boş durmuyordu.</span></p>
				<p class="normal"><span>Kişisel düşmanı ve yokluğunun başlıca sorumlularından biri olarak saymaya hakkı olduğu adamla aynı odada gecelerken Dubrovski kendini tutamamış, varlığını bildiği keseyi ele geçirmeye karar vermişti.</span></p>
				<p class="normal"><span>Öğretmenlikten ansızın haydutluğa geçiverişinin zavallı Anton Pufnutyiç’i ne kadar şaşırttığını yukarıda gördük.</span></p>
				<p class="normal"><span>Pokrovskoye’de geceleyen konuklar, sabah saat dokuzda birbiri arkasına konuk salonunda toplanmaya başladılar. Marya Kirilovna sırtında bir sabahlıkla, önceden kaynatılmış semaverin başında oturuyor; Kirila Petroviç ise, sırtında pamukludan bir ev ceketi ve ayağında terlikler, bardak yıkama tasına benzeyen kocaman fincanından çayını yudumluyordu. En son Anton Pafnutyiç geldi. Yüzü sapsarıydı ve öylesine altüst olmuş bir durumdaydı ki, konuklar şaşıp kaldılar. Kirila Petroviç ise hasta olup olmadığını sordu. Hiçbir şey olmamış gibi oracıkta oturan öğretmene dehşet içinde kaçamak bakışlar fırlatan Spitsin, bir iki anlamsız sözle yanıtladı Troyekurov’u. Birkaç dakika sonra içeri giren Spitsin’a arabasının hazır olduğunu bildirdi. Anton Pafnutyiç çabucak vedalaştı ve kahvaltıya kalması için ev sahibinin yaptığı ısrarlara rağmen, apar topar odadan çıkarak hemen hareket etti. Kimse ona ne olduğuna akıl erdiremedi. Kirila Petroviç, onun midesinin bozulmuş olduğunda karar kıldı. Çaydan ve veda kahvaltısından sonra diğer konuklar da dağılmaya başladılar ve az sonra boşalan Pokrovskoye’de alışılmış yaşama düzeni geri geldi.</span></p>
				<p class="h2baslik">12</p>
				<p class="normal"><span>Birkaç gün, belirtmeye değer hiçbir şey olmadan geçip gitti. Pokrovskoyelilerin yaşamı bir örnek sürüp gidiyordu. Kirila Petroviç her gün ava çıkıyor, Marya Kirilovna ise okuma, küçük gezintiler ve müzik dersleriyle –özellikle müzik– oyalanıyordu. Genç kız, yüreğinde olup bitenleri anlamaya başlıyor, genç Fransız’ın erdemlerine karşı kayıtsız olmadığını, elinde olmaksızın üzülerek itiraf ediyordu kendi kendine. Delikanlı ise kendi yönünden, saygı ölçülerinin ve terbiye kurallarının sınırları dışına çıkmayarak, genç kızın gururunu incitmiyor, onun korkutucu kuşkularını yatıştırıyordu. Marya Kirilovna, gittikçe daha bir güvenle kaptırıyordu kendini bu çekici alışkanlığa. Desforges’suz canı sıkılıyor, birliktelerken her an onunla ilgileniyor, onun her konudaki düşüncelerini bilmek istiyor ve her zaman aynı görüşü paylaşıyordu delikanlıyla. Belki henüz âşık değildi ama karşısına çıkacak ilk engel ya da herhangi bir küçücük olay, yüreğindeki tutkuyu alevlendirmeye yetebilirdi.</span></p>
				<p class="normal"><span>Marya Kirilovna, bir gün öğretmenin kendisini beklemekte olduğunu, salona girdiğinde genç adamın solgun yüzünde bir tedirginlik belirtisi okuyarak şaşırdı. Genç kız, piyanonun kapağını açtı, parmaklarını tuşlar üzerinde şöyle bir dolaştırdı. Dubrovski, başının ağrıdığını ileri sürerek dersi kesti ve nota defterini kapatırken, gizlice bir pusula uzattı Marya Kirilovna’ya.</span></p>
				<p class="normal"><span>Genç kız daha kendini toparlayamadan pusulayı aldı ve hemen o dakika buna pişman oldu, ama Dubrovski salonda değildi artık. Marya Kirilovna odasına döndü, pusulayı açtı ve şunu okudu.</span></p>
				<p class="normal"><span>“Bugün saat 7’de ırmak kıyısındaki kameriyede bulunun. Sizinle konuşmam gerekiyor.”</span></p>
				<p class="normal"><span>Genç kız merak içinde kalmıştı. Hem isteyerek hem de korkarak, çoktandır bekliyordu bu itirafı. Zaten tahmin ettiği her şeyin onaylanışını işitmek hoş olurdu, ama ona koca olmayı hiçbir zaman ümit edemeyecek durumda bulunan bir kimseden böyle bir aşk itirafı dinlemenin kendisine yakışmayacağını söylüyordu içi. Buluşma yerine gitmeye karar verdi. Fakat öğretmenin aşk itirafını nasıl karşılayacağı konusunda kesin bir karara varamıyordu. Öfkeyle mi, şakayla mı, yoksa sessiz bir kabullenişle mi karşılık vermeliydi ona? Bu arada sık sık saate bakıyordu. Hava karardı. Mumları getirdiler. Kirila Petroviç, komşularıyla boston oynamaya oturdu. Saat yediye çeyrek kalayı vurdu ve Marya Kirilovna taşlığa çıktı. Çevresine bakınıp bahçeye doğru koştu.</span></p>
				<p class="normal"><span>Karanlık bir geceydi. Gökyüzü bulutlarla kaplıydı. Fakat Marya Kirilovna, karanlığa karşın bildiği yollardan ilerleyerek az sonra kameriyeye ulaştı. Soluk almak, Desforges’un karşısına kayıtsız, sakin bir tavırla çıkabilmek için azıcık durakladı. Fakat Desforges oradaydı zaten.</span></p>
				<p class="normal"><span>Delikanlı durgun, kederli bir sesle:</span></p>
				<p class="normal"><span>— Teşekkür ederim, dedi. Dileğimi reddetmediniz. Eğer kabul etmemiş olsaydınız, büyük bir ümitsizliğe düşecektim.</span></p>
				<p class="normal"><span>Marya Kirilovna önceden hazırlanmış bir cümleyle yanıtladı onu:</span></p>
				<p class="normal"><span>— Gösterdiğim hoşgörüden ötürü beni pişman etmeyeceğinizi umarım.</span></p>
				<p class="normal"><span>Delikanlı susuyor ve içinden bir çatışma geçirdiği anlaşılıyordu. Sonunda:</span></p>
				<p class="normal"><span>— Bazı olaylar nedeniyle… sizi bırakıp… gitmek zorundayım, dedi. Zaten herhalde az sonra siz de işiteceksiniz. Fakat ayrılık öncesinde size her şeyi benim anlatmam gerekiyor…</span></p>
				<p class="normal"><span>Marya Kirilovna bir şey söylemedi. Bu sözlerini, beklenen itirafa bir giriş olduğunu sanmıştı.</span></p>
				<p class="normal"><span>Genç adam başını öne eğerek:</span></p>
				<p class="normal"><span>— Sandığınız kimse değilim ben, diye sürdürdü sözlerini. Ben Fransız Desforges değil, Dubrovski’yim!</span></p>
				<p class="normal"><span>Marya Kirilovna bir çığlık attı.</span></p>
				<p class="normal"><span>— Korkmayın Tanrı aşkına! dedi. Adım korkutmasın sizi. Evet; babanızın bir lokma ekmekten yoksun ettiği, baba ocağından kovduğu ve haydutluk yapmak zorunda bıraktığı o mutsuz kişi benim. Fakat ne kendi adınıza ne de onun adına benden korkmanıza gerek var. Düşmanlık sona erdi. Bağışladım onu. Biliniz ki, onun kurtarıcısı sizsiniz. İlk kanlı zaferim onun üzerinde gerçekleşecekti. Yangın çıkaracağım yeri, onun odasına nereden gireceğimi ve kaçış yollarını nasıl keseceğimi tasarlayarak konağın çevresinde dolaştığım bir sırada, göklerin bir meleği gibi siz geçtiniz yakınımdan ve o anda yüreğimdeki nefret uçup gitti. Sizin oturduğunuz evin kutsallığını, sizinle kan bağlılığı olan bir kimsenin benim lanetime konu olamayacağını anladım. Bir çılgınlıktan uzaklaşırcasına uzaklaştım kin duygusundan. Sizin ak giysilerinizi uzaktan görebilmek ümidiyle, günlerce Pokrovskoye bahçeleri çevresinde dolaştım. Önlemsiz gezintilerinizde, çalılardan çalılara gizlenerek arkanızdan geldim. Sizi koruduğumu, benim gizlice bulunduğum o yerlerde sizin tehlikelerden uzak olduğunuzu düşünerek mutlu oluyordum. Sonunda bir fırsat geçti elime. Evinize yerleştim. Bu üç hafta, ömrümün tek mutlu günleri oldu benim için. Onların anısı, kederli yaşamımın tek sevinç kaynağı olacaktır… Bir haber aldım bugün. Bundan sonra burada daha fazla kalamam artık. Bugün… şu dakika… ayrılmak zorundayım sizden. Fakat beni lanetlemeyesiniz, benden kuşkulanmayasınız diye, daha önce her şeyi anlatmak zorundayım size. Ara sıra düşünün Dubrovski’yi. Biliniz ki, bambaşka amaçlar için yaratılmıştı o. Sizi sevebilen bir yüreği vardı. Biliniz ki, hiçbir zaman…</span></p>
				<p class="normal"><span>Tam bu sırada hafif bir ıslık sesi işitildi. Dubrovski sustu. Genç kızın elini yakaladı, yanan dudaklarına yapıştırdı onu. Islık yeniden işitildi.</span></p>
				<p class="normal"><span>Dubrovski:</span></p>
				<p class="normal"><span>— Elveda, dedi. Çağırıyorlar beni. Bir dakika gecikme beni yaşamımdan edebilir.</span></p>
				<p class="normal"><span>Oradan ayrıldı. Marya Kirilovna kımıldamadan öylece duruyordu. Dubrovski dönerek, yeniden elini tuttu onun.</span></p>
				<p class="normal"><span>Yumuşak ve dokunaklı bir sesle genç kıza:</span></p>
				<p class="normal"><span>— Eğer günün birinde bir mutsuzluğa uğrar, yardımsız ve koruyucusuz kalırsanız, o zaman koşup bana geleceğinizi, kurtuluşunuz için gereken her şeyi benden isteyeceğinizi vaat eder misiniz? Benim sadakatimi reddetmeyeceğinizi vaat eder misiniz? dedi.</span></p>
				<p class="normal"><span>Marya Kirilovna susuyor, sadece ağlıyordu. Islık üçüncü kez işitildi.</span></p>
				<p class="normal"><span>Dubrovski:</span></p>
				<p class="normal"><span>— Beni mahvediyorsunuz! diye bağırdı. Yanıt vermediğiniz sürece ayrılmayacağım buradan. Evet mi, hayır mı?</span></p>
				<p class="normal"><span>Zavallı güzel kız:</span></p>
				<p class="normal"><span>— Vaat ediyorum, diye fısıldadı.</span></p>
				<p class="normal"><span>Marya Kirilovna, Dubrovski ile görüşmesinin heyecanı içinde bahçeden çıktı. O zaman herkesin sağa sola koşuştuğunu, konakta bir hareket olduğunu, avluda bir sürü adam bulunduğunu, taş basamakların önünde de bir troyka durduğunu gördü. Uzaktan Kirila Petroviç’in sesini işitti ve yokluğunun belli olmasından korkarak, içeri girmekte acele etti. Salonda Kirila Petroviç karşıladı onu. Konuklar polis şefinin çevresini almışlar, soru yağmuruna tutuyorlardı adamı. Polis şefi, sırtında bir yol giysisi, tepeden tırnağa silahlı ve gizemli, telaşlı bir tavırla yanıtlıyordu onları.</span></p>
				<p class="normal"><span>Kirila Petroviç:</span></p>
				<p class="normal"><span>— Neredeydin Mâşa? diye sordu. Monsieur Desforges’a rastladın mı?</span></p>
				<p class="normal"><span>Mâşa güçlükle olumsuz bir yanıt verebildi.</span></p>
				<p class="normal"><span>Kirila Petroviç:</span></p>
				<p class="normal"><span>— Düşünebiliyor musun? diye sürdürdü sözlerini. Polis şefi onu yakalamaya gelmiş buraya. Sözüm ona o, Dubrovski’nin ta kendisi imiş.</span></p>
				<p class="normal"><span>Polis şefi saygıyla:</span></p>
				<p class="normal"><span>— Yüce efendimiz, bütün eşkâl derken…</span></p>
				<p class="normal"><span>Kirila Petroviç:</span></p>
				<p class="normal"><span>— Sıktın be birader! diye sözünü kesti onun. Sen de, eşkâlin de cehennem olup gidin. İşin aslını kendim iyice anlamadan, sana Fransız mıransız vermem ben. Anton Pafnutyiç’in, o ödlek, yalancı herifin sözüne nasıl inanılır? Öğretmenin onu soymak istediği hayaline kapılmış. Peki niçin, o sabah ağzını açıp da tek söz etmedi bu konuda bana?</span></p>
				<p class="normal"><span>— Fransız korkutmuş onu yüce efendimiz, diye yanıtladı polis şefi. Sonra, konuşmayacağına dair yemin de ettirmiş…</span></p>
				<p class="normal"><span>Kirila Petroviç:</span></p>
				<p class="normal"><span>— Yalan! diye kestirip attı. Ak koyun kara koyun belli olur şimdi.</span></p>
				<p class="normal"><span>Bu sırada içeri giren bir uşağa:</span></p>
				<p class="normal"><span>— Nerede kaldı öğretmen? diye sordu.</span></p>
				<p class="normal"><span>Uşak:</span></p>
				<p class="normal"><span>— Hiçbir yerde bulunamıyor efendimiz, dedi.</span></p>
				<p class="normal"><span>Kuşkulanmaya başlayan Troyekurov:</span></p>
				<p class="normal"><span>— Öyleyse arayıp bulun onu! diye bağırdı.</span></p>
				<p class="normal"><span>Sonra polis şefine:</span></p>
				<p class="normal"><span>— Şu pek övdüğün eşkâli görelim hele, dedi.</span></p>
				<p class="normal"><span>Polis şefi kâğıdı hemen uzattı ona.</span></p>
				<p class="normal"><span>— Hım… hım… Yirmi üç yaşındaymış… Doğru ama ne çıkar bundan…</span></p>
				<p class="normal"><span>— Öğretmen nerede?</span></p>
				<p class="normal"><span>Yanıt yine aynı idi:</span></p>
				<p class="normal"><span>— Bulunamıyor efendimiz.</span></p>
				<p class="normal"><span>Kirila Petroviç tedirgin olmaya başlamıştı. Marya Kirilovna ise yarı canlı, yarı ölü gibiydi.</span></p>
				<p class="normal"><span>Babasının gözüne çarptı bu:</span></p>
				<p class="normal"><span>— Sarardın Mâşa, dedi. Korktun mu?</span></p>
				<p class="normal"><span>Mâşa:</span></p>
				<p class="normal"><span>— Yo, hayır babacığım, diye yanıtladı. Başım ağrıyor da.</span></p>
				<p class="normal"><span>— Odana git kızım, sakin ol.</span></p>
				<p class="normal"><span>Mâşa babasının elini öptü, hemen odasına gitti. Orada kendini yatağa atarak boğulurcasına ağlamaya başladı. Hizmetçi kızlar koşup geldiler, onu soydular, soğuk suyla ve bin bir çeşit kolonyayla ovdular, yatıştırıp yatırdılar. Genç kız tedirgin bir uykuya daldı.</span></p>
				<p class="normal"><span>Bu arada Fransız hâlâ bulunamamıştı. Kirila Petroviç büyük bir öfke içinde: “Zafer gürleyişleri yükselsin” marşını ıslıkla çalarak, salonda bir aşağı bir yukarı dolaşıyor, konuklar kendi aralarında fısıldaşıyorlardı. Polis şefinin faka bastığı anlaşılıyordu. Fransız’ı bulamadılar. Önceden haber alarak kaçıp gitmiş olmalıydı. Fakat kimden ve nasıl almıştı bu haberi? Bu sır olarak kaldı.</span></p>
				<p class="normal"><span>Saat on biri vurdu, fakat uyku düşündüğü yoktu kimsenin. Sonunda Kirila Petroviç polis şefine sert bir tavırla:</span></p>
				<p class="normal"><span>— Ee? dedi. Sabahı burada edecek değilsin herhalde, benim evim meyhane değil! Eğer o Dubrovski’yse bile, sen bu hantallığınla Dubrovski mubrovski yakalayamazsın aslanım! Hadi yallah! Bir daha da gözünü dört aç.</span></p>
				<p class="normal"><span>Sonra konuklara dönerek şunları söyledi.</span></p>
				<p class="normal"><span>— Siz de söyleyin, hazırlasınlar arabalarınızı, benim uykum var!</span></p>
				<p class="normal"><span>Troyekurov, konuklarından böyle kabaca ayrıldı işte.</span></p>
				<p class="h2baslik">13</p>
				<p class="normal"><span>İlgi çekici hiçbir şey olmadan bir süre daha geçti. Fakat yaklaşan yazın başlangıcında, Troyekurovların aile yaşantısında büyük değişiklikler oldu.</span></p>
				<p class="normal"><span>30 verst ötede, Prens Vereyski adında zengin bir derebeyinin yurtluğu vardı. Kendisi uzun süre yabancı ülkelerde kalmış, yurtluğunu emekli bir binbaşı yönetmiş. Pokrovskoye ile Arbatov arasında herhangi bir ilişki kurulmamıştı. Fakat Prens, Mayıs ayının sonlarında yurtdışından dönerek, o güne kadar hiç görmediği köyüne geldi. Sosyete yaşantısına alışmış bir kimse olduğu için yalnızlığa dayanamazdı; gelişinin üçüncü gününde, bir zamanlar tanışmış oldukları Troyekurov’a öğle yemeğine gitti. Prens elli yaşlarında filandı ama çok daha yaşlı gösteriyordu. Yaptığı bin bir çeşit aşırılık onu kemirmiş, silinmez izlerini bırakmıştı üzerinde. Buna karşılık, hoş, ilgi çekici bir görünüşü vardı yine de. Hep yüksek sosyetede bulunmuş olmasının kazandırdığı bir alışkanlık da, özellikle kadınlarla olan ilişkilerinde bir çeşit sevimlilik veriyordu ona. Hep dağınık bir yaşantı sürdürmek ister ve hep sıkılırdı.</span></p>
				<p class="normal"><span>Bu ziyaret çok memnun etti Kirila Petroviç’i. Bunu, yüksek sosyeteyi bilen bir kimsenin kendisine gösterdiği saygının bir belirtisi olarak kabul etmişti. Konuğunu, âdeti üzere, çiftlikteki yapıları gezdirmekle ağırlamaya başladı ve köpekhaneye götürdü. Fakat Prens bu yoğun köpek kokusundan neredeyse boğulacak bir durumda, üzerine esans serpilmiş mendilini burnuna tıkarak, kendini zor attı dışarı. Budanmış ıhlamur ağaçları, dört köşe havuzu ve ölçülü biçili ağaçlıklı yollarıyla bahçe de hoşuna gitmedi. O, İngiliz bahçelerini ve sözüm ona doğayı severdi. Fakat yine de, gördüğü şeyleri övdü, hayranlığını belirtti.</span></p>
				<p class="normal"><span>Bir uşak gelip sofranın hazırlandığını bildirdi. Yemeğe çıktılar. Bu ziyaretten pişmanlık duymaya başlayan Prens, yaptığı gezintiden yorgun düşmüş, topallıyordu.</span></p>
				<p class="normal"><span>Fakat salonda onları Marya Kirilovna karşıladı ve kızın güzelliği yaşlı kurdun başını döndürdü. Troyekurov, konuğunu genç kızın yanına oturttu. Onun varlığı Prens’i canlandırmış, neşelendirmişti. Anlattığı meraklı hikâyelerle de birkaç kez kızın ilgisini çekebildi. Yemekten sonra atlı bir gezinti önerdi Kirila Petroviç. Fakat Prens, kadife çizmelerini ileri sürerek ve damla hastalığından şaka yollu yakınarak bağışlanmasını diledi. Güzel komşu kızıyla bir arada olmak için bir fayton gezintisini yeğledi. Fayton hazırlandı. Yaşlı adamlar ve güzel kız, üçü birden arabaya binip yola koyuldular. Sohbet uzadıkça uzadı. Marya Kirilovna sosyete adamının kurnazca ve eğlendirici komplimanlarını candan bir neşeyle dinlerken, Vereyski ansızın Kirila Petroviç’e döndü, bu yapının niçin yandığını ve ona ait olup olmadığını sordu!.. Kirila Petroviç’in yüzü asıldı. Yanmış yurtluk dolayısıyla anımsadığı şeyler canını sıkmıştı. Bu toprakların şimdi kendisine, bir zamanlar ise Dubrovski’ye ait olduğunu söyledi.</span></p>
				<p class="normal"><span>Vereyski:</span></p>
				<p class="normal"><span>— Dubrovski’ye mi? diye sordu. Nasıl, şu ünlü hayduta mı yani?</span></p>
				<p class="normal"><span>— Onun babasına, diye yanıtladı Troyekurov. Babası da haydutun biriydi zaten.</span></p>
				<p class="normal"><span>— Sahi, Rinaldo’muz ne oldu acaba? Sağ mı, yakalandı mı?</span></p>
				<p class="normal"><span>— Hem sağ hem de selamette! Ve polis şeflerimiz hırsızlarla işbirliği ettiği sürece de yakalanacağı yok. Sahi Prens, Dubrovski sizin Arbotovo’ya da gelmişti değil mi?</span></p>
				<p class="normal"><span>— Evet, geçen yıl bir şeyler yakmış ya da yağmalamış galiba. Bu roman kahramanıyla yakından tanışmak ne kadar ilgi çekici olur kim bilir? Öyle değil mi Marya Kirilovna?</span></p>
				<p class="normal"><span>Troyekurov:</span></p>
				<p class="normal"><span>— Siz hangi ilgi çekicilikten söz ediyorsunuz! dedi. Onunla tanışıyor zaten. Dubrovski tam üç hafta müzik dersi verdi ona. Bereket versin hiçbir şey almadı derslerin karşılığında!</span></p>
				<p class="normal"><span>Kirila Petroviç bunları söyleyip Fransız öğretmenin hikâyesini anlatmaya başladı. Marya Kirilovna sanki iğne üstünde oturuyordu. Vereyski büyük bir ilgiyle dinledi hikâyeyi, olup biteni çok tuhaf buldu ve konuyu değiştirdi. Döndüklerinde, arabasının getirilmesi buyruğunu verdi, geceyi orada geçirmesi için Kirila Petroviç’in ısrarlı ricalarına karşın akşam çayından sonra hemen ayrıldı. Fakat daha önce Kirila Petroviç’i Marya Kirilovna ile birlikte yurtluğuna davet etmiş, kibirli Troyekurov da geleceklerini vaat etmişti. Çünkü komşusunun Prens oluşunu, iki nişanını ve 3000 canlık yurtluğunu göz önünde tutarak, Vereyski’yi bir ölçüde eşit sayıyordu kendine.</span></p>
				<p class="normal"><span>Bu ziyaretten iki gün sonra Kirila Petroviç ve kızı, Prens Vereyski’ye konukluğa gittiler. Arbotovo’ya girerken göze çarpan temiz ve hoş görünüşlü köylü kulübelerini, İngiliz şatolarından esinlenerek yapılmış taştan derebeyi konağını elinde olmaksızın zevkle seyrediyordu Troyekurov. Konağın, önünde koyu yeşil bir çayırlık uzanıyor, boyunlarındaki çıngırakları çınlatarak İsviçre inekleri otluyordu burada. Konağı, dört bir yandan çok geniş bir bahçe kuşatıyordu. Ev sahibi, konuklarını basamakların önünde karşılayarak, güzel genç kıza kolunu verdi. Üzerine üç kişilik takım yerleştirilmiş masanın bulunduğu görkemli bir salona girdiler. Prens, konuklarını pencerenin önüne götürdü. Çok hoş bir görünüm serildi gözlerinin önüne. Volga karşılarında akıyor, yelkenleri gergin, yüklü mavnalar onun üzerinde kayıp gidiyor ve çok yerinde olarak ölüm sandalı adı verilen balıkçı kayıkları nehrin üzerinde kımıldanıp duruyorlardı. Volganın ötesinde tepeler ve tarlalar uzanıyor ve birkaç köy, çevreye bir canlılık katıyordu. Sonra Prens’in yabancı ülkelerden satın aldığı tablolardan oluşan bir galeriyi gezmeye koyuldular. Prens, Marya Kirilovna’ya, bunların içerdikleri çeşit çeşit anlamları, ressamların hayat hikâyelerini açıklıyor, tabloların üstün ya da kusurlu yanlarını gösteriyordu. Tablolar üzerinde çok bilmiş bir ukalanın önceden belirlenmiş diliyle değil, fakat duyarak ve sezerek konuşuyordu. Marya Kirilovna candan bir ilgiyle dinliyordu onu. Az sonra masaya oturdular. Troyekurov, Amphitryon’un<sup class="calibre3"><a href="Untitled-1_split_035.html#footnote-600-97" id="footnote-600-97-backlink" name="footnote-600-97-backlink">[97]</a></sup>
 şaraplarını ve sahip olduğu aşçısının ustalığını hakkıyla değerlendirdi. Marya Kirilovna ise, henüz ikinci kez gördüğü bu adamla hiç bocalamadan ve kendini hiç sıkmadan çene çalabiliyordu. Yemekten sonra ev sahibi bahçeye çıkmalarını önerdi. Üzerine adalar serpilmiş geniş bir gölün kıyısındaki kameriyeye oturarak kahvelerini içerlerken bir mızıka sesi duyuldu ve çift kürekli bir sandal, gelip kameriyeye yanaştı. Gölde, adalar çevresinde bir gezintiye çıktılar. Bu adalardan kimilerine de uğrayarak, birisinde mermer bir yontu, ötekinde ıssız bir mağara, bir üçüncüsünde de üzerinde gizemli yazılar bulunan ve Marya Kirilovna’nın Prens’in nazikçe geçiştirmeleriyle pek de giderilmeyen, genç kızlık merakını uyandıran bir anıt buldular. Zaman hiç sezdirmeden geçmiş, hava kararmaya başlamıştı. Prens havanın serinlediğini ve çiğ düştüğünü ileri sürerek, eve dönmelerinde acele etti. Semaver onları bekliyordu. Prens Marya Kirilovna’dan, bu yaşlı bekârın evinde ev sahibeliği etmesini istedi. Genç kız, sevimli gevezenin tükenmek bilmez hikâyelerini dinleyerek fincanlara çay koydu. Bu sırada bir patlama işitildi ve bir havai fişek gökyüzünü aydınlattı. Prens, Marya Kirilovna’ya bir şal uzatarak, onu ve Troyekurov’u balkona çağırdı.</span></p>
				<p class="normal"><span>Konağın önünde, karanlıkta renk renk alevler tutuşuyor, dönerek, buğday başakları, palmiyeler ve fıskiyeler biçiminde yükseliyor, sonra yağmur gibi, yıldızlar gibi açılıp sönüyorlar, sonra yeni alevler tutuşuyordu. Marya Kirilovna çocuk gibi seviniyor, Prens Vereyski onun bu hayranlığına memnun oluyordu. Troyekurov ise tous les frais’yi<sup class="calibre3"><a href="Untitled-1_split_035.html#footnote-600-98" id="footnote-600-98-backlink" name="footnote-600-98-backlink">[98]</a></sup>
 Prens’in kendisine gösterdiği saygının ve hoşa gitme çabasının göstergesi olarak kabul ettiğinden pek memnundu.</span></p>
				<p class="normal"><span>Akşam yemeği de öğlenkinden daha az özenli değildi. Konuklar kendilerine ayrılan odalara çekildi ve ertesi sabah, kısa süre sonra yine görüşecekleri üzerine birbirlerine söz vererek sevimli ev sahibinden ayrıldılar.</span></p>
				<p class="h2baslik">14</p>
				<p class="normal"><span>Marya Kirilovna, odasının açık penceresi önünde oturmuş, gergef işliyordu. Aşk dalgınlığıyla gülü yeşil ibrişimle işleyen Conrad’ın sevgilisi gibi, ibrişimleri birbirine karıştırmıyor, iğnesinin altında kanaviçe bir örnek desenleri yineleyip duruyordu. Bununla birlikte genç kızın düşünceleri elindeki işte değil, uzaklardaydı.</span></p>
				<p class="normal"><span>Ansızın bir el, sessizce pencereye uzandı, birisi gergefin üzerine bir mektup bıraktı ve Marya Kirilovna daha ne olup bittiğini anlayamadan gözden yitti. Aynı anda da odaya giren bir uşak, genç kıza, Kirila Petroviç’in onu çağırdığını bildirdi. Marya Kirilovna korkudan titreyerek mektubu başörtüsünün altına gizledi, çabucak babasının yanına koştu.</span></p>
				<p class="normal"><span>Kirila Petroviç yalnız değildi. Prens Vereyski de orada oturuyordu. Marya Kirilovna içeri girince, Prens ayağa kalktı ve her zamanki tavrına uymayan bir bocalama havası içinde, sessizce selamladı genç kızı.</span></p>
				<p class="normal"><span>Kirila Petroviç:</span></p>
				<p class="normal"><span>— Yanıma gel Mâşa, dedi. Sevineceğini umduğum bir haberim var sana. İşte sana bir nişanlı! Prens seninle evlenmek istiyor.</span></p>
				<p class="normal"><span>Mâşa taş kesildi. Bir ölüm sarılığı kapladı yüzünü. Susuyordu. Prens ona yaklaştı, elini tuttu ve etkileyici bir tavırla, kendisinin mutluluğu olmaya razı olup olmadığını sordu Marya’ya. Mâşa susuyordu.</span></p>
				<p class="normal"><span>Kirila Petroviç:</span></p>
				<p class="normal"><span>— Razı, dedi. Elbette razı. Fakat bilirsiniz Prens; kızların ağzından kolay kolay çıkmaz bu söz. Hadi çocuklar, öpüşün! Size mutluluklar dilerim!</span></p>
				<p class="normal"><span>Mâşa kımıldamaksızın duruyordu. Yaşlı prens onun elini öptü. Ansızın genç kızın solgun yüzünden gözyaşları yuvarlanmaya başladı. Prens hafifçe yüzünü astı.</span></p>
				<p class="normal"><span>Kirila Petroviç:</span></p>
				<p class="normal"><span>— Git, git, git! dedi. Gözyaşlarını kurula, neşelen de gel buraya.</span></p>
				<p class="normal"><span>Sonra Vereyski’ye dönerek:</span></p>
				<p class="normal"><span>— Kocaya varacakları zaman hepsi ağlar bunların, diye sürdürdü sözlerini. Alışmışlar bir kere… Ee Prens, biraz da işten, yani çeyizden söz edelim şimdi.</span></p>
				<p class="normal"><span>Marya Kirilovna, oradan ayrılması için babasının verdiği izinden can atarcasına yararlandı. Odasına koştu, kapıyı arkasından sürmeledi ve kendisini yaşlı Prens’in karısı olarak gözlerinin önüne getirip, gözyaşlarını koyuverdi artık. İğrenç, nefret edilecek bir kimse olarak görüyordu Prens’i şimdi… Nikâh bir cellat kütüğü, bir mezarmışçasına ürkütüyordu onu… Ümitsizlik içinde:</span></p>
				<p class="normal"><span>— Hayır, hayır! diye yineledi. Ölürüm, manastıra giderim, Dubrovski’ye varırım daha iyi!</span></p>
				<p class="normal"><span>Bu sırada mektubu anımsadı ve onun Dubrovski’den geldiğini sezinleyerek açtı. Mektup gerçekten de ondandı ve sadece şu satırdan ibaretti:</span></p>
				<p class="normal"><span>“Gece saat 10’da. Aynı yerde.”</span></p>
				<p class="h2baslik">15</p>
				<p class="normal"><span>Ay parlıyordu. Sessiz bir temmuz gecesiydi. Kimi zaman bir esinti çıkıyor, yumuşak bir hışırtı dolaşıyordu bütün bahçeyi.</span></p>
				<p class="normal"><span>Güzel kız hafif bir gölge gibi yaklaştı buluşma yerine. Görünürdü kimse yoktu. Ansızın kameriyenin arkasından Dubrovski karşısına çıkıverdi.</span></p>
				<p class="normal"><span>Durgun kederli bir sesle:</span></p>
				<p class="normal"><span>— Her şeyi biliyorum, dedi. Vaatinizi anımsayın.</span></p>
				<p class="normal"><span>Mâşa:</span></p>
				<p class="normal"><span>— Siz bana koruyucu elinizi uzatıyorsunuz. Gücenmeyin ama bu ürkütüyor beni. Bana nasıl yardım edeceksiniz, diye yanıtladı onu.</span></p>
				<p class="normal"><span>— Sizi nefret ettiğiniz bir kimseden kurtarabilirim.</span></p>
				<p class="normal"><span>— Tanrı aşkına, ona dokunmayın. Eğer beni seviyorsanız, el sürmeye kalkışmayın ona. Herhangi korkunç bir olayın sorumlusu olmak istemem.</span></p>
				<p class="normal"><span>— Ona dokunmayacağım. Sizin arzularınız benim için kutsaldır. Size yaşamını borçlu o. Hiçbir zaman bir cinayet işlenmeyecek adınıza. Ben cinayet işlesem bile siz temiz kalmalısınız. Fakat zalim babanızdan nasıl kurtaracağım sizi?</span></p>
				<p class="normal"><span>— Ümit var daha. Gözyaşlarım ve üzüntümün büyüklüğü onu etkiler diye umuyorum. Dikbaşlıdır, fakat beni de çok sever.</span></p>
				<p class="normal"><span>— Boş yere ümide kapılmayın. Gözyaşlarınızı aşk değil, para evliliği yapan bütün genç kızlara özgü o olağan korku ve nefretle açıklayacaktır. Ya sizin mutluluğunuzu size karşın kurmayı kafasına koymuşsa? Ya alın yazınızı ömrünüz boyunca yaşlı bir kocanın egemenliği altına vermek için size zorla duvak giydirecek olursa? O zaman ne olacak?</span></p>
				<p class="normal"><span>— O zaman, o zaman… Yapacak bir şey kalmıyor. Gelip alın beni, sizin karınız olacağım.</span></p>
				<p class="normal"><span>Dubrovski titredi. Solgun yüzü kıpkırmızı oldu ve aynı anda eskisinden daha beter solgunlaştı. Başını öne eğerek uzun süre sustu. Sonra:</span></p>
				<p class="normal"><span>— Bütün gücünüzle yalvarın babanıza, dedi. Ayaklarına kapanın, geleceğinizin korkunçluğunu, hastalıklı, yıkık bir ihtiyarın yanında solacak olan gençliğinizi gözlerinin önünde canlandırın onun. Gerekirse müthiş bir açıklamada bulunmaktan da çekinmeyin. Eğer o size karşı amansız davranmakta ısrar ederse, o zaman siz de korkunç bir koruyucu bulacağınızı söyleyin ona. Zenginliğin sizi bir dakika bile mutlu edemeyeceğini, lüksün ise alışıncaya kadar çok kısa bir süre için sadece yoksulluğu avutabileceğini söyleyin. Sakın yılmayın ondan. Öfkesi, tehditleri ürkütmesin sizi. Tanrı aşkına, hiç değilse küçücük bir ümit ışığı belirinceye kadar direnin. Fakat yine de başka bir çare kalmazsa…</span></p>
				<p class="normal"><span>Dubrovski birden elleriyle yüzünü kapadı. Boğuluyor gibiydi. Mâşa ağlıyordu… Delikanlı acı bir iç çekişle:</span></p>
				<p class="normal"><span>— Zavallı, zavallı alın yazım! dedi. Yaşamımı verebilirdim sizin için. Sizi uzaktan görmek, elinize dokunmak bile aklımı başımdan alırken, vücudunuzu deli gibi çarpan kalbime bastırmak ve “Meleğim, ölebiliriz artık!” demek olanağını elde edebileceğim bir sırada, ben zavallı mutluluktan kaçınmak, bütün gücümle ondan uzaklaşmak zorunda kalıyorum… Ayaklarınıza kapanmaya, bu akıl almaz, bu hak edilmemiş armağandan ötürü Tanrıya teşekkür etmeye cesaret edemiyorum. Ah! Ondan nefret etmeye ne kadar hakkım var! Fakat yüreğimde nefrete yer olmadığını duyumsuyorum şimdi.</span></p>
				<p class="normal"><span>Dubrovski, onun güzel vücudunu usulca kucakladı ve usulca göğsüne bastırdı. Kız da başını güvenle yasladı genç haydutun omzuna. İkisi de susuyorlardı.</span></p>
				<p class="normal"><span>Zaman akıp gidiyordu. Neden sonra Mâşa:</span></p>
				<p class="normal"><span>— Gitmeliyim, dedi.</span></p>
				<p class="normal"><span>Dubrovski derin bir uykudan uyanırcasına kendine geldi. Genç kızın elini tuttu ve bir yüzük geçirdi parmağına.</span></p>
				<p class="normal"><span>— Eğer bana başvurmaya karar verirseniz, o zaman bu yüzüğü getirip şu meşenin kovuğuna bırakın, dedi. Ben ne yapacağımı bilirim.</span></p>
				<p class="normal"><span>Sonra genç kızın elini öptü, ağaçların arasında gözden yitti.</span></p>
				<p class="h2baslik">16</p>
				<p class="normal"><span>Vereyski’nin dünürlüğü, komşularca bilinmeyen bir şey değildi artık. Kirila Petroviç kutlamaları kabul ediyor, düğün hazırlıkları yapılıyordu. Mâşa kesin bir tavır almayı hep daha sonraya bırakıyordu. Bununla birlikte yaşlı güvey adayına karşı davranışları soğuktu ve zorunlu ölçüler içindeydi. Prens tedirginlik duymuyordu bundan. Aşk konusunda tez canlılık etmiyor, genç kızın sessiz kabullenişiyle yetiniyordu.</span></p>
				<p class="normal"><span>Fakat zaman da geçmekteydi. Mâşa, sonunda bir şeyler yapmaya karar vererek Prens Vereyski’ye bir mektup yazdı. Mektupta ona karşı en ufak bir bağlılık duymadığını içtenlikle itiraf ediyor; Prens’in içinde bir yüce gönüllülük duygusu uyandırmaya çalışıyor, kendisiyle evlenmekten vazgeçmesini, hatta onu bu konuda babasına karşı savunmasını diliyordu. Kızcağız mektubu usulca Vereyski’ye verdi. Prens yalnız kalınca mektubu okudu, fakat nişanlısının içtenliği onu hiç de etkilemedi. Tam tersine, düğünün bir an önce yapılması gerekliliğini gördü ve bunun için de mektubu gelecekteki kayınbabasına göstermeyi zorunlu buldu.</span></p>
				<p class="normal"><span>Kirila Petroviç küplere bindi. Mektubundan haberi olduğunu Mâşa’ya belli etmemesi için Prens güçlükle kandırdı onu. Kirila Petroviç kızına bu konuda bir şey söylememeye razı oldu, fakat artık zaman yitirmemeye ve düğünün hemen ertesi gün yapılmasına karar verdi. Prens çok yerinde buldu bu kararı. Nişanlısına giderek, mektubun kendisini çok üzdüğünü, fakat zamanla onun sevgisini kazanabileceğini umduğunu, onsuz kalmak düşüncesinin kendisine çok ağır geldiğini, kendi idam kararını kabul etmeye gücünün yetmediğini söyledi. Bundan sonra genç kızın elini saygıyla öperek, Kirila Petroviç’in kararına ilişkin tek söz etmeden çıkıp gitti.</span></p>
				<p class="normal"><span>Pakat Prens daha avludan çıkmamıştı ki, Kirila Petroviç kızının odasına girdi, doğrudan doğruya, yarın düğüne hazır olması buyruğunu verdi. Prens Vereyski’nin sözleriyle zaten dolu olan Marya Kirilovna gözyaşlarını koyuverdi, babasının ayaklarına kapanarak acıklı bir sesle:</span></p>
				<p class="normal"><span>— Babacığım, babacığım! diye inledi. Kıymayın bana. Ben Prens’i sevmiyorum. Onun karısı olmak istemiyorum…</span></p>
				<p class="normal"><span>Kirila Petroviç korkutucu bir tavırla:</span></p>
				<p class="normal"><span>— Bu da ne demek oluyor? dedi. Sen bugüne kadar sus, razı ol, şimdi her şeyin kararlaştırıldığı bir sırada da oyun bozanlık etmeye, vazgeçmeye kalk? Hoppalığı bırak kızım. Bu yolla bir şey koparamazsın benden.</span></p>
				<p class="normal"><span>Zavallı Mâşa:</span></p>
				<p class="normal"><span>— Kıymayın bana, diye yalvardı. Beni niçin kendi yanınızdan kovuyor, sevmediğim bir kimseye veriyorsunuz? Acaba çok mu canınızı sıktım sizin? Ben eskisi gibi yine sizinle olmak istiyorum. Babacığım, benim yokluğum üzecek sizi. Mutsuz olduğumu düşündükçe de daha çok üzüleceksiniz. Babacığım, zorlamayın beni, ben kocaya varmak istemiyorum…</span></p>
				<p class="normal"><span>Kirila Petroviç duygulanmıştı. Fakat belli etmedi bunu; kızını itti, sert bir tavırla:</span></p>
				<p class="normal"><span>— Bütün bunlar saçma, anladın mı! dedi. Ben senin mutluluğun için gerekli olan şeyi senden iyi bilirim. Gözyaşlarını akıtma boş yere, öbür gün düğünün yapılacak!</span></p>
				<p class="normal"><span>Mâşa:</span></p>
				<p class="normal"><span>— Öbür gün! diye haykırdı. Tanrım! Hayır, hayır, olamaz bu! Babacığım, bakın eğer siz bana kıymaya karar verdiyseniz, ben de kendime sizin aklınıza bile getiremeyeceğiniz bir koruyucu bulurum. O zaman beni nerelere sürüklediğinizi görüp dehşet içinde kalırsınız!</span></p>
				<p class="normal"><span>Troyekurov:</span></p>
				<p class="normal"><span>— Ne? Ne? dedi. Tehdit ha? Seni küstah kız seni, beni tehdit ediyorsun ha! Sana öyle bir oyun oynarım ki, neye uğradığını şaşırırsın bak! Beni koruyucularla korkutmaya cüret ediyorsun demek. Kimmiş bakalım bu koruyucu?</span></p>
				<p class="normal"><span>Mâşa ümitsizlik içinde:</span></p>
				<p class="normal"><span>— Vladimir Dubrovski! dedi.</span></p>
				<p class="normal"><span>Kirila Petroviç kızının aklını oynattığını sanarak şaşkın şaşkın baktı ona. Küçük bir sessizlikten sonra:</span></p>
				<p class="normal"><span>— Güzel! dedi. Kurtarıcın her kim ise sen bekle onu. Şimdilik de bu odada otur bakalım. Düğüne kadar buradan dışarı adım atmayacaksın.</span></p>
				<p class="normal"><span>Kirila Petroviç bunları söyleyip çıktı. Kapıyı da arkasından kilitledi.</span></p>
				<p class="normal"><span>Zavallı genç kız başına gelecekleri gözünün önüne getirerek uzun süre ağladı. Fakat bütün düşündüklerini birdenbire söyleyivermesi yatıştırmıştı onu. Alın yazısı ve ne yapması gerektiği konusunda soğukkanlılıkla düşünmeye koyuldu. İlk iş, bu nefret ettiği nikâhtan kurtulabilmekti. Böyle bir talihtense, bir haydutun karısı olmayı bin kez yeğlerdi. Dubrovski’nin ona verdiği yüzük gözüne çarptı. Onunla baş başa kalmak, karar anından önce bir kez daha görüşüp konuşmak için büyük bir istek duyuyordu. Önsezileri, Dubrovski’yi akşam üstü bahçede kameriyenin yanında bulacağını söylüyordu ona. Hava kararır, kararmaz gidip, onu orada beklemeye karar verdi. Hava karardı, Mâşa çıkmaya hazırlandı. Fakat kapı, üstünden anahtarla kilitlenmişti. Hizmetçi kız kapının arkasından, Kirila Petroviç’in onu bırakmamaları buyruğunu söyledi. Genç kız tutuklanmıştı. Büyük bir onur kırıklığı içinde pencerenin kıyısına oturdu. Soyunmadı ve hiç kımıldamadan karanlık gökyüzüne bakarak gece yarısına kadar öylece kaldı. Sabaha karşı biraz uyukladıysa da, kederli düşlerle durmadan irkildi ve güneşin ilk ışınları uyandırdı onu.</span></p>
				<p class="h2baslik">17</p>
				<p class="normal"><span>Uyandı ve aklına ilk gelen düşünce durumunun korkunçluğu oldu. Çağırdığı hizmetçi kız, Kirila Petroviç’in akşam üstü Arbatovo’ya gidip geç saatlerde döndüğünü, kızının oradan çıkmaması ve kimseyle konuşturulmaması için kesin buyruk verdiğini, ayrıca papaza her ne nedenle olursa olsun köyden ayrılmaması konusunda buyruk verilmiş olmasının dışında, düğüne ilişkin herhangi özel bir hazırlık görülmediğini söyleyerek, Marya Kirilovna’nın sorularını yanıtladı. Bu haberleri verdikten sonra genç kızın yanından ayrıldı, kapıyı yeniden kilitledi.</span></p>
				<p class="normal"><span>Hizmetçi kızın söyledikleri genç mahpusu kinlendirmiş, katılaştırmıştı. Kafası karıncalanıyor, kanı tutuşuyordu sanki. Olup bitenleri Dubrovski’ye iletmeye karar verdi ve yüzüğü esrarlı meşe ağacının kovuğuna göndermek için bir çare düşünmeye başladı. Bu sırada penceresine küçük bir taş çarptı, cam şıngırdadı. Marya Kirilovna bahçeye bakınca onu, birtakım gizli işaretler yapmakta olan küçük Saşa’yı gördü orada. Küçüğün kendisine olan bağlılığını bilen genç kız çok sevindi onun gelişine. Pencereyi açarak:</span></p>
				<p class="normal"><span>— Merhaba Saşa, dedi. Niçin çağırıyorsun beni?</span></p>
				<p class="normal"><span>— Bir isteğiniz var mı diye öğrenmeye geldim ablacığım. Babamız çok öfkeli. Bütün eve sizinle konuşmayı yasakladı. Fakat siz ne istiyorsanız bana söyleyin, ben sizin için hepsini yaparım.</span></p>
				<p class="normal"><span>— Teşekkür ederim sevgili Saşa’cığım. Dinle bak, şu kovuğu olan yaşlı meşe ağacını biliyor musun, hani kameriyenin yanındaki?</span></p>
				<p class="normal"><span>— Biliyorum ablacığım.</span></p>
				<p class="normal"><span>— Öyleyse, eğer beni seviyorsan, hemen oraya koş, bu yüzüğü onun kovuğuna bırak! Dikkatli ol, kimseye görünme.</span></p>
				<p class="normal"><span>Bu sözleri söyleyip yüzüğü çocuğa attı, pencereyi kapattı.</span></p>
				<p class="normal"><span>Saşa yüzüğü yerden alarak yıldırım gibi koşup gitti. Üç dakika sonra da gizemli ağacın yanındaydı. Azıcık durdu, göğsü inip kalkarak çevresini gözden geçirdi ve yüzükcüğü kovuğa bıraktı. İşini başarı ile bitirip tam Marya Kirilovna’ya tekmil götürmek üzereyken, kameriyenin arkasından üstü başı yırtık, kızıl saçlı, şaşı bir oğlan çıktı, meşeye doğru fırladı, elini kovuğa soktu. Saşa bir sincaptan daha çevik, oğlanın üzerine atıldı, kollarıyla sımsıkı sarıldı ona.</span></p>
				<p class="normal"><span>Öfkeyle:</span></p>
				<p class="normal"><span>— Ne yapıyorsun burada?” dedi.</span></p>
				<p class="normal"><span>Çocuk ondan kurtulmaya çabalayarak:</span></p>
				<p class="normal"><span>— Sana ne? diye karşılık verdi.</span></p>
				<p class="normal"><span>Saşa:</span></p>
				<p class="normal"><span>— Bırak o yüzüğü, kızıl tüylü tavşan! diye bağırdı. Yoksa gösteririm sana!</span></p>
				<p class="normal"><span>Öteki, yanıt yerine bir yumruk patlattı Saşa’nın yüzüne. Fakat Saşa onu bırakmadı ve avazı çıktığı kadar: “Hırsız var! Hırsız var! Buraya gelin! Buraya gelin!” diye bağırmaya başladı.</span></p>
				<p class="normal"><span>Oğlan olanca gücüyle Saşa’nın elinden kurtulmaya çabalıyordu. Şasa’dan iki yaş büyük ve ondan çok daha güçlü olduğu görülüyordu ama Saşa da ondan daha becerikliydi. Birkaç dakika boğuştular. Sonunda kızıl saçlı oğlan kazandı. Saşa’yı yere yuvarlayıp boğazına sarıldı.</span></p>
				<p class="normal"><span>Fakat tam bu sırada güçlü bir el onun fırça gibi dimdik kızıl saçlarından yakaladı ve bahçıvan Stepan yerden yarım arşın yukarıya kaldırdı oğlanı…</span></p>
				<p class="normal"><span>— Seni gidi kızıl şeytan dedi. Sen küçük beyi dövmeye nasıl cesaret edersin bakayım…</span></p>
				<p class="normal"><span>Saşa sıçrayıp doğruldu:</span></p>
				<p class="normal"><span>— Hile yaptın, dedi. Yoksa ölsen yıkamazdın beni! Hemen ver yüzüğü, bas git hadi.</span></p>
				<p class="normal"><span>Kızıl saçlı oğlan:</span></p>
				<p class="normal"><span>— Hadi canım sen de! dedi ve ansızın olduğu yerde dönerek, fırça gibi saçlarını Stepan’ın elinden kurtardı ve hemen kaçmaya davrandı. Ama Saşa ona yetişip arkadan itti. Ayakları yerden kesilen oğlan düştü, bahçıvan da onu yeniden yakalayarak kuşağıyla bağladı.</span></p>
				<p class="normal"><span>Saşa:</span></p>
				<p class="normal"><span>— Yüzüğü geri ver! diye bağırıyordu.</span></p>
				<p class="normal"><span>Stepan:</span></p>
				<p class="normal"><span>— Siz durun küçük bey, dedi. Kâhyaya götürelim, o bunun hakkından gelir.</span></p>
				<p class="normal"><span>Bahçıvan tutsağını konuk avlusuna doğru götürüyor; Saşa da, yırtılan, yeşil otlarla kirlenen pantolonuna üzgün üzgün bakarak onun yanı sıra yürüyordu. Ansızın üçü birden, ahıra doğru giden Kirila Petroviç’i karşılarında buldular.</span></p>
				<p class="normal"><span>Kirila Petroviç:</span></p>
				<p class="normal"><span>— Ne oluyor? diye sordu Stepan’a.</span></p>
				<p class="normal"><span>Stepan olup biteni kısaca anlattı, Kirila Petroviç dikkatle dinledi onu. Sonra Saşa’ya dönerek:</span></p>
				<p class="normal"><span>— Sen, haylaz, ne işin var bununla? dedi.</span></p>
				<p class="normal"><span>— Kovuktan yüzüğü çaldı babacığım, emredin geri versin yüzüğü.</span></p>
				<p class="normal"><span>— Ne yüzüğü, hangi kovuktan?</span></p>
				<p class="normal"><span>— Bana Marya Kirilovna’nın… şey, işte o yüzük…</span></p>
				<p class="normal"><span>Saşa bozuldu, dili dolaştı. Kirila Petroviç yüzünü astı ve başını sallayarak:</span></p>
				<p class="normal"><span>— Burada da Marya Kirilovna işe karıştı demek! dedi. Ne olup bittiyse anlat, yoksa sana ince değnekle öyle bir sopa çekerim ki, feleğini şaşırırsın.</span></p>
				<p class="normal"><span>— Vallahi babacığım, ben babacığım… Marya Kirilovna bana hiçbir şey söylemedi babacığım…</span></p>
				<p class="normal"><span>— Stepan, git, şöyle güzel, taze bir değnek kes kayın ağacından…</span></p>
				<p class="normal"><span>— Babacığım, durun hepsini anlatacağım size. Ben bugün avluda koşarken Marya Kirilovna abla pencereyi açtı, ben koşarak pencerenin altına gittim, ablam kazara yüzüğü parmağından düşürdü, ben de onu kovuğa gizledim ve… bu kızıl saçlı çocuk da yüzüğü çalmak istedi.</span></p>
				<p class="normal"><span>— Kazara düşürdü, sen de gizlemek istedin ha… Stepan, git getir şu değneği.</span></p>
				<p class="normal"><span>— Babacığım, durun, her şeyi anlatacağım. Marya Kirilovna abla, o yüzüğü meşe ağacının kovuğuna koymamı söyledi, ben de koşup yüzüğü kovuğa koydum. Fakat bu kötü çocuk…</span></p>
				<p class="normal"><span>Kirala Petroviç kötü çocuğa dönerek korkutucu bir tavırla:</span></p>
				<p class="normal"><span>— Sen kimin malısın? diye sordu.</span></p>
				<p class="normal"><span>— Ben Bay Dubrovskilerin çiftliğindenim, diye karşılık verdi.</span></p>
				<p class="normal"><span>Kirila Petroviç’in yüzü karardı:</span></p>
				<p class="normal"><span>— Sen beni efendin olarak kabul etmiyorsun galiba, dedi. Güzel. Peki bahçemde ne arıyordun?</span></p>
				<p class="normal"><span>Çocuk büyük bir umursamazlıkla:</span></p>
				<p class="normal"><span>— Ahududu çalıyordum, diye yanıtladı.</span></p>
				<p class="normal"><span>— Al işte! Uşak efendisinin aynasıdır. Peki, benim bahçemin ahududuları meşe ağacında mı yetişiyor acaba?</span></p>
				<p class="normal"><span>Çocuk hiçbir karşılık vermedi.</span></p>
				<p class="normal"><span>Saşa:</span></p>
				<p class="normal"><span>— Babacığım, ona emredin, yüzüğü geri versin, dedi.</span></p>
				<p class="normal"><span>Kirila Petroviç:</span></p>
				<p class="normal"><span>— Sus Aleksandr! diye karşılık verdi ona. Bunu sana ödeteceğimi unutma. Şimdi doğruca odana git. Sana gelince şaşı oğlan, sen az cinlerden değilsin sen! Yüzüğü ver de, evine git hadi.</span></p>
				<p class="normal"><span>Çocuk avucunu açarak elinde hiçbir şey olmadığını gösterdi.</span></p>
				<p class="normal"><span>— Eğer bana her şeyi olduğu gibi anlatırsan seni kamçılamam, üstelik de beş kapik veririm. Yoksa sana öyle bir sopa çekerim ki, feleğini şaşırırsın. Hadi!</span></p>
				<p class="normal"><span>Çocuk hiçbir şey söylemedi ve başını eğip tam bir aptal pozu takındı, öylece kaldı.</span></p>
				<p class="normal"><span>Kirila Petroviç:</span></p>
				<p class="normal"><span>— Pekâlâ, dedi. Bir yere kapatın bunu, kaçmaması için bir de nöbetçi dikin başına. Yoksa topunuzun derisini yüzerim!</span></p>
				<p class="normal"><span>Stepan çocuğu götürüp güvercinliğe kapattı, yaşlı kuşçu kadın Agafiya’yı ona göz kulak olmakla görevlendirdi.</span></p>
				<p class="normal"><span>Kirila Petroviç çocuğu gözleriyle izleyerek:</span></p>
				<p class="normal"><span>— Şimdi polis şefini getirtmeli kentten, dedi. Hem de bir an önce.</span></p>
				<p class="normal"><span>Kirala Petroviç odada bir aşağı bir yukarı gezinerek, ıslıkla, öfkeli öfkeli “zafer gürleyişleri”ni çalarken: “Hiç kuşku yok, diye düşünüyordu. Kızın o alçak Dubrovski ile hâlâ ilişkisi var. Fakat acaba gerçekten de yardıma çağırdı mı onu? Bu kez onu kapana kıstırdım galiba, elimizden kurtulamayacak. Bu olaydan yararlanacağız. Dur bakayım! Bir çıngırak sesi. Çük şükür, polis şefi geldi.”</span></p>
				<p class="normal"><span>— Hey! Yakalanan çocuğu buraya getirin!</span></p>
				<p class="normal"><span>Bu arada bir araba avluya girdi ve artık tanıdığımız polis şefi toz toprak içinde odaya daldı.</span></p>
				<p class="normal"><span>Kirila Petroviç ona:</span></p>
				<p class="normal"><span>— Çok iyi bir haberim var, dedi. Dubrovski’yi yakaladım!</span></p>
				<p class="normal"><span>Polis şefi sevinçli bir tavırla:</span></p>
				<p class="normal"><span>— Çok şükür, yüce efendimiz, dedi. Nerede hani?</span></p>
				<p class="normal"><span>— Yani Dubrovski’yi değil de, çetesinden birini yakaladım demek istiyorum. Şimdi getirecekler onu. Doğrudan doğruya reislerini yakalamamızda işimize yarayacak o. İşte geldi.</span></p>
				<p class="normal"><span>Korkunç bir haydut bekleyen polis şefi, 13 yaşlarında sıska bir oğlanla karşılaşınca şaşıp kaldı. Kirila Petroviç’e döndü, bir açıklama bekledi. Kirila Petroviç de, Marya Kirilovna’ya ilişkin bölümü geçerek sabahki olayı bir çırpıda anlattı.</span></p>
				<p class="normal"><span>Polis şefi arada bir küçük serseriye göz atarak Kirila Petroviç’i dikkatle dinledi. Kendisine aptal süsü veren çocuk, çevresinde olup bitenlerle hiç ilgilenmiyormuş gibiydi.</span></p>
				<p class="normal"><span>Sonunda polis şefi:</span></p>
				<p class="normal"><span>— Sizinle yalnız bir yerde görüşebilir miyiz yüce efendimiz?” dedi.</span></p>
				<p class="normal"><span>Kirila Petroviç onu yandaki odaya götürerek kapıyı arkadan sürmeledi.</span></p>
				<p class="normal"><span>Yarım saat sonra, tutuklunun kendisi için verilecek kararı beklediği salona döndüler yeniden.</span></p>
				<p class="normal"><span>Polis şefi ona:</span></p>
				<p class="normal"><span>— Bey, seni kentteki tutsak evinde kamçılatmak, sonra da sürgüne göndermek istiyor ya, ben sana arka çıkıp bağışlattım, dedi. Çözün onu.</span></p>
				<p class="normal"><span>Çocuğu çözdüler.</span></p>
				<p class="normal"><span>Polis şefi:</span></p>
				<p class="normal"><span>— Beye teşekkür et, dedi.</span></p>
				<p class="normal"><span>Çocuk, Kirila Petroviç’in yanına geldi, elini öptü.</span></p>
				<p class="normal"><span>Kirila Petroviç:</span></p>
				<p class="normal"><span>— Hadi, çek git evine, dedi. Bir daha da ağaç kovuklarından ahududu aşırma.</span></p>
				<p class="normal"><span>Çocuk çıktı. Sevinçle, sıçraya sıçraya basamaklardan indi ve arkasına bakmadan, tarlalar boyunca koşarak Kistenevka’nın yolunu tuttu. Köye varınca en uç tarafta bulunan yarı yıkılmış bir kulübenin önünde durarak pencereyi tıkırdattı. Kepenk kalktı, bir kocakarı göründü.</span></p>
				<p class="normal"><span>Çocuk:</span></p>
				<p class="normal"><span>— Ekmek ver nine, dedi. Sabahtan beri bir şey yemedim, açlıktan ölüyorum.</span></p>
				<p class="normal"><span>Kocakarı:</span></p>
				<p class="normal"><span>— Ah Mitya, sen misin! diye yanıtladı onu. Hangi delikteydin şeytan yavrusu?</span></p>
				<p class="normal"><span>— Sonra anlatırım nine, ekmek ver Tanrı aşkına.</span></p>
				<p class="normal"><span>— İçeri girsene.</span></p>
				<p class="normal"><span>— Zaman yok nine, daha koşup bir yere gitmeliyim. Ekmek ver, İsa aşkına, ekmek ver.</span></p>
				<p class="normal"><span>Kocakarı:</span></p>
				<p class="normal"><span>— Ne hınzır oğlan be! diye homurdandı. Al! İşte sana bir dilim ekmek.</span></p>
				<p class="normal"><span>Bunu söyleyerek bir dilim kara ekmek uzattı pencerecikten. Çocuk, ekmek dilimini hırsla ısırdı, çiğneye çiğneye bir anda uzaklaştı.</span></p>
				<p class="normal"><span>Hava kararmaya başlıyordu. Mitya, ekin destelerinin yanından ve sebze bahçelerinden geçerek, Kistenevka koruluğuna süzüldü.</span></p>
				<p class="normal"><span>Koruluğun ileri muhafızları olan iki çamların oraya varınca durdu, çevresine bakındı, kesik kesik ve keskin bir ıslık işitildi. Koruluktan bir adam çıkarak çocuğa yaklaştı.</span></p>
				<p class="h2baslik">18</p>
				<p class="normal"><span>Kirila Petroviç, marşını her zamankinden daha tiz bir ıslıkla çalarak salonda bir aşağı bir yukarı dolaşıyordu. Bütün ev hareket halindeydi. Uşaklar koşuşuyor, hizmetçi kızlar telaşla bir şeyler yapıyor, ambarlarda arabacı atları koşuyor, avluda halk birikiyordu. Küçük hanımın tuvalet odasında, aynanın karşısında, çevresi hizmetçi kadınlarla çevrili bir bayan, sapsarı bir yüzle ve hiç kımıldamadan öylece duran Marya Kirilovna’yı süslüyordu. Genç kızın başı, pırlantaların ağırlığı altında kederle eğilmişti. Vücuduna özensiz bir el dokunduğunda hafifçe titriyor, fakat hiçbir şey söylemeden boş gözlerle aynaya bakıyordu.</span></p>
				<p class="normal"><span>Kapının önünde Kirila Petroviç’in bağırdığı işitildi.</span></p>
				<p class="normal"><span>— Bitmedi mi daha?</span></p>
				<p class="normal"><span>Bayan:</span></p>
				<p class="normal"><span>— Şimdi bitiyor, diye yanıtladı onu. Marya Kirilovna! Kalkıp bir gözden geçirin bakalım nasıl oldu?</span></p>
				<p class="normal"><span>Marya Kirilovna kalktı. Fakat hiçbir şey söylemedi. Kapı açıldı.</span></p>
				<p class="normal"><span>Bayan, Kirila Petroviç’e:</span></p>
				<p class="normal"><span>— Gelin hazır, dedi. Arabaya binebilir.</span></p>
				<p class="normal"><span>Kirila Petroviç:</span></p>
				<p class="normal"><span>— Hayırlı olsun, diye yanıtladı onu. Sonra masanın üzerinde duran haçı alarak, dokunaklı bir sesle kızına:</span></p>
				<p class="normal"><span>— Yanıma gel Maşa, dedi. Seni kutsayayım.</span></p>
				<p class="normal"><span>Zavallı kız onun ayaklarına kapandı, hüngür hüngür ağlamaya başladı. Gözyaşları arasında:</span></p>
				<p class="normal"><span>— Babacığım… Babacığım… diyebildi ve tıkandı.</span></p>
				<p class="normal"><span>Kirila Petroviç çabucak kutsadı onu. Kızcağızı yerden kaldırdılar ve neredeyse taşıyarak götürdüler arabaya. Yanına annesinin yerine bir kadın, ayrıca bir de hizmetçi kız oturdu. Kilisenin yolunu tuttular. Damat orada bekliyordu onları. Gelini karşılamaya çıktı ve genç kızın solgunluğu, tuhaf görünüşü karşısında sarsıldı. Soğuk, boş kiliseye birlikte girdiler. Kapılar arkalarından kapandı. Papaz, İkona bölmesinden çıktı ve tören hemen başladı. Sabahtan beri düşündüğü tek şey Dubrovski’nin gelmesiydi. Bir an bile yitirmemişti ümidini. Fakat papaz, ona olağan soruyu yönelttiği zaman titredi, dondu kaldı. Yine de ağırdan alıyor, hâlâ Dubrovski’nin gelmesini bekliyordu. Ve onun yanıtını beklemeyen papazın dudaklarından, o geri alınması olanaksız sözler döküldü.</span></p>
				<p class="normal"><span>Tören sona ermişti. Genç kız sevimsiz kocasının soğuk öpücüğünü duyumsadığı, orada bulunanların sevinçli kutlama sözlerini işittiği zaman bile, yaşamın sonsuza değin demirden bir kıskaç içine girdiğine, Dubrovski’nin uçarcasına gelip onu kurtarmadığına inanamıyordu. Prens ona birkaç tatlı söz söyledi ama o hiçbirini anlamadı. Kiliseden çıktılar. Sahanlıkta Pokrovskoye köylüleri toplanmıştı. Genç kızın bakışları hızla taradı onları, sonra yeniden eski duygusuzluğuna büründü.</span></p>
				<p class="normal"><span>“Gençler” arabada yan yana oturarak Arbatovo’nun yolunu tuttular. “Gençler”i orada karşılamak için Kirila Petroviç çoktan gitmişti Arbatovo’ya. Genç karısıyla baş başa kaldıklarında, onun soğuk tavrı Prens’in hiç de canını sıkmadı. Yakışık almayacak sevda sözleri, ya da gülünç kaçacak coşkularla usanç vermedi genç kıza. Söyledikleri, yanıt istemeyen sade sözlerdi hep. Böylece on verst kadar yol aldılar. Atlar girintili çıkıntılı köy yolunda hızla ilerliyor, fakat İngiliz yayları takılmış olan araba, aşağı yukarı hiç sarsıntı yapmıyordu. Ansızın arkadan gelen birtakım sesler işitildi. Araba durdu. Silahlı bir kalabalık kuşattı çevresini. Yüzünün üst yanı maskeli bir adam, genç Prenses’in oturduğu yandaki kapıyı açarak, ona:</span></p>
				<p class="normal"><span>— Serbestsiniz, inin! dedi.</span></p>
				<p class="normal"><span>Prens:</span></p>
				<p class="normal"><span>— Ne demek oluyor bu? diye bağırdı. Sen de kimsin?</span></p>
				<p class="normal"><span>Prenses:</span></p>
				<p class="normal"><span>— Bu Dubrovski’dir, dedi.</span></p>
				<p class="normal"><span>Soğukkanlılığını yitirmeyen Prens, yan cebinden bir yol tabancası çıkararak maskeli hayduta ateş etti. Prenses bir çığlık attı ve dehşet içinde elleriyle yüzünü kapadı. Dubrovski omzundan yaralanmıştı. Gömleğinde iri bir kan lekesi vardı… Prens hiç zaman yitirmeden öteki tabancasını çıkardı. Fakat ateş etmesine fırsat verilmeden kapılar açıldı, birkaç güçlü el onu aradan çekip çıkardı ve tabancasını elinden aldılar. Prens’in üzerinde bıçaklar parladı.</span></p>
				<p class="normal"><span>Dubrovski:</span></p>
				<p class="normal"><span>— Dokunmayın ona! diye bağırdı.</span></p>
				<p class="normal"><span>Karanlık yüzlü suç ortakları geri çekildiler.</span></p>
				<p class="normal"><span>Sonra solgun Prenses’e dönerek, yeniden:</span></p>
				<p class="normal"><span>— Serbestsiniz, dedi.</span></p>
				<p class="normal"><span>Genç kız:</span></p>
				<p class="normal"><span>— Hayır, diye karşılık verdi. Artık çok geç. Nikâhlandım. Prens Vereyski’nin karısıyım ben.</span></p>
				<p class="normal"><span>Dubrovski ümitsizlik içinde:</span></p>
				<p class="normal"><span>— Ne diyorsunuz! diye bağırdı. Olamaz! Onun karısı değilsiniz. Zorlandınız buna. Hiçbir zaman kabul etmediniz bunu…</span></p>
				<p class="normal"><span>Prenses kesin bir tavırla:</span></p>
				<p class="normal"><span>— Kabul ettim, diye karşılık verdi. Yemin de ettim. Prens kocamdır. Emir verin, serbest bıraksınlar onu. Beni de onunla bırakın. Ben sözümde durdum. Son ana kadar bekledim sizi… Fakat şimdi, söylediğim gibi, artık çok geç. Bırakın bizi.</span></p>
				<p class="normal"><span>Dubrovski onu dinlemiyordu artık. Yaranın acısı ve şiddetli ruh sarsıntısı gücünü tüketti, tekerleğin dibine düştü. Haydutlar reislerinin çevresini aldılar. Dubrovski güçlükle birkaç şey söyleyebildi onlara. Atına bindirdiler onu. İki kişi Dubrovski’yi, bir üçüncüsü de atın gemini tutarak, arabayı yolun ortasında, adamları bağlı, atları da çözülmüş olarak bırakıp, fakat hiçbir şey yağmalamadan ve reislerinin kanına karşılık olarak bir damla bile kan akıtmadan bir yana sapıp gittiler.</span></p>
				<p class="h2baslik">19</p>
				<p class="normal"><span>Sık bir ormanın ortasındaki dar bir çimenlikte, toprak bir tabyadan ve bir hendekten oluşan bir siper yükselmekteydi. Bunun arkasında da birkaç kulübecik ve toprağa kazılmış birkaç barınak vardı.</span></p>
				<p class="normal"><span>Dışarıda, giysilerinin birbirini tutmazlığı ve hepsinin silahlı oluşlarından haydut oldukları hemen anlaşılan bir sürü başı açık adam, bir karavananın başına oturmuş, yemek yiyorlardı. Toprak tabyada, küçük bir topun yanında bağdaş kurup oturmuş olan nöbetçi, iğnesini usta bir terzi becerikliliğiyle kullanarak giysisini yamıyor, sık sık çevreyi gözetliyordu.</span></p>
				<p class="normal"><span>Gerçi elden ele dolaşan bir maşrapa vardı ama kalabalık tuhaf bir sessizlik içindeydi. Haydutlar yemek yemeyi bitirerek birbiri arkasına kalkıyor, dua ediyorlardı. Kimileri kulübelerine gidiyor, kimileri ormana dağılıyor, ya da Ruslarda âdet olduğu üzere yatıp uyuyorlardı.</span></p>
				<p class="normal"><span>Nöbetçi dikişi bitirdi. Pırtısını silkti ve keyifle süzdü yamayı. Sonra iğneyi yenine iliştirip ata biner gibi topun üzerine oturarak, avazı çıktığı kadar, hüzünlü, eski bir türküyü çığırmaya koyuldu.</span></p>
				<p class="normal"><span>Yeşil orman, anne orman, uğuldama<br class="chapter"/>Engel olma düşünmesine bu delikanlının</span></p>
				<p class="normal"><span>Bu sırada kulübelerden birinin kapısı açıldı; beyaz başlıklı, temiz pak ve derli toplu giyinmiş yaşlı bir kadın göründü eşikte.</span></p>
				<p class="normal"><span>Dargın bir sesle:</span></p>
				<p class="normal"><span>— Yeter Stepka, yeter! dedi. Bey dinleniyor, sen ise hiç aldırış etmeden yaygara yapıyorsun burada. Sizde ne vicdan, ne de merhamet var!</span></p>
				<p class="normal"><span>Stepka:</span></p>
				<p class="normal"><span>— Bağışla Yegorovna! diye karşılık verdi ona. Peki, yapmam bir daha. Babamız dinlensin de iyileşsin.</span></p>
				<p class="normal"><span>Yaşlı kadın içeri girdi, Stepka ise toprak tabyada gezinmeye koyuldu.</span></p>
				<p class="normal"><span>Yaşlı kadının çıktığı kulübede, bölme arkasındaki portatif bir karyolada yaralı Dubrovski yatmaktaydı. Tabancaları, karşısındaki küçük bir masada duruyordu. Kılıcı ise baş ucunda asılıydı. Bu topraktan yer altı barınağının döşemesi ve duvarları, değerli halılarla kaplanmıştı. Köşede gümüş bir kadın tuvalet takımı ve bir boy aynası duruyordu. Dubrovski elinde açık bir kitap tutuyordu. Fakat gözleri kapalıydı. Bölmenin arkasından ona bir göz atan yaşlı kadın, efendisi uyuyor mu, yoksa düşünüyor mu anlayamadı.</span></p>
				<p class="normal"><span>Dubrovski ansızın irkildi. Savunma mevziinden alarm verilmişti. Stepka, başını pencerecikten içeri sokarak:</span></p>
				<p class="normal"><span>— Babacığım! Vladimir Andreyeviç! Bizimkiler işaret veriyorlar, aranıyoruz! diye bağırdı.</span></p>
				<p class="normal"><span>Dubrovski karyoladan sıçradı, silahını alarak kulübeden dışarı çıktı. Haydutlar bağrışa çığrışa toplanıyorlardı. O görünür görünmez ortalığı derin bir sessizlik kapladı.</span></p>
				<p class="normal"><span>Dubrovski:</span></p>
				<p class="normal"><span>— Herkes burada mı? diye sordu.</span></p>
				<p class="normal"><span>— Devriyelerin dışında herkes burada, diye yanıtladılar onu.</span></p>
				<p class="normal"><span>Dubrovski:</span></p>
				<p class="normal"><span>— Yerlerinize! diye bağırdı.</span></p>
				<p class="normal"><span>Haydutlar önceden belirtilen yerlerini aldılar. O sırada üç devriye, koşarak savunma mevziinin giriş kapısına geldiler. Dubrovski onları karşılayarak:</span></p>
				<p class="normal"><span>— Ne oluyor? diye sordu.</span></p>
				<p class="normal"><span>Devriyeler:</span></p>
				<p class="normal"><span>— Askerler ormanda, kuşatıyorlar bizi, diye karşılık verdiler.</span></p>
				<p class="normal"><span>Dubrovski, kapının kapatılması buyruğunu vererek, kendisi topun yanına gitti. Gitgide yaklaşan bazı sesler gelmeye başladı ormandan. Haydutlar sessizce bekleşiyorlardı. Ansızın üç dört askerin ağaçlar arasından çıktıkları ve hemen geriye dönüp ateş ederek, arkadaşlarına işaret verdikleri görüldü.</span></p>
				<p class="normal"><span>Dubrovski:</span></p>
				<p class="normal"><span>— Vuruşmaya hazırlanın! dedi.</span></p>
				<p class="normal"><span>Haydutlar arasında bir dalgalanma oldu, sonra her şey yine sessizliğe gömüldü. O zaman yaklaşan birliğin gürültüsünü işittiler. Ağaçlar arasında silahlar parladı ve yüz elli kişilik bir bölük asker, ormandan çıkarak bağrışlarla tabyaya saldırdı. Dubrovski topun fitilini ateşledi. Atış başarılı olmuş, birinin başı kopmuş, iki kişi de yaralanmıştı. Askerler arasında bir karışıklık oldu. Fakat subay ileri fırladı. O ve arkasından gelen askerler, hendeğe doğru koştular. Haydutlar tüfekleri ve tabancalarıyla onlara ateş ediyor, bir taraftan da hendekte yirmi arkadaşlarını yaralı olarak bırakıp, tabyaya tırmanmakta olan azgın askerlere karşı ellerindeki baltalarla tabyayı savunuyorlardı. Göğüs göğüse çarpışma başladı. Askerler tabyaya tırmanmışlardı artık. Haydutlar gerilemeye başladılar. Fakat Dubrovski subaya yaklaşarak tabancasını göğsüne dayadı, ateş etti. Subay sırt üstü yuvarlandı. Birkaç asker onu kollarından tutarak çabucak ormana taşıdılar. Ötekiler de komutanlarını yitirmiş oldukları için bir an durdular. Yüreklenen haydutlar, bu duraksama anından yararlanarak askerleri bozguna uğratıp hendeğe sıkıştırdılar. Kuşatanlar kaçmaya, haydutlar da bağrışarak onları kovalamaya başladılar. Zafer kazanılmıştı. Dubrovski, düşmanın kesin olarak bozguna uğradığını anlayıp adamları durdurdu. Kalesine kapandı ve yaralıların toplanması, nöbetçilerin bir kat artırılması, kimsenin bir yere ayrılmaması buyruğunu verdi.</span></p>
				<p class="normal"><span>Son olaylar, Dubrovski’nin gittikçe pervasızlaşan hareketlerine karşı hükümeti ciddi olarak uyardı. Bulunduğu yer öğrenilmişti. Dubrovski’yi ölü ya da diri olarak ele geçirmek üzere bir bölük asker gönderildi. Çetesinden yakaladıkları birkaç adamdan, Dubrovski’nin artık onların arasında bulunmadığını öğrendiler. Adamların anlattığına göre, Dubrovski, o kanlı çarpışmadan birkaç gün sonra suç ortaklarını toplayarak, onlardan ayrılmak niyetinde olduğunu bildirmiş ve onlara yaşama tarzlarını değiştirmelerini öğütleyerek şunları söylemiş:</span></p>
				<p class="normal"><span>— “Benim yönetimim altında zenginleştiniz. Hepiniz kolayca herhangi uzak bir ile gidip, geri kalan ömrünüzü dürüstçe çalışarak bolluk içinde geçirebilirsiniz. Ama sizler haydutluğa alıştığınız için belki de zanaatınızı bırakmak istemeyeceksinizdir.”</span></p>
				<p class="normal"><span>Bu sözlerden sonra yanına sadece ………’i alıp onlardan ayrılmış. Nereye gittiğini bilen yokmuş.</span></p>
				<p class="normal"><span>Bu anlatılanlar kuşkuyla karşılandı önce. Çünkü adamların reislerine olan bağlılıkları biliniyordu. Onu kurtarmaya çalıştıklarını sandılar. Fakat sonraki olaylar bunları doğruladı. Korkunç baskınların, yangınların, soygunların sonu gelmiş, yollar güvenliğe kavuşmuştu. Sonradan Dubrovski’nin yurtdışına kaçtığı öğrenildi.</span></p>
				<p class="sagnormal"><span>1832-33</span></p>
				</body>
</html>