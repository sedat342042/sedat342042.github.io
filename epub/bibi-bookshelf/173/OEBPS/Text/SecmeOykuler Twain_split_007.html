<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SecmeOykuler Twain</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  

  <h2 class="h2baslik1" id="calibre_toc_9">3</h2>

  <p class="normal">Bu yabancı her şeyi görmüş, her yere gitmişti, her şeyi biliyordu, hiçbir şeyi unutmamıştı. Başka birinin çalışarak öğreneceği şeyleri o bir bakışta öğreniveriyordu, onun için güçlük diye bir şey yoktu. Sonra, anlatırken, anlattıklarını gözlerinizin önünde canlandırıyordu. Dünyanın biçimlendirilişini görmüştü, Adem’in yaratılışını görmüştü, Samson’un yükselip sütunlara yaslanarak tapınağı yerle bir edişini görmüştü, Sezar’ın ölümünü görmüştü, cennetteki gündelik yaşamı anlatıyordu, lanetlilerin cehennemin kızıl dalgaları içinde kıvrandıklarını görmüştü, bütün bunları bizim de görmemizi sağladı, hemen oracıktaymış ve o şeylere kendi gözlerimizle bakıyormuşuz gibiydi sanki. Üstelik bütün bunları hissediyorduk, ama onun gözünde bunların salt eğlendirici şeyler olmaktan öte bir anlamı olduğunu gösteren hiçbir belirti yoktu ortada. O cehennem görüntüleri, ızdıraplar içinde ciyak ciyak bağıran ve yalvaran o zavallı bebekler, kadınlar, kızlar, delikanlılar ve erkekler – işte biz bunlara dayanamıyorduk; oysa o, sanki bunlar yapay bir yangında oraya buraya kaçışan bir sürü yapma sıçanmış gibi aldırmaz bir hava içindeydi.</p>

  <p class="normal">Sonra hep o, buradaki, yeryüzündeki erkekler ve kadınlardan –hatta en büyüklerinden ve en yücelerinden– onların yaptıklarından söz ederken bile gizli bir utanç duyuyorduk, çünkü onun tarzı bu insanların ve yaptıklarının onun gözünde beş para etmez, kötü sonuçlar getirdiğini gösteriyordu; çoğu zaman insan, onun sineklerden söz etmekte olduğunu sanıyordu. Hatta bir keresinde açık açık, çevrenin böylesine aptal ve cahil, önemsiz ve kendini beğenmiş, böylesine hastalıklı ve çelimsiz, perişan, zavallı, değersiz insanlarla dolu olmasına karşın, buradaki insanların onun açısından oldukça ilginç olduğunu bile söyledi. Bunu çok normal bir şey söylüyormuş gibi, hiç kızgınlık belirtisi göstermeden söylemişti, tıpkı birinin tuğlalardan, gübreden ya da hiçbir önemi ve duyguları olmayan başka bir şeyden söz ederken yaptığı gibi. Onun bunu herhangi bir biçimde kırıcı olmak amacıyla söylemediğini anlayabiliyordum, ama zihnime bunu, pek de nazik bir davranış değil diyerek kaydettim.</p>

  <p class="normal">“Nazik davranmak ha!” dedi. “Vallahi bu yalnızca gerçeğin ta kendisi, gerçek de nazik davranmamak demektir, nazik davranışlar yalnızca bir uydurmadır. Şato tamamlandı. Beğendiniz mi?”</p>

  <p class="normal">Kim olsa ister istemez beğenirdi şatoyu. Bakınca çok güzel görünüyordu, öylesine biçimli ve mükemmeldi, ayrıca bütün ayrıntılarında, kulelerinde dalgalanan küçük bayraklara kadar çok zekice eksiksiz yapılmıştı! Şeytan artık bizim topları yerlerine yerleştirmemiz, mızrakları yerlerine takmamız ve atlıları ortaya çıkarmamız gerektiğini söyledi. Adamlarımız ve atlarımız görülmeye değerdi, bizim bu gibi şeyleri yapmakta hiçbir ustalığımız elbette olmadığından, amaçlanan şeye o kadar az benziyorlardı ki! Şeytan, bunların o zamana dek gördüklerinin en kötüleri olduğunu söyledi, sonra dokunup onları canlandırınca, yaptıkları hareketler –bacaklarının hepsinin aynı uzunlukta olmaması nedeniyle– o kadar gülünçtü ki! Sarhoşmuş gibi kayıyorlar, oraya buraya savruluyorlar, çevrelerinde bulunan herkesin yaşamını tehlikeye atıyorlardı, sonunda tökezleyip yere yığıldılar, çaresizlik içinde debelenerek orada öylece kalakaldılar. Bu da bizi kahkahalarla güldürdü, seyredilmesi utanç verecek bir şey olsa bile. Şeref atışı yapmak üzere toplara çamur dolduruldu, ama öylesine çarpık çurpuk, öylesine kötü yapılmışlardı ki, patlatıldıklarında hepsi çatlayıp dağıldı, topçulardan bazılarını öldürdü, bazılarını da sakatladı. Şeytan şimdi, bir fırtınamız, istersek bir de depremimiz olacağını söyledi, ama hepimizin tek tek tehlikeden uzak durmamız gerektiğini belirtti. Biz öteki insanlara da seslenip uzak durmalarını söylemek istedik, ama o, onlara aldırmamamızı söyledi, onların hiçbir önemi yoktu, üstelik ileride şu ya da bu gereksinmemiz olursa, o insanlardan daha fazla yapabilirmişiz, öyle dedi.</p>

  <p class="normal">Şatonun üzerine küçük, kapkara bir fırtına bulutu gelip inmeye başladı, çok küçük şimşekler çaktı ve gök gürlemeleri duyuldu, yer sarsıldı, rüzgâr esti, uğuldadı, yağmur yağdı, insanlar kaçarak sığınmak amacıyla oluk oluk şatonun içine doluştular. Bulut daha da karararak çöküp aşağıya yerleşti, şato bulutların arasından zar zor seçilebiliyordu, şimşekler alev saçar gibi art arda çakıyordu, şatonun içinden geçiyordu, şato yanmaya başladı, kızıl alevler parladı, şiddetle bulutu delip içinden geçti, insanlar çığlık atarak uçarcasına dışarıya fırladılar, ama Şeytan bizim yalvarmalarımıza, ağlamalarımıza, yakarmalarımıza hiç aldırmadan eliyle tutup o insanları yeniden, gerisingeriye şatonun içine tıktı, rüzgârın çıkardığı uğultuların ve gök gürlemelerinin ortasında cephanelik patladı, bunun yarattığı sarsıntı yerde kocaman bir yarık oluşturdu, şatonun enkazı ve kalıntıları o yarığın içine yuvarlandı, yarık şatoyu yutup gözlerden sildi, bütün o insanların üstünü kapattı, beş yüz zavallı yaratık arasından kurtulan bir tek kişi bile olmadı. Üzüntümüzden yüreklerimiz eridi, kendimizi tutamayıp gözyaşlarına gömüldük.</p>

  <p class="normal">“Ağlamayın,” dedi Şeytan, “onların hiçbir değeri yoktu.”</p>

  <p class="normal">“Ama hepsi cehenneme gittiler!”</p>

  <p class="normal">“Aaa, bunun hiç önemi yok, onlardan çok daha fazlasını yapabiliriz biz.”</p>

  <p class="normal">Onun yüreğini yumuşatmaya çalışmanın hiçbir faydası olmazdı, belli ki onda duygu diye bir şey yoktu, durumu anlamıyordu. Her yerinden sevinç fışkırıyordu, bütün bu olanlar şeytanca bir kıyım değil de bir düğünmüş gibi neşe içindeydi. Üstelik bizi de kendisininkine benzeyen duygular içine sokmaya kararlıydı, elbette büyüleyici etkisiyle bu arzusunu da gerçekleştirmesini sağladı. Bunu yapmak, onun için hiç de zor bir şey değildi, bizimle canının istediği gibi oynuyordu. Kısa süre sonra hepimiz o mezarın üstünde hoplayıp zıplamaya başladık, o da bize cebinden çıkardığı garip, güzel bir müzik aletiyle tatlı ezgiler çalmaya başladı – ama belki cennetin dışında buna benzer müzik yoktur, o da bu müziği zaten oradan getirmişti, öyle diyordu. Müzik insanı zevkten deli ediyordu, biz de bakışlarımızı onun üstünden ayıramıyorduk, üstelik gözlerimizdeki bu bakışlar yüreklerimizden geliyordu, bakışlarımızın dilsiz olarak anlattıklarında tapınma vardı. Şeytan dansı da cennetten getirmişti, bu oynayışların içinde cennet bahçesinin dupduru mutluluğu vardı.</p>

  <p class="normal">Artık bir iş için oradan ayrılması gerektiğini söyledi. Oysa biz bunu düşünmek bile istemiyorduk, ona sıkı sıkı tutunduk, kalması için yalvardık, bu da onun çok hoşuna gitti, bunu sözleriyle dile getirdi, henüz gitmeyeceğini, birazcık daha bekleyeceğini, oturup bizimle birkaç dakika daha konuşacağını söyledi, Şeytan’ın yalnızca gerçek adı olduğunu, bizim onu yalnızca bu adıyla tanımamız gerektiğini açıkladı, ama başkalarının yanında anılması için başka bir ad seçmişti, yalnızca sıradan bir ad, insanların adları gibi – Philip Traum.</p>

  <p class="normal">Bu ad bizim kulaklarımıza, böylesi bir varlık için öyle tuhaf ve sıradan bir ad gibi geldi ki! Ama bu onun kararıydı sonunda, biz de hiçbir şey söylemedik, onun karar vermiş olması yeterliydi.</p>

  <p class="normal">O gün harika şeyler görmüştük, düşüncelerimi eve döndüğüm zaman bunları anlatırken duyacağım zevk doldurmaya başladı, ama o benim düşüncelerimi fark ederek şöyle dedi:</p>

  <p class="normal">“Hayır, bütün bu olup bitenler dördümüzün arasında bir sır. İstiyorsanız, bunları anlatmaya çalışmanıza karışmak istemem, ama ben sizin dillerinizi denetleyip koruyacağım, siz de bu sırla ilgili hiçbir şeyi ağzınızdan kaçırmayacaksınız.”</p>

  <p class="normal">Bu bizde düş kırıklığı yarattı, ama yapılacak bir şey yoktu, birkaç kez içimiz çektik. Tatlı tatlı konuşmayı sürdürdük, o bizim düşüncelerimizi hep okuyor, onlara yanıtlar veriyordu, bana onun yaptığı şeylerin en harikası buymuş gibi geldi; ama o, benim zihnimden geçen bu düşüncelerin arasına girerek şöyle dedi:</p>

  <p class="normal">“Hayır, senin için bu bir harika niteliği taşıyabilir, ama benim için harika değil. Ben senin gibi sınırlandırılmış biri değilim. Ben insanın koşullarıyla bağlanmış değilim. Sizlerin insanca zaaflarınızı ölçebilir, anlayabilirim, çünkü ben bunları inceledim, ama bu zaafların hiçbiri bende yoktur. Dokunduğunuzda elinize diri gelse bile benim tenim gerçek değildir, giysilerim gerçek değildir, ben bir ruhum. Peder Peter geliyor.” Çevremize bakındık ama kimseyi göremedik. “Henüz görüş alanına girmedi, ama biraz sonra göreceksiniz.”</p>

  <p class="normal">“Sen onu tanıyor musun, Şeytan?”</p>

  <p class="normal">“Hayır.”</p>

  <p class="normal">“Geldiği zaman onunla konuşur musun? O bizler gibi cahil ve sıkıcı değildir, seninle konuşmayı o kadar çok ister ki! Onunla konuşur musun?”</p>

  <p class="normal">“Başka bir zaman, evet, ama şimdi olmaz. Biraz sonra işimin başına gitmem gerekiyor. İşte kendisi de geliyor, onu görebilirsiniz. Kıpırdamadan oturun ve hiçbir şey söylemeyin.”</p>

  <p class="normal">Başlarımızı kaldırıp baktık, Peder Peter’in kestanelerin arasından bize doğru geldiğini gördük. Biz üçümüz otların arasında oturuyorduk, Şeytan da bizim önümüzde, patikanın içinde oturuyordu. Peder Peter, başını önüne eğmiş, düşünceler içinde yavaş yavaş yaklaştı, bize birkaç metre kala durdu, şapkasını çıkararak ipek mendilini cebinden aldı, orada yüzündeki terleri silerek bizimle konuşacakmış gibi durdu, ama konuşmadı. O anda fısıldayarak, “Beni buraya getiren şeyin ne olduğunu bulamıyorum, sanki bir dakika önce çalışma odamdaydım – ama sanırım, bir saattir düşlere dalmış durumdaydım, hiç farkında olmadan bu kadar yol gelmişim, çünkü şu sorunlu günlerde hiç de kendimde değilim.” dedi. Sonra mırıldana mırıldana yürümeye devam etti, sanki orada hiçbir şey yokmuş gibi Şeytan’ın içinden geçip ilerledi. Bunu görünce soluklarımız kesildi. Ürkütücü bir şey olduğu zaman insanın neredeyse hep yaptığı gibi, içimizden bağırmak geliyordu, ama gizemli bir şey bize engel oldu, hiç sesimizi çıkarmadık, yalnız hızlı hızlı soluk alıp veriyorduk. Sonra ağaçlar Peder Peter’i biraz gözlerden sakladı ve Şeytan şöyle dedi:</p>

  <p class="normal">“Size söylediğim gibi – ben yalnızca bir ruhum.”</p>

  <p class="normal">“Evet, insan bunu şimdi anlıyor,” dedi Nikolaus, “ama biz ruh değiliz. Onun seni görmediği apaçık ortada, iyi ama biz de görünmez miyiz? Bize baktı ama, görmüş gibi bir havası yoktu.”</p>

  <p class="normal">“Hayır, onun için hiçbirimiz görülebilir değildik, çünkü ben bunun böyle olmasını istedim.”</p>

  <p class="normal">Bu neredeyse inanılmayacak bir şey gibiydi, bütün bu romantik ve harika şeyleri gerçekten görmekte olmamız ve bunların bir düş olmaması. Oysa Şeytan orada öylece oturuyor, başka herhangi biriymiş gibi görünüyordu –öylesine doğal, yalın ve çekiciydi, her zaman yaptığı gibi konuşmaya devam ediyordu– vallahi, bizim o sırada neler hissetmekte olduğumuzu anlatmakta sözler yetersiz kalır. Bu bir esrime durumuydu, esrime de sözcüklere sığmayacak bir şeydir, müzik gibi bir duygu verir insana, müziği başka birinin de aynı duyguları hissedeceği biçimde anlatamaz insan. Şimdi o bir kez daha eski çağlara dönmüştü, o çağları bizim önümüzde canlandırıyordu. O kadar çok şey o kadar çok şey görmüştü ki! Ona bakmak, insanın ve arkasında bunca çok deneyim bulunmasının nasıl bir şey olduğunu düşünmeye çalışmak öylesine hayret verici bir şeydi ki!</p>

  <p class="normal">Ama bu, kendinizi çok acı verici ölçüde önemsiz, gündelik bir yaratık, üstelik çok kısa ve değersiz, bir günlük bir yaratık gibi görmenize neden oluyordu. Ayrıca o, bizim ezilen gururumuzu iyileştirmek için hiçbir söz söylemiyordu –hayır, tek bir sözcük bile etmiyordu, insanlardan hep o eski aldırmazlık havası içinde söz ediyordu– tıpkı insanın tuğlalardan, gübre yığınlarından, buna benzer şeylerden söz ederken yaptığı gibi. Amacı bizi incitmek değildi, bunu anlayabiliyordunuz, tıpkı bizim de bir tuğladan söz ederken, o tuğlaya hakaret etmeyi amaçlamamız gibi, bir tuğlanın duygularının bizim için hiçbir değeri yoktur, tuğlanın duyguları olup olmadığı aklımızın ucundan bile geçmez.</p>

  <p class="normal">Bir keresinde, en göz kamaştırıcı kralları, fatihleri, şairleri, peygamberleri, korsanları ve dilencileri elinde bir demet –yalnızca bir tuğla yığını– yaparak birleştirirken ben utanarak insandan yana olumlu bir söz edeyim dedim, ona insanlarla kendisi arasında neden bu kadar büyük bir ayrım gözettiğini sordum. Bu soru karşısında bir an bocaladı, bu kadar garip bir soruyu benim nasıl sorabildiğimi anlayamamış gibi görünüyordu. Sonra şöyle dedi:</p>

  <p class="normal">“İnsanla benim aramdaki ayrım mı? Bir ölümlüyle bir ölümsüz arasındaki fark mı? Bir bulutla bir ruh arasındaki ayrım mı?” Bir ağaç kabuğunun üzerinde sürünmekte olan bir tahta bitini eline aldı: “Sezar’la bunun arasındaki ayrım nedir?”</p>

  <p class="normal">Ben, “Doğaları gereği ve aralarındaki zaman farkı nedeniyle karşılaştırılamaz olan şeyleri birbiriyle karşılaştıramaz insan.” dedim.</p>

  <p class="normal">“Kendi sorunu kendin yanıtladın.” dedi. “Ben bunu genişleteceğim. İnsan topraktan yapılmıştır – ben yapılışını gördüm. Bense topraktan yapılmış değilim. İnsan bir hastalıklar müzesidir, bir pislikler evidir, bugün gelir, yarın gider; yola toprak olarak çıkar, pis bir koku olarak çekip gider; ben Yokolmayanlar’ın oluşturduğu bir soylular sınıfındanım. Sonra insanda Ahlak Duygusu vardır. Anlıyor musun? Onda Ahlak Duygusu vardır. Bu bile kendi başına aramızdaki ayrımı göstermeye yeter.”</p>

  <p class="normal">Bu sorunu çözüme kavuşturmuş gibi, konuşmasını burada kesti. Ben üzülmüştüm, çünkü o sıralarda Ahlak Duygusu’nun ne olduğu konusunda ancak bulanık bir fikrim vardı. Yalnızca, bu duyguya sahip olmamızdan dolayı gurur duyduğumuzu biliyordum, onun bu duygudan öyle söz etmesi beni yaraladı, en çok sevdiği süs eşyasının beğenildiğini sanan, sonra da başkalarının onunla alay ettiğini duyan bir kızın hissedeceklerini hissettim. Bir süre hepimiz suskunluk içinde kaldık, bana gelince, ben ruh çöküntüsü içine girdim. Daha sonra Şeytan yeniden konuşmaya başladı, çok geçmeden ağzından öylesine neşeli ve canlı bir hava içinde güzel sözler dökülmeye başladı ki neşem yeniden yerine geldi. Bize öyle akıl çelici bazı şeyler anlattı ki hepimiz bir kahkaha tufanına yakalandık, Samson’un meşaleleri tilkilerin kuyruklarına bağlayıp o tilkileri Filistinlilerin mısır tarlasına salıverdiğini, sonra da çitin üstüne oturup yanaklarından oluk gibi gözyaşları akarak elleriyle bacaklarını dövüp kahkahalar attığını anlatırken bu tabloyu yeniden anımsaması, Şeytan’ın kendisini de kahkahalara boğdu, gerçekten çok güzel, çok neşeli bir zaman geçirdik. Daha sonra şöyle dedi:</p>

  <p class="normal">“Şimdi işimi yapmaya gidiyorum.”</p>

  <p class="normal">Hepimiz birden, “Gitme!” diye bağırdık. “Gitme, bizimle kal. Geri gelmeyeceksin.”</p>

  <p class="normal">“Evet, geleceğim, size söz veriyorum.”</p>

  <p class="normal">“Ne zaman? Bu gece mi? Zamanını söyle.”</p>

  <p class="normal">“Uzun sürmez. Göreceksiniz.”</p>

  <p class="normal">“Biz seni seviyoruz.”</p>

  <p class="normal">“Ben de sizi. Buna kanıt olarak da size harika bir şey göstereceğim. Çoğu zaman giderken ben yalnızca gözlerden silinip giderim ben, ama şimdi kendimi eriteceğim, sizin de bunu görmemizi sağlayacağım.”</p>

  <p class="normal">Ayağa kalktı, her şey çabucak olup bitiverdi. Şeytan inceldi, inceldi, sonunda sabun köpüğünden bir baloncuk oldu, ama şekli hâlâ aynıydı. Bir sabun köpüğü baloncuğunun arkasından görebileceğiniz gibi, onun arkasında kalan çalıları da hâlâ görebiliyordunuz, dört bir yanında sabun köpüğü baloncuğunun o zarif, yanardöner renkleri oynaşıyor, parıldayıp sönüyordu, bunların yanı sıra sabun köpüğü baloncuğunun oluşturduğu kürenin üzerinde hep gördüğümüz ebemkuşağına benzer bir şey vardı. Bir köpük baloncuğunun halıya çarptığını, patlamadan önce uçarak hafifçe yere çarptıktan sonra patladığını görmüşsünüzdür. O da bunu yaptı. Yerinden zıpladı, otlara değdi – sıçradı – uçarak ilerledi – yeniden yere değdi – böylece yoluna devam etti – sonra da patladı – Pof! Onun olduğu yerde de bir boşluk kaldı.</p>

  <p class="normal">Bunu seyretmek çok garip, çok güzel bir şeydi. Biz hiçbir şey söylemedik, orada hayretler içinde, düşlere kapılmış, gözlerimizi kırpıştırarak öylece oturup kaldık, en sonunda Seppi ayağa kalktı, yaslı bir havayla içini çekerek şöyle dedi:</p>

  <p class="normal">“Sanırım bunların hiçbiri olmadı.”</p>

  <p class="normal">Nikolaus da iç geçirdi, onun söyledikleriyle hemen hemen aynı şeyi söyledi.</p>

  <p class="normal">Onların bunu böyle dile getirdiklerini duymak beni çok mutlu etti, çünkü benim kendi zihnimde de aynı dondurucu korku vardı. Sonra zavallı yaşlı Peder Peter’in dolaşarak, başı öne eğilmiş, yerde bir şeyler arayarak dönüp geldiğini gördük. Bize iyice yaklaşınca başını kaldırıp baktı, bizi gördü ve, “Ne zamandır buradasınız çocuklar?” dedi.</p>

  <p class="normal">“Kısa bir süredir Peder.”</p>

  <p class="normal">“Öyleyse ben buraya geldiğimden beri, belki de siz bana yardım edebilirsiniz. Keçi yolundan tırmanarak mı geldiniz?”</p>

  <p class="normal">“Evet Peder.”</p>

  <p class="normal">“Bu iyi olmuş. Ben de aynı yoldan geldim. Kesemi kaybettim. İçinde fazla bir şey yoktu, ama az da olsa benim için önemliydi, çünkü varım yoğum o kadardı. Herhalde siz öyle bir şey görmediniz?”</p>

  <p class="normal">“Hayır Peder, ama aramanıza yardım ederiz.”</p>

  <p class="normal">“Ben de sizden bunu isteyecektim. Aaa, işte buradaymış!”</p>

  <p class="normal">Biz henüz keseyi görmemiştik, oysa kese orada, tam da Şeytan’ın erimeye başladığı zaman bulunduğu yerde duruyordu – elbette Şeytan eridiyse ve bu bir yanılsama değildiyse. Peder Peter keseyi yerden aldı, çok şaşırmış görünüyordu.</p>

  <p class="normal">“Bu benim kesem,” dedi, “ama içindekiler benim değil. Bu kese şişkin, benimki incecikti; benimki hafifti, bu ağır.” Keseyi açtı, içi ağzına kadar altın sikkelerle doluydu. Peder bunları istediğimiz süre seyretmemize izin verdi, elbette biz de o paralara uzun uzun baktık, çünkü daha önce bu kadar çok parayı bir arada görmemiştik. Hepimizin ağzı, “Bunu Şeytan yaptı!” demek için açıldı, ama hiçbirimizden ses çıkmadı. İşte durum böyleydi, anlıyorsunuz ya – Şeytan’ın söylememizi istemediği şeyi söyleyemiyorduk, kendisi de zaten böyle demişti.</p>

  <p class="normal">“Çocuklar, siz mi yaptınız bunu?”</p>

  <p class="normal">Bu soru bizi güldürdü. Bunun ne kadar aptalca sorulmuş bir soru olduğunu anlayınca o da güldü.</p>

  <p class="normal">“Kim uğradı buraya?”</p>

  <p class="normal">Ağızlarımız bu soruya yanıt vermek üzere açıldı, ama bir an öylece açık kaldı, çünkü “hiç kimse” diyemiyorduk, bu doğru olmayacaktı, doğru sözcük de ağzımızdan çıkmıyordu, sonra benim aklıma doğru yanıt geldi ve şöyle dedim:</p>

  <p class="normal">“Uğrayan insan değildi.”</p>

  <p class="normal">Öbürleri de, “Aynıyla öyle.” dediler ve ağızlarını kapattılar.</p>

  <p class="normal">“Aynıyla öyle değil.” dedi Peder Peter ve çok sert bir havayla bize baktı. “Ben bir süre önce buradan geçtim, hiç kimse yoktu, ama bu önemli değil, o zamandan bu yana buraya birisi uğramış. O kişinin buradan, siz gelmeden önce geçtiğini söylemek değil istediğim, ama birisi buradan geçmiş, bunu biliyorum. Şerefiniz üzerine – kimseyi görmediniz mi?”</p>

  <p class="normal">“Bir insan görmedik.”</p>

  <p class="normal">“Bu yeterli, bana doğruyu söylediğinizi biliyorum.”</p>

  <p class="normal">Keçi yolunun üzerinde duran paraları saymaya başladı, biz de dizlerimizin üstüne çöküp onun paraları küçük yığınlar halinde istiflenmesine hevesle yardım ettik.</p>

  <p class="normal">“Bin yüz küsur duka!” dedi Peter. “Aman Tanrım! Keşke hepsi benim olsaydı – öyle çok ihtiyacım var ki!” Sonra ağlayacakmış gibi bir ses çıkardı, dudakları titredi.</p>

  <p class="normal">“Hepsi sizin efendim!” diye bağırdık hep bir ağızdan, “Son kuruşuna kadar!”</p>

  <p class="normal">“Hayır, bunlar benim değil. Yalnızca dört dukası benim, gerisi!..” Kendini düşlere kaptırdı, zavallı yaşlı adamcağız, elindeki sikkelerden bazılarını okşamaya başladı, nerede olduğunu unuttu, saçları kırlaşmış çıplak başıyla orada çömelip kaldı, bunu seyretmek çok acıklıydı. “Hayır,” dedi, düşlerinden uyanarak, “bu para benim değil. Hesabını veremem. Sanırım bir düşmanım… bir tuzak olmalı bu.”</p>

  <p class="normal">Nikolaus şöyle dedi: “Peder Peter, köyde müneccimin dışında gerçek bir düşmanınız yok sizin – Marget de düşmanınız değil. Yeterince zengin olan ve yarı-düşmanınız olan biri, size kötü bir şaka yapmak için bile bu kadar dukayı elden çıkaramaz. Soruyorum size, bu doğru mu, değil mi?</p>

  <p class="normal">Peder Peter, ileri sürülen bu sav karşısında bir şey diyemedi, bu da onun neşesini yerine getirdi. “Ama bunlar benim değil, anlıyorsunuz ya – benim değil, ne olursa olsun.”</p>

  <p class="normal">Bunu istek dolu bir beklenti havası içinde, kimse kendine karşı çıkmazsa hoşnut olacak biri gibi söyledi.</p>

  <p class="normal">“Bu para sizin Peder Peter, biz de bunun tanıklarıyız. Değil miyiz çocuklar?”</p>

  <p class="normal">“Evet, tanıklarıyız – üstelik sözümüze sahip çıkacağız.”</p>

  <p class="normal">“Tanrı sizleri korusun, beni neredeyse ikna ediyorsunuz, aslında ettiniz bile. Bunun yalnızca yüz küsur dukası benim olsaydı! Evim bu miktara ipotekli, yarın bu parayı ödemezsek, başımızı sokacak bir evimiz olmayacak. O dört duka her şeyimizdi…”</p>

  <p class="normal">“Bu paralar sizin, son kuruşuna kadar, bunları almak zorundasınız – biz her şeyin doğru olduğuna kefiliz. Değil miyiz Theodor? Değil miyiz Seppi?”</p>

  <p class="normal">Biz ikimiz buna “evet” dedik, Nikolaus da paraları yeniden o yıpranmış eski kesenin içine doldurup sahibinin eline tutuşturdu. Peder Peter, paranın iki yüz dukasını kullanacağını, çünkü buna karşılık evinin iyi bir güvence oluşturduğunu, gerisini de paranın gerçek sahibi ortaya çıkıncaya kadar faize yatıracağını söyledi, bize gelince, biz de bu parayı nasıl ele geçirdiğini gösteren bir belge – onun içinde bulunduğu zorluklardan, sıkıntılardan, dürüst olmayan yollara başvurarak kurtulmadığının kanıtı olarak gösterilecek bir belge – imzalayacaktık.</p>
</body>
</html>
