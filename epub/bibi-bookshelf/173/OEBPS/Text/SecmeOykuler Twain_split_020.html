<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SecmeOykuler Twain</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  

  <h2 class="h2baslik1" id="calibre_toc_21">4</h2>

  <p class="normal">Evlerinde karı koca Richardslar gece yarısına kadar kutlamalara ve övgülere katlanmak zorunda kaldılar. Sonra kendi başlarına kaldılar. Biraz üzgün görünüyorlardı, suskun ve düşünceli bir durumda oturuyorlardı. Sonunda Mary içini çekerek şöyle dedi:</p>

  <p class="normal">“Sence biz suçlu muyuz Edward – çok suçlu muyuz?” Sonra da Mary’nin gözleri masanın üstünde duran, kutlamaya gelenlerin saygıyla baktıkları, saygıyla elledikleri o suçlamayı oluşturan üç kâğıt paraya kaydı. Edward buna hemen yanıt vermedi, sonra içini çekti ve duraksayarak şöyle dedi:</p>

  <p class="normal">“Biz – bizim elimizde değildi ki bu Mary. Bu – vallahi, işte, bu emredilmiş bir şeydi. Bütün her şey öyledir.”</p>

  <p class="normal">Mary başını kaldırıp ona ısrarla baktı, ama kocası ona bakmıyordu. Hemen ardından Mary şöyle dedi:</p>

  <p class="normal">“Kutlamaların ve övgülerin hep çok hoşa giden şeyler olduğunu sanırdım. Ama – şimdi bana öyle geliyor ki – Edward?”</p>

  <p class="normal">“Evet?”</p>

  <p class="normal">“Bankadaki işine devam edecek misin?”</p>

  <p class="normal">“Ha-hayır.”</p>

  <p class="normal">“İstifa mı edeceksin?”</p>

  <p class="normal">“Sabahleyin – yazı göndereceğim.”</p>

  <p class="normal">“En iyisi gerçekten de bu olacakmış gibi görünüyor.”</p>

  <p class="normal">Richards başını öne eğip ellerinin arasına aldı ve şöyle mırıldandı:</p>

  <p class="normal">“Daha önce insanların denizlerdeki su kadar çok paralarının ellerimden akmasından korkmazdım, ama – Mary öylesine yorgunum ki, öylesine yorgunum–”</p>

  <p class="normal">“Gidip yatalım.”</p>

  <p class="normal">Sabah saat sekizde yabancı gelip çuvalı aldı, taksiyle otele götürdü. Saat onda Harkness onunla özel bir görüşme yaptı. Yabancı bir büyük kent bankasında bozdurulmak üzere – hamiline yazılmış – beş çek istedi ve aldı – çeklerin dördü bin beş yüz dolarlıktı, biri de otuz dört bin dolar değerindeydi. Yabancı bin beş yüz dolarlıklardan birini cebine koydu, geriye kalan otuz sekiz bin beş yüz dolar tutarındaki çekleri de bir zarfın içine yerleştirdi; bunlara Harkness gittikten sonra yazdığı bir notu ekledi. Saat on birde Richardsların evine uğradı ve kapıyı çaldı. Bayan Richards kepenklerin arasından dışarıya baktı, sonra gidip zarfı aldı; yabancı da tek bir söz bile etmeden gözden kayboldu. Bayan Richards kıpkırmızı kesilmiş, bacakları biraz titreyerek geri dönüp geldi ve soluk soluğa şöyle dedi:</p>

  <p class="normal">“Onu tanıdığımdan eminim! Dün gece de bana onu daha önce bir yerde görmüşüm gibi gelmişti.”</p>

  <p class="normal">“Çuvalı buraya getiren adam mı o?”</p>

  <p class="normal">“Bundan neredeyse eminim.”</p>

  <p class="normal">“Öyleyse görünüşte Stephenson olan adam da bu; o uydurma sırrıyla köydeki bütün önemli vatandaşları sattı. Şimdi, eğer bize para yerine çek gönderdiyse, biz de satıldık demektir, hem de bu işten paçamızı sıyırdığımızı sandıktan sonra. Bir kez daha kendimi epeyce rahat hissetmeye başlamıştım, gece dinlendikten sonra, ama şu zarfın görünüşü beni hasta ediyor. Zarf yeterince şişkin değil; en büyük değerdeki kâğıt paralarla bile olsa, sekiz bin beş yüz dolar bundan daha şişkin durur.”</p>

  <p class="normal">“Edward çeklere neden itiraz ediyorsun?”</p>

  <p class="normal">“Stephenson’ın imzaladığı çekler onlar! Banknotlar halinde gelebilseydi, sekiz bin beş yüz doları almaya razı olabilirdim – çünkü gerçekten de her şey böyle düzenlenmiş gibi görünüyor, Mary – ama benim hiçbir zaman fazla cesaretim olmadı; bu yüzden o felaket getirici isimle imzalanmış bir çeki ortaya çıkarmaya çalışacak cesaret yok bende. Bir tuzak olacak bu. O adam beni yakalamaya çalıştı, şu ya da bu yolla bundan kurtulduk, şimdi de bu adam yeni bir yol deniyor. Eğer bunlar çekse–”</p>

  <p class="normal">“Ah, Edward, bu çok ama çok kötü!” dedi Mary ve çekleri eline alıp kaldırarak ağlamaya başladı.</p>

  <p class="normal">“Onları ateşe at! Çabuk! Günah işlemeye teşvik edilmemeliyiz. Dünyayı ötekilerle birlikte bize güldürmek için düzenlenmiş bir hile bu – ve – bana ver onları, sen bunu yapamayacağına göre!” Bay Richards çekleri kaparcasına aldı ve sobaya ulaşıncaya kadar elinde sımsıkı tuttu; ama o bir insan ve bir banka memuruydu, imzadan emin olmak için bir an durdu. Sonra bayılacak gibi oldu.</p>

  <p class="normal">“Yelpazele beni Mary, yelpazele! Bunlar altın değerinde!”</p>

  <p class="normal">“Ah, ne kadar güzel, Edward! Neden?”</p>

  <p class="normal">“Harkness imzalamış! Bunun arkasında ne gibi bir sır yatabilir Mary?”</p>

  <p class="normal">“Edward, senin düşüncene göre–”</p>

  <p class="normal">“Şuraya bak – şuna bak! On beş – on beş – on beş – otuz dört. Otuz sekiz bin beş yüz! Mary, o çuval on iki dolar etmez; öyleyse Harkness, – öyle görünüyor ki – o bunların karşılığını ödemiş.”</p>

  <p class="normal">“Peki, hepsi bizim mi oluyor sence – on bin doların yerine?”</p>

  <p class="normal">“Vallahi, öyle görünüyor. Üstelik bu çekler ‘hamiline’ yazılmış.”</p>

  <p class="normal">“Bu iyi bir şey mi, Edward? Ne için böyle yazılmış?”</p>

  <p class="normal">“Karşılığını uzaktaki bir bankadan almamız için bir ipucu bu, sanırım. Belki de Harkness bu meselenin bilinmesini istemiyordur. Bu da ne – bir not mu?”</p>

  <p class="normal">“Evet. Çeklerin yanındaydı.”</p>

  <p class="normal">Not Stephenson’ın elyazısıyla yazılmıştı, ama altında imza yoktu. Notta şunlar yazıyordu:</p>

  <p class="body-text-indent">“Ben umut kırıklığına uğramış bir adamım. Sizin dürüstlüğünüz, günaha teşvikin ulaşamayacağı ölçülerde. Ben bu konuda farklı düşünüyordum, ama bu konuda size haksızlık ettim, sizden beni bağışlamanızı istiyorum ve bunu içtenlikle yapıyorum. Sizi yüceltiyorum – bunu da içtenlikle yapıyorum. Bu köy sizin eteğinizi öpecek değerde bile değil. Sayın bayım, kendisinden gurur duyan topluluğunuz içinde baştan çıkarılabilecek on dokuz kişi bulunduğu konusunda kendimle bir iddiaya girmiştim. İddiayı kaybettim. Bütün parayı siz alın, bunu hak ettiniz.”</p>

  <p class="normal">Richards derin derin iç çekti ve şöyle dedi:</p>

  <p class="normal">“Bu, ateşle yazılmış gibi – içimi öylesine yakıyor ki. Mary ben gene çok mutsuz oldum.”</p>

  <p class="normal">“Ben de. Ah, Tanrım, isterdim ki–”</p>

  <p class="normal">“Bir düşünsene Mary, bu adam bana inanıyor.”</p>

  <p class="normal">“Ah, yapma, Edward – buna dayanamıyorum.”</p>

  <p class="normal">“Eğer bu güzel sözler hak edilmiş sözlerse, Mary – Tanrı biliyor ya, bir zamanlar bunları hak ettiğime inanıyordum – bu sözler için o kırk bin doları verebilirim sanıyordum. Altından ve mücevherlerden daha fazlasını temsil eden bu kâğıdı bir yere kaldırıp onu hep saklamak isterdim. Ama şimdi – bu kâğıdın bizi suçlayıcı varlığının gölgesinde yaşayamayız Mary.”</p>

  <p class="normal">Bay Richards kâğıdı ateşe attı.</p>

  <p class="normal">Bir ulak bir zarf getirip teslim etti. Richards zarfın içinden bir not çıkarıp okudu, not Burgess’ten geliyordu.</p>

  <p class="indentmetin">“Siz beni kurtardınız, hem de zor bir zamanda. Ben de dün gece sizi kurtardım. Bunun bedelini bir yalanla ödedim, ama bu fedakârlığı özgürce ve şükran dolu bir yürekle yaptım. Bu köyde hiç kimse sizin ne kadar cesur, iyi ve soylu olduğunuzu benim kadar iyi bilemez. Ta derinde, bana saygı duyamazsınız, benim karışmakla suçlandığım ve genel kanının beni mahkûm ettiği o meseleyi sizin de bilmeniz nedeniyle; ama yalvarıyorum size, en azından benim şükran duyguları içinde biri olduğuma inanın, bu üstümdeki ağırlığa daha kolay katlanmama yardım edecektir.</p>

  <p class="sagitalik">(İmza) BURGESS”</p>

  <div class="clrb"></div>

  <p class="normal">“Kurtulduk, bir kez daha kurtulduk. Üstelik bu gibi koşullarla!” Bay Richards, notu ateşe attı. “Ben – ben, keşke ölseydim diyorum Mary, keşke bütün bunların dışında kalsaydım.”</p>

  <p class="normal">“Ah, bunlar acı, çok acı günler Edward. Bize indirilen bıçak darbeleri, bu kadar cömertçe indirilmeleri nedeniyle öylesine derinlere işliyor ki – üstelik – darbeler art arda, çok hızlı geliyor!”</p>

  <p class="normal">Seçimlerden üç gün önce iki bin seçmenin her biri elinde değerli bir anımsatma notu –o ünlü sahte çifte kartallardan birini– buldu. Kartallardan birinin yüzünü çevreleyen damgada şu sözler yazılıydı: “BENİM O YOKSUL YABANCIYA SÖYLEDİĞİM SÖZ ŞUYDU–” Öteki yüzün çevresine de şunlar basılmıştı: “GİT, KENDİNİ ISLAH ET. (imza) PİNKERTON!” Böylece o ünlü şakanın geriye kalmış bütün artıkları, bir tek başın üstüne boşaltılmış oldu, üstelik felaket yaratıcı bir sonuçla. Bu son zamanlarda kopan büyük kahkahayı yeniden canlandırdı ve Pinkerton’ın üstünde yoğunlaştırdı; Harkness’in seçilmesi çok kolay oldu.</p>

  <p class="normal">Çekleri aldıktan sonraki yirmi dört saat içinde Richardsların vicdanları yatışmaya başlamış, zayıflamıştı; yaşlı çift işledikleri günahı kendilerini kabul ettirmeyi öğreniyorlardı. Ama şimdi, şunu da öğreniyorlardı: Ortaya çıkma olasılığı varmış gibi göründüğü zaman, bir günah yepyeni ve gerçek dehşetlere bürünüyordu. Bu da o günaha çok ağırlıklı ve önemli bir yön katıyordu. Kilisede sabah vaazı her zamanki düzendeydi; o aynı eski şeylerin, o aynı eski tarzda söylenmesinden oluşuyordu; bunları binlerce kez dinlemişler, zararsız, neredeyse anlamsız bulmuşlar, dinlerken kolayca uykuya dalmışlardı; oysa şimdi durum farklıydı. Vaaz suçlamalarla onlara batıyormuş gibi geliyordu; doğrudan doğruya ve özellikle ölümcül günahlarını gizlemekte olanlara yönetilmiş gibi görünüyordu. Kiliseden sonra Richardslar kendilerini kutlamaya gelen kalabalıktan olabildiğince çabuk kaçıp kurtuldular ve ne olduğunu bilemedikleri bir şey – belli belirsiz, bulanık, tanıma gelmez korkular – nedeniyle iliklerine kadar donmuş bir durumda evin yolunu tuttular. Bir köşeyi dönmekteyken, rastlantı sonucu Bay Burgess’i göz ucuyla gördüler. Bay Burgess onların kendisini tanıyınca başlarını eğerek verdikleri selamı hiç dikkate almadı! Verilen selamı görmemişti, ama onlar bunu bilmiyorlardı. Bu davranışın ne anlamı olabilirdi? Bu davranış, ah, birçok korkunç anlama gelebilirdi. Bu adamın, eskide kalmış o zamanda Richards’ın kendisini suçluluk duygusundan kurtarabileceğini bilmesi ve bu hesabı kapatma fırsatını sessizce beklemiş olması mümkün müydü? Evde, yaşadıkları üzüntü içinde Richardslar, Richards’ın, Burgess’in masum olduğunu bildiği yolundaki sırrı karısına açıklaması sırasında hizmetçilerinin yandaki odadan kendilerini dinlemiş olduğunu düşünmeye başladılar; bundan sonra da Richards o sırada bir giysi hışırtısı duymuş olduğunu hayal etmeye başladı, daha sonra da böyle bir hışırtıyı duymuş olduğundan emin oldu. Sarah’yı yanlarına çağırır, bir bahane yaratarak yüzünü inceleyebilirlerdi; eğer Sarah sırlarını Bay Burgess’e ele vermişse bunu tavırlarıyla gösterirdi. Sarah’ya bazı sorular sordular, bunlar öylesine rasgele, tutarsız ve görünüşte amaçsız sorulardı ki, kız bu yaşlı insanların zihinlerinin birdenbire konuverdikleri servetten etkilenmiş olduğundan emin oldu; yaşlıların kendi üzerine diktikleri o keskin ve dikkatli bakışlar kızı korkuttu; böylece bu iş de tamamlanmış oldu. Kız kıpkırmızı kesildi, gerginleşti, aklı karıştı; yaşlı insanlar açısından da bunlar suçluluk şu ya da bu türden korkutucu bir suçluluk göstergesiydi; hiç kuşku yoktu ki kız bir casus ve bir haindi. Yeniden yalnız başlarına kaldıklarında Richardslar birbiriyle bağlantısız pek çok şeyi bir araya getirmeye, bu birleştirmelerden dehşetli sonuçlar çıkarmaya başladılar. İşler dönüp dolaşıp en kötüsüne dayandığında Richards’ın soluğu aniden kesildi; karısı sordu:</p>

  <p class="normal">“Ah, ne oldu? – Ne oldu?”</p>

  <p class="normal">“O not işte – Burgess’in notu! Kullanılan dil alaycıydı, şimdi anlıyorum bunu.” Richards, nottan alıntı yaptı: “’Ta derinde, benim suçlandığım o meseleyi sizin de bilmeniz nedeniyle, bana saygı duyamazsınız.’ – Ah, şimdi her şey apaçık ortada, Tanrı yardımcım olsun! Benim bunu bildiğimi biliyor! Buradaki sözcüklerin düzenlenişindeki ustalığı görüyorsun. Bu bir tuzaktı – bir aptal gibi ben de bu tuzağa düştüm. Sonra Mary–?”</p>

  <p class="normal">“Ah, bu korkunç bir şey – ne söyleyeceğini biliyorum – o, senin sahte sınama sözünün kopyasını geri vermedi.”</p>

  <p class="normal">“Hayır, vermedi – onu bizi mahvetmek için elinde tuttu. Mary, adam bizi çoktan bazılarının gözünde açığa çıkardı. Bunu biliyorum – çok iyi biliyorum bunu. Kiliseden sonra bunu pek çok yüzde gördüm. Ah, sonra verdiğimiz selamı da almadı – adam, yaptıklarını bilerek yapıyordu!”</p>

  <p class="normal">Geceleyin doktor çağırıldı. Sabahleyin yaşlı çiftin – doktorun dediğine göre, başlarına konan o büyük talih kuşunun, kutlamaların heyecanlarını arttırması ve geç saatlere kadar uyanık kalmaları nedeniyle yorgun düşmüş olmalarından dolayı ağırlaşan – oldukça ciddi bir hastalık geçirmekte olduğu haberi yayıldı. Köy gerçekten üzüntüye gömüldü, çünkü artık onların gurur duyabilecekleri neredeyse tek şey olarak bu yaşlı insanlar kalmıştı.</p>

  <p class="normal">İki gün sonra haber daha da kötüleşti. Yaşlı çift hezeyan içindeydi ve garip şeyler yapıyorlardı. Hemşirelerin tanıklığı önünde Richards çekleri ortaya çıkarıp göstermişti. Çekler sekiz bin beş yüz dolarlık mıydı? Hayır – şaşırtıcı bir miktar olan – otuz sekiz bin beş yüz dolarlık dolarlıktı! Bu dev boyutlu talih kuşunun açıklaması ne olabilirdi?</p>

  <p class="normal">Ertesi gün hemşirelerden daha başka – ve harika – haberler de geldi. Hemşireler zarar gelmesin diye çekleri saklamaya karar vermişlerdi; ama aradıklarında çekler hastanın yastığının altından çıkmadı, kayıplara karışmışlardı. Hasta şöyle dedi:</p>

  <p class="normal">“Yastığa dokunma, ne istiyorsun?”</p>

  <p class="normal">“Düşündük de, en iyisi bu çeklerin–”</p>

  <p class="normal">“Onları bir daha hiç göremeyeceksiniz – yok edildiler. O çekler Şeytan’dan geldi. Üzerlerinde cehennemin damgasını gördüm, onların benim işlediğim günahı açığa çıkarmak için gönderildiğini anladım.” Sonra Bay Richards, açık seçik anlaşılamayan garip ve korkunç şeyler, doktorun hemşirelerine kendilerine saklamalarını salık verdiği şeyler gevelemeye başladı.</p>

  <p class="normal">Richards haklı çıktı, o çekleri bir daha gören kimse olmadı.</p>

  <p class="normal">Hemşirelerden biri uykusunda konuşmuş olmalıydı, çünkü iki gün içinde, yasaklanan o gevelemeler köyün malı durumuna geldi; ayrıca bunlar şaşırtıcı türden şeylerdi. Richards’ın çuvalın kendisine ait olduğunu iddia ettiğini, Burgess’in de bu gerçeği saklayıp sonra da kötü niyetle bunu ele verdiğini gösteriyor gibiydi.</p>

  <p class="normal">Burgess bu konuda sorgulandı, ama her şeyi inatla inkâr etti. Aklını yitirmiş yaşlı, hasta bir adamın boş sözlerini ciddiye almanın haksızlık olduğunu söyledi. Gene de ortam kuşkularla doluydu ve herkes bunu konuşuyordu.</p>

  <p class="normal">Bir iki gün sonra Bayan Richards’ın hezeyan içinde söylediklerinin de kocasınınkilerin kopyası olmaya başladığı söylentisi çıktı. Kuşkular alevlenip artık inanca suçlamaya dönüşmüştü, adı lekelenmemiş tek önemli vatandaşının temizliğinden köyün duyduğu gurur gölgelenmeye ve yok olmaya başladı.</p>

  <p class="normal">Altı gün geçti, sonra daha başka haberler geldi. Yaşlı çift ölüyordu. Richards’ın zihni en son saatinde açıldı; Richards, Burgess’i çağırttı. Burgess şöyle dedi:</p>

  <p class="normal">“Oda boşaltılsın. Sanırım, bana özel olarak bir şey söylemek istiyor.”</p>

  <p class="normal">“Hayır!” dedi Richards: “Ben tanıkların da bulunmasını istiyorum. Hepinizin itirafımı duymanızı istiyorum ki, böylece insana yaraşır bir biçimde ölebileyim, bir köpek gibi değil. Ben temizdim – yapay olarak – geriye kalan insanlar gibi; gene geriye kalan insanlar gibi, günaha teşvik edildiğimde ben de çözüldüm. Bir yalana imza attım ve o kahrolası çuvalın bana ait olduğunu iddia ettim. Bay Burgess, bir zamanlar kendisine bir iyilikte bulunmuş olduğumu anımsadı ve şükran duyguları içinde (ve hiç bilmeden) bu hak iddiamı saklayıp beni kurtardı. Yıllar önce Burgess’e yöneltilen suçlamayı biliyorsunuz. Onu benim tanıklığım, yalnızca benim tanıklığım temize çıkarabilirdi; bense korkağın biriydim ve onun bu utancı yaşaması için yalnız bıraktım–”</p>

  <p class="normal">“Hayır – hayır – Bay Richards, siz–”</p>

  <p class="normal">“Hizmetçim sırrımı ona açıklamış–”</p>

  <p class="normal">“Hiç kimse bana bir şey açıklamadı–”</p>

  <p class="normal">“– sonra kendisi, doğal ve haklı görülebilecek bir şey yaptı, bana yapmış olduğu o kurtarıcı iyilik için pişman oldu ve beni ele verdi – hak etmiş olduğum gibi–”</p>

  <p class="normal">“Asla! – yemin ederim ki–”</p>

  <p class="normal">“Onu bütün kalbimle bağışlıyor.”</p>

  <p class="normal">Burgess’in tutkulu karşı çıkışlarına herkes kulaklarını kapamıştı; ölüm döşeğindeki adam zavallı Burgess’e kötülük yapmış olduğunu bir kez daha öğrenmeden son nefesini verdi. Yaşlı karısı da o gece öldü.</p>

  <p class="normal">Kutsal On dokuzlar’ın sonuncusu da o şeytansı çuvalın kurbanı olmuştu; köydekiler çok eski zamanlara dayanan görkemliliğinin son paçavralarını da üstlerinden çıkarıp çırılçıplak kalmışlardı. Köyün içine düştüğü yaslı durum hiç de gösteriş değildi, çok derindi.</p>

  <p class="normal">Yasama Kurulu’nun –yalvarmalar ve dilekçeler nedeniyle– çıkardığı yasayla Hadleyburg’un adını değiştirerek başka bir ad (ne olduğuna boş verin – bunu size söylemeyeceğim) almasına ve köyün resmi damgasını kuşaklar boyu onurlandırmış olan savsözünden tek bir sözcüğün çıkarılmasına izin verdi.</p>

  <p class="normal">Burası bir kez daha dürüst bir köy oldu, bu köyü yeniden birinin çıkıp da suçüstü yakalaması için insanın erken kalkması gerekecek.</p>

  <div class="calibre3">
    <div class="tablo">
      <table class="generictable">
        <tr class="calibre4">
          <td class="calibre5">Önceki resmi damga</td>

          <td class="calibre5">Gözden geçirilmiş yeni damga</td>
        </tr>

        <tr class="calibre4">
          <td class="calibre5">BİZİ GÜNAHA TEŞVİK ETME</td>

          <td class="calibre5">BİZİ GÜNAHA TEŞVİK ET</td>
        </tr>
      </table>
    </div>
  </div>
</body>
</html>
