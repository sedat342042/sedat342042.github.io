<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SecmeOykuler Twain</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  

  <h2 class="h2baslik1" id="calibre_toc_16">10</h2>

  <p class="normal">Günler günleri kovalamıştı, ama Şeytan ortalarda yoktu. Onsuz her şey can sıkıcıydı. Ama aya yapmış olduğu geziden dönmüş olan müneccim köyde dolaşıyor, halkın kanısına meydan okuyor, cadı avcısının biri taş atma fırsatını yakalayıp gözden kaybolduğu zamanlarda arada bir sırtının ortasına bir taş yiyordu. Bu arada iki etkili şeyin Marget’e çok yararı dokunuyordu. Onunla hiç ilgilenmeyen Şeytan’ın kızın gururunu inciten bir iki ziyaretten sonra onun evine gitmez olması ve Marget’in onu gönlünden çıkarmaya karar vermesi. Bir de zaman zaman yaşlı Ursula tarafından Marget’e getirilen, Wilhelm Meidling’in kayıplara karıştığı, nedeninin de Şeytan’ı kıskanması olduğu yolundaki haberlerin Marget’in pişmanlık duymasına yol açması. Bu iki sorunun Marget’in üzerindeki etkisi şimdi birleştiğinden, o da bundan sonuna kadar yararlanıyordu. Şeytan’a duyduğu ilgi zayıflayarak gittikçe azalıyordu, Wilhelm’e duyduğu ilgi de ısınarak gittikçe artıyordu. Marget’in fikrini değiştirmesi için gerekli olan tek şey, Wilhelm’in cesaretini toplayıp olumlu konuşmalara yol açacak ve halkı yeniden ondan yana kılacak bir şey yapmasıydı.</p>

  <p class="normal">Bu fırsat şimdi ortaya çıkmıştı. Marget haber göndererek ondan, yaklaşmakta olan duruşmada amcasını savunmasını istedi, Wilhelm buna çok sevindi, içkiyi bıraktı ve titizlikle hazırlanmaya başladı. Aslında umutlu olmaktan çok titizlikle çalışıyordu, çünkü bu pek de umut verici bir dava dosyası değildi. Ofisinde Seppi’yle ve benimle pek çok kez görüşme yaptı, sapın samanın arasında bazı değerli taneler bulacağını düşünerek bizden döve döve oldukça kapsayıcı tanıklıklardan oluşan bir hasat sağladı, ama elbette bu hasat pek bereketli olmadı.</p>

  <p class="normal">Ah, Şeytan bir gelseydi! Benim düşünüp durduğum şey hep buydu. O bu davayı kazanmanın bir yolunu bulabilirdi, çünkü davanın kazanılacağını söylemişti, bu nedenle de bunun nasıl yapılabileceğini mutlaka biliyordu. Oysa günler uzadıkça uzuyor, o hâlâ gelmiyordu. Elbette ben davanın kazanılacağından, Peder Peter’in ömrünün geri kalan kısmını mutlu geçireceğinden kuşku duymuyordum, çünkü Şeytan böyle demişti; gene de Şeytan gelse ve bunun nasıl başarılacağını bize anlatsa, içimin çok daha rahat olacağını biliyordum. Peder Peter’in mutluluğa giden yolda bir kurtulma fırsatı yakalaması için vakit geçiyordu, çünkü gelen haberlere göre, hapisliğinden ve sırtında yük olan bu suçlamadan dolayı yıpranmıştı ve yakında serbest bırakılmazsa üzüntüsünden ölecek gibiydi.</p>

  <p class="normal">Sonunda duruşma günü gelip çattı, insanlar dört bir yandan duruşmada tanıklık etmek üzere geldiler, aralarında büyük mesafeler kat ederek gelen pek çok yabancı vardı. Evet, sanık dışında herkes oradaydı. Peder Peter’in bedeni bu gerilime dayanamayacak kadar zayıf düşmüştü. Ama Marget oradaydı, umudunu ve ruhunu elinden geldiğince canlı tutmaya çalışıyordu. Para da oradaydı. Masanın üstüne boşaltılmıştı, ayrıcalıklı kişilerce sayılıyor, okşanıyor, inceleniyordu.</p>

  <p class="normal">Müneccim tanık locasına alındı. Duruşma için en iyi şapkasını takmış, en iyi giysisine bürünmüştü.</p>

  <p class="normal">SORU: Bu paranın size ait olduğunu iddia ediyorsunuz?</p>

  <p class="normal">YANIT: Evet, ediyorum.</p>

  <p class="normal">SORU: Bu para elinize nasıl geçti?</p>

  <p class="normal">YANIT: Yolculuğumdan dönerken çantayı yolda buldum.</p>

  <p class="normal">SORU: Ne zaman?</p>

  <p class="normal">YANIT: İki yıldan fazla oluyor.</p>

  <p class="normal">SORU: Çantayı ne yaptınız?</p>

  <p class="normal">YANIT: Eve getirip gözlemevimde gizli bir yere sakladım, bulabilirsem sahibini bulmak amacıyla.</p>

  <p class="normal">SORU: Onu bulmaya çalıştınız mı?</p>

  <p class="normal">YANIT: Birkaç ay boyunca titiz soruşturmalar yürüttüm, ama hiçbir sonuç çıkmadı.</p>

  <p class="normal">SORU: Peki sonra?</p>

  <p class="normal">YANIT: Daha fazla aramaya değmeyeceğini, o parayı küçük manastıra ve kadınlar manastırının yanında, bulunmuş çocuklar için yapılacak bakımevinin bitirilmesine kullanmayı düşündüm. Bu nedenle parayı sakladığım yerden çıkardım, bir eksik var mı diye saydım. Sonra da –</p>

  <p class="normal">SORU: Neden durdunuz? Devam edin.</p>

  <p class="normal">YANIT: Bunu söylediğim için özür dilerim, ama tam saymayı bitirmiş, çantayı yeniden yerine koymaya hazırlanıyordum ki, başımı kaldırınca arkamda Peder Peter’in durduğunu gördüm.</p>

  <p class="normal">Birkaç kişi, “Bu kötü görünüyor.” diyerek mırıldandı; ama başka birkaç kişi de, “Aaa, ama bu adam yalancının teki.” diyerek yanıt verdi onlara.</p>

  <p class="normal">SORU: Bu sizi huzursuz mu etti?</p>

  <p class="normal">YANIT: Hayır, o zaman bunun hiç önemli olmadığını düşünmüştüm, çünkü Peder Peter ihtiyacı olduğu zamanlarda küçük bir yardım istemek üzere, haber vermeden sık sık gelirdi.</p>

  <p class="normal">Marget amcasının yalan yere, hiç utanmadan dilencilikle suçlandığını duyunca kıpkırmızı kesildi, üstelik amcasının hep sahtekâr diyerek suçlamış olduğu biri tarafından; Marget bir şey söylemeye hazırlandı, ama kim olduğunu tam zamanında anımsayarak suskunluğunu korudu.</p>

  <p class="normal">SORU: Devam edin.</p>

  <p class="normal">YANIT: Sonunda o parayı bulunmuş çocuklar bakımevine bağışlamaktan korktum; bir yıl daha beklemeyi ve soruşturmalarıma devam etmeyi seçtim. Peder Peter’in para bulduğunu duyunca buna memnun oldum, zihnimde hiçbir kuşku belirmedi; bir iki gün sonra eve gelip kendi paramın da gitmiş olduğunu fark ettiğimde hiçbir şeyden hâlâ kuşkulanmıyordum; Peder Peter’in başına konan talih kuşuyla ilgili bu üç olayın eşi bulunamayacak rastlantılar olduğu bana çarpıcı görününceye kadar.</p>

  <p class="normal">SORU: Lütfen bu olayları adlarıyla belirtin.</p>

  <p class="normal">YANIT: Peder Peter, parasını bir keçiyolunun üzerinde bulmuş – ben benimkini bir yolun üzerinde buldum. Peder Peter’in bulduğu para, yalnızca altın dukalardan oluşuyormuş – benimki de öyle. Peder Peter bin yüz yedi duka bulmuş – ben de tam olarak aynı miktarda para buldum.</p>

  <p class="normal">Bununla onun gösterdiği kanıtlar tamamlanmış oldu, bu da duruşma salonunda kesinlikle çok büyük bir etki yarattı, insan bunu görebiliyordu.</p>

  <p class="normal">Wilhelm Meidling ona bazı sorular sordu, sonra biz çocukları çağırdı; biz de kendi öykümüzü anlattık. Bu, insanların gülmesine yol açtı, biz de utandık. Kendimizi zaten epeyce kötü hissediyorduk, çünkü Wilhelm umutsuzdu ve bunu gösteriyordu. Elinden ne gelirse yapıyordu, ama zavallı adamcağız, hiçbir şey onun lehinde değildi; az da olsa gösterilen anlayışın da onu müvekkilinden yana olmadığı artık açıkça ortadaydı. Kişiliği göz önüne alınacak olursa, mahkemenin ve insanların müneccimin öyküsüne inanmaları zor olabilirdi, oysa Peder Peter’inkine inanmak neredeyse olanaksızdı. Biz kendimizi zaten yeterince kötü hissediyorduk, ama müneccimin avukatı bize hiç soru sormayacağını söyleyince – çünkü bizim öykümüz biraz kırılgandı ve bu öyküyü herhangi bir biçimde zorlaması, onun açısından acımasızlık olacaktı – herkes kıkırdayarak güldü; bu da bizim dayanamayacağımız bir şey oldu. Sonra avukat aşağılayıcı, alaycı bir konuşma yaptı; bizim öykümüzle öyle bir eğlendi, öykümüzü öylesine gülünç ve çocukça, her açıdan o kadar olmayacak bir şey ve aptalca görünecek duruma getirdi ki, herkesi gözlerinden yaşlar gelinceye kadar güldürdü; sonunda Marget cesaretini daha fazla koruyamadı ve çözülerek ağlamaya başladı; ben onun bu haline çok üzüldüm.</p>

  <p class="normal">O anda bana güç veren bir şey gördüm. Şeytan, Wilhelm’in yanı başında dikilmiş duruyordu! Bu öyle büyük bir karşıtlık oluşturuyordu ki! – Şeytan son derece kendine güvenli görünüyordu, gözlerinde ve yüzünde büyük bir canlılık vardı, oysa Wilhelm son derece çökmüş ve mutsuz görünüyordu. Biz ikimiz artık rahatlamıştık, onun tanıklık yapacağı, kürsüyü ve insanları karanın ak, akın da kara olduğuna ya da istediği başka bir renk olduğuna inandıracağı yargısına vardık. Mahkeme salonundaki yabancıların, onun hakkında ne düşündüklerini görmek için çevremize bakındık, çünkü Şeytan güzeldi, biliyorsunuz –aslında çarpıcıydı– ama kimsenin onu gördüğü yoktu, bu nedenle biz de onun görünmez olduğunu anladık.</p>

  <p class="normal">Avukat son sözlerini söylüyordu, o bunları söylerken Şeytan eriyerek Wilhelm’in içine sızmaya başladı. Eriyerek onun içine aktı ve gözden kayboldu, sonra Şeytan’ın ruhu Wilhelm’in gözlerinden dışarıya bakmaya başlayınca bir değişiklik oldu.</p>

  <p class="normal">Avukat söylediklerini çok ciddi ve onurlu bir havayla bitirdi. Eliyle parayı göstererek şöyle dedi:</p>

  <p class="normal">“Bütün kötülüklerin kökeninde bunu sevmek yatıyor. İşte orada duruyor, en eski günaha teşvik nesnesi, kazandığı en son zaferin utancıyla yenilerde kıpkırmızı kesilmiş – Tanrı’nın bir rahibinin ve onun işlediği suçta iki zavallı genç yardımcısının yüz karası. Bu nesne bir konuşabilse, bütün başarılarının arasında bunun en alçakça ve en acımasız kazancı olduğunu itiraf etmekten utanacağını umalım.”</p>

  <p class="normal">Avukat yerine oturdu. Wilhelm ayağa kalkıp şöyle dedi:</p>

  <p class="normal">“Suçlayıcı kişinin tanıklığından anlıyorum ki, o bu parayı iki yıldan uzun bir süre önce yolda bulmuş. Düzeltin beni efendim, eğer sizi yanlış anladıysam.”</p>

  <p class="normal">Müneccim, Wilhelm’in kendisini doğru anladığını söyledi.</p>

  <p class="normal">“Üstelik onun bu yolla bulduğu para, o zamandan bu yana, belli ve kesin bir tarihe –geçen yılın son gününe– kadar hiç elinden çıkmamış. Düzeltin beni efendim, eğer yanlış anladıysam.”</p>

  <p class="normal">Müneccim söylenenleri başıyla onayladı. Wilhelm yargıç kürsüsüne dönüp şöyle dedi:</p>

  <p class="normal">“Ben şurada duran paranın o para olmadığını kanıtlarsam, o zaman bu para onun değildir, değil mi?”</p>

  <p class="normal">“Elbette değildir, ama bu kurallara uymuyor. Eğer böyle bir tanığınız vardıysa, sizin göreviniz bunu zamanında bildirmek ve tanıklık etmek üzere onu buraya getirmek olmalıydı ki–” Başyargıç, tümcesini burada kesip öteki yargıçlara danışmaya girişti. Bu arada öteki avukat heyecanlanarak ayağa kalktı, bu son aşamada yeni tanıkların bu davanın duruşmasına dahil edilmesini protesto etmeye başladı.</p>

  <p class="normal">Yargıçlar, avukatın bu isteğinin yerinde olduğu ve kabul edilmesi gerektiği kararına vardılar.</p>

  <p class="normal">“Ama bu yeni bir tanık değil.” dedi Wilhelm. “Bu konu zaten kısmen incelendi. Ben madeni paralardan söz ediyorum.”</p>

  <p class="normal">“Madeni paralar mı? Madeni paralar ne söyleyebilir?”</p>

  <p class="normal">“Kendilerinin bir zamanlar müneccimin sahip olduğu paralar olmadıklarını söyleyebilir. Geçen Aralık’ta var olmadıklarını söyleyebilir. Bunu basılış tarihiyle söyleyebilir.”</p>

  <p class="normal">Böyle de oldu! O avukat ve yargıçlar, ellerini uzatıp madeni paraları alırken, incelerken, bağırırken duruşma salonunu çok büyük bir heyecan sardı. Herkes bu harika fikri düşünüp bulduğu için Wilhelm’in zekâsına hayranlık duyuyordu. Salondakiler son kez sakin olmaya davet edildi ve mahkeme başkanı şöyle dedi:</p>

  <p class="normal">“Dört tanesi dışında, bu madeni paraların hepsi bu yılın tarihini taşıyor. Mahkeme, sanığa en içten duygularını sunar ve masum bir insan olan kendisinin talihsiz bir hata sonucunda hapsedilerek ve yargılanılarak hak etmediği biçimde aşağılanmış olması nedeniyle derin bir pişmanlık duyduğunu belirtir. Dava düşmüştür.”</p>

  <p class="normal">Demek ki sonunda para konuşabiliyordu işte, o avukat konuşamayacağını sansa da. Mahkeme heyeti ayağa kalktı, herkes Marget’le el sıkışmak ve onu kutlamak için, sonra da Wilhelm’in elini sıkmak ve ona övgülerde bulunmak üzere öne çıktı. Şeytan, Wilhelm’in içinden çıkmış, orada durarak olup bitenleri büyük bir ilgiyle seyrediyordu; insanlar dört bir yandan geliyor, orada bulunduğunu bilmeden onun içinden geçerek yürüyorlardı. Wilhelm de madeni paraların üstündeki tarihin daha önce değil de ancak son anda aklına gelmiş olmasını açıklayamıyordu; bunun aklına öylece, birdenbire bir esin gibi geliverdiğini söyledi; aklına gelen bu şeyi hiç duraksamadan söyleyivermişti, çünkü madeni paraları incelememiş olsa da, her nasılsa bunun doğru olduğunu biliyormuş gibi görünüyordu. Böyle davranmakla dürüstlük göstermiş, kendi yaradılışına uygun davranmıştı; başka biri olsa, bunu önceden düşünmüş de şaşkınlık yaratmak için sonraya saklıyormuş gibi davranırdı.</p>

  <p class="normal">Wilhelm ruhunu biraz yitirmiş gibiydi şimdi, çok fazla değil, gene de Şeytan onun içindeyken gözlerinde parlayan ışığın artık o kadar canlı olmadığını görebiliyordunuz. Oysa Marget gelip de onu övdüğü, ona teşekkür ettiği ve kendisiyle ne kadar büyük bir gurur duyduğunu ona gösterdiğinde, o ışık bir anlığına yeniden parladı. Müneccim tatmin olmamış bir durumda, lanetler yağdırarak oradan uzaklaştı, Solomon Isaacs da paraları toparlayıp götürdü. Paralar artık sonuna kadar ve bütünüyle Peder Peter’indi.</p>

  <p class="normal">Şeytan gitmişti. Ben onun uçup haberi mahkûma yetiştirmek için hapishaneye gitmiş olduğuna karar verdim, bu kararımda da haklı çıktım. Marget ile geri kalanlarımız olabilecek en büyük hızla ve çok büyük bir sevinçle oraya koştuk.</p>

  <p class="normal">Vallahi, Şeytan’ın yapmış olduğu şey şuydu: O zavallı mahkûmun önünde belirip bağırarak şunları söylemişti: “Duruşma sona erdi, sen de bir hırsız olarak sonsuza dek utanç içinde kalacaksın – mahkemenin vardığı hüküm bu!”</p>

  <p class="normal">Bu sarsıcı haber, yaşlı adamın aklını yerinden oynatmıştı. On dakika sonra biz oraya vardığımızda, şişinerek aşağı yukarı yürüyor, şu ya da bu memura ya da gardiyana buyruklar yağdırıyor, onlara Başmabeyinci, Prens Şu, Prens Bu, Donanma Amirali, Başkumandan, Mareşal, buna benzer tumturaklı unvanlarla hitap ediyor, havalarda uçuyormuş gibi görünüyordu. Kendini imparator sanıyordu!</p>

  <p class="normal">Marget onun göğsüne kapanıp ağlamaya başladı, gerçekten de herkes bundan kalbi duracak kadar etkilenmişti. Peder Peter, Marget’i tanıdı ama onun neden ağladığını anlayamıyordu. Omzunu okşayarak şöyle dedi:</p>

  <p class="normal">“Yapma bunu canım; unutma, tanıklar var; ayrıca bu veliaht prensese yaraşmıyor. Bana derdini anlat – halledilir; imparatorun yapamayacağı hiçbir şey yoktur.” Sonra çevresine bakındı ve mutfak önlüğüyle gözlerini silen yaşlı Ursula’yı gördü. Bu onun aklını karıştırdı, “Peki, senin neyin var?” dedi.</p>

  <p class="normal">Ursula hıçkırıklarının arasında, onu “böyle” gördüğü için çok üzüldüğünü açıklayan bazı sözler etti. Peder Peter, bunların üzerinde bir an düşündü, sonra kendi kendine konuşuyormuş gibi şunları mırıldandı: “Eşsiz bir yaşlı şey, Dowager Düşesi – kötü bir niyeti yoktur, ama hep burnunu çeker ve ne olup bittiğini hiçbir zaman anlatamaz. Çünkü bilmez.” Sonra gözleri Wilhelm’e takıldı. “Hindistan Prensi,” dedi, “benim kehanetim şudur ki veliaht prensesin hakkında endişeye kapıldığı kişi sensin. Onun gözyaşları kuruyacak, ben artık aranızdan çekileceğim, o senin tacını paylaşacak, ikiniz birlikte benim tacımı devralacaksınız. İşte bak, küçükhanım, iyi yaptım mı? Şimdi gülümseyebilirsin – öyle değil mi?”</p>

  <p class="normal">Marget’in sırtını okşayıp onu öptü, kendinden ve herkesten öylesine hoşnuttu ki bizler için ne yapsa ona az geliyordu, sağa sola krallıklar, buna benzer şeyler bağışlamaya başladı, aramızdan herhangi birinin payına düşen en küçük şey bir prenslik oluyordu. Sonunda eve gitmeye ikna edilince de etkileyici bir havayla, kocaman adımlarla yürüdü; yol boyunca sıralanmış olan kalabalık, tezahürat yapılmasının onu ne kadar memnun ettiğini görünce bu arzusunu sonuna kadar doyurmak için sevgilerini gösterdi; o da bunlara alçakgönüllü bir havayla eğilip selam vermelerle, sıcak gülümseyişlerle yanıt verdi; sık sık da elini kaldırıp, “Tanrı sizi kutsasın, halkım!” dedi.</p>

  <p class="normal">Bu benim o zamana kadar gördüğüm en acımasız manzaraydı. Marget ile yaşlı Ursula da yol boyunca ağlayıp durdular.</p>

  <p class="normal">Eve dönerken yolda Şeytan’a rastladım ve o yalanla beni kandırmış olduğu için onu suçladım. Şeytan hiç utanmış görünmüyordu; tersine, doğrudan, rahat bir havayla şöyle dedi:</p>

  <p class="normal">“Aa, yanılıyorsun; söylediğim gerçekti. Ömrünün geri kalan kısmında onun mutlu olacağını söyledim, öyle de olacak, çünkü kendisini hep imparator sanacak; bundan duyduğu gurur ve sevinç sonuna kadar azalmadan devam edecek. Artık o, bu imparatorluğun en mutlu kişisi ve bu böyle kalacak.”</p>

  <p class="normal">“Ama bunu yaparken kullandığın yöntem Şeytan, yöntem! Onu aklından yoksun bırakmadan yapamaz mıydın bunu?”</p>

  <p class="normal">Şeytan’ı kızdırmak zordu, ama söylediklerim bu işi başarmıştı.</p>

  <p class="normal">Şeytan, “Eşeğin tekisin sen!” dedi. “Akıl sağlığıyla mutluluğun bir arada bulunamayacağını anlayamayacak kadar yoksun musun görme gücünden? Aklı başında hiç kimse mutlu olamaz, çünkü o kişi için yaşam gerçektir; yaşamın ne kadar korkutucu bir şey olduğunu görür o kişi. Ancak deliler mutlu olabilir, onların da sayısı çok değildir. Kendilerini kral ya da Tanrı sanan birkaç kişi mutludur, geri kalanlar aklı başında olanlardan hiç de daha mutlu değildir. Elbette hiç kimsenin, her zaman aklı yerinde değildir, ama ben burada aşırı durumlardan söz ediyorum. Ben o adamdan insan ırkının akıl gözüyle baktığı o değersiz şeyi aldım, onun tenekeden yapılmış yaşamının yerine, gümüş kaplanmış bir yalan koydum, sonucu görüyorsun – ve eleştiriyorsun! Onu sürekli olarak mutlu kılacağımı söyledim ve bunu yaptım. Irkı açısından bakıldığında olabilecek tek yolla mutlu kıldım onu – sen gene de tatmin olmuyorsun!” Cesareti kırılmış bir havayla içini çekti ve, “Bana öyle geliyor ki bu hoşnut edilmesi zor bir ırk.” dedi.</p>

  <p class="normal">İşte durum böyleydi, anlıyorsunuz ya. Şeytan, öldürmenin ya da bir deliye dönüştürmenin dışında bir insana iyilik yapmanın yolunu biliyormuş gibi görünmüyordu. Ondan elimden geldiğince özür diledim, ama kendi içimde onun izlemiş olduğu bu süreci pek de beğenmedim – o sırada.</p>

  <p class="normal">Şeytan, bizim ırkımızın sürekli ve kesintisiz bir kendini kandırmadan oluşan bir yaşam sürdürdüğünü söyleme alışkanlığındaydı. Irkımız beşikten mezara yanılgı içinde, gerçeklikler sandığı düzmeceler ve aldatmacalarla kendini kandırıyordu, bu da onun yaşamını başından sonuna bir sahteciliğe dönüştürüyordu. Kendisinde bulunduğunu sandığı ve boş bir gurura kapıldığı düzinelerce harika nitelikten aslında bir tanesine bile sahip değildi. Kendini altın sanıyordu, oysa yalnızca pirinçten yapılmıştı. Bir gün gene bu hava içindeyken Şeytan bir ayrıntıdan söz etti – mizah duygusu. Ben o zaman hemen neşelendim ve ondan yana çıktım. Bu duygunun bizde bulunduğunu söyledim.</p>

  <p class="normal">“İşte o ırk şimdi konuştu!” dedi Şeytan, “Sahip olmadığı şeyin kendinde bulunduğunu iddia etmeye ve bir gramlık pirinçten kıymıklarını bir ton altın tozuymuş gibi görmeye her zaman hazır. Sizde melez bir mizah algılayışı var, hepsi o kadar; büyük bir çoğunluğunuzda bu var. Bu çoğunluk binlerce düşük düzeyli önemsiz şeyin gülünç tarafını görüyor – genel olarak geniş çaplı çakışmazlıklar, acayiplikler, saçmalıklar, eşekleri güldürecek şeyler. Dünyada var olan yüksek düzeydeki on bin komiklik, onların donup kalmış olan görme gücüne kapanmış durumdadır. Bu ırkın, bu çocukça şeylerin gülünçlüğünü yakalayacağı, onlara güleceği –gülerken de onları mahvedeceği– bir gün gelecek midir? Çünkü yoksulluk içinde yaşayan ırkınızın elinde gerçekten etkili tek bir silah var – kahkaha. İktidar, para, ikna etme gücü, Tanrı’dan niyaz etmek, zulüm –bunlar büyük bir şarlatanlığa destek olabilir– onu birazcık itebilir – birazcık zayıflatabilir, yüzyıllar boyunca, ama onu ancak kahkaha bir patlayışla parçalayıp atomlara dönüşebilir. Kahkahanın saldırması karşısında hiçbir şey duramaz. Siz hep öteki silahlarınızın üzerine titreyip onlarla savaşıyorsunuz. Bunu kullandığınız hiç oluyor mu? Hayır, onu bir yana, paslanmaya bırakmışsınız. Bir ırk olarak onu kullandığınız hiç oluyor mu? Hayır, aklınız ve cesaretiniz eksik sizin.”</p>

  <p class="normal">O sırada yolculuk yapıyorduk, Hindistan’da küçük bir kentte durduk, bir hokkabazın bir grup yerlinin önünde yapmakta olduğu numaraları seyrettik. Bunlar harika numaralardı, ama ben Şeytan’ın ona ağır basacağını biliyordum, biraz gösteriş yapması için ona yalvardım, o da yapacağını söyledi. Hemen bir yerli türbanı takıp şalvar giyerek kılık değiştirdi, çok düşünceli davranarak, o insanların dilini geçici bir süre anlamamı da sağladı.</p>

  <p class="normal">Hokkabaz bir tohum çıkarıp gösterdi, tohumu küçük bir saksıya koyup üstünü toprakla örttü, saksının üstüne de bir bez yerleştirdi, bir dakika sonra bez yükselmeye başladı, on dakika sonra otuz santim yükselmişti, sonra bez oradan alındı ve üstünde yaprakları, olgun meyveleri olan bir ağaç çıktı. Biz meyveleri yedik, güzeldi. Ama Şeytan şöyle dedi:</p>

  <p class="normal">“Saksının üstünü neden örtüyorsun? Ağacı gün ışığında büyütemez misin?”</p>

  <p class="normal">“Hayır,” dedi hokkabaz, “bunu kimse yapamaz”</p>

  <p class="normal">“Sen henüz bir çıraksın, işini bilmiyorsun. Bana bir tohum ver. Sana göstereceğim.” Şeytan tohumu aldı ve “Ne yetiştireyim bundan?” diye sordu.</p>

  <p class="normal">“Bu bir kiraz çekirdeği, elbette kiraz yetiştireceksin.”</p>

  <p class="normal">“Aaa, hayır; bu çok kolay bir iş olur; acemilerin hepsi yapabilir bunu. Bir portakal ağacı yetiştireyim mi bundan?”</p>

  <p class="normal">“Ah, evet!” diyerek güldü hokkabaz.</p>

  <p class="normal">“Ayrıca portakalların yanı sıra başka meyveler de yetiştireyim mi ağacın üstünde?”</p>

  <p class="normal">“Tanrı isterse!” dedi hokkabaz, bunun üzerine herkes güldü.</p>

  <p class="normal">Şeytan, tohumu yere toprağın içine koydu, üstüne de bir avuç toprak serpti ve “Yüksel!” dedi.</p>

  <p class="normal">Hızla küçük bir sap çıktı, büyümeye başladı; o kadar hızlı büyüyordu ki beş dakika içinde yeşil bir ağaç oluverdi, biz de onun gölgesinde oturuyorduk. Hayret dolu mırıldanışlar oldu, sonra herkes başını kaldırdı, garip ve güzel bir manzara gördü, çünkü dallar çok çeşitli ve farklı renklerde meyvelerle –portakallar, üzümler, muzlar, şeftaliler, kirazlar, kayısılar vb.yle– dolup ağırlaşmıştı – sepetler getirildi, ağacın meyveleri toplanmaya başladı, insanlar Şeytan’ın çevresini sardılar, elini öptüler, ona övgüler yağdırdılar, hokkabazların şahı dediler. Haber bütün kasabaya yayıldı, bu harika olayı görmek için herkes koşup geldi – sepetlerini getirmeyi de unutmadılar. Oysa ağaç kendinden bekleneni yapıyordu, meyveleri toplanır toplanmaz yeni meyveler çıkarıyordu, verim hiç azalmadan devam ediyordu. Sonunda beyaz keten giysiler içinde, başında güneşlikle bir yabancı gelip öfkeyle bağırdı:</p>

  <p class="normal">“Uzak durun buradan! Dağılın sizi köpekler, bu ağaç benim toprağımda, benim mülküm o.”</p>

  <p class="normal">Yerliler ellerindeki sepetleri yere bıraktılar ve onun önünde alçakgönüllülükle eğildiler. Şeytan da yerlilerin yaptığı gibi, parmaklarını alnına götürerek alçakgönüllülükle eğilerek şöyle dedi:</p>

  <p class="normal">“Lütfen izin verin de bir saat bunun zevkini çıkaralım efendim – yalnızca bir saat, daha uzun süre değil. Daha sonra o insanları yasaklayabilirsiniz; gene de sizin ve devletinizin bir yılda tüketebileceğinizden daha fazla meyveniz olacak.”</p>

  <p class="normal">Bu, yabancıyı çok öfkelendirdi, adam bağırarak, “Sen de kim oluyorsun, seni serseri, üstlerine neyi yapıp neyi yapamayacaklarını söylemeye kalkışıyorsun!” dedi. Bastonuyla Şeytan’a vurdu, bu hatasının arkasından bir de tekme indirdi.</p>

  <p class="normal">Meyveler dallarda çürüdü, yapraklar da sarardı, kuruyup döküldü. Yabancı şaşırmış birinin bakışlarıyla çıplak dallara bakakaldı, bundan hiç de memnun olmamıştı. Şeytan şöyle dedi:</p>

  <p class="normal">“Bu ağaca iyi bakın, çünkü onun sağlığıyla sizinki birbirine bağlı. Bir daha meyve vermeyecek, ama ona iyi bakarsanız uzun süre yaşayacak. Her gece, her saat başında köklerini bir kere sulayın ve bunu kendiniz yapın, sizin yerinize başka biri yapmamalı, üstelik sulamanın gündüz yapılması sonuç vermeyecektir. Gece bile sulamayı aksatırsanız, ağaç ölecek, aynı şeklide siz de öleceksiniz. Artık kendi ülkenizdeki evinize gitmeyin – oraya ulaşamayacaksınız, geceleyin bahçe kapınızdan çıkmanızı gerektirecek hiçbir iş ya da eğlence gezisi yapmayın – bu riski göze alamazsınız, burayı kiralamayın ya da satmayın – bu sağduyusuz davranmak olur.”</p>

  <p class="normal">Yabancı gururlu biriydi ve yalvarmıyordu, ama bana bunu yapmak istiyormuş gibi göründü. O, gözlerini Şeytan’a dikmiş, öylece dururken, biz uçarak oradan uzaklaştık, Seylan’a indik.</p>

  <p class="normal">O adam için üzüldüm; Şeytan’ın her zamanki kişiliğine bürünerek onu öldürmemesine ya da bir deliye dönüştürmemesine üzüldüm. Bu, merhametli bir davranış olurdu. Şeytan bu düşüncemi duydu ve şöyle dedi:</p>

  <p class="normal">“Bunu yapacaktım, ama beni hiç incitmemiş olan karısını düşündüm. Şu anda karısı, anavatanları olan Portekiz’den onun yanına geliyor. Kadının durumu iyi, ama uzun süre sağ kalmayacak; kocasını görmeyi ve onu gelecek yıl kendisiyle birlikte ülkelerine dönmeye ikna etmeyi özlemle bekliyor. Kocasının buradan ayrılamayacağını bilmeden ölecek.”</p>

  <p class="normal">“Kocası ona bunu söylemeyecek mi?”</p>

  <p class="normal">“Kocası mı? O, güvenip de kimseye bu sırrı açmayacak, bu sırrının Portekizli bir konuğun hizmetçisinin şu ya da bu zamanda duymasıyla, kendisi uyurken açığa çıkacağını düşünecek.”</p>

  <p class="normal">“O yerlilerden hiçbiri senin yabancıya söylediklerini anlamadı mı?”</p>

  <p class="normal">“Hiçbiri anlamadı, ama yabancı bazılarının anlamış olduğundan hep korkacak. Bu korkuyu duyması onun için bir işkence olacak, çünkü onlara karşı hep acımasız bir efendi olarak davrandı. Düşlerinde yerlilerin ağacını baltayla parçaladıklarını görecek. Bu da günlerini rahatsızlık içinde geçirmesine yol açacak – geceleriniyse ben zaten ayarlamış durumdayım.”</p>

  <p class="normal">Şeytan’ın bu yabancı için yaptığı planlardan böylesine kötücül bir zevk aldığını görmek benim içimde çok keskin olmasa da bir üzüntü yarattı.</p>

  <p class="normal">Yabancı, “Ona söylediklerine inanıyor mu Şeytan?” dedi.</p>

  <p class="normal">“İnanmadığını sanıyordu, ama bizim uçarak oradan yok oluvermemizin yardımı oldu. Daha önce hiç ağaç bulunmayan yerdeki ağaç – bunun da yardımı oldu. Meyvelerin çılgınca ve açıklanamaz çeşitliliği – her şeyin birdenbire kuruyup gidivermesi – bütün bunların yardımları oldu. Bırak adam istediğini düşünsün, bırak istediği gibi akıl yürütsün, bir tek şey kesin: O ağacı sulayacak. Ama şimdiyle bu gece arasında değişen yaşamına –kendisi için– çok doğal olan bir önlem alarak başlayacak.”</p>

  <p class="normal">“Nedir o?”</p>

  <p class="normal">“Ağacın içindeki şeytanı çıkarmak için bir rahip getirecek. Siz öylesine gülünç bir ırksınız ki – üstelik bundan hiç kuşku duymuyorsunuz.”</p>

  <p class="normal">“Adam olup bitenleri rahibe anlatacak mı?”</p>

  <p class="normal">“Hayır. Bunu Bombay’dan gelen bir hokkabazın yarattığını, ağaç yeniden serpilsin ve meyve versin diye hokkabazın şeytanlığının ağaçtan çıkarılmasını istediğini söyleyecek. Rahibin okuduğu dualar etkisiz kalacak, sonra bizim Portekizli o planından vazgeçecek ve sulama kabını hazırlayacak.”</p>

  <p class="normal">“Ama rahip ağacı yakacak. Bunu biliyorum; orada kalmasına izin vermeyecek.”</p>

  <p class="normal">“Evet, Avrupa’nın her yerinde o adamı da yakarlardı. Ama Hindistan’da insanlar uygarlaşmıştır, bu gibi şeyler olmaz. Adam rahibi oradan gönderecek ve ağaca kendisi bakacak.”</p>

  <p class="normal">Ben biraz düşündüm, sonra, “Şeytan, bence sen o adama zor bir yaşam verdin.” dedim.</p>

  <p class="normal">“Görece zor. Yanılgıyla bunun bir tatil olduğu sanmamalı.”</p>

  <p class="normal">Daha önce de yaptığımız gibi, dünyanın bir yerinden bir yerine hızla taşınıyorduk, Şeytan çoğu bir yolla ırkımızın zayıflığını ve önemsizliğini yansıtan yüzlerce şaşılası şey gösteriyordu bana. Artık bunu iki üç günde bir hep yapıyordu –kötücül olmasından değil– bundan emindim – bu yalnızca onu eğlendiriyor ve ilgisini çekiyor gibiydi, tıpkı bir doğabilimcinin bir karınca topluluğu karşısında eğlenmesi ve ilgi duyması gibi.</p>
</body>
</html>
