<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SecmeOykuler Twain</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  

  <h2 class="h2baslik1" id="calibre_toc_20">3</h2>

  <p class="normal">Belediye binası daha önce göze hiç bu kadar güzel görünmemişti. Ucundaki platformun arkasında gösterişli bayraklar sallanıyordu, duvarlar boyunca da aralıklarla kurdele biçiminde bağlanmış bayraklar asılmıştı, balkonların önleri bayraklarla kaplanmıştı, destek sütunlarına bayraklar sarılmıştı, bütün bunlar yabancıyı etkilemek içindi, çünkü kendisi oldukça büyük bir gösteriyle oraya gelecekti, büyük ölçüde de basınla bağlantılı olacaktı. Bina ağzına kadar doluydu. Dört yüz on iki sabit koltuk dolmuştu, ayrıca yanlardaki koridorlara da fazladan altmış sekiz iskemle tıkıştırılmıştı, platformun merdivenleri de doluydu, bazı seçkin yabancılar için platformun üzerine koltuklar yerleştirilmişti, ön kısımla platformun kenarlarını ayıran nal şeklinde konmuş masalarda dört bir yandan gelmiş muhabirlerin oluşturduğu güçlü bir hazır kuvvet oturuyordu. Bu, köyün o güne dek oluşturduğu en iyi donatılmış belediye sarayıydı. Orada hoş görülebilecek ölçüde pahalı bazı tuvaletler de vardı, birkaç durumda bunları giymiş olan hanımların bu tür giysilere pek alışık olmadıklarını gösteren bir havaları vardı. En azından köylüler onların böyle bir görünüşleri olduğu düşüncesindeydi, ama bu düşünce bu hanımların daha önce hiç bu gibi giysilerin içinde bulunmamış oldukları yolundaki bilgilerinden geliyor olabilirdi.</p>

  <p class="normal">Altın çuvalı, platformun önünde, binada bulunan herkesin görebileceği bir yerde, küçük bir masanın üzerinde duruyordu. Belediye sarayındakilerin büyük bir çoğunluğu gözlerini dikmiş, içlerini yakan, ağızlarını sulandıran, hüzünlü ve yürek parçalayıcı bir ilgiyle seyrediyorlardı; on dokuz çiftin oluşturduğu azınlık da çuvala şefkatle, sevgiyle, sahipleri onlarmış gibi bakıyorlardı, bu azınlığın erkeklerden oluşan yarısı da biraz sonra seyircilerin alkışları ve kutlamaları için ayağa kalkıp yapacakları duygusal, kısa, hemen o anda oluşturuverecekleri teşekkür konuşmalarını kendi kendilerine yineleyip duruyorlardı. Arada bir de bu kişilerden biri, yeleğinin cebinden küçük bir kâğıt parçası çıkarıp, belleğini tazelemek için gizlice şöyle bir göz atıyordu.</p>

  <p class="normal">Elbette konuşmaların yarattığı sürekli bir uğultu vardı – her zaman vardır. Saygıdeğer Bay Burgess ayağa kalkıp da elini çuvalın üstüne koyduğunda, içindeki mikropların kendisini kemirirken çıkardıkları sesi bile duyabilirdi, ortalık öylesine sessizdi. Bay Burgess çuvalın garip tarihçesini anlattı, sonra Hadleyburg’un çok eskilere dayanan ve hak etmiş olduğu o lakesiz dürüstlük ününden sıcak bir havayla ve köyün bu ünden duyduğu haklı gururdan söz ederek konuşmasını sürdürdü. Bu ünün, paha biçilemeyecek değerde bir hazine olduğunu, Yaradan sayesinde bu değerin ölçülemeyecek derecede artmış olduğunu söyledi, çünkü bu son olay bu ünün dört bir yana yayılmasına sağlamıştı, böylelikle Amerikan dünyasının gözlerinin bu köye çevrilmesini sağlamış ve kendisinin umduğu ve inandığı gibi, bu köyün adını ticari açıdan yozlaştırılamazlıkla sonsuza dek eşanlamlı kılmıştı. (Alkışlar.) “Peki, bu soylu hazinenin koruyucusu kim olacak – bir bütün olarak bu cemaat mi? Hayır! Bu sorumluluk bireyseldir, topluluğa özgü bir sorumluluk değil. Bugünden sonra her biriniz kişisel olarak onun özel koruyucularısınız, ona hiçbir zarar gelmemesi için teker teker sorumlusunuz – size verilen bu büyük koruyuculuk sorumluluğunu kabul ediyor musunuz? (Yankılanan bir onaylama sesi.) O zaman her şey yolunda demektir. Bunu çocuklarınıza ve çocuklarınızın çocuklarına aktarın. Bugün tertemiz olduğunuz her türlü suçlamanın ötesindedir – onun böyle kalmasını sağlayın. Bugün topluluğunuz içinde kendisinin olmayan tek bir kuruşa dokunmak için kışkırtılabilecek tek bir kişi yoktur – bu erdemli tutuma uygun davranmayı titizlikle sürdürün. (Sürdüreceğiz! Sürdüreceğiz!) Kendimizle başka topluluklar arasında karşılaştırmalar yapma yeri burası değildir – onların bazıları bize karşı değer bilmez davranışlar içindeler, onların kendilerine göre tarzları var, bizim de kendimize göre, biz halimizden memnun olalım. (Alkışlar.) Söyleyeceklerim bunlar. Elimin altında, dostlarım, bizim ne olduğumuzla ilgili olarak bir yabancının çok şey anlatan tanıklığı duruyor, onun sayesinde dünya bundan böyle bizim ne olduğumuzu her zaman bilecek. Biz o yabancının kim olduğunu bilmiyoruz, ama ben sizlerin adına şükran duygularınızı sözlere döküyorum ve sizlerden onayladığınızı göstermek üzere seslerinizi yükseltmenizi istiyorum.</p>

  <p class="normal">Salondakiler yekvücut olarak ayağa kalktılar, uzun süren bir dakika boyunca, şükran duygularını belirten bağırışların yarattığı gök gürültüleriyle duvarları salladılar. Sonra herkes yerine oturdu ve Bay Burgess cebinden bir zarf çıkardı. Zarfı yırtarak açtı, içinden küçük bir kâğıt parçasını çıkarırken salondakiler soluklarını tuttular. Bay Burgess kâğıtta yazılı olanları –yavaş yavaş ve etkileyici bir ses tonuyla– okudu, dinleyiciler sözcüklerinin her biri bir altın külçesi değerinde olan bu sihirli belgeyi, kendilerinden geçmiş bir dikkatle dinliyorlardı. “Zorluk içindeki o yabancıya söylediğim söz şuydu: Sen hiç de çok kötü bir adam değilsin. Git, kendini ıslah et!”</p>

  <p class="normal">Sonra Bay Burgess sözlerine şöyle devam etti: “Biraz sonra burada alıntılanan sözün çuvalın içinde saklı olan sözle çakışıp çakışmadığını öğreneceğiz; çakıştığı anlaşılırsa –kuşkusuz çakışacaktır– bu altın çuvalı, köyümüzü ülkenin dört bir yanında ünlü kılan o eşi bulunmaz erdemin simgesi olarak, bundan böyle ulusun önünde dimdik ayakta duracak vatandaşımıza ait olacaktır – Bay Billson!”</p>

  <p class="normal">Salondakilerin hepsi kendilerini duruma uygun düşecek bir alkış patlamasına hazırlamışlardı, ama bunu yapmak yerine, felce uğramış gibi bir görünüme büründüler, bir iki dakika süren derin bir sessizlik oldu, sonra ortalığı mırıldanmalardan oluşan bir fısıldaşma dalgası kapladı – aşağı yukarı şu tonda: “Billson mu? Ah, hadi canım, olacak şey değil bu! Bir yabancıya –herhangi birine– yirmi dolar vermek nerde, Billson nerde! Git sen onu dedemin külahına anlat!” Şimdi, tam bu noktada salondakiler yeni bir şaşkınlığın devreye girmesiyle birden soluklarını tuttular, çünkü salonun bir tarafında Papaz Yardımcısı Billson başını utanarak önüne eğmiş, ayakta dururken, başka bir tarafında Avukat Wilson’ın aynı şeyi yapmakta olduğunu keşfettiler. Şimdi de bir süre merak dolu bir sessizlik oldu.</p>

  <p class="normal">Billson ile Wilson, dönüp uzun uzun birbirlerine baktılar. Billson, ısırıcı bir sesle sordu:</p>

  <p class="normal">“Siz neden ayağa kalkıyorsunuz Bay Wilson?”</p>

  <p class="normal">“Çünkü bunu yapmaya hakkım var. Belki de siz salondakilere kendinizin neden ayağa kalktığınızı açıklama inceliğini gösterirsiniz?”</p>

  <p class="normal">“Büyük bir zevkle, çünkü o kâğıdı ben yazdım.”</p>

  <p class="normal">“Bu küstahça bir yalan! Onu ben kendi ellerimle yazdım.”</p>

  <p class="normal">Şimdi felç olma sırası Burgess’e gelmişti. Ayağa kalkıp boş gözlerle bu iki adamdan önce birine, sonra ötekine baktı – ne yapacağını bilemiyormuş gibi bir hali vardı. Salondakiler aptallaşmışlardı. Avukat Wilson sesini yükselterek şöyle dedi:</p>

  <p class="normal">“Başkan’dan, o kâğıdı imzalayanın adını okumasını istiyorum.”</p>

  <p class="normal">Bu Başkan’ı kendine getirdi, Başkan da o adı yüksek sesle okudu.</p>

  <p class="normal">“John Wharton Billson.”</p>

  <p class="normal">“İşte!” diye bağırdı Billson, “Kendi adınıza söyleyecek neyiniz var şimdi? Burada sergilemeye kalkıştığınız sahtekârlık için benden ve bu aşağılanmış topluluktan dileyecek ne gibi bir özür bulabilirsiniz?”</p>

  <p class="normal">“Özür dilemeye gerek yok efendim, işin geri kalanına gelince, herkesin önünde sizi benim yazdığım o notu Bay Burgess’ten çalmak ve onun yerine kendi adınızla imzalanmış bir kopyasını koymakla suçluyorum. Bu sınama sözünü ele geçirebilmenizin başka hiçbir yolu yok, yaşayan insanlar arasında o notta yazılı olan sözcüklerin sırrını yalnızca ben biliyorum.”</p>

  <p class="normal">Bu durum böyle devam ederse, her şeyin bir rezalete dönüşmesi olasılığı vardı, herkes üzüntü içinde, stenoyla not tutan yazmanların tutanakları deli gibi kayda geçirmekte olduklarını gördü, pek çok kişi “Başkan, Başkan! Düzen istiyoruz! Düzen istiyoruz!” diye bağırıyordu. Burgess, elindeki tokmakla masaya vurarak şöyle dedi:</p>

  <p class="normal">“Gözetilmesi gereken kuralları unutmayalım. Belli ki bir yerlerde bir yanlışlık olmuş, ama kesinlikle her şey bundan ibaret. Bay Wilson bana bir zarf vermişse – şimdi anımsıyorum da vermişti – o zarf hâlâ benim yanımdadır.”</p>

  <p class="normal">Cebinden bir zarf çıkardı, açtı, şöyle bir göz attı, şaşırmış ve endişeli görünüyordu, ayakta birkaç dakika suskun, öylece durdu. Sonra elini havada sallayıp mekanik bir hareket yaptı, bir şey söylemek için bir iki kez girişimde bulundu, sonra umutsuzluk içinde bundan vazgeçti. Birkaç sesin şöyle bağırdığı duyuldu:</p>

  <p class="normal">“Oku onu! Oku onu! Nedir o?”</p>

  <p class="normal">O da sersemlemiş ve uyurgezer bir hava içinde okumaya başladı:</p>

  <p class="normal">“O mutsuz yabancıya söylediğim söz şuydu: Sen hiç de kötü bir adam değilsin. (Salondakiler gözlerini dikip şaşkınlık içinde ona bakakaldılar.) Git, kendini ıslah et!” (Mırıldanmalar: “Hayret! Ne demek istiyor olabilir bununla?”)</p>

  <p class="normal">“Bu not,” dedi Başkan, “Thurlow G. Wilson adıyla imzalanmış.”</p>

  <p class="normal">“İşte!” diye bağırdı Wilson, “Sanırım bu, meseleyi çözüme kavuşturuyor! Ben notumun çalınmış olduğunu çok iyi biliyorum.”</p>

  <p class="normal">“Çalınmış mı?” diyerek sert bir yanıt verdi ona Billson. “Ben şimdi sana senin de, senin soyundan başka birinin de böyle bir şeye kalkışmaması gerektiğini göstereceğim–”</p>

  <p class="normal">Başkan: “Sakin olun, beyler, sakin olun! Yerlerinize oturun, ikiniz de, lütfen.”</p>

  <p class="normal">İkisi de başlarını iki yana sallayarak ve öfkeyle homurdanarak söyleneni yaptılar. Salonda bulunanların akılları iyice karışmıştı; ortaya çıkan bu garip durum karşısında ne yapacaklarını bilemiyorlardı. O sırada Thompson ayağa kalktı. Thompson şapkacıydı. O da On dokuzlar’dan biri olmak isterdi, ama bu konumda değildi. Elindeki şapka stoku onun bu konumda biri sayılabilmesi için yeterince büyük değildi. Şöyle dedi:</p>

  <p class="normal">“Sayın Başkan, eğer bir öneride bulunmama izin verilirse, bu beyefendilerin ikisi de haklı olabilir mi acaba? Bunu size bırakıyorum efendim, ikisi de o yabancıya bu sözleri aynıyla söylemiş olabilirler mi? Bana öyle geliyor ki–”</p>

  <p class="normal">Sepici ayağa kalkıp onun sözünü kesti. Sepici küskün bir adamdı, kendisinin On dokuzlar arasında bulunmaya hakkı olduğuna inanıyordu, ama onu böyle kabul etmiyorlardı. Bu da onun davranışlarında ve konuşmalarında biraz tatsız olmasına yol açıyordu. Sepici şöyle dedi:</p>

  <p class="normal">“Sorun bu değil! Böyle bir şey olabilir –yüz yılda iki kez– ama öteki şey olamaz. Bu iki adamdan hiçbiri o yirmi doları vermedi!”</p>

  <p class="normal">Bir onaylama dalgalanması oldu.</p>

  <p class="normal">Billson: “Ben verdim!”</p>

  <p class="normal">Wilson: “Ben verdim!”</p>

  <p class="normal">Sonra ikisi de birbirini aşırmacılıkla suçladı.</p>

  <p class="normal">Başkan: “Düzen istiyorum! Oturun, lütfen – ikiniz de. Bu iki nottan hiçbiri, herhangi bir anda benim elimden başka bir yerde olmadı.”</p>

  <p class="normal">Bir ses: “İyi – bu, meseleyi hallediyor işte!”</p>

  <p class="normal">Sepici: “Sayın Başkan, şimdi bir tek şey açıkça ortaya çıktı: Bu iki adamdan biri ötekinin yatağının altına girmiş, onu gizlice dinliyor ve ailenin sırlarını çalıyordu. Eğer şunu önermem bu oturumun kurallarına aykırı olmayacaksa, ben bu iki kişinin ikisinin de eşit hakka sahip olduğunu söyleyeceğim. (Başkan: “Düzen istiyorum! Düzen!”) Söylediklerimi geri alıyorum efendim ve kendimi şunu önermekle sınırlı tutuyorum: Eğer ikisinden biri ötekini bu sınama sözünü karısına açıklarken duymuşsa, şimdi onu yakalayacağız.”</p>

  <p class="normal">Bir ses: “Nasıl?”</p>

  <p class="normal">Sepici: “Kolayca. Bu iki kişi o sözü tamı tamına ayın sözcüklerle alıntılamadı. İki okuma arasına oldukça uzun bir zaman ve heyecanlı bir ağız dalaşı girmemiş olsaydı, bu da sizin dikkatinizden bu da kaçmazdı.”</p>

  <p class="normal">Bir ses: “Aradaki farkı belirtin.”</p>

  <p class="normal">Sepici: “Billson’ın notunda çok sözcüğü var, ama ötekinde yok.”</p>

  <p class="normal">Birçok ses bir arada: “Bu doğru – adam haklı!”</p>

  <p class="normal">Sepici: “Demek oluyor ki, Başkan çuvalın içindeki sınama sözünü incelerse, bu iki kişiden hangisinin sahtekâr olduğunu (Başkan: “Düzen istiyorum!”) bu iki maceraperestten hangisinin (Başkan: “Düzen istiyorum! Düzen!”), bu iki beyefendiden hangisinin (kahkahalar ve alkışlar) şerefini yerle bir ettiği, bundan böyle kendisi için yaşanmaz bir yer olacak bu köyde şimdiye kadar yetişen ilk namussuz yalancı kuşağını beline takmaya hak kazandığını öğreneceğiz!” (Şiddetli alkışlar.)</p>

  <p class="normal">Pek çok ses bir arada: “Açın şunu – çuvalı açın!”</p>

  <p class="normal">Bay Burgess, çuvalda bir yarık açtı, elini içine soktu ve bir zarf çıkardı. Zarfın içinde iki tane katlanmış not vardı. Şöyleydi:</p>

  <p class="normal">“Bunlardan biri şöyle işaretlenmiş: ‘Başkanlığa yönetilmiş –eğer varsa– her türlü yazılı bilgi okununcaya kadar bu incelenmeyecek’. Öteki, ‘Sınama’ diyerek işaretlenmiş. İzin verin. Şu sözler yazılmış – şöyle deniyor:</p>

  <p class="normal">‘Bana bu iyiliği yapan kişi tarafından söylenen sözün ilk yarısının tamı tamına alıntılanmasını talep etmiyorum, çünkü çarpıcı değildi ve akıldan çıkabilirdi; ama sonundaki on beş sözcük çok çarpıcı ve bence kolayca akılda kalabilir; bunlar doğru olarak yeniden bir araya getirilmedikçe, başvuran kişi bir sahtekâr olarak kabul edilsin. Bana bu iyiliği yapan kişi, herhangi birine hemen hemen hiç vermediği bir öğüdü vererek başlamıştı sözüne, ama o öğüdü ne zaman verse, hep o yüce değerin damgası üstünde olmuş. Sonra da şunu söyledi ve bu söz benim belleğimden hiç çıkmadı: Sen hiç de kötü bir adam değilsin –’”</p>

  <p class="normal">Elli ses birden: “Bu, meseleyi hallediyor – para Wilson’ın! Wilson! Wilson! Konuşma yap! Konuşma yap!”</p>

  <p class="normal">İnsanlar ayağa fırlayıp Wilson’ın çevresin sardılar, elini sıktılar, onu candan kutladılar – bu arada Başkan elindeki tokmakla masaya vurup bağırıyordu:</p>

  <p class="normal">“Düzen istiyorum, beyler! Düzen! Düzen! Okumayı bitirmeme izin verin, lütfen!” Sessizlik yeniden sağlandığında, okuma işi yeniden başladı – “Şöyle:</p>

  <p class="normal">‘Git, kendini ıslah et –yoksa sözlerime dikkat et– bir gün günahların yüzünden öleceksin ve cehenneme ya da Hadleyburg’a gideceksin – çaba göster de bunların birincisi olsun.’”</p>

  <p class="normal">Bunun ardından korkunç bir sessizlik oldu. Önce vatandaşların yüzüne öfke dolu bir bulut karanlık gibi çökmeye başladı, kısa bir aradan sonra o bulut kalkmaya başladı, onun yerine gıdıklanıyormuş gibi bir ifade geçti, bu ifadenin yerleşmesi o kadar zor oldu ki ancak büyük ve acı verici bir zorlamayla engellenebiliyordu, muhabirler, Brixtonlular ve başka yabancılar başlarını öne eğip elleriyle yüzlerini kapattılar, bütün güçlerini ve kahramanca nezaketlerini kullanarak kendilerini zapt edebiliyorlardı. Bu en olmayacak zamanda, sessizliğin içinde tek bir sesin – Jack Halliday’in gürleyen sesi patladı:</p>

  <p class="normal">“Onun üzerinde damgası var!”</p>

  <p class="normal">Sonra salondakiler, yabancılar ve herkes kendilerini koyuverdiler. Bay Burgess’in ağırbaşlı ciddiliği bile anında bozuldu, sonra seyirciler kendilerini her türlü kısıtlamadan resmen kurtulmuş hissettiler ve bu ayrıcalığı en iyi şekilde kullandılar. Gerçekten güzel, uzun bir kahkaha koptu, üstelik bu kahkaha fırtına yaratacak kadar içten geliyordu, ama sonunda kesildi. Bay Burgess’in kendini toplamasına ve insanların gözlerindeki yaşları kısmen silmelerine yetecek kadar uzun süren bir aradan sonra bir kahkaha daha koptu, ardından bir tane daha koptu, sonunda Bay Burgess ağzından şu ciddi sözleri çıkarabildi:</p>

  <p class="normal">“Gerçeği saklamaya çalışmanın yararı yok – çok büyük ağırlık taşıyan bir meseleyle karşı karşıyayız. Burada, köyün şerefi söz konusu; bu köyün temiz adı tehlikede. Bay Wilson’la Bay Billson’ın önerdikleri sınama sözü arasındaki tek bir sözcük farkı bile kendi başına ciddi bir şey, çünkü bu iki beyefendiden birinin ya da ötekinin hırsızlık yaptığını gösteriyor–”</p>

  <p class="normal">O iki beyefendi yerlerinde cansız, cesaretsiz ve ezilmiş bir durumda oturuyorlardı, ama bu sözleri duyunca, ikisi de elektriğe tutulmuş gibi çarpılarak harekete geçtiler ve ayağa kalkmaya çalıştılar –</p>

  <p class="normal">“Oturun!” dedi Başkan sert bir sesle, onlar da buyruğa uydular. “Bu, daha önce de söylediğim gibi ciddi bir şeydi. Ciddi bir şeydi de – ama ancak bunlardan biri için. Oysa mesele daha da ciddi hale geldi, çünkü ikisinin de şerefi artık korkunç bir tehlike içinde. Daha da ileriye gidip, artık kurtarılamayacak bir tehlike içinde diyeyim mi? Her ikisi de o can alıcı on beş sözcüğü atlamış.” Başkan burada sustu. Birkaç dakika boyunca her yeri kaplamış olan kıpırtısızlığın derinleşerek etkileyici ağırlığını arttırmasını bekledi, sonra şunları ekledi: “Bunun olabilmesi için yalnızca tek bir yol var gibi görünüyor. Bu beyefendilere soruyorum – Danışıklılık –anlaşma– var mıydı?”</p>

  <p class="normal">Salonun bir ucundan bir ucuna kadar alçak sesle bir mırıldanma dolaştı, bunun anlamı, “İkisini de yakaladı”ydı.</p>

  <p class="normal">Billson acil durumlara alışık biri değildi, çaresiz bir çökmüşlük havası içinde yerinde oturuyordu. Oysa Wilson bir avukattı. Zar zor ayağa kalktı, solgun ve endişeliydi, şöyle dedi:</p>

  <p class="normal">“Bu son derece acı verici meseleyi açıklarken, salondakilerin hoşgörüsüne sığınıyorum. Biraz sonra söyleyeceklerim için özür diliyorum, çünkü bunlar şimdiye kadar –hepinizin de yapageldiğiniz gibi– hep takdir ettiğim, saydığım ve günaha teşvik karşısındaki sağlamlığına bütünüyle inandığım Bay Billson’a ister istemez inanılmaz bir zarar vermiş olacak. Ama kendi şerefimi korumak için konuşmak zorundayım – üstelik büyük bir açıksözlülükle. Utanarak itiraf ediyorum – ve şimdi bunun için beni bağışlamanızı rica ediyorum – ki ben o mahvolmuş yabancıya, sınama sözünde bulunan bütün sözleri, o mahvedici on beş sözcük de dahil, söyledim. (Büyük heyecan.) Yakınlarda yayınlandığı zaman bu sözcükleri anımsadım ve içi para dolu çuvalın bana ait olduğunu açıklamaya karar verdim, çünkü onu almaya her açıdan hakkım vardı. Şimdi sizden şu nokta üzerinde düşünmenizi ve bunu iyice tartmanızı rica edeceğim: Yabancının o gece bana duyduğu şükranın sınırı yoktu; bizzat kendisi bu şükranı dile getirmeye yetecek sözcük bulamadığını ve olanak bulacak olursa bana bu iyiliğin bin katını ödeyeceğini söyledi. Şimdi, bu durumda ben sizlere şunu soruyorum: Bu duygular içinde olduğuna göre, o yabancının bu sınama sözüne çok gereksiz o on beş sözcüğü eklemek gibi nankörce bir davranışta bulunacağını –bana bir tuzak kuracağını– belediye salonunda toplanmış olan kendi halkımın önünde, köyünü aldatan biri olarak sorgulanacağımı bekleyebilir miydim –buna inanabilir miydim– hatta bunu aklımdan bile geçirebilir miydim? Bu, akıl almaz bir şey, olanaksız bir şey olurdu. Onun bu sınama sözü, benim söylediklerimdeki iyi yürekli açılış tümceciğini içerecekti yalnızca. Bu konuda en küçük bir kuşkum yok. Siz şimdi benim düşündüğüm gibi düşünecektiniz. Dostluk gösterdiğiniz ve kendisine karşı hiçbir zarar verici davranışta bulunmadığınız birinden alçakça bir ihanet beklemeyecektiniz. Bu nedenle de tam bir özgüven içinde, eksiksiz bir güven duyarak başlangıçtaki ‘Git, kendini ıslah et’ ile biten o sözcükleri bir kâğıdın üzerine yazıp imzaladım. Tam kâğıdı zarfın içine koymak üzereyken ofisimin arka odasına çağırıldım ve o kâğıdı, düşünmeden masanın üstünde, açıkta bıraktım.” Bay Wilson burada durdu, başını yavaşça Billson’a çevirdi, bir an bekledi, sonra şunları ekledi: “Sizden şuraya dikkat göstermenizi istiyorum. Biraz sonra geri dönüp geldiğimde, Bay Billson ofisin sokağa açılan kapısından çıkıyordu.” (Büyük heyecan.)</p>

  <p class="normal">O anda Billson ayağa fırladı, bağırarak şöyle dedi:</p>

  <p class="normal">“Bu bir yalan! Çirkin bir yalan!”</p>

  <p class="normal">Başkan, “Yerinize oturun, efendim! Konuşma sırası Bay Wilson’da.”</p>

  <p class="normal">Billson’ın arkadaşları çekerek onu yerine oturtup yatıştırdılar, Wilson da sözlerine devam etti:</p>

  <p class="normal">“Bunlar yalın gerçekler. Benim yazdığım not, artık masanın üzerinde bırakmış olduğum yerden başka bir yerde duruyordu. Bu benim gözümden kaçmadı, ama esintinin onu oraya savurmuş olduğunu düşünerek bunun üstünde durmadım. Bay Billson’ın özel bir yazıyı okuyacağı aklımdan bile geçiremeyeceğim bir şeydi, o şerefli bir insandı ve böyle bir şey yapmazdı. Eğer şunu söylememe izin verirseniz, onun eklemiş olduğu “çok” sözcüğü her şeyi açıklamaya yetiyor, bu bir bellek yanılgısına bağlanabilir. Burada, sınama sözünün herhangi bir ayrıntısını yerine koyabilecek dünyada tek kişi benim – şerefli bir yolla. Söyleyeceklerim bitti.”</p>

  <p class="normal">Dünyada uzanlatımın hileleri ve aldatmacalarında deneyimli olmayan bir dinleyici kitlesinin zihinsel aygıtını bulandırmak, inançları altüst etmek ve duyguları karmakarışık duruma getirmek için, ikna edici bir konuşmadan daha iyi bir şey yoktur. Wilson zafer kazanmış bir havayla yerine oturdu. Salondakiler bir alkış tufanıyla onu onayladı, dostları çevresini sardı, elini sıktı, onu kutladı, Billson da bağırışlarla yerine oturtuldu, tek bir sözcük bile etmesine izin verilmedi. Başkan tokmağını art arda masaya vurdu ve hiç durmadan şöyle bağırmaya başladı:</p>

  <p class="normal">“Ama oturuma devam edelim beyler, devam edelim!”</p>

  <p class="normal">Sonunda bir ölçüde yatışma sağlandı ve şapkacı şöyle dedi:</p>

  <p class="normal">“İyi ama devam edilecek ne var efendim, paranın teslim edilmesinden başka?”</p>

  <p class="normal">Sesler: “Yapılacak şey işte bu! İşte bu! Öne çık Wilson!”</p>

  <p class="normal">Şapkacı: “Bay Wilson’ı üç kez alkışlayalım diyorum, özel bir erdemin simgesi olarak–”</p>

  <p class="normal">Daha o sözünü bitiremeden alkışlar patladı, alkışların ortasında –aynı zamanda tokmağın yarattığı gürültülerin de arasında– bazı hevesli destekleyiciler Wilson’ı iriyarı bir arkadaşının omzuna oturttular ve zafer havası içinde, onu platformun üstüne taşımaya hazırlanıyorlardı. Başkan’ın sesi artık bu gürültüyü bastırmak için yükselmişti:</p>

  <p class="normal">“Düzen istiyorum! Yerlerinize geçin! Okunması gereken bir belge olduğunu unutuyorsunuz.” Sessizlik yeniden sağlandığında, Başkan eline bir belge aldı ve onu okumaya hazırlandı, ama elinden bırakıp şöyle dedi: “Unuttum, bu benim aldığım bütün yazılı iletilerin hepsi okunmadan önce okunmayacaktı.” Cebinden bir zarf aldı, içindekileri dışarı çıkardı ve baktı –şaşırmış görünüyordu– kâğıdı önünde tuttu, gözlerini dikip uzun uzun baktı – aslında bakakaldı.</p>

  <p class="normal">Yirmi ya da otuz ses hep bir ağızdan bağırdı:</p>

  <p class="normal">“Nedir o? Okuyun! Okuyun!”</p>

  <p class="normal">Başkan da okudu – yavaş yavaş ve hayretler içinde:</p>

  <p class="normal">“’Benim o yabancıya söylediğim sözler (Sesler: “Bir dakika! Bu nasıl oluyor?”) şunlardı: Sen hiç de kötü bir adam değilsin. (Sesler: “Yüce Tanrım!”) Git, kendini ıslah et.’ (Bir ses: “Aaa, hadi ordan!”) İmzalayan, bankacı Bay Pinkerton.”</p>

  <p class="normal">Şimdi birdenbire boşalan sevinç patlaması aklı başında insanları bile ağlatacak türdendi. Boynu hiç yerinden oynamamış olanlar bile gözlerinden yaşlar gelinceye kadar güldüler, kahkaha nöbetine yakalanmış olan muhabirler, dünyada hiçbir zaman şifresi çözülmeyecek olan karmakarışık haber avlama araçlarını ellerinden bıraktılar, uyumakta olan bir köpek ödü kopacak kadar korktuğundan sıçrayarak yerinden fırladı, o kargaşaya karşı delice bir havlama tutturdu. Bu gümbürtünün her köşesinden her türlü bağırış duyuluyordu: “Zenginleşiyoruz – iki Yozlaştırılamazlık Simgesi birden!” – “Üç – Shadbelly’yi de sayın – sayıları ne kadar çok olursa o kadar iyi!” – “Tamam – Billson seçildi!” – “Yazık, zavallı Wilson – iki hırsızın kurbanı oldu!”</p>

  <p class="normal">Güçlü bir ses: “Susun! Başkan cebinden bir şey daha çıkardı.”</p>

  <p class="normal">Sesler: “Yaşasın! Yepyeni bir şey mi bu? Okuyun şunu! Okuyun!”</p>

  <p class="normal">Başkan (okuyarak): “’Benim söylediğim söz, vb. Sen hiç de kötü bir adam değilsin. Git, vb.’ İmzalayan, Gregory Yates!”</p>

  <p class="normal">Seslerin oluşturduğu bir fırtına: “Dört simge!” – “Yaşasın Yates!” – “Bir tane daha bul, gel!”</p>

  <p class="normal">Salondakiler artık gümbür gümbür bir mizah havası içine girmişti, bu havanın içinde bulunabilecek olanca eğlencenin tadını çıkarmaya hazır durumdaydı. On dokuzlardan birkaçı, solgun ve üzgün bir halde ayağa kalkıp koridorlara doğru ilerlemeye başladılar, ama yirmiye yakın kişinin sesi birlikte yükseldi:</p>

  <p class="normal">“Kapılar, kapılar – kapıları kapatın! Yozlaştırılamaz olan hiç kimse bu yerden çıkmayacak! Oturun, herkes otursun!”</p>

  <p class="normal">Verilen buyruğa uyuldu.</p>

  <p class="normal">“Bir tane daha çıkar! Oku! Oku!”</p>

  <p class="normal">Başkan bir belge daha çıkarıp geldi ve o tanıdık sözler bir kez daha dudaklarından dökülmeye başladı – “Sen hiç de kötü bir adam değilsin–”</p>

  <p class="normal">“Adı ne? Adı ne? Adamın adı nedir?”</p>

  <p class="normal">“L. Ingoldsby Sargent.”</p>

  <p class="normal">“Beş kişi seçildi! Simgeleri üst üste yığın! Devam edin, devam edin!”</p>

  <p class="normal">“Sen hiç de kötü bir adam–”</p>

  <p class="normal">“Adı! Adı!”</p>

  <p class="normal">“Nicholas Whitworth!”</p>

  <p class="normal">“Yaşasın! Yaşasın! Bugün simgeler günü!”</p>

  <p class="normal">Biri sesini yükselterek buna katıldı ve (bugün’ü atlayarak) “Bir adam korktuğu zaman, güzel bir kız–” diye başlayarak bu şarkıyı o güzel Mikado ezgisiyle söylemeye başladı; oradakiler neşeyle ona katıldılar, sonra tam zamanı geldiğinde, başka biri buna bir dize daha ekledi –</p>

  <p class="normal">“Sonra şunu da sakın unutma–”</p>

  <p class="normal">Salondakiler bir ağızdan kükrercesine şarkı söylemeye başladılar. Üçüncü bir dize hemen eklendi.</p>

  <p class="normal">“Hadleyburg’dan uzak olan yozlaştırılabilenler–”</p>

  <p class="normal">Salondakiler buna da gürlercesine katıldılar. Son nota da söylenip bittiğinde, Jack Halliday’in sesi tiz ve dupduru bir biçimde yükselerek son dizeyi taşıyıp getirdi.</p>

  <p class="normal">“Ama Simgeler burada işte, ne demezsin!”</p>

  <p class="normal">Bu dize de bir heves patlamasıyla söylendi. Sonra mutluluk içinde yüzen salondakiler, başından başlayıp o dört dizeyi büyük bir salınım ve enerjiyle iki kez yineledi ve üç kere üçlük bir gürleme ve kaplan kükremesi gibi şunu söyleyerek bitirdiler şarkılarını: “Yozlaştırılamaz Hadleyburg ve bu köyün, bu gece damgasını hak etmeye değer bulacağımız bütün Simgeleri.”</p>

  <p class="normal">Sonra gene her yeri Başkan’a yöneltilen bağırışlar kaplamaya başladı:</p>

  <p class="normal">“Devam edin. Devam edin! Okuyun! Biraz daha okuyun! Elinizde ne varsa hepsini okuyun!”</p>

  <p class="normal">“İşte böyle – devam edin! Sonsuza kadar yaşayacak bir ün kazanıyoruz!”</p>

  <p class="normal">Şimdi de bir grup adam ayağa kalkıp durumu protesto etmeye başladılar. Bu kuru gürültüyü bir yana atılmış bir şakacının çıkardığını ve bütün topluluğa yapılan bir hakaret olduğunu söylediler. Hiç kuşku yoktu ki bu imzaların hepsi sahteydi.</p>

  <p class="normal">“Oturun! Oturun! Susun! İtiraf etmiş oluyorsunuz. Hepsinin içinde sizin adınızı da bulacağız.”</p>

  <p class="normal">“Sayın Başkan, o zarflardan kaç tane var elinizde?”</p>

  <p class="normal">Başkan zarfları saydı.</p>

  <p class="normal">“Şimdiye kadar incelenmiş olanlarla birlikte on dokuz tane var.”</p>

  <p class="normal">Aşağılayıcı bir bağırış ve alkış fırtınası koptu.</p>

  <p class="normal">“Belki hepsinin içinde o sır saklıdır. Ben zarfların hepsini açmanızı ve o tür bir nota eklenmiş her bir imzayı okumanızı öneriyorum – ayrıca notun ilk sekiz sözcüğünü de okuyun.”</p>

  <p class="normal">“Bu öneriyi destekliyorum!”</p>

  <p class="normal">Öneri oya sunuldu ve kabul edildi – gürültülü sesler eşliğinde. Zavallı yaşlı Richards ayağa kalktı, karısı da ayağa kalkıp onun yanında durdu. Kadının başı öne eğilmişti, bu nedenle kimse ağladığını görmedi. Kocası ona kolunu uzattı, böylece ona destek olarak, titreyen bir sesle konuşmaya başladı:</p>

  <p class="normal">“Dostlarım, ikimizi de –Mary’yi ve beni– bütün ömrümüz boyunca tanıdınız, öyle sanıyorum ki bizi seviyor ve saygı duyuyorsunuz–”</p>

  <p class="normal">Başkan onun sözünü kesti:</p>

  <p class="normal">“İzin verin. Bu çok doğru – söylemekte olduklarınız Bay Richards. Bu köydekiler siz ikinizi gerçekten de tanıyorlar, sizi gerçekten seviyorlar, size gerçekten saygı duyuyorlar – dahası – sizi yüceltip gerçekten sizi seviyorlar–”</p>

  <p class="normal">Halliday’in sesi çınladı:</p>

  <p class="normal">“Ayrıca bu onaylanmış bir gerçek! Başkan haklıysa, salondakiler seslerini yükseltip söylesinler bunu. Ayağa kalkın! Haydi, öyleyse haydi! Haydi! Haydi! Hep birlikte!”</p>

  <p class="normal">Salondakiler kitle halinde ayağa kalktılar, yüzlerini hevesle yaşlı çifte çevirdiler, havayı kar fırtınası gibi savrulan mendillerle doldurdular ve sevgi dolu yüreklerinden yükselen övgü sözcükleri yağdırdılar.</p>

  <p class="normal">Sonra Başkan sözlerine devam etti:</p>

  <p class="normal">“Söyleyeceğim şey şuydu: Biz sizin ne kadar iyi yürekli olduğunuzu biliyoruz Bay Richards, ama şimdi, suç işleyenlere karşı iyilikte bulunma zamanı değil” (“Doğru! Doğru!” diye bağrışmalar.) O cömertlik dolu amacınızı görebiliyorum, ama bu adamlar için ricada bulunmanıza izin veremem–”</p>

  <p class="normal">“Ama ben diyecektim ki–”</p>

  <p class="normal">“Lütfen yerinize oturun Bay Richards. Bu notların geriye kalanlarını da incelememiz gerekiyor – adları artık açığa çıkmış olan insanlara adil davranmak için bu gerekiyor. Bu iş biter bitmez – bunun için size söz veriyorum – sizi dinleyeceğiz.”</p>

  <p class="normal">Pek çok ses birden: “Haklı! Başkan haklı – bu aşamada hiçbir kesintiye izin verilemez! Devam edin! O adlar! O adlar! Önerinin koşullarına göre!”</p>

  <p class="normal">Yaşlı çift istemeye istemeye yerlerine oturdu, kocası fısıldayarak karısına, “Beklemek acı çekmek kadar zor, yalnızca bizim kendimiz için hak iddia ettiğimizi öğrendiklerinde utancımız hiç olmadığı kadar büyük olacak.”</p>

  <p class="normal">Adların okunmasıyla birlikte, o gürültülü neşe havası hemen yeniden başladı.</p>

  <p class="normal">“Sen hiç de kötü bir adam değilsin” – İmza “Robert J. Titmarsh.”</p>

  <p class="normal">“Sen hiç de kötü bir adam değilsin” – İmza “Eliphalet Weeks.”</p>

  <p class="normal">“Sen hiç de kötü bir adam değilsin” – İmza “Oscar B. Wilder.”</p>

  <p class="normal">Bu noktada, salondakilerin aklına, o yedi sözcüğü Başkan’ın elinden alma düşüncesi geliverdi. Başkan’ın bundan memnun olmadığı söylenemezdi. Ondan sonra her bir notu sırayla elinde tutup havaya kaldırıp bekledi. Salondakiler o yedi sözcüğü kitle halinde, ölçülü, derinden gelen ezgisel bir tonla (çok tanınan bir kilise şarkısına korkusuzca benzeterek) söylediler – “Sen h-i-i-ç de k-ö-ö-t-ü-ü bir adam değilsin” Sonra Başkan, “İmza, Archibald Wilcox.” dedi. Ve bu böylece devam edip gitti, herkes dozu gittikçe artan ve harika bir eğlence yaşadı, bir tek On dokuzlar’ın dışında. Arada bir, özellikle parıltılı bir ad okunduğunda, salondakiler Başkan’ı beklettiler, bu sırada sınama sözünü başından sonuna, en son sözleri olan, “Cehenneme ya da Hadleyburg’a gideceksin” – çaba göster ve bunların birincisi olsun”a kadar şarkı biçiminde söylediler, bu özel durumlarda da, yüce, acı dolu, etkileyici bir “A-a-a-m-i-i-n!” eklediler.</p>

  <p class="normal">Liste kısaldı, kısaldı, kısaldı, zavallı yaşlı Richards sayıların çetelesini tutuyor, kendi adına benzeyen bir ad söylendiğinde yüzünü buruşturuyor, ızdırap dolu bir gerginlik içinde Mary’yle birlikte ayağa kalkıp o aşağılayıcı ayrıcalığını kullanarak hak iddiasından vazgeçeceği anın gelmesini bekliyordu; bunu şu sözlerle yapmaya niyetleniyordu: “…çünkü şimdiye kadar biz hiçbir yanlış şey yapmadık, tersine kendi alçakgönüllü yolumuzda hiçbir suçlamayla karşı karşıya kalmadan ilerledik. Biz çok yoksuluz, yaşlıyız, bize yardım edecek çoluk çocuğumuz da yok; fena halde günaha teşvik edildik ve yenik düştük. Daha önce, ayağa kalkmadan önce, amacım itirafta bulunmak ve adımın bu herkese açık yerde okunmaması için yalvarmaktı, çünkü buna katlanamazmışız gibi geliyordu, ama engellendim. Bu hak ettiğimiz bir şeydi, geriye kalanlarla birlikte acı çekmek sıramız gelmişti. Bizim için bu zor oldu. Adımızın başka birinin ağzından söylendiğini – kirletildiğini – ilk kez duyuyoruz. Merhametli davranın – daha iyi günlerin hatırı için utancımızı, iyilikseverliğinizle, bizim katlanabileceğimiz kadar hafifletin.” Kocasının içinde bulunduğu güç durumun bu noktasında Mary, kocasının aklının başında olmadığını fark ederek, onu dürtükledi. Salondakiler, “Sen h-i-i-ç de” vb. diyerek şarkı söylüyorlardı.</p>

  <p class="normal">Mary fısıldayarak, “Hazır ol” dedi. “Şimdi senin adın geliyor, on sekiz ad okundu.”</p>

  <p class="normal">Şarkı kesildi.</p>

  <p class="normal">“Bir sonraki! Sonraki! Sonraki!” bağırışları yükseldi salonun her köşesinden.</p>

  <p class="normal">Burgess elini cebine soktu. Yaşlı çift, tir tir titreyerek ayağa kalkmaya çalıştı. Burgess bir an bocaladı, sonra şöyle dedi:</p>

  <p class="normal">“Bakıyorum da hepsini okumuşum.”</p>

  <p class="normal">Sevinçten ve şaşkınlıktan bayılacak durumda olan çift, koltuklarına yığıldılar ve Mary fısıldayarak şöyle dedi:</p>

  <p class="normal">“Ah, Tanrı’ya şükürler olsun, kurtulduk! – bizimkini kaybetmiş – bunu altın dolu yüz çuvala değişmem!”</p>

  <p class="normal">Salondakiler birden bağırarak Mikado’nun taklidini söylemeye başladılar, giderek artan bir hevesle şarkıyı üç kez tekrarladılar, şarkı üçüncü kez söylenişinde son dizesine yaklaştığında ayağa kalktılar.</p>

  <p class="normal">“Ama simgeler burada işte, ne demezsin!”</p>

  <p class="normal">Sonra şarkıyı alkışlarla ve “Hadleyburg’un saflığı ve bunu temsil eden on sekiz ölümsüz temsilcimiz için” diye bağırarak bitirdiler.</p>

  <p class="normal">Sonra semerci Wingate, ayağa kalkıp, köyün o parayı çalmaya kalkışmayan tek önemli vatandaşı – Edward Rich-ards – için üç kez “Yaşa, Varol!” diye bağırılmasını önerdi.</p>

  <p class="normal">Bu üç bağırış büyük ve duygulandırıcı bir içtenlikle yapıldı; sonra biri çıkıp, Richards’ın artık Kutsal olan Hadleyburg Geleneği’nin tek koruyucusu ve Simgesi seçilmesini, ayağa kalkıp bütün o aşağılayıcı dünyanın yüzüne bakma gücü ve hakkı tanınmasını önerdi.</p>

  <p class="normal">Bu öneri alkışlarla kabul edildi, sonra yeniden Mikado’yu söylediler ve şarkıyı şu dizeyle bitirdiler:</p>

  <p class="normal">“Ve tek bir Simge kaldı geriye, ne demezsin!”</p>

  <p class="normal">Bir suskunluk oldu; sonra –</p>

  <p class="normal">Bir ses: “Peki, öyleyse şimdi kim alacak çuvalı?”</p>

  <p class="normal">Sepici (batıcı bir alaycılıkla): “Bu kolay. Paranın on sekiz Yozlaştırılamaz kişi arasında paylaştırılması gerekiyor. Onların her biri zorluk içindeki o yabancıya sırayla yirmişer dolar verdiler – ve o sözü söylediler – sıradakilerin onun önünden geçmesi yirmi iki dakika sürdü. Yabancıya ödemelerini yaptılar – toplam olarak üç yüz altmış dolarlık bir katkı. Bütün istedikleri yalnızca bu borcun ve faizinin geri ödenmesi, toplam olarak kırk bin dolar.”</p>

  <p class="normal">Pek çok ses bir arada (alay ederek): “Tamam! İşte bu! Paylaştırın! Paylaştırın! Yoksullara cömertçe davranın – bekletmeyin onları!”</p>

  <p class="normal">Başkan: “Düzen istiyorum! Şimdi sizlere, yabancının geriye kalan belgesini sunuyorum: ‘Eğer hak iddia eden kimse çıkmazsa (inlemelerden oluşan büyük bir koro), benim arzu ettiğim şey çuvalı açmanız ve parayı köyün önde gelen vatandaşlarına sayarak dağıtmanızdır; onlar da bunu güven içinde alsınlar (“Ah! Ah! Ah!” bağırışları), topluluğunuzun o soylu yozlaştırılamazlık ününü yaygınlaştırmak ve korumak için kendilerince en iyi gördükleri yollarda kullansınlar (daha çok bağırışlar) – bu öyle bir ün ki, onların adları ve çabaları buna yepyeni ve her yere ulaşacak bir parlaklık katacaktır.’ (Alaycı alkışlardan oluşan heves dolu bir patlama.) Hepsi bu kadarmış gibi görünüyor – ek bir not var:</p>

  <p class="normal">“’NOT – HADLEYBURGLULAR: Sınama sözü diye bir şey yok – kimse böyle bir söz söylemedi. (Büyük heyecan.) Yoksulluk içinde bir yabancı da yoktu, yirmi dolarlık bağış da olmadı, bunlara eşlik eden bir kutsama ve övgü de olmadı – hepsi uydurmaydı. (Şaşkınlık ve sevinçten oluşan genel bir çalkalanma, devinim ve mırıldanmalar.) İzin verin de öykümü anlatayım – bir iki sözcükten uzun sürmez. Bir gün sizin köyünüzden geçiyordum ve hiç hak etmediğim ağır bir aşağılanmayla karşılaştım. Başka biri olsa, aranızdan birkaç kişiyi öldürmekten geri kalmazdı, böylelikle hakkın yerini bulduğunu söylerdi, ama benim için bu önemsiz ve yetersiz bir öç alma yolu olurdu, çünkü ölüler acı çekmez. Ayrıca hepinizi birden öldüremezdim – sonra zaten ben böyle yaratılmış olduğumdan, bunu yapmak bile beni tatmin etmezdi. Bu yerdeki tek tek bütün erkeklere ve tek tek bütün kadınlara zarar vermek istedim – yalnızca bedenlerine ya da mal mülklerine değil, kendini beğenmişlik tutumlarına – zayıf ve aptal olan insanların en çok incinebilir olan yanlarına. Bu nedenle kimliğimi sakladım, geri geldim ve sizleri inceledim. Ağıma çok kolay düştünüz. Dürüstlük adına eskilere uzanan ve yüce bir ününüz vardı, doğal olarak bundan gurur duyuyordunuz. – bu sizin en değerli hazinenizdi, gözünüzün nuruydu. Kendilerinizi ve çocuklarınızı günaha teşvikten özenle ve uyanıklık içinde nasıl uzak tuttuğunuzu öğrenir öğrenmez, işe nereden başlayacağımı anladım. Vallahi, siz basit yaratıklara şunu söyleyeyim ki bütün zayıflıkların en zayıfı, ateşle imtihan edilmiş bir erdemdir. Bir plan yaptım ve adlardan bir liste oluşturdum. Amacım yozlaştırılmaz olan Hadleyburg’u yozlaştırmaktı. Aklımdaki düşünce, ömürleri boyunca hiç yalan söylememiş ya da tek bir kuruş bile çalmamış olan yaklaşık elli tertemiz erkeğin ve kadının yalancı ve hırsız olduğunu ortaya çıkarmaktı. Goodson’dan korkuyordum. O ne Hadleyburg’da doğmuş ve ne burada yetiştirilmiş biriydi. Yaptığım planı, mektubumu sizin önünüze koyarak uygulamaya başlarsam, kendinize, “Aramızda o yoksul şeytana yirmi dolar bağışlayacak tek kişi Goodson’dır,” diyeceğinizden korktum. O zaman önünüze koyduğum yemi yutmayabilirdiniz. Ama Goodson cennete gitti, o zaman güvende olduğumu hissettim; tuzağımı kurdum, yemini de taktım. Sözde o sınama sözünü gizlice postaladığım insanların hepsini yakalayamayacağım, eğer Hadleyburg’un ne olduğunu biliyorsam. (Sesler: “Doğru – her birini, en sonuncusuna kadar yakaladı.”) İnanıyorum ki o insanlar, sözde kumar parasını bile çalarlar, zavallı günaha teşvik edilmiş, kötü eğitilmiş herifleri atlatmaktansa. Kendini beğenmiş havanızı sonsuza kadar ve hiç geri gelmemek üzere yok etmeyi ve Hadleyburg’a yeni bir ün – üstüne yapışacak ve dört bir yana yayılacak bir ün – kazandırmayı umut ediyorum. Eğer bunda başarılı olduysam, çuvalı açın ve Hadleyburg’un Ününü Yayma ve Koruma Kurulu’nu çağırın.’”</p>

  <p class="normal">Seslerden oluşan büyük bir bağırış patlaması: “Açın şunu! Açın şunu! On sekizler öne çıksın! Geleneği Yayma Kurulu! – Öne çıkın – Yozlaştırılamayanlar!”</p>

  <p class="normal">Başkan çuvalı yırtarak tamamen açtı ve bir avuç parlak, parlak, kocaman, sarı madeni parayı avucunun içinde şıkırdattı, sonra inceledi –</p>

  <p class="normal">“Dostlarım, bunlar yalnızca altın suyuna batırılmış, kurşundan yapılmış yuvarlaklar!” dedi.</p>

  <p class="normal">Bu haber üzerine müthiş bir sevinç çığlığı patladı, gürültü yatıştığında sepici bağırdı:</p>

  <p class="normal">“Bu işte açıkça görülen öncelik hakkına dayanarak, Bay Wilson, Geleneği Yayma Kurulu Başkanı’dır. Arkadaşları adına öne çıkmasını ve parayı teslim almasını öneriyorum.”</p>

  <p class="normal">Yüz ses birden: “Wilson! Wilson! Wilson! Konuşma yap! Konuşma yap!”</p>

  <p class="normal">Wilson (öfkeden titreyen bir sesle): “Şunu söylememe izin verin, üstelik kullandığım dil için de özür dilemeyeceğim, o paranın canı cehenneme!”</p>

  <p class="normal">Bir ses: “Ah, şuna bak, bir de Baptist olacak!”</p>

  <p class="normal">Bir ses: “On yedi Simge kaldı! Öne çıkın beyler ve size verileni teslim alın!”</p>

  <p class="normal">Bir suskunluk oldu – hiçbir tepki gelmedi.</p>

  <p class="normal">Semerci: “Sayın Başkan, ne olursa olsun, ölmüş olan soylular arasından geriye tek bir temiz adam kalıyor; üstelik onun paraya gereksinimi var ve bu parayı hak ediyor. Ben, Jack Halliday’in oraya çıkmasını sağlamanızı ve içinde yirmi dolarlık yaldız kaplama paralar bulunan çuvalı açık arttırmaya çıkarmanızı, sonuçta elde edilen miktarı hakkı olan adama – Hadleyburg’un onurlu saymaktan sevinç duyacağı kişiye – Edward Richards’a vermenizi öneriyorum.”</p>

  <p class="normal">Bu büyük bir sevinçle karşılandı; köpek yeniden sesini duyurmaya başladı; semerci açık arttırmayı bir dolardan başlattı; Brixtonlular ve Barnum’un temsilcisi kıyasıya yarıştılar; verilen fiyatın her yükseltilişinde insanlar sevinçle bağırıp alkışladılar, heyecan anbean arttı, açık arttırmada fiyat verenler iyice ısındılar, giderek daha gözü kara, daha kararlı davranmaya başladılar, fiyatlardaki büyük artışlar bir dolardan beş dolara, sonra on dolara, sonra yirmi dolara, sonra elli dolara, sonra yüz dolara, sonra da –</p>

  <p class="normal">Açık arttırma başladığı zaman Richards üzüntü içinde karısına fısıldayarak şöyle dedi: “Ah, Mary, buna izin verebilir miyiz? Bu, bu anlıyorsun ya, bu bir onurluluk ödülü, temiz bir kişiliğin tanığı ve, ve biz buna izin verebilir miyiz? Ayağa kalksak daha iyi olmaz mı – Ah! Mary, ne yapmamız doğru olur? – Sence biz – (Halliday’in sesi: “On beş verildi! – Çuval için on beş! – Yirmi! – Ah, teşekkürler! – Otuz – Yeniden teşekkürler! Otuz, otuz, otuz! – Kırk mı duydum? Kırk oldu! Arttırmaya devam edin beyler, devam edin! – Elli! – Teşekkürler soylu Romalı! Elliye gidiyor, elli, elli! – Yetmiş! – Doksan! – Harika! – Yüz! – Yükseltin, yükseltin! – Yüz yirmi – Kırk! – Tam zamanında! Yüz elli! – İki yüz – Muhteşem! İki y… mü, duydum – Teşekkürler! – İki yüz elli! –)</p>

  <p class="normal">“Bu da başka bir günaha teşvik Edward – tepeden tırnağa titriyorum – ama, ah, bir günaha teşvikten kurtulduk, bu da bizim için bir uyarı olmalı – (“Altı mı duydum? – Teşekkürler – Altı yüz elli, altı yüz – Yedi yüz!”) Gene de Edward, insan düşündüğünde – kimse kuşku (“Sekiz yüz dolar! – Yaşasın! – Dokuz yapın şunu! – Bay Parsons dediğinizi duydum mu – Teşekkürler – Dokuz! Tertemiz kurşun dolu bu soylu çuval yalnızca dokuz yüz dolara gidiyor, altın yaldızı ve her şeyiyle birlikte – Haydi! Duyduğum doğru mu – Bin! – şükranlarımızla birlikte sizin – Biri on bir mi dedi? En ünlü çuval olacak bu, bütün evren”) Ah, Edward (hıçkırmaya başlayarak), “ öyle yoksuluz ki! – ama – ama – sence en iyisi neyse onu yap – sence en iyi olanı yap.”</p>

  <p class="normal">Edward çöktü – başka deyişle, oturduğu yerde hiç kıpırdamadan kalakaldı; tatmin olmamış, ama bu koşullar altında ezilmiş bir vicdanla öylece oturuyordu.</p>

  <p class="normal">Bu arada hiç olmayacak bir İngiliz kontu gibi giyinmiş amatör bir dedektife benzeyen bir yabancı, o akşam olup bitenleri açıkça görülen bir ilgiyle ve yüzünde hoşnut bir ifadeyle seyrediyordu. Şimdi de bu kişi, şuna benzer şeyler söyleyerek kendi kendine konuşmaya başlamıştı: “On sekizler’den hiçbiri fiyat vermiyor; bu hiç de tatmin edici bir durum değil, bunu değiştirmem gerekiyor – tiyatroda geçerli olan birlik kuralları bunu gerekli kılıyor; çalmaya çalıştıkları bu çuvalı satın almaları gerekiyor; ayrıca ağır bir bedel de ödemeleri gerekiyor – aralarından bazıları zengin. Sonra başka bir şey daha var; ben Hadleyburg’un yapısını zedeleyecek bir hata yaparsam, bu hatayı bana mal eden adam, kendisine yüksek bir huzur hakkı ödenmesini hak eder; bunu da birinin ödemesi gerekir. Şu yoksul yaşlı Richards benim değerlendirmemi geçersiz kıldı; kendisi dürüst bir adam – bunu anlamıyorum ama kabul ediyorum. Evet, o adam benim açıklarımı gördü, üstelik hemen gördü; hak etme açısından bakıldığında altın küpü onun. Üstelik ben bu işi becerebilirsem, beklenmedik büyük bir bedel olacak aldığı. O beni umut kırıklığına uğrattı, ama burasını geçelim.”</p>

  <p class="normal">Bu yabancı, açık arttırmada fiyatların verilişini seyrediyordu. Bin dolarda piyasa çöktü, fiyatlar hızla düştü. Yabancı bekliyordu, hâlâ bekliyordu. Bir yarışmacı çekildi, sonra biri daha, biri daha. Yabancı şimdi bir iki fiyat verdi. Verilen fiyatlar on dolara düştüğü zaman o beş dolar ekledi; biri onun verdiğinin üç katını verdi; yabancı bekledi, sonra birden elli dolarlık bir sıçrama yaptı ve çuval onun oldu – bin iki yüz seksen iki dolara – Salondakiler sevinç çığlıkları attılar – sonra sustular, çünkü yabancı ayağa kalkmış, elini yukarıya kaldırmıştı. Konuşmaya başladı.</p>

  <p class="normal">“Bir şey söylemek ve bana bir iyilik yapılmasını dilemek istiyorum. Ben ender bulunan şeylerin alım satımını yaparım; dünyanın her yerinde eski paralarla ilgilenenlerle alışverişler yaparım. Bu alımdan da, bu durumuyla kar sağlayabilirim; ama eğer sizlerin onayını alabilirsem, kurşundan yapılmış olan bu yirmi dolarlık paraların her birinin değerini altın değerine, belki daha da yüksek bir değere çıkarabilmenin bir yolu var. Bana bu onayı verin; ben de buradan elde edeceğim kazancın bir kısmını, bozulamayan dürüstlüğünü bu gece, bu kadar adil ve bu kadar büyük bir nezaketle kabul ettiğiniz sizin Bay Richards’ınıza verebilirim; onun payına düşen miktar on bin dolar olacak ve parayı ben kendisine yarın teslim edeceğim. (Salondakilerden büyük alkış. Ama “bozulamayan dürüstlük” sözleri, Richardsların utançtan iyice kızarmalarına neden oldu, gene de onların alçakgönüllülüklerine bağlandı ve kimseye bir zararı olmadı.) Bu önerimi büyük bir çoğunlukla – oyların üçte ikisini isterim – onaylarsanız, ben bunu köyün onayı olarak kabul edeceğim; bütün istediğim bu kadar. Ender bulunan nesneler, merak uyandıran ve gözlem gerektiren herhangi bir yolla her zaman daha da değer kazanır. Şimdi, görünüşte para olan bu nesnelerin her birinin yüzüne, o on sekiz beyefendinin adlarının yazılması için izninizi alabilirsem–”</p>

  <p class="normal">Orada bulunan dinleyicilerin onda dokuzu o anda ayağa fırladı – köpek de dahil – ve öneri fırtına gibi esen onaylayıcı alkışlar ve kahkahalarla kabul edildi.</p>

  <p class="normal">Herkes yerine oturdu ve “Dr” Clay Harkness dışında bütün Simgeler ayağa kalktılar, önerilen bu olmayacak şeyi şiddetle protesto ettiler ve tehditte bulundular –</p>

  <p class="normal">“Sizlerden beni tehdit etmemenizi rica ediyorum.” dedi yabancı, sakin bir havayla. “Ben yasal haklarımı biliyorum ve gözdağı verilerek korkutulmaya alışık biri değilim. (Alkışlar.) Yabancı yerine oturdu. “Dr” Harkness burada bir fırsat yakaladı. Kendisi buranın en zengin iki kişisinden biriydi; öteki de Pinkerton’dı. Harkness bir darphanenin sahibiydi, başka deyişle, herkesin tanıdığı bir şarlatandı. Bir aday listesinde Yasama Meclisi için onun adı vardı, ötekinde de Pinkerton’ın. Bu atbaşı giden, çok heyecanlı bir yarıştı; günden güne daha da çok kızışıyordu. Her ikisinin de paraya olan iştahları çok büyüktü; her ikisi de belli bir amaçla büyük araziler almıştı; yeni bir demiryolu yapılacaktı; her ikisi de Yasama Meclisi’nde olup demiryolunun geçeceği güzergâhın kendi çıkarlarından yana belirlenmesini sağlamak istiyordu; tek bir oy kararı, kararla birlikte de iki ya da üç kat büyük servet sahibi olmayı belirleyebilirdi. Kazanç yüksekti ve Harkness gözü kara bir spekülasyon ustasıydı. Yabancıya yakın bir yerde oturuyordu. Simgeler’den biri ya da öteki, salondakileri protestolar ve isteklerle eğlendirirken, Harkness eğilerek yabancıya yaklaştı ve fısıldayarak sordu:</p>

  <p class="normal">“Bu çuvala ne fiyat veriyorsun?”</p>

  <p class="normal">“Kırk bin dolar.”</p>

  <p class="normal">“Ben sana yirmi veririm.”</p>

  <p class="normal">“Olmaz.”</p>

  <p class="normal">“Yirmi beş.”</p>

  <p class="normal">“Olmaz.”</p>

  <p class="normal">“Otuz diyelim.”</p>

  <p class="normal">“Fiyatı kırk bin dolar, bir kuruş aşağıya olmaz.”</p>

  <p class="normal">“Tamam, vereceğim. Sabah saat onda otele gelirim. Bunun bilinmesini istemiyorum; seninle özel olarak görüşeceğim.”</p>

  <p class="normal">“Pekâlâ.” Sonra, yabancı ayağa kalkıp salondakilere şöyle dedi:</p>

  <p class="normal">“Vakit geç oldu. Bu beyefendilerin konuşmaları hiç de değersiz değil, ilginç olmaktan uzak değil, zarafetten yoksun değil; gene de eğer beni bağışlarsanız, buradan ayrılmak istiyorum. Önerimi kabul etmekle göstermiş olduğunuz büyük nezaket için sizlere teşekkür ederim. Başkan’dan bu çuvalı benim için yarına kadar saklamasını ve üç tane beş yüz dolarlık banknotu Bay Richards’a teslim etmesini rica ediyorum.” Banknotlar Başkan’a iletildi. “Çuvalı almak için saat dokuzda geleceğim ve saat on birde geriye kalan on bini Bay Richards’a evinde şahsen ben teslim edeceğim. İyi geceler.”</p>

  <p class="normal">Yabancı sessizce oradan çıkıp gitti; salondakileri “Yaşa, Varol!” bağırışlarının, Mikado şarkısının, köpeğin onaylayıcı olmayan havlamalarının ve “Sen h-i-i-ç de k-ö-ö-t-ü-ü bir adam değilsin!” çığlıklarının karışımından oluşan çok büyük bir gürültünün içinde bıraktı.</p>
</body>
</html>
