<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SecmeOykuler Twain</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  

  <h2 class="h2baslik1" id="calibre_toc_18">1</h2>

  <p class="normal">Yıllar önceydi. Hadleyburg, kendisini çevreleyen koskocaman bölgenin en dürüst ve en namuslu köyüydü. Üç kuşak boyunca bu ününü hiç lekelemeden korumuştu, sahip olduğu başka her şeyden çok daha fazla gurur duyuyordu bundan. Öylesine gurur duyuyor, temiz adını güvence altında tutmakta öylesine titiz davranıyordu ki, dürüst alışveriş ilkelerini beşikteki bebeklere öğretmeye başlamıştı; benzer dersleri, eğitimlerine ayrılan bütün o yıllar boyunca çocukların kültürünün de başlıca besini durumuna getirmişti. Ayrıca kişiliğin oluştuğu yıllar boyunca, ayartıcı şeyler gençlerin yolundan uzak tutuluyordu; böylece onların dürüstlükleri daha da pekişmek ve güçlenmek için her türlü olanağa kavuşuyor ve iliklerine işliyordu. Komşu köyler Hadleyburg’un kazandığı bu onurlu üstünlüğü kıskanıyorlar, bundan duyduğu gururla alay ediyormuş gibi yapıyorlar, buna kendini beğenmişlik diyorlardı; gene de Hadleyburg’un yozlaştırılamaz bir köy olduğu gerçeğini kabul etmek zorunda kalıyorlardı: Hadleyburg’dan gelen bir delikanlı, sorumluluk gerektiren bir iş aramak için doğduğu köyden ayrıldığında gerek duyacağı her türlü tavsiyeyi zaten yanında taşıyordu.</p>

  <p class="normal">Oysa sonunda zamanın kayıp gitmesiyle birlikte Hadleyburg, oradan geçmekte olan bir yabancıya zarar vermek gibi bir talihsizlik yaşadı – büyük olasılıkla da bunu bilmeden, kesinlikle dikkat etmeden yaptı, çünkü Hadleyburg kendine yetiyordu; yabancılara ya da onların taşıdıkları kanılara hiç mi hiç önem vermiyordu. Oysa bu kişinin durumunu istisna saymak iyi olurdu, çünkü o, nefret ve öç alma duygularıyla yüklü bir adamdı. Bütün bir yıl boyunca yaptığı yolculuklar sırasında, görmüş olduğu bu kötülüğü hiç aklından çıkarmadı; boş zamanlarının hepsini bu zedelenmeyi giderecek bir tatmin yolu icat etmekle geçirdi, düşünüp çok sayıda plan buldu, bunların hepsi de iyiydi, ama hiçbiri yeterince geniş kapsamlı değildi; bu planların arasında en kötüsü, çok sayıda bireyi incitecek bir plandı, ama onun istediği, bütün köyü içine alacak, bir tek kişiyi bile incitmeden bırakmayacak bir plandı. Sonunda çok iyi bir fikir buldu; zihninde belirginleştiğinde bu fikir beynini kötücül bir sevinçle aydınlattı. Hemen bir plan oluşturmaya başlayarak, “Yapılacak şey işte bu – ben bu köyü yozlaştıracağım,” dedi kendine.</p>

  <p class="normal">Altı ay sonra Hadleyburg’a gitti, gece saat on sularında küçük bir atlı arabayla bankanın yaşlı veznedarının evine ulaştı. Arabadan bir çuval çıkardı, omzuna attı, o çuvalla sendeleye sendeleye köy evinin avlusunu geçip kapısını çaldı. Bir kadın sesi, “Girin” dedi; adam içeriye girdi, çuvalını salondaki sobanın arkasına yerleştirdi, lambanın yanında Missionary Herald’ı okumakta olan yaşlı hanıma nazik bir havayla şunları söyledi:</p>

  <p class="normal">“Yerinizden kalkmayın hanımefendi, sizi rahatsız etmeyeceğim. Tamam – şimdi oldukça iyi saklanmış durumda, insan orada olduğunu bile bilmez. Kocanızla bir dakika görüşebilir miyim hanımefendi?”</p>

  <p class="normal">Görüşemezdi, kadının kocası Brixton’a gitmişti, yarın sabahtan önce de dönmeyecekti.</p>

  <p class="normal">“Pekâlâ hanımefendi, önemi yok. Yalnızca bu çuvalı onun gözetimine bırakmak istemiştim, bulunduğu zaman gerçek sahibine teslim edilmek üzere. Ben yabancıyım, kendisi beni tanımaz, yalnızca uzun zamandır zihnimde olan bir meseleyi halletmek üzere bu gece bu köyden geçiyorum. Yapacağım iş şimdi tamamlanmış oldu; hoşnut, biraz da gururlu olarak gidiyorum, beni bir daha görmeyeceksiniz. Çuvala iliştirilmiş bir kâğıt var; orada her şey açıklanıyor. İyi geceler, hanımefendi.”</p>

  <p class="normal">Yaşlı kadın bu gizemli, iriyarı yabancıdan korkmuştu, onun gittiğini görünce memnun oldu. Ama merakı uyanmıştı, hemen çuvalın yanına gitti, kâğıdı alıp geldi. Kâğıtta yazılanlar şöyle başlıyordu:</p>

  <p class="normal">YAYINLANMAK ÜZERE – ya da doğru adam özel bir soruşturmayla bulunacak – ikisinden birinin yapılması yeter. Bu çuvalın içinde yüz altmış pound, dört ons ağırlığında altın para var –</p>

  <p class="normal">“Tanrı bize merhamet etsin, üstelik kapı da kilitli değil!”</p>

  <p class="normal">Bayan Richards baştan ayağa titreyerek uçarcasına gidip kapıyı kilitledi, sonra pencerenin gölgelik perdesini çekip kapattı, korku ve endişe içinde, kendini ve parayı daha güvenli duruma getirmek için yapabileceği bir şey var mı diye düşünerek orada öylece kalakaldı. Bir süre kulak kabartıp soyguncular geldi mi acaba diye dinledi, sonra merakına yenik düşerek lambanın yanına dönüp kâğıtta yazılanları sonuna kadar okudu:</p>

  <p class="normal">Ben bir yabancıyım, şu anda hep orada kalmak üzere kendi ülkeme dönüyorum. Bayrağının altında kaldığım uzun süre boyunca kendisinden sağladığım yararlar için Amerika’ya müteşekkirim, Amerikan vatandaşlarından birine – Hadleyburg’lu bir vatandaşa – bir iki yıl önce bana gösterdiği büyük iyilik için özellikle şükran borcum var. Aslında iki büyük iyilik için. Açıklayayım. Ben bir kumarbazdım. Kumarbazdım diyorum. Mahvolmuş bir kumarbazdım. Aç ve meteliksiz bir durumda geceleyin bu köye ulaştım. Yardım istedim – karanlıkta. Aydınlıkta dilenmekten utanıyordum. O kişi bana yirmi dolar verdi – başka deyişle o kişi, düşünüyorum da, bana yaşam bağışlamış oldu. Ayrıca bir servet de vermiş oldu, çünkü o parayla kumar masasında zengin oldum. Son olarak da onun bana söylediği bir söz bugüne kadar aklımdan hiç çıkmadı; o adam sonunda benim gönlümü fethetti, fethetmekle de ahlakımdan geriye ne kaldıysa onu kurtarmış oldu: Artık kumar oynamayacaktım. Şimdi, o adamın kim olduğu konusunda hiçbir fikrim yok, ama onu bulmak istiyorum, bu parayı da onun almasını istiyorum; bağışlamak için, atmak için ya da kendisinde tutmak için, canı nasıl istiyorsa. Bu yalnızca benim ona duyduğum şükranı göstermenin bir yolu. Kalabilseydim, onu kendim bulurdum ama bunun önemi yok, bulunacaktır. Burası dürüst ve yozlaştırılamayan bir köy, ben de bu köye hiçbir şeyden korkmadan güvenebileceğimi biliyorum. Bu adamın kim olduğu, bana söylemiş olduğu o söz aracılığıyla bulunabilir; onun bu sözünü anımsayacağına benim inancım tam.</p>

  <p class="normal">Şimdi benim planım şu: Eğer siz bu soruşturmayı özel olarak yapmayı yeğliyorsanız, öyle yapın. Doğru insan olabilecek kişiye, o kişi kim olursa, bu yazının içeriğini anlatın. Eğer o kişi, “O adam benim, söylediğim sözler de şöyleydi...” derse, bu testi ona uygulayın – ama şuna dikkat edin: Çuvalı açın, içinde o sözün yazılı olduğu mühürlü bir zarf bulacaksınız. Adayın söylediği sözler bunlarla çakışıyorsa, parayı ona verin; başka soru sormayın, çünkü o kişi kesinlikle doğru adamdır.</p>

  <p class="normal">Ama halka açık bir soruşturma yapmayı yeğliyorsanız, o zaman bu yazıyı yerel gazetede yayınlatın – şu yönergeyi de ekleyin, dikkat edilecek şey olarak: Bundan otuz gün sonra aday (cuma günü) akşam saat sekizde belediye binasına gelsin, söylemiş olduğu sözü mühürlü bir zarfın içinde Muhterem Peder Bay Burgess’e (kendisi bunu yapma nezaketini göstermek isterse) teslim etsin, Bay Burgess oracıkta ve hemen çuvalın mühürlerini kırsın, açsın ve o söz doğru mu, değil mi diye baksın; doğruysa, kimliği böylece belirlenmiş olan o hayırsever kişiye para benim en içten şükran duygularımla birlikte teslim edilsin.</p>

  <p class="normal">Bayan Richards heyecandan her yanı hafif hafif titreyerek oturdu ve çok geçmeden düşüncelerinin zinciri koptu – şu sırayla: Ne garip bir şey bu!.. Yiyeceği ekmeği böyle sularda başıboş yüzmeye bırakmış bir adam için ne büyük bir servet!.. Keşke bunu yapan benim kocam olsaydı! – Çünkü biz öylesine yoksuluz, öylesine yaşlı ve yoksuluz ki!.. Sonra içini çekerek – “Ama o kişi benim Edward’ım değildi; hayır, bir yabancıya yirmi dolar veren o değildi. Yazık da olmuş, bunu şimdi anlıyorum…” Sonra tepeden tırnağa titreyerek – “Ama bu kumarbaz’ın parası! Günah işleyerek edinilen kazanç: Biz bunu alamayız, biz buna dokunamayız. Yakınında bulunmak bile istemiyorum, bu bana kirlenme gibi geliyor.” Bayan Richards daha uzakta bulunan bir sandalyeye geçti… “Keşke Edward gelse de bunu alıp bankaya götürse; her an bir soyguncu gelebilir, burada bu parayla birlikte böyle yalnız başıma kalmak korkunç.”</p>

  <p class="normal">Saat on birde Bay Richards eve geldi; karısı, “Gelmene o kadar sevindim ki!” derken Bay Richards, “O kadar yorgunum ki – yorgunluktan bittim; yoksul olmak korkunç, üstelik yaşamımın bu döneminde o kasvetli yolculukları yapmak zorunda kalıyorum. Hep koştur, koştur, koştur, bir maaşa – başka bir adamın kölesi olarak, oysa o ayağında terlikleriyle, zenginlik ve rahatlık içinde evinde oturuyor.”</p>

  <p class="normal">“Senin için üzülüyorum Edward, bunu biliyorsun, ama için rahat olsun; geçinmemize yetecek kadar şeyimiz var, iyi bir adımız da var–”</p>

  <p class="normal">“Evet, var, bu her şey demek. Sen benim konuşmama bakma – bir kızgınlık bu, hiçbir anlama gelmiyor. Öp beni – işte oldu, hepsi geçip gitti, ben de artık yakınmıyorum. Ne aldın? Şu çuvalın içinde ne var?”</p>

  <p class="normal">Bunun üzerine karısı ona o büyük sırrı anlattı. Bu Bay Richards’ın bir an başını döndürdü; sonra şunları söyledi:</p>

  <p class="normal">“Yüz altmış pound ağırlığında mı? Vallahi Mary, bu – kırk – kırk bin dolar – bir düşün – tam bir servet! Bu köyde değeri bu kadar edecek on adam yoktur. Ver şu kâğıdı bana.”</p>

  <p class="normal">Bay Richards kâğıttakileri hızla gözden geçirdi ve şöyle dedi:</p>

  <p class="normal">“Tam bir macera bu, değil mi? Vallahi bu bir aşk macerası, insanın kitaplarda okuduğu, ama hayatta hiç rastlamadığı, olmayacak şeylere benziyor.” Artık iyice heyecanlanmıştı, neşeliydi, hatta sevinçliydi. Karısının yanağını okşadı, nükteli bir havayla, “Vallahi biz zengin olduk Mary, zengin,” dedi, “yapmamız gereken şey, bu parayı gömmek, kâğıtları da yakmak. O kumarbaz soruşturmak üzere geri gelecek olursa, onun yüzüne soğuk soğuk bakar ve şöyle deriz: ‘Sözünü ettiğin bu saçmalık da nedir? Senin varlığından ve o altın çuvalından şimdiye kadar haberimiz bile olmadı’; o zaman adam aptallaşacaktır ve–”</p>

  <p class="normal">“Ve bu arada sen böyle şakalarına devam ederken, o para hâlâ orada öylece duruyor, soyguncuların geleceği zaman da hızla yaklaşıyor.”</p>

  <p class="normal">“Doğru. Pekâlâ, ne yapacağız – bu araştırmayı kişisel olarak mı yürüteceğiz? Hayır bunu yapamayacağız, aşk macerasını berbat eder bu. Halka açıklama yöntemi daha iyi. Ortalığı nasıl ayağa kaldıracağını bir düşün! Ayrıca bu bütün öteki köyleri da kıskandıracaktır, çünkü hiçbir yabancı böyle bir şey için Hadleyburg’dan başka bir köye güvenmez, onlar da bunu bilirler. Bu bizim elimizde bulunan büyük bir kart. Benim şimdi basımevine gitmem gerekiyor, yoksa çok geç kalmış olacağım.”</p>

  <p class="normal">“Ama dur – dur – beni burada onunla tek başıma bırakma Edward!”</p>

  <p class="normal">Oysa Bay Richards çoktan gitmişti. Yalnızca kısa bir süreliğine. Evinden çok uzaklaşmadan gazetenin sahibi ve yayıncısı olan kişiye rastladı. “İşte senin işine yarayacak bir şey Cox – bunu gazetene koy.” dedi.</p>

  <p class="normal">“Çok geç olabilir Bay Richards, ama bir bakarım.”</p>

  <p class="normal">Eve dönünce gene Bay Richards’la karısı o harika, gizemli şeyi konuşmak üzere oturdular; uyuyacak durumda değillerdi. İlk soru, yabancıya yirmi doları veren vatandaşın kim olabileceğiydi. Bu yanıtlanması kolay bir soru gibi görünüyordu, ikisi bir ağızdan yanıtı verdiler –</p>

  <p class="normal">“Barclay Goodson.”</p>

  <p class="normal">“Evet,” dedi Richards, “bunu o yapmış olabilir, onun yapacağı türden bir şey bu; köyde böyle başka biri yok.”</p>

  <p class="normal">“Herkes bunu kabul edecektir Edward – hiç değilse kendi içinde. Altı aydır bu köy bir kez daha öz benliğine kavuşmuş durumda – dürüst, içine kapalı, kendinden emin ve cimri.”</p>

  <p class="normal">“O da hep böyle demişti bu köy için –öldüğü güne kadar– hem de herkesin önünde açık açık.”</p>

  <p class="normal">“Evet, bu yüzden de nefret ediliyordu kendisinden”</p>

  <p class="normal">“Aa, elbette, ama onun buna aldırdığı yoktu. Sanırım aramızda en çok nefret edilen kişi oydu. Muhterem Peder Burgess dışında.”</p>

  <p class="normal">“Vallahi, Burgess bunu hak ediyor – burada kendine hiçbir zaman başka bir cemaat bulamaz. Bu köy ne kadar art niyetli olsa da, onun nasıl değerlendirileceğini biliyor. Edward, şu yabancının parayı sahibine teslim etmek için Burgess’i tayin etmesi garip görünmüyor mu sana?”</p>

  <p class="normal">“Vallahi, görünüyor, evet. Yani – yani–”</p>

  <p class="normal">“Neden bu kadar çok yani deyip duruyorsun? Sen olsan onu seçer miydin?”</p>

  <p class="normal">“Mary belki o yabancı onu bu köyün tanıdığından daha iyi tanıyordur.”</p>

  <p class="normal">“Bu da Burgess’in çok işine yarayacak!”</p>

  <p class="normal">Kocası buna bir yanıt bulmakta zorlanıyor gibiydi, karısı gözlerini ondan hiç ayırmadı, bekledi. Sonunda Richards kuşkuyla karşılanabilecek olası bir önermede bulunan birinin duraksamasıyla şöyle dedi:</p>

  <p class="normal">“Mary, Burgess kötü bir adam değildir.”</p>

  <p class="normal">Karısı buna kesinlikle şaşırmıştı.</p>

  <p class="normal">“Saçma!” diye bağırdı.</p>

  <p class="normal">“Kötü bir adam değildir. Biliyorum. Onun bu kadar sevilmemesinin temelinde tek şey yatıyor – o kadar büyük gürültü çıkaran şey.”</p>

  <p class="normal">“O ‘tek şey’ mi, şu işe bak! Sanki o ‘tek şey’ kendi başına yetmezmiş gibi.”</p>

  <p class="normal">“Bol bol yeterdi. Bol bol yeterdi. Ama o şeyin suçlusu o değildi.”</p>

  <p class="normal">“Nasıl konuşuyorsun sen! Suçlusu o değilmiş! Onun suçlu olduğunu herkes biliyor.”</p>

  <p class="normal">“Mary emin ol – suçsuzdu o.”</p>

  <p class="normal">“Buna inanamam, inanmıyorum da. Nereden biliyorsun?”</p>

  <p class="normal">“Bu bir itiraf. Utanıyorum, ama itirafta bulunacağım. Onun suçsuz olduğun bilen tek kişi bendim. Ben onu kurtarabilirdim, ve – ve – vallahi, köyün nasıl galeyana getirilmiş olduğunu biliyorsun – bunu yapacak cesareti kendimde bulamadım. Herkesi aleyhime çevirmiş olurdum. Kendimi kötü hissettim, ama göze alamadım; o şeyle yüzleşecek erkek gözü pekliği yoktu bende.”</p>

  <p class="normal">Mary acı çekiyor gibi görünüyordu, bir süre suskun kaldı. Sonra kekeleyerek şöyle dedi:</p>

  <p class="normal">“Ben – bence bunu yapmak senin için iyi olmayacaktı – bunu yapmak – İnsan bunu yapmamalı – aaa – halkın kanısı – insan çok dikkatli olmalı – çok–” Mary zor bir yola girmişti, çamura saplanmıştı, ama kısa süre sonra yeniden konuşmaya başladı, “Çok yazık olmuş – ama – Vallahi, buna bizim gücümüz yetmezdi Edward – yapamazdık, gerçekten. Ah, dünyayı verseler senin böyle bir şey yapmanı istemezdim!”</p>

  <p class="normal">“O kadar çok sayıda insanın güvenini kaybettirirdi ki bu bize Mary, sonra da – sonra da–”</p>

  <p class="normal">“Şimdi bana dert olan şey, onun bizim hakkımızda ne düşündüğü Edward.”</p>

  <p class="normal">“Onun mu? Benim kendisini kurtarabilecek olduğumu aklına bile getirmiyor o.”</p>

  <p class="normal">“Ah,” diye bağırdı karısı, rahatlamış bir ses tonuyla, “buna memnun oldum, senin onu kurtarabilecek olduğunu bilmediği sürece, o – o – vallahi, bu her şeyi daha iyi bir duruma getiriyor. İşte onun bunu bilmediğini benim bilmem gerekirdi, çünkü o bize hep dostça davranmaya çalışıyor, biz ona çok az cesaret versek de. İnsanlar bu konuda birçok kez benimle alay ettiler. Aralarında Wilsonlar, Wilcoxlar, Harknessler var; bu insanlar “sizin dostunuz Burgess” demekten kötücül bir zevk alıyorlar, çünkü bunun beni rahatsız ettiğini biliyorlar. Keşke o da bizi bu kadar çok sevmekte ısrar etmese, neden böyle davranmaya devam ettiğini düşünemiyorum.”</p>

  <p class="normal">“Ben bunu açıklayabilirim. Bu da başka bir itiraf. O şey henüz yeniyken ve sıcakken, köylüler de onu yerinden kaydırma planı yaparlarken, vicdanım beni o kadar rahatsız ediyordu ki artık dayanamaz olmuştum, gizlice gidip onu uyardım, o da köyü terk etti ve güven içinde geri dönebilene dek orada kaldı.”</p>

  <p class="normal">“Edward! Eğer köy bunu öğrenmiş olsaydı–”</p>

  <p class="normal">“Yapma! Beni hâlâ korkutuyor, bunu düşünmek bile. Yaptığım anda pişman oldum, sana söylemeye bile korkuyordum, yüzünün ifadesi olanları birisine ele verebilir diye. O gece hiç uyumadım endişemden. Ama birkaç gün sonra kimsenin benden kuşkulanmayacağını anladım, ondan sonra da o şeyi yapmış olduğum için memnunluk duymaya başladım. Hâlâ da memnunum Mary – tam anlamıyla mutluyum.”</p>

  <p class="normal">“Ben de memnunum artık, çünkü bu ona yapılacak korkunç bir muamele olacaktı. Evet, ben memnunum, çünkü gerçekten sen bunu ona borçluydun, biliyorsun. Ama Edward bu ortaya çıkarsa bir gün!”</p>

  <p class="normal">“Çıkmaz.”</p>

  <p class="normal">“Neden?”</p>

  <p class="normal">“Çünkü herkes bunu yapanın Goodson olduğunu sanıyor.”</p>

  <p class="normal">“Elbette öyle sanırlar.”</p>

  <p class="normal">“Elbette. Ama tabii o’nun buna aldırdığı yoktu. Zavallı yaşlı Sawlsberry’yi gidip suçu ona yüklemesi için ikna ettiler, o da paldır küldür oraya koşup yaptı bunu. Goodson onu şöyle bir süzdü, sanki en çok aşağılayabileceği bir yerini arıyormuş gibi, sonra da, ‘Soruşturma Kurulu sensin demek, öyle mi?’ dedi. Sawlsberry de aşağı yukarı öyle bir şey olduğunu söyledi. ‘Hımm. Özel birtakım ayrıntılar mı istiyorlar, yoksa sence bir tür genel yanıt yeterli olur mu?’ – ‘Özel ayrıntılar isterlerse yeniden döner yanınıza gelirim Bay Goodson, önce genel yanıtı alayım.’ – ‘Pekâlâ öyleyse, söyle onlara, hepsinin canları cehenneme – sanırım bu yeterince genel bir yanıt oldu. Sana bir de öğüt vereyim Sawlsberry, özel ayrıntılar için dönüp geldiğinde, senden geri kalacakları içine koyup evine taşımaları için bir de sepet getir yanında.’”</p>

  <p class="normal">“Tam da Goodson’ın davranacağı gibi, onun bütün izlerini taşıyor üstünde. Onun yalnızca tek bir kendini beğenmişliği vardı: Goodson, herkesten daha iyi öğüt verebileceğini sanırdı.”</p>

  <p class="normal">“Bu, meseleyi halletti ve bizi kurtardı Mary. Konu kapandı.”</p>

  <p class="normal">“Tanrı seni korusun, benim hiç kuşkum yok böyle olduğundan.”</p>

  <p class="normal">Sonra yeniden çok büyük bir ilgiyle altın çuvalının gizemini ele aldılar. Çok geçmeden konuşmaları kesintilere –yoğun düşüncelere dalmanın neden olduğu kesintilere– uğramaya başladı. Bu kopukluklar giderek daha uzun, daha sık olmaya başladı. Sonunda Richards düşüncelerin içinde kendini yitirdi. Uzun süre boş bakışlarını yere dikerek öylece oturdu, zaman ilerledikçe de düşüncelerini ellerinin bıkkınlık gösteriyormuş gibi görünen küçük, sinirli hareketleriyle noktalamaya başladı. Bu arada karısı da düşünceli bir suskunluğa gömülmüştü, onun hareketleri de huzursuzluk taşıyan bir rahatsızlık sergilemeye başlamıştı. Sonunda Richards yerinden kalkıp, kötü bir düş görmüş bir uyurgezerin yapabileceğine çok benzer bir biçimde, odanın içinde büyük adımlarla amaçsızca yürümeye, parmaklarını tarak gibi saçlarının arasından geçirmeye başladı. Bir süre sonra kesin bir sonuca ulaşmış gibiydi; ama bir tek söz bile etmeden şapkasını taktı, çabucak evden çıktı. Karısı kara kara düşünerek gergin bir yüzle oturuyordu, yalnız olduğunun farkında değil gibiydi. Arada bir şöyle mırıldanıyordu: “Bizi gü… yoluna götürme – ama – ama – biz öylesine yoksuluz ki, öylesine yoksuluz ki!.. Bizi gü… yoluna… Ah, kime zararı olur ki bunun? – Üstelik kimse hiç bilmeyecek… Bizi götürme…” Sesi mırıldanmalar arasında sönüp kayboldu. Kısa bir süre sonra başını kaldırıp baktı, yarı korkmuş, yarı memnun bir havayla mırıldandı.</p>

  <p class="normal">“Gitmiş! Ama, ah Tanrım, çok geç kalmış olabilir – Çok geç… Belki de geç kalmamıştır – belki hâlâ zaman vardır.” Ayağa kalktı, ellerini sinirli sinirli bir kenetleyip bir açarak, düşünceler içinde öylece durdu. Bedenini baştan ayağa hafif bir titreme sardı, kurumuş boğazından şu sözler döküldü: “Tanrı beni bağışlasın – bu gibi sözler düşünmek korkunç bir şey ama… Tanrım, nasıl yaratılmışız biz ne kadar garip yaratılmışız!”</p>

  <p class="normal">Işığı kıstı, usulca kayar gibi gidip çuvalın yanında dizlerinin üstüne çöktü, çuvalın kabarık olan yanını elleriyle yokladı, sevgiyle okşadı; zavallı yaşlı gözlerinde doymak bilmez bir açlığın ışığı parıldadı. Kendini kaybettiği nöbetlerin içine düştü, zaman zaman bu nöbetlerden yarı yarıya çıkıp, “Keşke bekleseydik! – ah, keşke birazcık beklemiş olsaydık da o kadar çok acele etmeseydik!” diye mırıldandı.</p>

  <p class="normal">Bu arada Cox ofisinden evine gitmiş, olup biten o garip şeyle ilgili her şeyi karısına anlatmıştı, olayı büyük bir hevesle konuşup tartışmış, rahmetli Goodson’ın zorluk içindeki o yabancıya yirmi dolar gibi büyük bir miktar parayla yardım etmiş olabilecek tek kişi olduğunu tahmin etmişlerdi. Sonra bir suskunluk oldu, ikisi de düşüncelere ve sessizliğe daldılar. Giderek gergin ve yerlerinde duramaz bir duruma geldiler. Sonunda Cox’un karısı kendi kendine konuşuyormuş gibi şöyle dedi:</p>

  <p class="normal">“Bu sırrı Richardslardan… ve bizden… başka kimse bilmiyor… kimse.”</p>

  <p class="normal">Kocası hafif bir irkilmeyle düşüncelerinden silkinip kendine geldi, dalgın bir havayla, yüzü bembeyaz kesilmiş durumda karısına uzun uzun baktı, sonra tereddütle ayağa kalktı, kaçamak bir bakışla şapkasına, sonra da karısına şöyle bir göz attı – bu bir bakıma suskun bir sorgulamaydı. Bayan Cox elini boğazına götürerek iki kez yutkundu, sonra konuşmak yerine başıyla onaylama işareti yaptı. Bir an sonra yalnız kalmış, kendi kendine bir şeyler mırıldanıyordu.</p>

  <p class="normal">Şimdi artık Richards ve Cox bomboş sokaklarda karşıt yönlerde aceleyle ilerliyorlardı. Basımevindeki ofisin merdivenlerinde soluk soluğa karşılaştılar, gecenin aydınlığında birbirlerinin yüzlerini okudular. Cox şunları fısıldadı:</p>

  <p class="normal">“Bunu bizden başka kimse bilmiyor, değil mi?”</p>

  <p class="normal">Fısıldanarak gelen yanıt şu oldu:</p>

  <p class="normal">“Bir tek kişi bile – şerefim üzerine, bir terk kişi bile!”</p>

  <p class="normal">“Eğer şey yapmak için çok geç olmadıysa–”</p>

  <p class="normal">Adamlar merdivenlerden çıkmaya hazırlanıyorlardı, o anda arkalarından gelen bir erkek çocuk onlara yetişti, Cox sordu:</p>

  <p class="normal">“Sen misin Johnny?”</p>

  <p class="normal">“Evet efendim.”</p>

  <p class="normal">“Erken postayı – ya da hiçbir postayı – göndermene gerek yok, ben sana söyleyinceye kadar bekle.”</p>

  <p class="normal">“Çoktan gitti efendim.”</p>

  <p class="normal">“Gitti mi?” Bu söz sözcüklerle anlatılamayacak bir umut kırıklığı tonu taşıyordu.</p>

  <p class="normal">“Evet efendim. Brixton için ve ötesindeki bütün köyler için zaman çizelgesi değişti, efendim – gazeteleri her zamankinden yirmi dakika önce göndermek zorunda kaldım. Acele etmem gerekiyordu, iki dakika daha geç kalsaydım–”</p>

  <p class="normal">Adamlar arkalarını döndüler, gerisini duymamak için beklemeden yavaş yavaş yürüyerek oradan uzaklaştılar. On dakika boyunca ne biri ne de öteki konuştu, sonra Cox canı sıkılmış bir ses tonuyla şöyle dedi:</p>

  <p class="normal">“Sana ne oldu da böylesine büyük bir telaşa kapıldın? Ben bunu anlayamıyorum.”</p>

  <p class="normal">Yanıt yeterince yalındı.</p>

  <p class="normal">“Şimdi anlıyorum, ama nedense hiç düşünmemiştim, biliyorsun, çok geç oluncaya kadar. Ama bir dahaki sefere–”</p>

  <p class="normal">“Bir dahaki sefer git kendini as daha iyi! Bin yıl sonra bile bir dahaki sefer diye bir şey olmayacak.”</p>

  <p class="normal">Sonra iki dost birbirlerine iyi geceler bile demeden ayrıldılar, ölüm hükmü giymiş insanların yürüyüşüyle, sürüklenircesine evlerinin yolunu tuttular. Evlerine vardıklarında karıları heves dolu bir “eee?” çekerek yerlerinden fırladılar, sonra sorunun yanıtını gözleriyle görerek sözlü yanıtın gelmesini beklemeden üzüntü içinde yerlerine çöktüler. Her iki evde de ateşli bir tartışma başladı – bu yeni bir şeydi, daha önce de tartışmalar olmuştu ama onlar ateşli tartışmalar, yumuşaklıktan uzak tartışmalar değildi. Bu geceki tartışmalar açıkça birbirinden aşırılarak yapılmış gibi görünen tartışmalardı. Bayan Richards şöyle dedi:</p>

  <p class="normal">“Keşke beklemiş olsaydın Edward – ah, keşke durup bir düşünseydin, ama hayır, dosdoğru basımevine koşmadan ve haberi dünyanın dört bir yanına yaymadan edemedin.”</p>

  <p class="normal">“Kâğıtta yayınla diyordu.”</p>

  <p class="normal">“Bunun hiç önemi yok, aynı zamanda kişisel olarak yap da diyordu, istersen. Bak, şimdi – doğru mu, doğru değil mi bu?”</p>

  <p class="normal">“Vallahi, evet – evet, doğru ama bunun ortalığı nasıl ayağa kaldıracağını, bir yabancının buraya bu kadar güvenmesinin Hadleyburg için ne büyük bir övgü olacağını düşündüğümde–”</p>

  <p class="normal">“Ah, elbette, bütün bunları ben de biliyorum; ama durup bir düşünseydin, o doğru insanı bulamayacağımızı anlayacaktın, çünkü o kişi mezarında yatıyor, arkasında çoluk çocuk, akraba falan da bırakmadı; sonra o para çok gereksinme duyan birine gittiği ve bundan kimse zarar görmediği sürece, sonra – sonra–”</p>

  <p class="normal">Bayan Richards konuşamaz oldu, ağlamaya başladı. Kocası onu yatıştıracak bir söz bulmaya çalıştı, biraz sonra da şunu söyledi:</p>

  <p class="normal">“Ama sonunda Mary, en iyisi neyse o olmalı – olmalı, bunu biliyoruz. Ayrıca şunu da aklımızdan çıkarmamalıyız, bu öyle düzenlenmişti ki–”</p>

  <p class="normal">“Düzenlenmişmiş! Ah, her şey düzenlenmiş oluyor, insan aptalca davrandığında bir çıkış yolu bulmak zorunda kalınca. Aynı şekilde bu paranın bu özel yolla bize gelmesi de düzenlenmişti, sen de kalkıp Yaradan’ın tasarladıklarına parmak sokmayı kendine görev bildin – peki, kim verdi sana bu hakkı? Kötücüllüktü bu, tam olarak kötücül bir şey – düpedüz günahkârca bir haddini bilmezlikti, bundan sonra – pısırıkça ve alçakgönüllü bir bilmem ne profesörlüğü yapmaya kalkışmak yok “</p>

  <p class="normal">“Ama Mary, yaşamımız boyunca bütün köy halkı gibi nasıl eğitilmiş olduğumuzu biliyorsun, yapılacak dürüstçe bir şey olduğunda durup bir an bile düşünmememiz iliklerimize işleyinceye kadar–”</p>

  <p class="normal">“Ah, ben biliyorum bunu, biliyorum – dürüst olmak için sonu gelmez bir eğitim, eğitim, eğitim aldık – günaha kışkırtılmanın her türlüsüne karşı, ta beşikten beri dürüstlük kalkanına büründük, bu nedenle de yapay bir dürüstlüktü bu; günah işlemeye kışkırtıldığımız zaman da, bu gece de gördüğümüz gibi, su gibi dayanıksız bir kalkan bu. Tanrı biliyor ya, şimdiye kadar o taşlaşmış, yok edilemez dürüstlüğümde hiçbir kuşku gölgesi ya da belirtisi gözlemlemedim – oysa şimdi ilk büyük ve gerçek günaha teşvik karşısında kalınca, ben – Edward, benim inancım o ki, bu köyün dürüstlüğü de benimki kadar çürükmüş, seninki kadar çürükmüş. Kötü bir köy bu, acımasız cimri bir köy; kendisini böylesine ünlü kılan, kendini bu kadar beğenmesine yol açan bu dürüstlükten başka hiçbir erdemi yok şu dünyada; bu nedenle bana yardım et, ben gerçekten şuna inanıyorum ki, bu köyün dürüstlüğü büyük bir günaha teşvik durumuyla karşı karşıya kaldığı gün, o büyük ünü üst üste dizilmiş kartlar gibi yerle bir olacak. Bak işte, ben itirafımı yaptım, kendimi daha iyi hissediyorum; ben hilekârın biriyim, bütün ömrüm boyunca bilmeden öyle olmuşum. Kimse bana bir daha dürüst demesin – bunu kabul edemem.”</p>

  <p class="normal">“Ben – vallahi Mary, ben de büyük ölçüde senin hissettiklerini hissediyorum, kesinlikle öyle hissediyorum. Ayrıca bu bana garip de görünüyor, çok garip. Böyle bir şeye hiçbir zaman inanamazdım – hiçbir zaman.”</p>

  <p class="normal">Bunun ardından uzun bir suskunluk geldi, ikisi de düşüncelere dalmıştı. Sonunda Bay Richards’ın karısı başını kaldırıp baktı ve şöyle dedi:</p>

  <p class="normal">“Ne düşündüğünü biliyorum Edward.”</p>

  <p class="normal">Richards’da yakalanıvermiş birinin utanmış görünümü vardı.</p>

  <p class="normal">“İtiraf etmeye utanıyorum Mary, ama–”</p>

  <p class="normal">“Önemi yok Edward, ben de aynı soruyu düşünüyordum.”</p>

  <p class="normal">“Umarım öyledir. Haydi söyle.”</p>

  <p class="normal">“Sen şunu düşünüyordun, keşke insan Goodson’ın o yabancıya söylediği sözün ne olduğunu tahmin ederek bulabilse.”</p>

  <p class="normal">“Tam olarak doğru. Kendimi suçlu hissediyorum ve utanıyorum. Ya sen?”</p>

  <p class="normal">“Ben bunların ötesine geçtim. Şimdi burada bir sıralama yapalım, sabahleyin bankanın kasası açılıp da çuval oraya teslim edilinceye kadar başında beklememiz gerekiyor… Aman Tanrım, ah Tanrım – keşke o hatayı yapmamış olsaydık!”</p>

  <p class="normal">Sıralama yapılmıştı, Mary şöyle dedi:</p>

  <p class="normal">“Açıl susam açıl – ne olabilirdi o söz acaba? O sözün ne olduğunu gerçekten merak ediyorum. Ama gel, gidip yatalım artık.”</p>

  <p class="normal">“Uyumak için mi?”</p>

  <p class="normal">“Hayır, düşünmek için.”</p>

  <p class="normal">“Evet, düşünmek için.”</p>

  <p class="normal">Bütün bunlar olup biterken, Coxlar da artık ağız dalaşını bitirmişler, barışmışlardı; yatmaya hazırlanıyorlardı – düşünmek, düşünmek, yatağın içinde dönüp durmak, pişmanlık duymak, Goodson’ın yolunu kaybetmiş olan o zavallı adama söylediği sözün ne olduğunu endişeler içinde düşünüp durmak üzere; altın değerindeki o sözü, kırk bin dolar, üstelik nakit olarak kırk bin dolar getirecek sözü.</p>

  <p class="normal">Köyün telgraf binasının o gece her zamankinden geç saatte açık olmasının nedeni şuydu: Cox’un gazetesinde çalışan ustabaşı Associated Press’in yerel temsilcisiydi. Onursal temsilcisiydi de denebilir buna, çünkü yılda kabul edilmeye değecek ancak otuz sözcük gönderebiliyordu. Oysa bu kez durum farklıydı. Yakaladığı haberin ne olduğuyla ilgili olarak gönderdiği nota anında yanıt geldi:</p>

  <p class="normal">Haberi bütün olarak gönder – tüm ayrıntılarıyla – bin iki yüz sözcük.</p>

  <p class="normal">Dev boyutlu bir emir! Ustabaşı haberi istenen sözcük sayısıyla başından sonuna kadar yazarak tamamladı, artık eyaletin en gururlu adamıydı. Ertesi sabah kahvaltı saatinde Yozlaştırılamaz Hadleyburg’un adı, Montreal’den Körfez’e, Alaska buzullarından Florida’nın portakal bahçelerine kadar Amerika’da herkesin ağzındaydı; milyonlarca, milyonlarca insan o yabancıyı, onun para çuvalını konuşuyor, doğru adamın bulunup bulunamayacağını merak ediyor ve bu konuyla ilgili daha çok haberin hemen gelmesini umut ediyordu.</p>
</body>
</html>
