<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BIR_SEHRE_GIDEMEMEK-2.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bir-sehre-gidememek">
    <div class="calibre2" id="calibre_pb_0"></div>

    <h1 class="bolum-ad-alta-yak-n" id="toc-anchor" xml:lang="tr"><span class="bolum-ad">Hüzünler Yürürlüktedir</span></h1>

    <p class="duyuru-ba-l-k1" xml:lang="tr"><span class="duyuru">İstanbul, 1989</span></p>

    <p class="duz-yaz-ilk-paragraf" xml:lang="tr"><span class="duz-yaz">“Hikâyenin bir yerinde” diyor Eşref Bey, “çok ciddi bir çıkmaza sürüklenmem gerekecek.”</span></p>

    <p class="duz-yaz1" xml:lang="tr"><span class="duz-yaz">“Suskunluğun büyüsü” diyorum şimdi de kendi kendime ve kimi gerçeklerin üzerine bir kez daha gidebilmeyi gereksiniyorum. Hemen hemen her şeyin bir yanılsama olabileceğini düşünüyorum sonra; bir insanla bir özdeşlik kurma çabasının neden bu denli önemli olabileceğini anlamaya çalışıyorum. Kimi çıkmazlardan belki de bir yazıyla kurtulunabileceğini söyleyivermek geliyor o zaman da içimden. Kendimi ve anlatmak istediğim Eşref Bey’i zorlamalıyım öyleyse, biliyorum. Ama bütün bunların yerine ancak, “Kitaplar” diyebiliyorum, “kitapların çok özel dünyasından hep bir şeyler beklemiştiniz ne de olsa; kandırmacalardan ve kaçışlardan bir küçük sığınak yaratmıştınız kendinize. Günün birinde, sözcüklerden ve olasılıklardan aldığınız güçle birçok yanılgıyı bir küçük yalanla geçiştirebilir, dahası açıklayabilirdiniz.”</span></p>

    <p class="duz-yaz1" xml:lang="tr"><span class="duz-yaz">Bu aşamada Eşref Bey’e bir buruk gülümsemeyle tütünden sararmış parmak uçları gerekecek. Odaya sinmiş sigara kokusunu, bezginliği ve pişmanlığın birçok türlüsünü anlatabilmek içinse oluşumlarını ancak zamanla tamamlayabilecek çok özel sözcüklerin peşine düşmeliyim. Bu akşam vaktinin rengini ve tüm çağrıştırabileceklerini uzunca bir yolun başında olduğum bu zamanda işte biraz da bu yüzden elimden geldiğince içime sindirmeye çalışıyorum.</span></p>

    <p class="duz-yaz1" xml:lang="tr"><span class="duz-yaz">“Ama gene de bu odayı anlatmalısın” diyor Eşref Bey. “Bu sehpa, bu kül tablası, bu büyük umutlarla yazılmış yazılar, bu her yerdeki kitaplar ve duvardaki bu saat... Çünkü gün geliyor, yaşadığımız, yaşamayı hayal ettiğimiz her şeye karşın hep aynı yerde kaldığımızı görüyoruz.”</span></p>

    <p class="duz-yaz1" xml:lang="tr"><span class="duz-yaz">Zamanı durduramamanın ve kimi hayalleri tüm kandırmacalara karşın gerçekleştirememenin kırgınlığı... Fırsatını bulduğumda buna bir küçük pişmanlık ya da bir kaçınılmaz ödeşme zamanı diyebilmeliyim. Uzunca bir arayışın beklenmedik bir yerinde insanın aniden bir başına kalabileceği anları da gözden geçirebilmeliyim bu aşamada; yitirilmiş onca sevince karşın yeni bir ilişkiye doğmak istemenin hüznünü anlatabilmeliyim bir başkasına. Bu durumda bir cümleye “yıllar sonra” sözcükleriyle başlanabilir. Yıllar sonra insanın yapabilecekleriyle değil, yalnızca yapabilmiş olduklarıyla yaşayacak olması, evet. Kısacası uzunca bir hayat serüveninin anlatımına soyunmuş birçok yazarın kolay kolay kayıtsız kalamayacağı izlekler. Yalnızlık adına, birçok olasılıktan vazgeçmek zorunda kalanlara satır aralarından da olsa seslenebilme özlemi. Bir kez daha; yepyeni kandırmacaları da göze alabilirek. İyi. Yıllar yılı hayali kurulmuş bir hikâye için umut verici bir başlangıç olabilir bu. Yeni bir umut, evet, yalnızca başlangıçlarda kalmamak için. Eşref Bey’e belki bu aşamada da bir buruk gülümseme gerekecek.</span></p>

    <p class="duz-yaz1" xml:lang="tr"><span class="duz-yaz">“Oysa her şey” diyorum, “hemen hemen her şey anlatılması güç bir eksiklikten kaynaklanıyordu ve siz o uzun yazıyı hiçbir zaman tamamlayamayacaktınız.”</span></p>

    <p class="duz-yaz1" xml:lang="tr"><span class="duz-yaz">Bir akşam kızıllığı... Eşref Bey’in hikâyesini günün birinde bir başkasıyla paylaşmak isteyebileceğimi, her şeyin bambaşka bir anlamla değer kazandığı bu akşamda şimdi bir kez daha düşünüyorum. Kimi duyguların zamanın doğal akışında kendi gerçek yataklarını bulabileceklerine yeniden inanmak da istiyorum ama. “Bir suskunluğu ya da yalnızca birkaç sözcüğü gerçekten paylaşabilmek” diyorum kendi kendime. “Eşref Bey bu hikâyede çok direnecek biliyorum; uzun konuşmaları ve geriye dönüşleriyle birçok kişiyi sıkabilecek, kimi kişilerin hayatına yeniden girebilmeleri konusundaysa enikonu umutlanabilecek” diye düşünüyorum. Başarılı bir hikâye kahramanı olabilecek ayrıntıları yakalarsa vay halime. Böylesi bir durumda, kendisiyle ilgili yorum ve tanımlamalarda zorlu bir mücadeleyi göze almam gerekebilir.</span></p>

    <p class="duz-yaz1" xml:lang="tr"><span class="duz-yaz">“Bu ev” diyor Eşref Bey, “bu ev, bu sokak, bu konuklar ve hep bir şeyleri ertelemeye mecbur kalmanın küskünlüğü. Dışarıya sızan bir kızarmış patlıcanın, ızgarada pişmiş bir etin, kendi içine kapanmışlığın, küçük umutların ya da bir başkasında yaşanabilecek bir sevincin kokusu. Ben o günleri de, o hasretleri de çok iyi hatırlıyorum. Şişli’nin yükseliş günleriydi örneğin. Hiç kimsenin kayıtsız kalamayacağı bir göç başlamıştı. Bir zamanlar, iyi kötü birçok olayın yaşandığı sokaklar yeni bir umut adına terk edilecek, gelenekler ve insan ilişkileri biraz değişerek de olsa bambaşka mekânlarda sürdürülecek, kimi insanlarsa biraz da zorunluluktan, çok daha uzun bir göçe, bambaşka bir iklimde bambaşka bir hayata sığınacaktı. Bütün bunları düşündüğünde, hele hele bu olaylara dıştan bir gözlemci gözüyle bakıyorsan her şey birkaç cümleyle geçiştirilebilecek sanırsın. Ama değişmeyen temel birçok mesele vardı ve bu gerçeğin farkına varabilmek gerekiyordu. Geçmişten bugüne, beklenmedik zamanlarda üşüşüveren anılardan belki de bu aşamada biraz daha fazla söz etmeliyim bu yüzden. Ama düşünsem ve biraz kendimi yoklasam, biliyorum ki, o günlerden bugüne en çok Raşel’i taşıdığımı itiraf edeceğim. Senelerdir görmediğim, nerede, nasıl, kimlerle yaşadığını artık bilmediğim, küçük dünyam, küçük başkaldırım ve hayatımın en büyük umarsızlığıyla özdeş olan Raşel. Biz o günlerde, kaç yıl önceydi hatırlamıyorum, belki yirmi sekizdi, belki de otuz iki ve biz küçücük bir hayat adına yetersizliklerimizi bilmeksizin yıllanmış gelenekler ile alışılagelmişliklere başkaldırabileceğimizi sanmıştık. Benim adım Eşref’ti, onunkiyse Raşel ve aramızda elbette birkaç harfin çok ötesinde ortak bir şeyler vardı. Her geçen gün biraz daha fazla renk kazanan Sıracevizler Sokağı’na eğer yanılmıyorsam yeni yerleştiğimiz günlerdi. Hep aynı küçük insanların hiçbir zaman bitmeyecek düşleriyle daha uzun yıllar bir arada yaşayacaktık. Kimimiz bu gerçeğin farkına varabiliyor ama açıkça itiraf etme yürekliliğini bir türlü gösteremiyordu. Ve anlaşmak ya da olabileni kabullenmek bugün olduğu gibi o günlerde de en müthiş ortak çıkmazımızdı. Değiştirilen evler ile mekânlar hiç önemli değildi. Çünkü bu çok iyi bildiğim yaşama biçimleri, aslında hiç değişmeyen gerçeklere kök salma anlamına da geliyordu. Bu zorunluluğu hiç olmazsa görünürde aşmaya çalışanlar oldu. Kimileri uzun bir ayrılıktan sonra, kısa bir süreliğine de olsa buralara geri döndü. Ben aralarından bazılarını daha özgüvenli, bazılarınıysa daha mutsuz ve yıpranmış buldum. Özlemler ile o küçük düşler şekil değiştirdi, evet. Ama benim Raşel’e duyduklarım pek değişmedi ve sanırım bu yüzden ömrüm süresince beni hep bir eksiklik kovaladı. ‘Belki de ben Raşel’i değil de yalnızca bir Raşel’i sevmiştim’ diyorum şimdi kendi kendime, ama biraz daha ileriye gitmeye doğrusu pek cesaret edemiyorum. Kitaplara bu zorunlu bağlılığımı ve bu çok değer verdiğim notlarımı biraz da böyle bir çıkış noktasından güç alarak açıklayabileceğimi sanıyorum şimdi. İşte şöyle ya da böyle doldurulmuş birkaç defter ile hep yarım bırakılmış notlar, tasarılar. Günün birinde burada yazılanlardan bir şekilde yararlanabileceğini, Raşel’iyse benden habersiz, belki de yıllar sonra görebileceğini her zamankinden de çok umut etmek istiyorum bu akşam. Dönüşünde beni buralarda bulamayacağını çok iyi biliyorum çünkü. (Bir yeni yolculuğun başlayabileceği günlerdi eğer yanılmıyorsam; beni o günlerde bir başka şehrin hikâyesi çağırıyordu. Tüm yola çıkışların, tüm geriye dönüşlere tercih edebileceğini düşünmüş olmalıydım o anda. Kimi olasılıklar üzerine de çokça düşünmüştüm ama. Eşref Bey bir çıkmaz ya da çok uzak bir ayna gibi duruyordu karşımda.) Raşel, Eşref ve sözcükler. O anların bendeki kalıcılığından istesem bambaşka bir mutluluk ve yaşama sevinci bile çıkarabilirim, biliyorum. Çünkü o güzel şirin kız, kapkara saçları, koyu yeşil elbisesi, buğulu gözleri ve gerçek anlamda paylaşabildiğim umarsızlığıyla, bana bu dünyada kısa bir süreliğine de olsa yalnız kalmamış olduğumu hatırlatıyor. O ayrılık gecesinden sonra kendisiyle uzunca bir süre mektuplaştık. Oradaki ilk günlerinde enikonu zor bir hayatı vardı. Sonra mektuplarımızın arası açıldı, sonra da öyle sanıyorum ki birbirimizi bilmek, öğrenmek istemez olduk. Bambaşka hayatlara mecbur olduğumuzu biraz geç de olsa öğrenmiş olmalıydık. İşte bu yüzden Raşel’in ismini, adresini ve bende bıraktıklarını bu notlar arasında sıkça bulabilirsin. Aradan geçen onca yıldan sonra bana şimdi birçok şeyin gerçek anlamda değişmediğini umut etmek de kalıyor. Varsınlar buna bir yeni aldatmaca desinler. Bu yorumların beni eskisi kadar etkileyemeyeceğini artık çok iyi biliyorum. Her şey bir yana, içinde bulunduğu durum ne olursa olsun yaşamak ve anlatabilmek ya da hiçbir şeyi anlatmama kararlılığı adına insan hep bir savunmaya geçmeyi gereksiniyor. Ve sözcüklere, belki de bu yaşantılardan çok sonra sıra gelebiliyor.”</span></p>

    <p class="x-nokta" xml:lang="tr"><span class="duz-yaz">***</span></p>

    <p class="duz-yaz1" xml:lang="tr"><span class="duz-yaz">Aslına bakacak olursanız, bu aşamada biraz dürüst ve alçakgönüllü olmam gerekiyor. Yazar ya da sanatçı olmaya sıvanan zorunlu uyumsuzlar için böylesi pek kolay rastlanılabilir değildir ya, neyse. Mesele şu: Eşref Bey’in muhtemel diyalogları, bu konuşma merakıyla uzun monologlara dönüştürmesi sinirime dokunuyor. Üstelik bunu olası bir hikâyeye, olduğu gibi dönüştürmem durumunda, gayet iyi biliyorum ki, bugüne dek yaptığım hemen hemen her hata karşısında “aportta bulunmayı” kendisine şiar edinmiş olan editörümle hiç istemediğim halde profesyonel yazarlık konusunda şiddetli bir tartışmaya girmem gerekecek ve bu mesele buzları eritme adına sonuçta benim bir şişe Fransız konyağıma patlayacak. Anlayacağınız günün birinde çok boyutlu bir mücadeleyi de göze almam gerekebilecek. Bir yandan Eşref Bey, bir yandan editörüm, bir diğer yandansa yakamı düşlerimde bile bırakmak istemeyen sözcükler. Bir çıldırmanın neresindeyim dersiniz?</span></p>

    <p class="duz-yaz1" xml:lang="tr"><span class="duz-yaz">Suskunluk, evet. Eşref Bey’in sürekli bir geç kalmanın ya da bir yanlış anlamanın kurbanı olduğunu şimdi bir kez daha düşünüyorum. “Aradan belki de hiçbir zaman bilemeyeceğim ilişkiler de geçmiş olmalı” diyorum kendi kendime.</span></p>

    <p class="duz-yaz1" xml:lang="tr"><span class="duz-yaz">“Suskunluk” diyorum bunun üzerine, evet, “belki de birkaç acı, bu suskunluğa mecburiyetten kaynaklanıyordu. Belki de hiçbir şey gerçek anlamda bir savaşı göze almaya değmezdi.”</span></p>

    <p class="duz-yaz1" xml:lang="tr"><span class="duz-yaz">Meselenin bu aşamasında az önce anlatılanların daha değişik bir şekilde dile getirilmesini savunabileceklerin, ısrarlı biçem kaygılarım hakkında pek de hoşuma gitmeyecek yorumlarla beni rahatsız edebileceklerini söylemeliyim. Örneğin şiirin hiçbir biçiminden gerçek anlamda nasibini alamamış sözde edebiyat meraklısı kimi dostları (!), her zaman olduğu gibi, devrik ve uzun cümlelerime ukalalıktan yana mutlaka bir söyleyecekleri olacaktır. Kazara ya da zorunluluktan okuyacağı bir kitabı övmek için, “canlı tasvirler” ve “akıcı anlatım” gibisinden beylik yorumlarla zevahiri kurtarmaya çalışabilecek bir ciddi eleştirmen tarafından “acımasızca” eleştirilebilirim. Anlattıklarımı, “fazla nostaljik” diyerek küçümseyenler bile olabilir. (Nostaljinin bile bozulabildiği bir coğrafyada yaşıyoruz ne de olsa; ölümler yaşadığımız günlere çoğalıyor.) Ama laf aramızda, öyle sanıyorum ki pek az kimse bu yazının gerçek bir hikâyeden çok, olsa olsa ileride yazılması düşünülen hikâyenin “taslağı” olduğunu anlayacak. Biçem meselesine gelince... Anlatılmak istenenleri –edebiyatın her şeyden önce bir dil meselesi olduğunu hep savunmuş olmama rağmen– değişik ruh hallerinin ciddi bir şekilde etkileyebileceği düşüncesine kulaklarımı tıkamak istemiyorum. Bir diğer deyişle, değişik bir güdülenme çok farklı bir söyleme ya da biçem kaygısına kaynaklık edebilirdi. Ama sıra, yıllar süren bir ilişkiye ve yaşam serüvenine kıyısından köşesinden de olsa tanıklık etmiş olmanın birikimini bir başkasıyla bir “taslak”ta da olsa paylaşma kararlılığına, dahası yürekliliğine gelince, yazılabilenler, önemsenmeye ve sorgulanmaya değer bir nitelik kazanıyor. Sözcüklerin zaman zaman ne denli az güvenilir olabileceklerini bilebiliyor insan, bu gerçeği kendisine yer yer deneyimleri, yer yer de umarsızlıkları söyletiyor. Karşınızdaki insanın kimi “gerçekleri” hiçbir zaman tam anlamıyla dinlemeye ve anlamaya istekli olamayacağını da öngörebiliyorsunuz. Bu da, niteliği ne olursa olsun bir ilişkinin eninde sonunda gelip dayanacağı en mühim çıkmaz ama aynı zamanda da en üst düzeydeki gerçektir, diyorsunuz. Ve kısırdöngünüze yeni kandırmacalarla ilerlemeyi gene de göze alıyorsunuz. Sözcükler her şeye rağmen yepyeni bir sığınak olarak bir kez daha çıkıveriyor o zaman da karşınıza ve bu durumda bir başka gerçeğin ya da yalnızca bir izdüşümün ardına saklanabilmeyi umut ediyorsunuz. Bütün bunlar elbette biraz ödleklik, biraz çıkarcılık, biraz da kendi kendini savunma olabiliyor. Öyleyse insanın yazmak isteyebileceklerine kimi “felaketlerden” bir malzeme çıkarmak istemesine pek de o kadar içerlememeli. Bencillik ve yalan. Yaşanılanı kaleme alma gereksinimi belki de tüm bu meseleler düşünülebildikten sonra bir anlam kazanıyor. Ama Eşref Bey’i, sözcüklerden, birkaç fotoğraftan ve beklenmedik bir akşamüstünden yıllar sonra tanıdığım Raşel’i, o insanların küçük hesaplarını ve önlenemez yenilgilerini, bir metin oluşturmak kaygısıyla biraz duyduklarımın, biraz da imgeleme gücümün katkılarıyla kendime göre yorumlamaya çalıştığım bir Yahudi mahallesini, hemen hemen her taşıyla tanıdığım, her kokusu ve rengiyle yaşadığım çocukluğumun Sıracevizler’ini, kimi eşyalara bağlanan sevgiyi ya da kimi eşyalar gibi olmayı, din, gelenek ve cinsellik yalanlarının ardına gizlenerek bu gemiyi yürütmeye çalışan ikiyüzlüleri düşündüğümde içimden çok garip bir şekilde bir güzel mastürbasyon yapmak geliyor. Bir beyin mastürbasyonu... Kimi eksiklikleri örtbas edebilmek, tüm olumsuzluklarına karşın, yaşanılan hiçbir şeyi yitirmemek ve tam anlamıyla paylaşılamayacağını bile bile, kendince bir küçük deneyimden bir şekilde söz edebilmek için... O insanlar, şöyle ya da böyle içlerinde büyüdüğüm, dillerini konuştuğum, dinlerini istesem de istemesem de tanıdığım, kimi zaman nefret ettiğim, kimi zamansa acıma ve sevgi duygularıyla bağlı olduğum insanlardı. Onlar, büyük düşler ile büyük yola çıkışların pek de konuşulmadığı bir dünyada yaşamışlardı. Seneler sonra böyle bir kısırdöngünün, çok daha derin bir anlamda bu dünyayı elinde tutabileceğini sanan birçok insan için geçerli olabileceğini de anlayacaktım. Ama insan, her zaman söylediğim gibi, geçmişinde bir şekilde tanığı olduğu olayları günün birinde dile getirmek, dolayısıyla da yorumlayabilmek istiyor. Aslına bakılacak olursa, biraz da “hüzünlü” bir komedi bu. Çünkü yapılan ne olursa olsun, sizleri bir zamanlar dışlamış olanlar kimi gerçeklere kayıtsız kalmakta büyük bir direnç ve yetenek gösterebiliyor. Gemi gidiyor yani, bu gemiye binip binememekse yalnızca sizin meseleniz.</span></p>

    <p class="duz-yaz1" xml:lang="tr"><span class="duz-yaz">Eşref Bey de, bu hüzünlü komedinin bendeki en kararlı kahramanlarındandı. Çünkü kendisini bildim bileli hep iyi bir lise edebiyat öğretmeni ve daha mühimi bir şair olmayı, dolayısıyla da insanlara kendince bir şeyler vermeyi ve de anlatmayı denemişti. İlginç bir tutsaklığın ve o tutsaklığın içinde bambaşka bir evreni keşfedebilmenin kendine göre anlatımıydı da bu biraz. Hemen hemen bütün ömrü boyunca, doğup büyüdüğü kentin yalnızca birkaç mahallesi ile birkaç sokağında yaşamış, gençlik yıllarında nasıl olmuşsa gidebildiği birkaç Avrupa kentinin anısını ve hayaliniyse yaşlılık günlerine biraz keder biraz da pişmanlıkla taşımıştı. İyi bir hoca, has bir dost ve en mühimi müzmin bir uyumsuzdu. Ömrünün çok büyük bir bölümünü geçirdiği Kuledibi’nin ve Şişli’nin sokaklarıyla insanları ve tarihçesi üzerine söyleyebileceği birçok şey vardı üstüne üstlük. Ama kendisini yakından tanıyabildiğim yaşlılık yıllarında insanlar ve yaşadığı günler ile kendi dünyası arasına bilinçli, aşılmaz bir duvar örmüş, pek az kimsenin, pek ender zamanlarda bozabildiği bir suskunluğu seçmişti. Ölümün giderek yaklaşıyor olmasından duyulabilecek olası bir umursamazlıktan mı kaynaklanıyordu bu küskünlük, “bir insan için” seneler senesi beslenmiş umutların eninde sonunda boşa çıkmasından mı, hâlâ karar veremiyorum. Ama bildiğim, dahası emin olabildiğim tek şey, bir zamanlar birçok insan için gerçekten önem taşımış birçok değerin giderek yok olmaya, kimi özlemlerinse kaçınılmaz bir şekilde zaman aşımına uğramaya yüz tuttuğu bu kent eskisinde, mühimsenmesi gereken birçok ayrıntıyı yadsınamayacak bir şekilde hayatına geçirebilmiş olmasıydı. Bu kente gelmekte enikonu geç kalmış yerleşik konukların gerçek anlamda bilemeyeceği, dahası farkına bile varamayacağı ayrıntılardı bunlar. Bir yaz akşamında bir bahçede, “yabancılara”, yabancılaştırdıklarımıza, anlatılması zor bir çam kokusuna eşlik edebilecek bir kanunun tınısını da bilirdi üstat, turfanda patlıcanın tadını, rakı içmenin kültürünü, pırasa köftesini, gerçek biberli kaşarı, lakerda ve likorinoyu, hüzünlü tangoları, vakti zamanı geldiğinde “hürmetkârınız” diyebilmeyi, bir lüks araba ve birkaç “marka”yla tafra satıp kendini başarılı sanmanın ne kadar büyük bir “zavallılık” olduğunu, Blaise Cendrars’ı, para yerine kitap biriktirmeyi, denizin kendine özgü kokusundan bir küçük sevinç duyabilmeyi de. Bir fosildi yani Eşref Bey, bir çaresiz yalnızdı bu yüzden ve işin kötüsü hemen hemen hepsi bu kadardı. Not verme konusunda pek cömert olduğu söylenemezdi ama bir öğretim yılı sonunda dersinden “başarısız” olunduğu duyulmuş, görülmüş şey değildi. Kopya çekerken yakalayabileceği bir öğrenciye verebileceği en büyük cezanın o öğrenciye “küsmek” olduğunu, bu yolları çok esaslı bir şekilde bildiğini, çünkü kırk dokuz yaşına karşın ömrünün kırk yılından fazlasını okul hayatının hemen hemen her biçimine verdiğini söylerdi. Ödev vermezdi zorunlu olmadıkça. Sınavlarındaysa bol bol kopya çekilir, divan edebiyatı saatlerinde amiral battı turnuvaları düzenlenir, bu yüzden de kepazeliklerin her türlüsünden nasibini bol miktarda almış bu öğretim sistemiyle öğretilmek istenen edebiyata ve tüm çağrıştırabileceklerine rağmen müthiş “rahat” olunurdu. Yunus Emre’nin dünyanın en büyük ozanlarından biri olduğuna kendisini yürekten inandırmıştı ama anlatmak istediklerini ve kimi heyecanlarının ardında gizli olan anlamı bambaşka özlemlerin peşinde koşan yaşıtlarımızın, yani öğrencilerinin pek azına önemsetebilmişti. Çünkü bizim yakada ve medenî insanlar (!) yetiştirmeyi amaçlayan okulumuzda sporda ya da matematikte başarılı olmak ya da daha eğlenceli bir dünyanın insanı olmak, herhangi bir yazarı tanımaktan, insanlar üzerine ciddi bir şekilde düşünebilmekten ve iki üç şiiri doğru düzgün içine sindirebilmekten çok daha önemliydi (!). Her şey bir yana, bu yakada birçok kişinin gözünden kaçan çok büyük bir kaba güç düşkünlüğü vardı ve edebiyat gibi “hiçbir halta yaramayacak” derslerin birinde başarılı olmak insanı kaçınılmaz bir şekilde “bir çeşit otseverlik” suçlamasıyla karşı karşıya bırakabilirdi ki, böyle bir durum o zamanlarda yaşanabilecek terk edilmişliklerin, dışlanmışlıkların belki de en acımasızıydı. İşte bu yüzden de buralara düşme talihsizliğini kerhen de olsa yaşamak zorunda kalan uyumsuzların, “Fener’in Cimbom’a geçirmesinden” duyulabilecek sevinç ile bir yalnızlık şiirinden duyulabilecek hüznü çok iyi dengeleyebilmesi gerekirdi ve bütün bunlar elbette yalnız kalmamak içindi. Eşref Bey hiç kuşku yok ki bunların hepsini çok iyi biliyordu. Gene de garip hallerinden, yani edebiyatı ve bundan doğabilecek güzellikleri (buraya belki de başka bir kelime bulunmalıydı) sevdirmeye çalışmaktan bir türlü vazgeçememişti. Kimi “tuzukurular”ın gözünde seneler senesi “kompleksli bir zavallı” görülmeyi, belki de bu özlemi her şeye karşın ısrarla beslemek istediğinden kabullenmiş olmalıydı. Ama unutmamak gerekirdi ki Eşref Bey aynı zamanda da bir şairdi ve besbelli bu yüzden akıntıya kürek çekmekten başka türlüsünü yapamamıştı. Şimdi, aradan bunca zaman geçtikten sonra, içinde bulunduğu ve bir türlü anlaşamadığı bu ortalama düzenin ve düzeysiz anlaşmanın fevkalade uyumlu ve başarılı insanlarıyla, bu pek de taraftar bulmayan tavırları saysinde için için dalga geçmiş olabileceğini de düşünüyorum. Ancak, işin asıl acı yanı, Eşref Bey’in bunca umutla bağlanmış göründüğü şairlikte de kelimenin tam anlamıyla “dikiş tutturamamış” olmasından kaynaklanıyordu. Kendisini birçok serüvendeşi gibi “satmayı” ya da kimi ilişkilerin üzerine yatarak bir yerlere gelmeyi pek denememişti çünkü ve birkaç yıl süren “karanlık” bir Babıâli yaşantısından sonra, yayımcıların şiirlerini yayımlamak için ayağına gelmelerini isteyebilecek kadar bönce (kim bilir belki de onurlu) davranmıştı. Her şeye rağmen, en azından öğrenebildiğim kadarıyla, Yokuş’taki o pek de hatırlamak istemediği günleri süresince, iki şiir kitabının, artık tarih olmuş bir zamanda yazdıklarından övgüyle söz eden bir eleştirinin ve zaten pek az kişi tarafından okunan iki üç edebiyat dergisinde Fransızca’dan, yani suyunun suyundan yapılmış birkaç Lorca çevirisinin yayımlandığını gördü.</span></p>

    <p class="duz-yaz1" xml:lang="tr"><span class="duz-yaz">Ama bütün bunlar yıllar önceydi, yıllar sonrasına sanki her geçen gün kimi eklemeler ya da unutkanlıklarla hep şekil değiştirerek aktarıldı ve ben suskunluğumla ve kendimden hiç mi hiç memnun olmamaklarımla o günleri eninde sonunda bir yerinden yaşamış gibi oldum. Bütün bunlar yıllar önceydi, evet. Ve niteliği ne olursa olsun, bir eser yaratmanın insana verebileceği o eşi bulunmaz yaşama sevincinden umudunu henüz tam anlamıyla kesmemişti Eşref Bey.</span></p>

    <p class="duz-yaz1" xml:lang="tr"><span class="duz-yaz">Büyük değişimler de öyle sanıyorum ki bir süre sonra yaşandı. Çevremizde çok şey kaçınılmaz bir şekilde kabuk değiştirdi. Eşref Bey’in anlattığı o göçlerle birlikte, bir hayat çıkmazı, yerini bir başka hayat çıkmazına bıraktı. Aşklar, hep aynı insanlar için, gene aynı şekilde küçük sevinçler ve büyük düş kırıklıklarıyla özdeş oldu. Biraz daha seçkin ve de zengin bir Yahudi mahallesi olarak büyüyen Sıracevizler’de tarlaların yerini koca salonlu, koca apartmanlar aldı ama aydınlık sohbetleri hep eskisi gibi devam etti. Eşref Bey ilginç kimi rastlantıların da yardımıyla bu olayları birçok ayrıntısıyla yaşayabilen ender insanlardan biri oldu. Kimi insanlarla çok yakın dostluklar kurdu, kimi insanlardan gün geldi hiç istemediği halde ayrılmak zorunda kaldı. Ama, şimdi biraz daha iyi anlayabileceğim nedenler yüzünden hiçbir şey yayımlamadı, yayımlatamadı ya da yalnızca kendisi için yazıp, yazdıklarını gerçek anlamda sevebilecek ender dostlarına okumak gibi bir yolu denedi. Ve sanırım bu yüzden öğrencilerinin hemen hemen hiçbiri onun şairlik yönünü tam anlamıyla bilemedi. Zaten bilselerdi de pek bir şey değişmeyecekti. Çünkü çeşitli zamanlarda bıkmadan, usanmadan anlatmaya çalıştığım gibi, biz gençler (!?) daha o zamanlardan çok daha somut hedefler adına, geleceğin idarî kadrolarına yetiştirilmek gibisinden ciddi ve tutarlı (!) heveslerle yönlendiriliyorduk. Üstelik okulumuzda eğitim yabancı dilde yapılıyordu ve biz en azından bu yüzden memleketin hayırlı ve aydınlanmış evlatları olabilmeliydik. Eşref Bey’in bu büyük “hedef”te elbette bir yeri olamazdı.</span></p>

    <p class="duz-yaz1" xml:lang="tr"><span class="duz-yaz">Ama insan, içinde bulunduğu ortam ile yönü ve sınırları kendisi için çok belirgin bir şekilde çizilmiş olan o yola karşın, uyumsuzluğunu ve başkalığını her zaman istemeyeceği her yere götürüyor. Eşref Bey’in gözünde “bozulmak ile bozulmamak arasındaki sınırda dolaşan biri” olarak, öyle sanıyorum ki biraz da bu yüzden fark edilmeye değer bulunmuştum. Biraz fazla bir şeyler okuyor, top oynarken gözlüğümün kırılmasından korkuyor, tüm “manyaklıkları” tüm düzenliklere tercih edebileceğimi biraz korkarak da olsa yüksek sesle söyleme yürekliliğini gösterebiliyordum ne de olsa. Tüm bu meseleler, matematik derslerindeki başarısızlığım ve şiddetli kahkahalarla gülen insanların arasına alınmayışım yüzünden nefret ettiğim okula az da olsa bağlanmamı, hocayı ise birçok çıkmaz, açmaz ve de kaçmaz adına sık sık ziyaret etmemi sağlamıştı.</span></p>

    <p class="duz-yaz1" xml:lang="tr"><span class="duz-yaz">Sıracevizler’deki apartmanların akşam vakitlerinde ışıl ışıl olduğu, yepyeni dairelerde koca koca salonların yalnızca misafirlere açıldığı, bir diğer deyişle her şeyin her odada eksik yaşandığı, aydınlık sohbetlerinde dedikodulara, kırgınlıklara ve yemek kokularına insanın sık sık tanık olabildiği, Kervan Sineması’nda hiçbir yerli filmin kaçırılmadığı ve bir akşamüstü taptaze bir ekmek ile koskoca bir salatayı eve taşımaktan mutlu olabildiğim günleri şimdi biraz hüzün, biraz da pişmanlıkla hatırlıyorum. Bir hüzün... O saflığın ve kendiliğindenliğin bile bugün aranmaya değer bulunmasından... Bir pişmanlık... Her şeyin üzerine üzerine gitme yürekliliğinin o günlerde yeterince gösterilememiş olmasından... Eşref Bey’le biraz rastlantılara biraz da zorunluluklara bağlı olan dostluğumuz, okul bir yana, işte bu sokaktan başlayarak geleceğe kalmaya değer bir özellik kazanmıştı. Eşref Bey de bu sokağın kaldırımlarını tıpkı benim gibi tanımış, ama bundan çok daha önemlisi, kendi içine kapanmışlığı seneler senesi bir başka şekilde yaşamaya mecbur olmuş olan ve buralarda öyle sanıyorum ki artık pek az kimsenin hatırladığı Raşel adlı bir kıza çok ciddi bir şekilde âşık olmuştu. Eşref Bey’in hayat hikâyesinde, uyandırabildiği çağrışımlar ve yol açtığı sonuçlar açısından bu meselenin çok büyük bir önemi vardı. Görünürde her şey birkaç olasılıktan oluşmuştu. Ama olayın, meselenin derinliğine biraz inilebildiğinde yalın bir aşk hikâyesinin çok ötesinde bir anlamı vardı. Eşref Bey’in bu olaylardan yıllar sonra, bir meslektaşıyla, hiç olmazsa görünürde sorunsuz sayılabilecek bir evlilik yaptığını, Amerika’ya sözde okumak için gidip de bir daha dönmeyen bir oğlu olduğunu, kitaplarının sayısının muhtemelen sekiz bin beş yüze ulaştığını, otobüs sefer saatlerini çok yakın takipte bulundurduğunu, tüm anlattıklarıma karşın, emekli olduğu günlerde okul yönetimince “yeri doldurulamayacak bir hoca” olarak nitelendirilip mükâfatlandırıldığını ve seneler senesi arayabileceği bir kitap için hiçbir sahafı rahat bırakmadığını bilenler, bu hikâye üzerinde bu denli çok durmamı yadırgayabilirler. Yüzeysel birtakım gerçeklerle, bir ömür boyu idare eden insanlarla ne denli alay ettiğimizi hatırlamasam, Raşel meselesinin içyüzünü bu olayın gerçek kahramanlarından öğrenmemiş olsam ve kimi küçük sevinçlerin büyük çıkmazları yok edemeyeceklerini bilmesem, çok şey farklı olabilirdi ve doğrusunu bilmek isterseniz, daha farklı bir yerde, ben de kendimi yadırgayabilirdim. Ama başkalık ve aykırılık hemen hemen her yerde benzeri şekillerde kendini gösterebiliyor. Bu gerçek Eşref Bey için de geçerliydi, yıllar sonra tanıdığım Raşel için de. Bölük pörçük sevinçler, bol keseden ya da bozuk para gibi harcanan umutlar, sürekli yenilenen bir hüsranlar dizisi... Tüm hikâye bundan mı ibaretti yoksa? Belki. Ama böyle bir yoldan gitmek bana yine de “çekici” görünmüyor. Eşref, Raşel ve başkaları... Ya da iki güçsüzün birbirlerine rağmen, birbirlerinden medet umarak birbirlerine âşık olmaları... Bence asıl “yanlışlık” buradaydı ve ilişkinin çıkmazı her şeyden önce bu başlangıç noktasındaydı.</span></p>

    <p class="duz-yaz1" xml:lang="tr"><span class="duz-yaz">Suskunluk, evet... Ya da kimi çıkmazları yalnızca bakışlarla, hiçbir şey söylemeksizin anlatabilmek... Ya da hiçbir şeyi dilediğince anlatamamış olmanın kırgınlığı... Eşref Bey’in bakışlarında yakalayabildiğim bu anlamı günün birinde dilediğimce dile getirebilecek miyim? Kim bilir... Böyle kurcalamaların istense de istenmese de tehlikeli olabileceğini, sürekli ertelenen umutlara ayrılan zamanın giderek daraldığını biliyorum ama en azından. “Bazı ilişkileri sadece özlemleriyle yaşamıştır” diyorum o zaman da kendi kendime. Her yenilgiden bir başka türlü dönüyorduk.</span></p>

    <p class="duz-yaz1" xml:lang="tr"><span class="duz-yaz">Akşam kızıllığının odaya kazandırdığı bu beklenmedik görünümün ve çağrıştırabileceklerinin peşine belki de bu yüzden takılıyorum. Bir küçük yolculuk özlemi olmalı bu: yıllar önce, hiçbir gerçek ayrılığı, yalanı ve düş kırıklığını tanımamış, tütünün her türlüsüne alışmamış, iğrenç sarhoşluklarla zorunlu, “yitirilmiş” bir eve dönmemiş, genelevlerde hangi duyguların öldürülüp hangi duyguların kazanılabileceğini öğrenmemiş ya da yazının zorunlu serüvenine henüz çıkmamışken de tanımıştım bu akşam kızıllığını. İnsanların bir ev halinde kimi rollere itiraz etmediği ve birtakım alışkanlıklar ile uzun ölümleri kabullenir göründükleri günlerdi; yarınlar hep aynı insanlar, saatler hep aynı saatler içindi. Sezinleyebildiğim, ama bir türlü açıklamadığım bir terslik vardı bu işte. Akşam kızıllığının çağrıştırdıkları mı aldatıcıydı o zaman, bir küçücük şefkat adına özlediklerim mi? Suskunluklar mı tercih edilmeliydi sonuçta, gerçek savaşımlar mı? “Yalnızlığın büyüsü” diyorum şimdi kendi kendime, “yıllar sonra geriye yanıtlardan çok görüntüler kalabiliyor; zamanın fırtınasında neleri gerçekten kazandığımızı anlamakta güçlük çekiyoruz.”</span></p>

    <p class="duz-yaz1" xml:lang="tr"><span class="duz-yaz">“Haklı olabilirsin” diyor Eşref Bey, “ama yıllar sonra ulaşılan sonuç ne olursa olsun geriye hiç olmazsa bir küçük savaş kalabiliyor. İnsanı en çok anlatan da verdiği bu savaş galiba.”</span></p>

    <p class="duz-yaz1" xml:lang="tr"><span class="duz-yaz">Bu akşam, bu evde yaşadıklarımın belli belirsiz bir yarına eninde sonunda bir uç vereceğini, bu kitapları her geçen gün biraz daha değişik bir gözle görebileceğimi, Raşel’i, bir kırgınlığın acısını ve hemen her insanın kısırdöngüsünü Eşref Bey’le giderek daha az konuşmak isteyeceğimi şimdi bir kez daha ayrımsıyorum.</span></p>

    <p class="duz-yaz1" xml:lang="tr"><span class="duz-yaz">“Ve belki de bu notlar” diyorum ama; önlemekte zorlandığım bir tedirginlik adına, “bu bölük pörçük notlar sanki çok şeyi değiştirecekti.”</span></p>

    <p class="duz-yaz1" xml:lang="tr"><span class="duz-yaz">Eşref Bey’i o çok iyi tanıdığım buruk gülümsemesiyle bir kez daha yakalıyorum o zaman da: öyküler, şiirler ya da gizlide kalmış herhangi bir hayatın serüveni olabilecek metinlere bu denli çok umut bağlanmalı mıydı gerçekten? Kaçış yolları her zaman bulunabilir miydi? Böylesi durumlarda hemen hemen her yola çıkış, bir küçük umutla özdeş olabilirdi. Elle tutulabilir bir şeyler yaratmak için göze alınabilen çabalar vardı ne de olsa; çünkü artık korkmadan kendinize dönebilirdiniz.</span></p>

    <p class="duz-yaz1" xml:lang="tr"><span class="duz-yaz">Sırası gelmişken Eşref Bey’in bana o akşam bırakmış olduğu metin parçacıklarını anlık kimi duygularının eseri olarak görmekle yetinemeyeceğimi söylemeliyim. Bölük pörçük bölümlerden oluşmuş gibi görünen bu uzun yazının biraz dikkatli, biraz da iyi niyetli bir incelemesinden hocanın şairliği, edebiyat öğretmenliği ve uyumsuzluğuyla yetinmeyip hani neredeyse tüm ömrü süresince enikonu zorlu bir romana gönüllendiği rahatlıkla anlaşılabiliyor ne de olsa. Eşref Bey bu notlarında sık sık, yaşamaya mahkûm olduğu evden, her biçimini dile getirmek istediği dört duvarından, çevresindeki tüm nesnelerin zamanla yaşanırlık kazanmasından, yazma eylemini, yıllar boyunca, “hayatî bir mesele” gibi görmesinin nedenini bir türlü anlayamayışından, hep kendine dönmenin kırgınlığından, bir nesnenin durup dururken bir anıyı çağrıştırmasının neden olduğu sıkıntıdan, ayrılıklardan, aldanmalardan, alçaklıklardan ve tüm kabalıklardan, korkuyla beklenmedik anlarda karşılaşıvermekten, boşvermekten, “arkaya atmaktan”, akşam yemeklerini erteleyebilmekten ve hedefe hiçbir zaman ulaşamamaktan dem vuruyor, paragraflardan, hiçbir işe yaramayacak çevre ve kişi betimlemelerinden, noktalama işaretlerinden, okuduğu kitaplardan yola çıkarak tuttuğu notlardan, “olabildiğince gerçekçi” olmaktan medet umuyor, ama bütün bunları yaparken, gerçek çıkmazının ayırdına ne yazık ki bir türlü varamıyordu. Ömrü ve başarısız yazarlığı (!?) süresince bir uyumsuz olmanın tüm biçimlerini yaşamış ve besbelli farkında olmaksızın dile getirmişti “hocamız”.</span></p>

    <p class="duz-yaz1" xml:lang="tr"><span class="duz-yaz">Bu aşamada, benzeri bir çıkmazın, bambaşka bir coğrafyada, günün birinde gerçekten anlatmak isteyebileceğim bir serüvenin en önemli kişilerinden biri olarak gördüğüm Raşel tarafından da yaşanmış olduğunu söylemem gerekiyor. Eşref Bey’in notları arasında bulduğum birkaç fotoğraf ile bambaşka bir coğrafyadan yıllar önce yazılmışa benzeyen o mektuplardan böyle bir sonucu çıkarmak kolay. Raşel’in mektupları kimi ortak duyguların eskisi gibi yaşanamayacak olmasından kaynaklanan bir hüzünle anlam kazanıyor. Eşref Bey için hissettiklerini, bambaşka topraklara göç etmek zorunda kalmış İstanbullu bir Yahudi’nin doğup büyüdüğü topraklar için er ya da geç duyabileceği hasreti, geleneklerin ve toplumsal anlaşmaların ardında gizli olan ikiyüzlülükleri elinden geldiğince dile getirmeye çalışıyor Raşel; kimi yüzeysellikler adına genç yaşında ödemek zorunda bırakıldığı bedelin o günlerdeki sonuçlarıyla bir küçük isyanı da göze alarak ödeşmeye kalkışıyor.</span></p>

    <p class="duz-yaz1" xml:lang="tr"><span class="duz-yaz">Bu “sesleniş” beni elbette, günün birinde bu ilginç kadına yaklaştıracaktı ama kimi gerçeklerin üzerine gidebilmem için de çok uzun bir sürenin geçmesi gerekecekti. Yapı, Eşref Bey’le birçok ortak duyguyu paylaştığım o akşamdan yıllar sonra tamamlanacaktı anlayacağınız. Bu bağlamda da hiçbir şey zaman kadar önemli değildi; kimi duyguların anlatımı aceleye hiç gelemiyordu.</span></p>

    <p class="duz-yaz1" xml:lang="tr"><span class="duz-yaz">Okul günlerinin bir şekilde geride bırakılabildiği günler de geldi sonra. Eve bir akşam vakti dolan kızıllığın anısını yıllar sonrasına hiç eksilmeyen bir hüzünle taşıyan çocuk da günün birinde büyüdü ve bambaşka iklimlerde güneşin batışının ne denli değişik ve güzel olabileceğini gördü. Sokağın kendine özgü şiirini kendine göre anlamaya çalıştı ve her yeni aşkın her yeni ayrılığa nasıl “bağlanabileceğini” gördü. Bir sevgilide her şeye karşın bir şeyler bırakabilecek olmanın güzelliğini düşündü sonra; anlatabilmenin biçimlerini denedi...</span></p>

    <p class="duz-yaz1" xml:lang="tr"><span class="duz-yaz">Raşel’in bendeki hikâyesine işte tüm bu anlardan, bakışlardan ve sorgulamalardan sonra sıra gelecekti. Bir küçük hikâyeyle, birçok anı ve ilişki anlam kazanabilirdi. Günün birinde, biraz da bu yüzden bambaşka bir coğrafyada yepyeni bir umudun şiirine açılmak isteyecektim.</span></p>

    <p class="duz-yaz1" xml:lang="tr"><span class="duz-yaz">Dilini ve insanlarını enikonu yabancıladığım bir şehre yıllar sonra ulaşıyorum bu yüzden; çok uzun olmayan bir arayıştan sonra, taksi şoförünün de yardımıyla bulduğum bu apartman eskisinin girişinde, çok eski bir hikâyenin izini her şeye karşın sürmenin sevincini yaşıyorum. İçimi, tanımlamakta enikonu zorlandığım bir ürperti kaplıyor; Eşref Bey’i, o uzun akşamı ve çocukluğumun Sıracevizler’ini ne denli geride bıraktığımı bile düşünemez oluyorum. “Bir eksiklik var” diyorum kendi kendime; “Eşref Bey’in hayatında bunca derin izler bırakmış olan bu hikâyeyi, olayın ikinci başkişisi olan Raşel’in ağzından dinlememiş olmaktan kaynaklanan bir eksiklik.” Loş merdivenler, hafiften yıpranmış tahta kapılar ve bu kapıların ardında günün hemen her saatinde sıcak olabileceğini tahmin ettiğim odaların hayalî görüntüsü, bendeki Ortadoğu imgesinin hiç beklemediğim bir anda yeniden “canlanmasını” sağlıyor. Kapıların ardından hiç anlamadığım bir dilden konuşmalar çalınıyor kulağıma. Bu konuşmaların şeklinden birtakım anlamlar çıkarmaya çalışıyorum. Bu arada, ikinci kata geldiğimde, kapılardan birinin açık olduğunu ayrımsıyorum. Enikonu yaşlı bir adam, yatağına uzanmış, odaya sızan günışığına karşın, oldukça güçlü bir lambanın ışığında bir kitap okuyor. Adama dikkatle bakıyor ve “Yaşadığı bu dünyanın çok ötesinde bir dünyada olmalı” diye düşünüyorum. Çıkarabileceğim olası bir gürültüden rahatsız olmayacağını, dahası beni hiç duyamayacağını hissediyorum. Gözlerim o anda odasında dolaşıyor. Bir yatak. Bir komodin. Bir lamba ışığı, birkaç kitap. Aradan geçen onca zamana karşın Eşref Bey’in görüntüsünün bende yaşamaya devam ettiğini, kimi insanların değişik iklimlerde ve zaman dilimlerinde benzeri hayatları ya da “kaderleri” ve paylaşabileceklerini düşünüyorum o anda. Bir küçük sevinç doluyor içime. Ve bu keşiften sonra sanki biraz rahatlar gibi oluyorum. Yüzünden epeyce derin bir acının ifadesini yakaladığım bu adamla nedense o anda Fransızca konuşmak geliyor içimden ve kendisine Raşel Algrante’nin burada oturup oturmadığını soruyorum. Hiç şaşırmamışçasına bana bakıyor, son derece temiz bir Fransızca’yla ve her şey olağanmışçasına, kim olduğumu soruyor. Adımı, İstanbul’dan bu şehre geçici bir süre için geldiğimi ve çok eski bir hikâyenin izini biraz da umutsuzcasına sürdüğümü söylüyorum. Gülümsüyor yaşlı adam.</span></p>

    <p class="duz-yaz1" xml:lang="tr"><span class="duz-yaz">“Yukarıdaki çatı katında oturuyor” diyor “sizi yıllardır bekliyor.”</span></p>

    <p class="duz-yaz-ilk-paragraf1" xml:lang="tr"><span class="duz-yaz">“Biraz da şu börekten alsaydınız” diyor Raşel, “yarın bizim gelin hanım gelecek. Türk yemeklerine bayılıyor, bunları onun için hazırladım. Size başka şeyler de ikram etmek isterdim ama...”</span></p>

    <p class="duz-yaz1" xml:lang="tr"><span class="duz-yaz">“Her şey çok güzel” diyorum. “Buraya geldiğimde inanın sizi bulup bulamayacağımı bile bilmiyordum. Hiç beklemediğiniz bir anda geliveren davetsiz bir misafir için bundan fazlası olmamalıydı zaten. Ama karşıma çıktığınızda birçok şeyin hayalimdekileri gerçekleştirebileceğini gördüm. Eşref Bey’in anlattıklarından sizi zaten çok iyi tanımış gibiydim. O günlerde küçücük dünyamızın, her şeyiyle aramızda yaşayan bir ferdi gibiydiniz.”</span></p>

    <p class="duz-yaz1" xml:lang="tr"><span class="duz-yaz">“Eşref’le çok güzel günler yaşadık” diyor bunun üzerine Raşel. “Onun sayesinde çok şey öğrendim, çok kitap okudum; oradaki hayatım ve bu güzel dille bağlarımı kendime göre hiçbir zaman koparmamaya gayret ettim. Ama arada sırada, birçok kararımızın bedelini çok ağır bir şekilde ödedikten yıllar sonra, o günlerde sonuna kadar direnmeyi ve ‘hayır’ demeyi de bilmeliydik diyorum şimdi kendime. O zaman belki de birçok olay çok farklı bir şekilde gerçekleşebilirdi. Bütün bunları düşündüğümdeyse güçsüzlüğümüz ve birbirimizden destek almaya çalışmamız geliyor aklıma: Eşref şiirlerini ilk bana okurdu. Birçok kez annemden babamdan habersiz Aşiyan’a kaçtığımız ve orada geleceğimiz adına hayaller kurduğumuz olurdu. Delilik işte. Biraz benim gençliğim, biraz da Eşref’in çılgınlıkları. O zamanlar genç ve güzeldim.”</span></p>

    <p class="duz-yaz1" xml:lang="tr"><span class="duz-yaz">“Şimdiyse, etkileyici ve yaşınıza göre ne kadar da iyisiniz, denilebileceklerden” diyorum.</span></p>

    <p class="duz-yaz1" xml:lang="tr"><span class="duz-yaz">Gülümsüyor Raşel, “Eşref’in sizi niçin bu kadar çok sevdiğini anlayabiliyorum” diyor. “Aslına bakacak olursanız” diye devam ediyor sonra, “bizim hikâyemiz o zamanlarda birçok kişiyi rahatsız etmişti. Kimilerine göre çok hatalıydım, kimilerine göre yaşadıklarımızın pek de öyle olağanüstü bir yönü yoktu ama...”</span></p>

    <p class="duz-yaz1" xml:lang="tr"><span class="duz-yaz">Raşel’in bu aşamada uzun bir geriye dönüşü bu kez de benim için, o eski günlerin hatırına göze alabileceğini hissediyorum. “Şimdi her şey sözcüklere, anlatılabilmesi, paylaşılabilmesi güç suskunluklara, bir kahve kokusuna, sigara yakmalara ve serin, tatlı bir rüzgâra kalabilecek” diyorum kendi kendime; Raşel’in sesinin, yıllar önce dinleyip içimde tüm sıcaklığıyla barındırdığım bir sesle eninde sonunda birleşebileceğini hissediyorum. Artık susmak ve tüm çağrışımlara doğru yol almak geliyor içimden.</span></p>

    <p class="duz-yaz1" xml:lang="tr"><span class="duz-yaz">“... O ilişkiden bana kalanların” diye sürdürüyor Raşel, “apayrı bir yeri oldu hayatımda. Aradan tam yirmi sekiz yıl geçti. Yirmi sekiz yıl süresince hiç şüphe yok ki hepimiz bu hayattan kendi payımıza düşeni aldık. Ve gün geldi, kimi sevdiklerimizden istesek de istemesek de ayrılmak zorunda kaldık. Buraya geldiğim günlerde, geride bıraktığım hayata bir daha dönemeyeceğime iyiden iyiye inandırmıştım kendimi. O daracık sokakları, Boğaz’ın denizini, macuncuları, kâğıthelvacıları, İstinye’deki balıkçıları, Emirgân’daki çay bahçesini, kısaca sevgili İstanbul’u sanırım artık hiç göremeyecektim. Beni burada yepyeni bir hayatın beklediği düşüncesine kendimi alıştırmam pek de öyle kolay olmadı. Her şey bir yana, bizleri bu ülkede hiç kimse beklemiyordu. Ufak bir parfümeri dükkânı olan ve bizleri ancak kıt kanaat geçindirebilen, sonralarıysa biraz Eşref’le olan ilişkimin gelişmesiyle çevresinden gelen baskılar, biraz da işlerinin giderek bozulmasından yılan babacığım, bizleri 6-7 Eylül Olayları’ndan kısa bir süre sonra buralara getirdi ve kırk altı yaşından sonra kireç ocaklarında çalışmayı göze aldı. Günün belirli saatlerinde birkaç metrelik bir çukura inmek zorunda kalan babama ustası birkaç kere, ‘Hey Rafael! Yaşıyor musun?’ diye sorardı ve bu cümle bizim İbranîce’de ilk öğrendiğimiz cümlelerden biriydi. Aşağı yukarı dört yıl barakalarda yaşadık. Tuvalet evimizin dışındaydı ve geceleri, korkumuzdan, ihtiyacımızı elimizden geldiğince gidermemeye çalışırdık. Ama sonra birçok şey yavaş yavaş düzelmeye başladı. Her geçen günle birlikte eski günlerimizi aramaz olduk. Bu gördüğünüz küçük daire bizlere bir süre sonra devlet tarafından verildi. O zamanlar çevremizdeki caddeler bu kadar gelişmemişti ve mültecilere bugün sağlanan imkânlar sağlanamıyordu. O günleri düşündükçe şimdi şehrin merkezinde sayılabilecek bir yerde oturmaktan küçük de olsa bir mutluluk duyabiliyor insan. Arada sırada, savaşın biraz olsun unutulabileceği ve herkesin tatil günlerinin coşkusunu doyasıya yaşamak istediği cuma akşamlarında çevredeki kahvelerin birinde ya da bir sinemada biraz vakit geçirmeye çalışıyoruz. Buradaki hayatı eskisi kadar yadırgamıyorum artık. Ne de olsa bu ülkede İstanbul’da yaşadığımdan daha uzun bir süre yaşadım. Ama bu maceraya çıktığımız günlerde benimle birlikte buraya gelenlerin hiçbiri yaşamıyor artık. Babam bu iklime ve bu yeni hayata uyum sağlayamadı ve buraya geldiğimizden altı yıl sonra öldü. Kendisine çok şeyiyle bağlı olan annemiyse iki yıl önce kaybettim. Şimdi yetişkin bir oğlum var. Bana, kısa süren, mutsuz ve sonuçsuz olacağı ta başından belli olan bir evlilikten geriye kalan tek değerli armağan. Kendimizi birbirimize yakın hissettiğimiz zamanlarda ona o unutamadığım denizi, genç kızlık günlerimi, Sıracevizler Sokağı’ndaki o koskoca apartmanları, aydınlıktan gelen yemek kokularını ve çaresizliklerimi anlatmaya çalıştım. Evet, anlatmaya çalıştım diyebilirim ancak. Anlatmaya çalıştım... En doğrusu bu. Çünkü ortak duygulardan gelinmediği sürece hiçbir şeyin gerçek anlamda paylaşılabileceğine inanmıyorum ben. Bir akşam çöküyor örneğin. Şu gördüğünüz balkonda hiç kimseyle konuşmaksızın, yapayalnız oturup, yaşamakta olduğumuz günleri ve geleceğimi düşündüğüm oluyor. Hiçbir şeyi eskisi kadar dert etmemem gerektiğini getiriyorum aklıma. Kimi tutkuları artık yaşayamayacağımı, kimi çılgınlıklarıysa göze alamayacağımı hissediyorum. Bizden sonraki kuşaklar burada çok farklı imkânlar bulacak. Ve bütün bunları düşündüğümde içime bir sevinç doluyor. Ama gene de bir eksiklik var. Susuyorum. Duygularımı bir ‘yabancıyla’ paylaşamayacağımı bir daha hatırlıyorum.</span></p>

    <p class="duz-yaz1" xml:lang="tr"><span class="duz-yaz">Aklıma zaman zaman geçmişimin uzak, silik günleri geliyor. Yoksa her şeyi bitmek tükenmek bilmeyen bu hasret mi güzelleştirmişti?.. Emirgân’a bir sabah doğuyor örneğin. Ya da ailemle birlikte Büyükdere’ye gitmiş, o nefis pudraşekerli böreği aldıktan sonra sabah çayı için Kireçburnu’na uzanmışız. Sakin, serin bir cumartesi sabahı. Orada, bizim Şişli’den birkaç tanıdığa rastlıyoruz. Masmavi denizin kıyısında, demli buruk bir çay içerken, o günlerde hayatımızda neler varsa onları konuşuyoruz. Babam cuma akşamları eve kahvaltılık bir şeyler getiriyor. Biraz Macar salamı, biraz yeşil zeytin, biraz biberli kaşarpeyniri falan filan. ‘Yarın güzel bir gün olacak’ diyorum. Yarın, havanın güzel olması durumunda Büyükada’ya gidebileceğimizi söylüyor babam. Büyükada’ya amcamların evine gidep güzel bir hafta sonu geçirebiliriz. Amcamla arasındaki meseleden bana hiç söz etmiyor babam. Kimi şeyleri annemle yaptığı gizli konuşmalardan anlamaya çalışıyorum. Annem, babama amcamın yanında çalışması gerektiğini söylüyor. Söylediklerini anlamayayım diye aralarında bizim İspanyolca’yla konuşuyorlar ama bu dili çoktan sökmüş bulunduğumu nedense bir türlü fark edemiyorlar. Bir süre için herkesin kaprislerine katlanılabileceğini anlatmaya çalışıyor annem. Drahomasını düşünmek zorunda olduğu bir kızı ve hepimizin geleceği varmış. Ve biz belimizi ancak böyle doğrultabilirmişiz. Ama babam, amcamın babaanneme yaptıklarını bir türlü affedemiyor, ‘Hayatta paradan da mühim şeyler vardır’ diyor. Babam bu sözleriyle akranlarının arasından aniden sivriliveriyor gözlerimde, ‘Bazı yenilgilerin ardında büyük zaferler vardır’ diyorum kendi kendime. Ama gene de o hafta sonu gidiyoruz Büyükada’ya. Orası bana her şeyden önce ‘Debarkader’i, Lakerdacı Avram’ı, at pisliği kokusunu ve birlikte gezmeleri hatırlatıyor. Amcamların evine faytonla gitmeye can atıyorum. Babam kırmıyor hatırımı. Sonra başka bir hatıraya gidiyorum. Beyoğlu’ndaki sinemalarda sabah on bir seansları. Annem gelmiyor bizimle. Sinema çıkışlarında babam bana içi kestane dolu, fare şeklindeki küçük pastalardan alıyor. Ben bir genç kızken bile, böyle bir pasta yediğimde çocuklar gibi seviniyorum... Ve bütün bunların yanında ya da bunlarla birlikte vakti zamanı geldiğinde susabilmeyi de bilmek, küçük hayallerle küçük pırlantalar, ucuza kapatılabilecek vizon mantolar, kolejler, bozuk Fransızcalar, senetler, kolay kolay değişemeyecek mahalleler ve giderek bozulan bir İspanyolca’yı bir şekilde yaşamak, mümkün olduğunca paylaşmaya mecbur olmak da var. Her şey kendine göre bir hayattı işte...”</span></p>

    <p class="duz-yaz1" xml:lang="tr"><span class="duz-yaz">“İstanbul’u böyle hatırlamanızın” diyorum, “anlaşılabilir, açıklanabilir bir güzelliği var. Ama her şeyin zamanla değiştiğini, dahası değişmeye mecbur olduğunu da söylemem gerekiyor.”</span></p>

    <p class="duz-yaz1" xml:lang="tr"><span class="duz-yaz">“Sıracevizler de mi çok değişti?” diye soruyor Raşel.</span></p>

    <p class="duz-yaz1" xml:lang="tr"><span class="duz-yaz">“Evet, örneğin sokak artık çok aşağılara uzandı” diyorum, “işyerleri ile fabrikalar meskenlere doğru yürüyor. Kervan Sineması kapanalı yıllar oluyor. İnsanlar kendilerine yeni mahalleler bulmanın sevdasına düştüler.”</span></p>

    <p class="duz-yaz1" xml:lang="tr"><span class="duz-yaz">“Ya Eşref?” diye soruyor bunun üzerine Raşel. Ama gerisini onca zamandan ve hayattan getiremiyor. Birtakım olasılıklarla ne denli çok yaşanmış olunabildiğini düşünüyor belki; aklına uzun süredir beklenen bir sorunun çağrıştırdıklarıyla zorunlu ölümleri ve aykırılıkları getirebiliyor. Böyle anlarda gizlenmeye çalışılan o heyecanı ve tedirginliği biliyorum. Eski bir sevgili hiç beklemediğiniz bir zamanda dönüverir hayatınıza. Bir isim midir yıllarca saklanan, bir ses, bir koku ya da yalnızca bir telefon numarası mıdır? Yıpranmış onca duyguya ve ayrı insanlarda yaşanmış onca olasılığa karşın kimi soruları sormak istersiniz. Ama bir eski sevgili bir eski yenilgidir büyük bir olasılıkla. Korkarsınız, vazgeçiverirsiniz o zaman da, “yalnızlıklarınızla” baş başa kalırsınız.</span></p>

    <p class="duz-yaz1" xml:lang="tr"><span class="duz-yaz">“Kendisini son gördüğüm günlerde susmayı tercih ediyordu” diyorum. “İnsanlara güvenini iyiden iyiye yitirmişti. Evlendi. Ailesi, umutları, durmaksızın değişen sorunları oldu. Yalnız okulda değil, aklınıza gelebilecek birçok konuda öğretmenim olduğu yıllarda hep bir şeyler yazdı ama hiçbir şey yayımlamadı. Ama sizi çok sık hatırladı, inanın. Hayatında yeri doldurulamayacak bir yere sahiptiniz.”</span></p>

    <p class="duz-yaz1" xml:lang="tr"><span class="duz-yaz">Çaresizlikler ve küçük pişmanlıklarla özdeş yolculuklar geliyor o anda aklıma. Kısa bir sessizlik ikimizi birbirimizden ayırıyor. Ama bu ülkedeki zor ve uzun yaşantısına karşın unutmadığı Türkçesiyle sözü yeniden alıyor Raşel:</span></p>

    <p class="duz-yaz1" xml:lang="tr"><span class="duz-yaz">“İstanbul’a gitmek beni biraz da bu yüzden korkutuyor” diyor. “Her şeyin o günlerde bıraktığım gibi kalmasını ve hayalimde hep böyle yaşamasını istiyorum. Böylesi sanki çok daha güzel. Nasıl olsa çaresizliğimiz var. Biz bazı küçük isyanların bedelini çok ağır ödedik.”</span></p>

    <p class="duz-yaz1" xml:lang="tr"><span class="duz-yaz">“Garip” diyorum bu durumda Raşel’e, “kendisini gördüğüm son akşamda Eşref Bey de aynı şeyleri söylemişti. Bütün bunlar bir ömür boyu katlanılan acıların belki de boşuna çekilmediğini kanıtlıyor.”</span></p>

    <p class="duz-yaz1" xml:lang="tr"><span class="duz-yaz">“Şimdi bunlara boşverin” diyor ama Raşel, “bakın kahvenizi de bitirmediniz. Neyse. Size bir teklifim olacak. Şu mayıs geceleri bizim buralarda çok güzel olur. Gelin şimdi kıyıya doğru yürüyelim. Deniz hafiften dalgalıdır bu gece. Hiç konuşmadan kıyı boyunca yürürüz biraz. Sonra birbirimize, tabiî isterseniz, ne düşündüğümüzü anlatırız. Gecenin bu ilerlemiş vaktinde oldukça tenhadır oraları. Nicedir genç bir adamla dolaşmadım o kıyıda. Ne olur kırmayın beni.”</span></p>

    <p class="duz-yaz1" xml:lang="tr"><span class="duz-yaz">Raşel’in hafiften çapkın bakışlarına bir küçük gülümsemeyle karşılık vermeye çalışarak, “Deniz her yerde güzeldir” diyorum. “Bu gece için bundan güzel bir sonu zaten düşünemezdim.”</span></p>

    <p class="duz-yaz1" xml:lang="tr"><span class="duz-yaz">Yabancı bir ülkede, bir apartman eskisinin dördüncü katından, vakit geceyarısını çoktan geçmişken, yaşı tahminime göre ellesini çoktan aşmış bir kadının teşvikiyle inip, görüntüsü ne olursa olsun bir deniz kıyısında dolaşabilmek... “İşte yaşamasını ve anlamasını bilen insanın hayatında yakalayabileceği unutulmaz ayrıntılardan biri daha” diyorum kendime. Onca acıya ve düş kırıklığına karşın, yaşanan günleri güzelleştirebilen, dayanılır kılabilen bir ayrıntı. Merdivenleri fazla ses çıkarmamaya gayret ederek iniyoruz. Karanlık apartmana alt kattan kuvvetli bir ışık sızıyor. Burada ilk kez kitap okurken gördüğüm ve Raşel’den laf arasında öğrenebildiğim kadarıyla Bükreş Üniversitesi’nde Roman dilleri profesörüyken muhalif düşünceleri yüzünden ülkesini terk etmek zorunda kalan Mösyö Leibowitz’in ışığı. “O da bambaşka ve çok uzun bir hikâyedir” demişti Raşel. Buraya gelen, belli bir yaştaki hemen hemen her insanın kendine göre uzun bir hikâyesi vardı.</span></p>

    <p class="duz-yaz1" xml:lang="tr"><span class="duz-yaz">“Leibowitz çok yakında kör olacak” diyor o anda Raşel. “Doktorlar bunun kaçınılmaz olduğunu söylüyor. Bu körlük, yaştan olduğu kadar, iklimden de olabilirmiş ve nispeten daha soğuk bir ülkede yaşaması bu karanlığı biraz geciktirebilirmiş. Ama ne yazık ki burası onun son durağı. Artık gidebileceği hiçbir yer kalmadı çünkü. Şimdi, hayatındaki bu en büyük felaketi, geriye kalacak yıllarında bol bol düşünebilmek için, saatlerce kitap okuyarak aşmaya çalışıyor. Ve ışığı her geçen gün biraz daha azalıyor...”</span></p>

    <p class="duz-yaz1" xml:lang="tr"><span class="duz-yaz">Mösyö Leibowitz’in kapısına geldiğimizdeyse içeriden gelen hafif horlama sesine kulak kabartarak, biraz kırgın, biraz da sevecen, “Gene uyuyakalmış” diyor ve biraz beklememi işaret ediyor. Kapıyı açıp içeri giriyor, Mösyö Leibowitz’in elindeki kitabı alıp yastığını düzeltiyor, üstünü örtüp ışığını söndürüyor. Ayrılmadan önce ona İbranîce bir şeyler söylüyor. Belli belirsiz bir karşılık vermeye çalışıyor Mösyö Leibowitz. Raşel kısa bir süreliğine orada kalıyor. Fısıldaşarak konuşuyorlar. İşte o anda hayatın her şeye karşın şöyle ya da böyle devam ettiğini, çok ayrı dünyalardan bambaşka ilişkilerden gelen insanların, niteliği ne olursa olsun zorunlu bir çıkmazda, birbirlerine karşı zorunlu bir can yoldaşlığını göze alabileceklerini ve kimi tutkuları da aşabilecek bambaşka duyguların var olabileceğini ayrımsıyorum. Bu mayıs gecesinde havanın bir süre sonra ayaza çalabileceğini düşünmek istiyorum sonra.</span></p>

    <p class="duz-yaz-ilk-paragraf1" xml:lang="tr"><span class="duz-yaz">“Değişik bir adım” diyor Raşel. “İşte bu çok önemliydi. Ama sonuç ve bulunduğumuz yer ne olursa olsun Eşref’le olan ilişkimizden o günlerde her ikimiz de birer harabe olarak çıktık.”</span></p>

    <p class="duz-yaz-ilk-paragraf1" xml:lang="tr"><span class="duz-yaz">Güneş iyiden iyiye kaybolmaya yüz tutuyor artık. Akşam çöküyor. “Raşel’le kaç günü ve sevinci kelimenin tam anlamıyla paylaşabilmiş olduğumu artık hatırlayamıyorum” diyor Eşref Bey. “Ama yaşadığımız onca olaya karşın kimi küçük sevinçleri ben hep kendime göre sürdürebilmek istedim. Sustum, konuşamadım kimi zaman. Ve her şey hayatımdaki doğal yerine kavuştu zamanla. İnsan kimi ayrılıklar ve hasretlerle de yaşayabiliyordu. Raşel’le kaç şiiri ve şarkıyı kelimenin tam anlamıyla paylaşmış olabileceğimi artık hatırlayamıyorum. Ama ilişkimizin daha çok gelişmesinden tedirgin olan ailesiyle İsrail’e gitmeye mecbur kaldığı o son günün akşamında bakışlarında yakalayabildiğim çaresizlik, daha dünmüş gibi hatırımda. Zamana dayanan görüntüler de vardı yani hayatımda. Hiçbir şey peşimi istediğimce bırakmadı.”</span></p>

    <p class="duz-yaz1" xml:lang="tr"><span class="duz-yaz">Güneş ve bir akşamın giderek artan kızıllığı. Eşref Bey için artık her şey bir hatırlamadan ibaretti. Kendisiyle sanırım bu yüzden bir insan olmaktan ve kimi insanlara hiçbir zaman tam anlamıyla ulaşamamaktan söz ettik o akşam; ayrılıkların kaçınılmazlığını kendimize göre yorumlamaya çalıştık.</span></p>

    <p class="duz-yaz1" xml:lang="tr"><span class="duz-yaz">“Günün birinde” demişti sonra, “eğer oralara gidebilirsen kendisini hâlâ kapkara saçları ve koyu yeşil elbisesiyle hatırladığımı söyle. Gerisini nasıl olsa anlar. Biz hep nafile bir sevdanın peşinde koşanlardandık.”</span></p>

    <p class="duz-yaz1" xml:lang="tr"><span class="duz-yaz">Nafile bir sevdanın ardından hani neredeyse bir ömür boyu konuşabilmek. Eşref Bey’i o akşamdan sonra görmeyecek, Raşel’leyse yıllar sonra Tel-Aviv’deki bir apartman dairesinin balkonunda hiç dinmeyecek bir hasreti uzun uzadıya konuşacaktım.</span></p>

    <p class="duz-yaz1" xml:lang="tr"><span class="duz-yaz">Aradan şimdi çok uzun bir zaman geçtiğini söylemekle yetineceğim. Artık birçok ses ve fotoğraf çok geride kaldı. Kimi hayallerin çok daha kolay kurulabildiği çocukluğumun ve ilk gençlik yıllarımın o küçücük dünyasından bugüne istesem de istemesem de getirebildiğim renkler, sesler ve görüntüler var gene de. Akşamın yavaş yavaş çöktüğü kimi yalnızlık zamanlarında hayalimde birçok açıdan derin izler bırakmış olan bu görüntülerin hikâyesini yazmak isteyip istemeyeceğimiyse artık her zamankinden fazla düşünüyorum. (“Biraz Şişli biraz da eski sokaklar” diyorum kendi kendime; Eşref Bey ile Raşel, İstanbul ile Tel-Aviv geliyor hatırıma. Kimi çağrışımlara güvenebileceğime öyle zamanlarda daha çok inanıyorum.) Kendileriyle birçok duyguyu gerçek anlamda paylaşabildiğim o farklı, “özel” zamanlarda, o insanlardan bana kalan birçok sözcük, özlem ve sığınak da vardı ne de olsa. Bu hayatlardan inanabileceğim hikâye kahramanları çıkarıp çıkaramayacağımı elbette zaman gösterecek. Eşref Bey’in bana büyük umutlarla teslim ettiği notlarından, bir anahtar kişi olarak Mösyö Leibowitz’den ve bizim mahallenin bende bıraktıklarından yararlanıp yararlanamayacağımıysa şimdi hiç bilemiyorum. Ben bu aşamada yalnızca, Eşref Bey’in, yıllar önce tahmin ettiği gibi, eninde sonunda kaçınılmaz bir çıkmaza süreklendiğini, bu çıkmazınsa her şeyden önce kendisinden ve kendi kendisiyle farkında olmaksızın bir mücadeleye girmek istemesinden kaynaklandığını söylemek istiyorum. Ama korkarım böylesi bir çıkmaz, benzeri açmazları yaşamak zorunda bırakılan hemen hemen her uyumsuz için görünürdeki değişebilirliklere karşın, sonuna kadar geçerli. Artık ne yerli yersiz sözcüklere, ne de bir karakter yaratmak için harcanabilecek yapay çabalara gerek vardır bu durumda. Kimi kararların istense de istenmese de alınabileceği günler de geliyor ya, bu yeter. Ben buna her şeyden önce küçük bir çağrı diyebilmekten yanayım. Bir sınanmalar ve sorgulamalar dizisi... Her şeye rağmen bir kez daha başlıyoruz diyebilmek için... Bir erteleme ya da bir küçücük çağrı... Siz bu çağrının neresindesiniz dersiniz?..</span></p>

    <p class="duz-yaz-sagdan-blok" xml:lang="tr"><span class="duz-yaz">İstanbul, aralık 1989</span></p>

    <p class="dar-paragraf" xml:lang="tr"><span class="italik-yaz">Sonra birden o denize bir türlü gidemediğim günleri hatırladım. Ne büyük saplantıymış deniz, tuttum, düşündüm, çıkaramadım. Şimdi Bağdat Caddesi, Budak Sineması, Anadolu-Rock, Cem Karaca, Timur Selçuk, arka sokaklardaki esrar satıcıları, uzun saçlılar, zorunlu özentiler ve yanlış cinsellikler hep birbirine karışıyor. Bağdat Caddesi’nden tank sesleri geliyor sonra. Kulağımda şimdi bir uğultu, belli belirsiz bir tedirginlik bir 16 haziran sonrası. Sonra neden bilmem o küçük başörtülü kızı da hatırlıyorum. Eski, çok uzak bir sokağa, hâlâ unutamadığım bir yağmur yağıyor. Pencereye vuran o yağmur damlaları: “Anılar” diyorum kendi kendime, eski bir hikâyeye, giderek bir düşe, bir yalana doğru yürüyorum.</span></p>
  </div>
</body>
</html>