<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BIR_SEHRE_GIDEMEMEK-3.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bir-sehre-gidememek">
    <div class="calibre2" id="calibre_pb_0"></div>

    <h1 class="bolum-ad-alta-yak-n" id="toc-anchor" xml:lang="tr"><span class="bolum-ad">Mevsimlerin Durduramadığı</span></h1>

    <p class="duyuru-ba-l-k1" xml:lang="tr"><span class="duyuru">İstanbul, 1978-80-89-90</span></p>

    <p class="duz-yaz-ilk-paragraf" xml:lang="tr"><span class="duz-yaz">Siz hiç yıldızlarla konuşmayı denediniz mi? Ben denedim. Bu işi bir oyuna dönüştürüp, kimi “yalnızlık” gecelerinde sabahı daha kolay edebilmeyi de başardım böylelikle; o çıkmazları dayanılır kılmayı da... Bana böyle bir tutum için pek de hoş sayılamayacak nitelikler yakıştırılabilir, biliyorum. Ama yakıştırmalar ne olursa olsun, yabana atılır bir keşif değil bu, inanın. Bu tutumunuza bir süreklilik kazandırdığınızda, kandırmacalardan yana da olsa, yepyeni bir çıkış kapısının varlığından er ya da geç haberdar olabiliyorsunuz çünkü. Sessizliğinizin tam anlamıyla bir sessizlik olmadığını da eninde sonunda anlayıveriyorsunuz bu durumda. Anılar size eşlik edebiliyor ama yaşadığınız bu dünyanın çok ötesinde bir yolculuğa da çıkabiliyorsunuz. Birkaç eski dost geliyor böylelikle yanınıza. Ben bu anlarda, Eşref Bey’in çok uzak bir zamanda bana söylemiş olduklarını anımsıyorum: hayatta ya çok yalnız ya da çok kalabalık olacaktım ve insan ilişkilerinde hiçbir şeyin ortasını tam anlamıyla bulamayacaktım... Ama kendisini tanıyanların çok iyi bildiği gibi, Eşref Bey ciddi yanılmaların insanıydı; geleceğimle ilgili bu tahmininde de pek haklı çıkabildiği söylenemezdi. Çünkü bugüne kadarki hayatımda doğrusunu söylemek gerekirse bunların her ikisi de olmayı başardım ben. Garip garip ayrıntıları sürekli olarak sorun yapmaktan yana kalabalık, insanlardan yanaysa hep yalnız oldum. Bu da benim yazar olmayı düşlemem için yeterli bir neden olarak kabul edilebilirdi. Başlangıçta her şey bir oyun gibiydi ama. O zamanlar hemen hemen her düş kırıklığının kaleme alınabileceğini zannediyor, insanlara, özellikle de olası sevgililerime anlatamadıklarımı küçücük metin parçacıklarıyla dile getirebileceğim umuduna kapılıyordum. Yazının, hayatın olsa olsa bir izdüşümü olabileceğini anlamam içinse yılların geçmesi gerekti. Dahası da vardı: anlatmak istediklerinizin birer hayalet gibi ardınızdan gelmemesi gerekiyordu. Aksi halde olası bir yazının tuzaklarında rahatlıkla kaybolabilir ve bir daha geri dönmeyebilirdiniz.</span></p>

    <p class="duz-yaz1" xml:lang="tr"><span class="duz-yaz">Bu aşamadan sonra yazdığım hikâyeyse birçok yaşantının ve yürekli geriye dönüşün ürünüydü. İçinde, o eski günlere birçok gönderme vardı elbette. Her şeyden önemlisi pek de o kadar sevmediğim o geçmişle ciddi bir hesaplaşmaya girişmiş, kimi insanlaraysa biraz da istediğim bir hayatı yakıştırmanın mutluluğunu gizliden gizliye yaşamaya çalışmıştım. Hikâye bittiğinde öylesine keyifliydim ki garip garip umutlara kapılarak bir yarışmaya katılmayı bile düşündüm. Ama iki araştırma kitabımı yayımlama bedbahtlığını yaşamış kül yutmaz editörümün bu yazdıklarımla ilgili düşünceleri yüreklendirmekten, umutlandırmaktan çok, cesaret kırar nitelikteydi. Olay örgüsü, anlatılan kişiler ve en mühimi zaman boyutu düşünüldüğünde bu hikâye her şeyden önce “aceleye getirilmiş bir metin” olarak nitelendirilebilir ve bir romana dönüştürülemediğinden “kaçırılmış bir fırsat” olarak değerlendirilebilirdi. Kendisine, romanı hikâyeden daha üstün bir tür olarak görmediğimi, dahası hikâye dahil, tüm metinler için belirli bir sınırlama ya da tanımlama getirmenin sanıldığı kadar kolay olamayacağını söylemek bile istemedim. Hazır reçeteler ve klişelerle savaşmaktan vazgeçeli yıllar olmuştu ne de olsa. Kimi mekânlar ile bu mekânların çağrıştırabileceği yaşantıların yeterince irdelenmediği de söylenebilirdi. Ama beklenmedik sözcüklerin, beklenmedik zamanlarda uyandırabileceği bir sözcük fırtınası vardı, bunu biliyordum ve bu gerçeğe yolun herhangi bir yerinde güvenebileceğim inancındaydım. Okuyucunun hikâyedeki trajik sona yeterince hazırlanmadığı görüşüne gelince, ölüm ve sonrasına hazırlıkların, umarsızlıkların, intiharın... neyse bunları nasıl olsa günün birinde okuyacaksınız. Yaşadığım günlerde de olabilir bu, yaşamadığım günlerde de. Önemli olan sözcükler aracılığıyla da olsa birkaç uzak ama gerçek dosta ulaşabilmek; fotoğraflarla gülümsemenin ya da umutları boş yere istif etmenin dışında bir şeyler yapabilmek yani. Ya da bir diğer deyişle, yıldızlarla konuşmak gibisinden bir adım. Kendine bir adım... Kendi küçük fildişi kulesine sığınmışçasına korunaklı ve güvenli. Ama aynı zamanda da sessizce, büyük laflar etmeden, bambaşka bir evrene açılabilme özlemi. Bütün bunlardan sonra geriye çok ufak bir ayrıntı kalıyor: Hikâyenin adı “Mevsimlerin Durduramadığı”ydı. Akıp giden yıllarla değişmeyen duyguların ve görüntülerin beklenmedik anlarda bizleri yoklayıverdiği zamanlar. Bir küçücük sözcük fırtınası. Zamanla çok şey değişik bir anlam kazanacaktı, ama bir geçmişi yeniden kurgulayarak anlatmayı gereksinmek de bir umarsızlığın dışavurumu olmalıydı. Erenköy’deki o akşamüstü, işte biraz da böylesi bir gereksinimden geliyor aklıma...</span></p>

    <p class="duz-yaz-ilk-paragraf1" xml:lang="tr"><span class="duz-yaz">“İyi ama” diyor bu durumda Müesser Hanım, “babaanneniz de pek vefasızmış efendim. Ferhunde Hanım öleli...”</span></p>

    <p class="duz-yaz-ilk-paragraf1" xml:lang="tr"><span class="duz-yaz">Hemen hemen üç yıl olmuş evet. “Birkaç sözcük, birkaç nesne” diyorum kendi kendime; çok eski bir bahçenin kapısından biraz da hazırlıklı olduğum duygularla giriyorum. Babaannemin bir süredir yatalak olduğunu, odasında, kendi küçücük dünyasında eski günlerini zaman zaman sayıklayarak, zaman zaman da bizlerden çok uzaklaşarak andığını, buralaraysa bundan böyle hiç gelemeyeceğini söyleyemiyorum ama. Onca yaşantıdan sonra buralara gelmek isteyişimin nedenini de anlatmakta zorlanabilirim, biliyorum. Birçok duygunun kaçınılmaz bir şekilde yok olmaya yüz tuttuğunu söyleyebilmek için birçok nedenim var gene de. Örneğin eskisi kadar bakımlı değil artık bu bahçe. Yaban otları hemen hemen her yana yürümüş gibi görünüyor. Bir çocukluk ve ilkgençlik öyküsü. Çakıl taşlarımı hep yanımda taşımışım. “Bir ev, bir bahçe, bir taze incir kokusu” diyorum. Bunların tümü, ev sahiplerimiz Ferhunde Hanım ile eşi Yemen Valisi Abdülhak Savaş Bey’in çağrısı için, biliyorum. Yeşil ceviz ağaçları, sabahsız geceler, ıhlamur ve adaçayı kokuları, Ethem Efendi’nin köşkü, film çekimleri, Budak Sineması, sandal kiralayamamalar, uzun saçlar, astım nöbetlerim, yanlış umutlanmalar, Müesser Hanım ve senelerdir beklenen bir yolculuğa çıkmak isteyişimle bambaşka bir zamansızlığı deneyebilecek gibiyim bu akşam. Ferhunde Hanım, “Gel” diyor, “şimdi dut zamanıdır, ağaçtan meyve yemenin zevkini bir bilebilsen.” Abdülhak Savaş Bey anıları, fotoğrafları ve pişmanlıklarıyla çıkıyor karşıma; “Ateş hattından geriye, ateş hattından geriye” diyor. Yemen çölleri, Balkanlar, Cihan Harbi, Mütareke yılları ve sonra Cumhuriyet dönemi, çift eşli olmaktan, tüm devlet görevlerinden azledilmeler, sonra bir durmak, yalnızca kendinde yaşamaya zorunlu olmak. Her şey kısacık bir sessizlikte birbirine karışıyor. Eskimeye yüz tutmuş bir koltuğun kenarına ilişmişim. Savaş Bey’in paylaşılması güç bir kırgınlığı anlatmakta ne denli zorlandığını ayrımsar gibi oluyorum. Artık çok iyi tanıdığım fotoğraflardan birine takılıyor gözleri. “Buralarda hiçbir şey kalmıyor, kalamıyor” diyor, “yıllar geçecek ve biz bu mekândan göçtükten sonra her yanı otlar bürüyecek, meyve ağaçları bir bir kuruyacak, foseptik çukurunu ilaçlamaya hiç kimse gelmeyecek ve bu bahçede kahve içmenin zevkini zamanla hiç kimse tadamayacak. Birkaç yıl böyle kalır buraları. Bir süre sonra da o kaçınılmaz yıkım vakti gelir. Bu köhne evin yerini koca koca apartmanlar alır sonra. Biz de tamamıyla yok olup gideriz. Bu mekânda hiçbir şey bırakamadan, hiçbir şekilde kök salamadan...” “Belki de bir kısırdöngü” diye geçiriyorum içimden. Görünürdeki değişimlere karşın hiç değişemeyen kurallar, başlangıçlar ve insan ilişkileri varmış gibi geliyor bana. Yıllar hep bu şekilde geçiyor ve Savaş Bey’in o kırgınlığı ömrünün sonuna kadar taşımış olabileceğini düşünüyorum.</span></p>

    <p class="duz-yaz1" xml:lang="tr"><span class="duz-yaz">Ama ev direnebiliyor her şeye karşın. Buralarda eskilerden bir tek Müesser Hanım kalmış. Arada sırada topuz yaptığı sarı beyaz saçları ve başucundaki lavanta kokularıyla geçerliliği kalmamış bir yaşam biçiminin simgesi olarak da görebileceğimiz Müesser Hanım; yorgun, sessiz ve hep bir evlatlık olmanın ezikliğini taşımış olarak. O da bu evle birlikte ölecek ve bu zorlanmış tarihe bir yerinden karışacakmış gibi görünüyor. Yıllar öncesindeki gibi çay içiyoruz şimdi. Bir küçücük masada dolaşıyor bakışlarım: özenle demlenmiş bir çay, kimi parçaları çoktan kırılmış, yitirilmiş bir fincan takımı ve hep beklenen ama bir türlü gelmeyen konuklar için hazırlanan kekler, kurabiyeler. Biraz zorlasanız, bambaşka bir Çehov piyesinden fırlayacaklar sanırdınız. Ama ikindi kahvaltılarının birer küçük tören olduğu zamanları özlemenin şimdi ne anlamı var? Artık bu gelenek yalnızca birkaç dostla, o da pek seyrek olarak, belki de yalnızca mevsimden mevsime sürdürülebiliyor olmalı. Değişmeyen, değişemeyen tek şeyse Müesser Hanım gibilerinin bu yanlış yaşama biçimine bir şekilde kök salmaya zorunlu kalıyor olması. Gidenler dönmemiştir üstüne üstlük ve yalnızlık ile yabancılık her geçen gün biraz daha çok hissedilir. Yaşamanın bir çeşit tutsaklık olarak görülebildiği anlardır bunlar. Müesser Hanım’ın bu ılık ilkyaz akşamında en çok bu yüzden hüzünlü olabileceğini düşünüyorum. İçimden bir şeyler söylemek gelmiyor ama.</span></p>

    <p class="duz-yaz1" xml:lang="tr"><span class="duz-yaz">“Artık bu hayattan bekleyebileceğim hiçbir şey kalmadı” diyor o aynı anda ve Amerika’dan, Ferhunde Hanım’ın yeğenlerinden gelen mektubu anlatırken hafiften buğulanan gözlerini benden gizlemeye çalışıyor. Amerika’daki yeğenler, “Bu evin vârisleri ve gerçek sahipleriyiz” demişler çünkü. Bu evin gerçek sahipleri... Yıllar yılı, hani neredeyse bir ömür boyu bu evde yaşamış, bu evdeki tüm özlemlere her şeyini verebilmişken, Ferhunde Hanım ve Savaş Bey’le küçük bir aile olabilmişken, meyveleri toplamak, kışa reçel hazırlamak, belli belirsiz bir çocukluk döneminden belleklere, yıllara karşın çöreklenebilecek ne çok anı var, derken, diyebilecekken, “bu evin gerçek sahipleri” sözcükleriyle başlayabilecek enikonu tehlikeli bir sorgulamayı bu küçücük dünyasında yeterince göze alabilecek miydi Müesser Hanım? Çağrışımlar, geriye dönüşler ve beklenmedik bir deprem karşısında hiçbir şeyi eskisi gibi erteleyemeyecek olmanın umarsızlığı: on bir yaşında bir yetim kız olarak bu eve getirilişini, Ferhunde Hanım’ın sevecenliğini, Savaş Bey’in göz kırpmalarını, Kâhya Cavit Efendi’yle yapmış olduğu zorunlu evliliği belki de en çok bu mektuptan sonra anımsamıştı Müesser Hanım. Artık her şey, evet her şey yıllar öncesine bir yolculuk olmalıydı.</span></p>

    <p class="duz-yaz1" xml:lang="tr"><span class="duz-yaz">“Artık Cavit’in yanına gitmek istiyorum” diyor çünkü Müesser Hanım. Ve “Cavit Efendi iyi adamdı” diye ekliyor sonra, “siz onu pek tanımadınız. Bizim sessiz sedasız, sakin bir hayatımız oldu. Ben başka erkek bilmedim, tanımadım hayatımda. Ölürken, ‘Sana birkaç kuruş bırakabiliyorum Müesser’ demişti, ‘dişten artırıp bugüne getirebildiğimiz birkaç kuruş. Bilmem bu seni kaç yıl idare eder, sonra ne yaparsın. Ama unutma Müesser’ demişti, ‘biz aslında bu evin eşyaları gibiydik; tıpkı şu gördüğün dolap, şu masa, şu yıllanmış döşekler gibi. Bizim hiçbir şeyimiz olmadı duygulardan, özverilerden ve özentilerden başka...’”</span></p>

    <p class="duz-yaz1" xml:lang="tr"><span class="duz-yaz">Bir eşya olmak... Bir evde, bir yaşantıda bir nesneymişçesine yaşamak... O sözcüklerin anlamını, yıllar sonra, çok daha değişik bir bağlamda çok farklı bir şekilde hissedeceğim günler de gelecekti. Ama Müesser Hanım için, tüm kırgınlıklara ve yoksunluklara karşın oldukça kolay “geçmişti” hayat. Bir nesne olmak... Bir evde, bir hayatta bir eşyaymışçasına yaşamak... Aslına bakılacak olursa birtakım “şeyleri” sahiplenmeyi oynayan insanların da ortak yazgısıydı bu, ama teselli kaynakları ne olursa olsun “bir evin gerçek sahipleri” sözcükleriyle başlayan o sihirli cümle yıllar yılı belli bir düzene oturmuş gibi görünen bir yaşama biçiminin beklenmedik bir anda sarsılmasına yetmişti; bunu Müesser Hanım’ın yüzünden rahatlıkla anlayabilirdiniz. Sonrası bu umarsızlık, gerisiyse tahmin edilebilir bir hikâyeydi: bir müteahhitle anlaşılmış, yıkım ve yapım için yakında gelinecekmiş.</span></p>

    <p class="duz-yaz1" xml:lang="tr"><span class="duz-yaz">Seneler senesi kiraladık bu evin arkasındaki müştemilatı. İnsanlardan ayrı yaşamayı, yaşıtlarımla oynamak yerine kendimle baş başa kalmayı, bir sevdaya hasret olmayı, denize, çok yakınımda bulunan denize hastalığım yüzünden bir türlü girememeyi, sıcak bir yaz gecesinde ateşböceklerini avuçlarımın içine almayı ve buradaki güzelliği hiç kimseye anlatamamayı, kitaplardan boş yere medet ummayı, hayalî aşkları ve cinsel ilişkileri hep burada öğrendim sanki. Seneler senesi bu insanların yazgısını çok yakından paylaştık. Seneler senesi gittiğim yolun sürekli olarak daraldığını hissedecektim. “Bir başlangıç” diyecektim günün birinde kendime. O bahçenin kapısından biraz da hazırlıklı olduğum duygularla girmiştim, evet. Ve dupduru, ılık bir mayıs akşamıydı yanlış hatırlamıyorsam.</span></p>

    <p class="duz-yaz1" xml:lang="tr"><span class="duz-yaz">Şimdi gene ılık bir mayıs akşamı. Yarın hayat adına bambaşka bir savaşın göze alınması gerekecek. Hazır mıyım şimdi yeni suskunlukları kabullenmeye? Artık göremeyeceğim o insanların bendeki hayatını, o küçücük hikâyede ısrarla sürdürmek isteyişimin anlamı ne? Neredeyse dört yılımı verdiğim bu hayata, bu odaya, bu banklara, bu çok anlamlı yeşilliğe ve bu insanların yaşanmadıkça, paylaşılmadıkça anlaşılamayacak özlemlerine bir daha dönmek istemeyeceğimi şimdi yeniden ayrımsıyorum. Başlanıçlara yükleyebileceğim anlam da farklı olmalı artık. Önemli bir parantezi, dışarı çıktğımda rastlayabileceğim kimi tanışların olası kuşkulu bakışlarına karşın biraz da umarsızlıkla kapatmam gerekiyor öyleyse. Bundan sonrası, kimi ayrıntıları bir yazıya aktarmak olabilir ama sadece başkalıklar ve anlatamamalar hakkında bizlere bir fikir verebilmek için hemen hemen aynı saatlerde, oldukça farklı bir mekânda, evinde tek başınayken ve akşam yavaş yavaş iniyorken</span></p>

    <p class="duz-yaz1" xml:lang="tr"><span class="duz-yaz">“İşler bitti” de diyebilecek Sevil; ya da şu pipoları temizlese, şu sehpanın tozlarını alsa, uykudan hani neredeyse uyanacak olan küçük oğlunu o alışageldiği anne sevecenliğiyle öpmesi ve geceye hazırlaması kolaylaşabilecek. Bu dünyaya bir yerinden girmeye çalışalım öyleyse: akşam hazırlıkları, bir küçük tören ve herkesin görevini bildiği, yerini ve amacını kanıksadığı bir ev düzeni. Bir güzel yemek kokusuyla birkaç sevilenin gönlünü fethedebilmek ya da güzel eviniz varmış, bu abajur burada ne de iyi durmuş, bir bulaşık makinesi, duvarlara badana ve bu taksitleri de ödemeli, sözcükleri... Tutsaklığın değişen biçimlerine anlık kaçışlar ve kimliklerle de boşverilebilirdi yani. Gazetesini okuyabileceği koltuğu işte o anda düşündü. Her şey, her devinim, her tasarı, hatta her anlık kaçış bile bir küçük törendi. Bu duygunun güzelliğiyle sarsılıverdi aniden. Sehpanın tozlarını aldı, kocasının pipolarını akşama hazırladı, şöyle bir baktı çevresine ve</span></p>

    <p class="duz-yaz1" xml:lang="tr"><span class="duz-yaz">“tamam işler bitti, biraz dinlenebilirim” dedi.</span></p>

    <p class="duz-yaz1" xml:lang="tr"><span class="duz-yaz">(Oysa böylesi anlarda başka şeyler de düşünülebilir: yani bir yatakta bir erteleme ya da sabah güneşinin, bezginliğe bulaşmış çarşaflara yansıması varken ve sorulardan hep kaçılırken, yıllar yılı, hiç değişmeyecekmiş gibi görünen gecelere hep aynı şekilde başlayabilmek de vardır ve beklenmedik yalnızlık anlarında sanki hep aynı ses duyulur. Bir geceyarısı, duvardaki saatin tik takları...</span></p>

    <p class="duz-yaz1" xml:lang="tr"><span class="duz-yaz">Herkes kendi uykusuna çekilmiştir.</span></p>

    <p class="duz-yaz1" xml:lang="tr"><span class="duz-yaz">Saat tik tak saat durmaksızın tik tak.</span></p>

    <p class="duz-yaz1" xml:lang="tr"><span class="duz-yaz">Biraz yürekli olunsa hiçbir şeyin gerçekte değişmemiş olabileceği de düşünülür o anlarda: bir yaşama biçimine değişik oyunlar ve umarsızlıklarla devam edilebilmiştir ancak.</span></p>

    <p class="duz-yaz1" xml:lang="tr"><span class="duz-yaz">Saat tik tak saat durmaksızın tik tak.</span></p>

    <p class="duz-yaz1" xml:lang="tr"><span class="duz-yaz">Bir gece boyu, geceler boyu.</span></p>

    <p class="duz-yaz1" xml:lang="tr"><span class="duz-yaz">Sonrasıysa bir küçük çağrışımlar fırtınası bile olabilir. Sesler, renkler, kokular: paylaşmakta güçlük çekersiniz)</span></p>

    <p class="duz-yaz1" xml:lang="tr"><span class="duz-yaz">ama elini yüzünü yıkayıp, bu alışılagelmiş akşama hafif bir makyajla hazırlanmayı, banyonun hafiften eskimeye yüz tutmuş aynasında (artık bu evde bir şeyleri değiştirmeli) özenle taranmayı da ihmal etmedi. Bir ömür boyu birlikte yaşayacağı adamı, küçük ailesini ve bir zamanlar kendisine bir çeşit kurtuluş olarak gördüğü evliliğini bu kısacık süre içinde bir kez daha düşünmeyi denedi. Uzun, sarı saçlarını senelerdir kestirmediğini ve engellenemeyecekmiş gibi görünen kimi baskılara karşın, gizliden gizliye de olsa kimi erkeklerin ilgisini çekebileceğini getirdi aklına, getirebilmek istedi. “Bir küçük gurur” dedi kendi kendine. Ama bir küçük gururdan başka şeyler da kalmış olmalıydı elinde. Böylesi durumlarda beklenmedik anlarda hatırladığı görüntülerle yetinebilir ve hafiften gülümseyerek, “Bu da bizim tarihimiz” diyebilirdi. Soğuk bir kış gününde, fakülte çıkışlarını ve senelerdir gitmediği Çınaraltı’nı hayalinde yeniden yaşatmak için birçok nedeni olabilirdi bu durumda. İşte tam o anda çok uzun süredir, içinde biraz da küçük bir pişmanlıkla sakladığı sözcükler ile bu sözcüklerin çağrıştırdığı o insan ve görüntüleri geliverdi hatırına. “Önceleri, ağacın etrafında küçük, kapalı bir kahve vardı” diye düşündü. “Soğuk günlerde içerisi sıcacık olurdu. Pencerenin hemen kenarında bulunan masaların birinde ‘ince hayalleri’ göze alabilirdiniz. Bir ‘Sait Faik kahvesi’ derdi Metin, ‘buraya hep yağmur yağarken gelinmeli.’ Ama hiç beklemediğimiz bir günde oranın mühürlendiğini, sonra da yıkıldığını gördük. ‘Birçok şeye olduğu gibi, bu işe de geç kaldık’ demişti Metin... Bana âşık olduğunun farkına ne zaman varmıştı? Bambaşka bir hayatın içinde olduğumu neden anlayamamıştı?” Sözcükler: bir kez daha baktım gözlerine. Hafif, umarsız ve belki de anlamsız bir gülümseme. Bir şeyler bırakabiliyor muyum hayatında? “Bir insanda bir şeyler bırakabilmek, kimi sözcükler ile görüntüleriyse hep yanında taşımak” diye düşündü Sevil. O küçücük kahvedeki sobaya ne oldu şimdi? İstanbul’da şimdi kaç kişi o görüntünün özlemiyle yaşıyor? Orada daha başka kaç kişi bir aşktan ve ertelenmiş duyarlılıklardan söz edebildi? “Bir küçük gurur” diye düşündü Sevil. Çevresine, artık her biri hayatının bir parçası olan nesnelere baktı, bir zamanlar hemen hemen her gün gittiği Çınaraltı’na senelerdir gitmediğini ayrımsadı. Sahaflar’dan Metin’le birlikteyken aldığı kitaplar birkaç “kutunun” içine özenle yerleştirilmiş bulunuyordu. “Nereden nereye” diye düşündü. Aynadaki görüntüsüne hafiften gülümsedi, “Gene de devam etmek zorundayız” dedi kendi kendine. Sonra da dudaklarına götürdü parmaklarını.</span></p>

    <p class="duz-yaz1" xml:lang="tr"><span class="duz-yaz">“Biraz ruj, biraz fondöten” dedi, “bu akşamı da karşılayalım bakalım. Pipolar şimdi tamam, bir ömür boyu birlikte yaşayabileceğim adamın dönüşü, pişmanlıklar, sözcükler ve yanlış anlamalar, tamam. Bir de şimdi yemekler ile yabancısı olmadığım saatin tik takları olmalı” diye düşündü sonra. Yoksa hayat hep öyle mi yaşanacaktı?</span></p>

    <p class="duz-yaz1" xml:lang="tr"><span class="duz-yaz">Bu bir olasılıktı. Dahası Sevil o akşam biraz suskun olabilir, gecenin ilerlemiş bir vaktinde, herkesin uykusuna çekildiği bir zamandaysa, kendisine o ayrılıktan sonra yazdığım mektubu okuyabilirdi. Bir pişmanlığın seneler sonrasına taşınabilmesi için gerekli bile olabilirdi bu okuma. Her şey bir yana, bir hayatı yeniden kurmanın üstünlüğünü sonuna kadar kullanabilirdim. Sevil bu yazıda benim ellerimdeydi. Ama doğrusunu söylemek gerekirse bu konuda da istediklerim tam anlamıyla gerçekleşmedi. Örneğin bir ilişkinin ya da hayata bakışın dile getirilmesinde çok önemli olabilecek o mektubun varlığından hiçbir zaman haberdar olamadı Sevil; bir hikâye kahramanı olarak ulaşmasını arzu edebileceğim derinliğin çok uzağında kaldı. Şimdilerde, kendisine hak etmediği birtakım anlamlar ile özellikleri yakıştırmış olabileceğimi de düşünüyorum. Ortada, tüm çabalara karşın, bir insana dilendiğince ulaşamamanın burukluğu vardı çünkü ve her şey bir eksikliğin istense de istenmese de giderilmek istenmesinden kaynaklanıyordu. Benzeri bir mektubu bundan böyle yazmak istemeyeceğimi de söyleyebilirim. Ama o günlerin, hayatın ve en mühimi ölümün sorgulanabilmesi için bu sözlerin bir şekilde kaleme alınması gerekiyordu. Geriye yalnızca bir izdüşümü kalıyor şimdi. Bu da az değil; onca şey yitirilmiş ve belleğimizden her şeye karşın silinmeye yüz tutmuşken...</span></p>

    <p class="x-nokta" xml:lang="tr"><span class="duz-yaz">***</span></p>

    <p class="dar-paragraf1" xml:lang="tr"><span class="duyuru">(...) “İşte, gene bir sürgün olmak var” diyecektim bir süre sonra, güçlü olabilmenin üstünlüğünü bir kez daha düşünecektim. Bir yerde, bir şekilde durmam gerekiyordu öyleyse. O günlerde yalnızca sözcüklerin kaypaklığı kalıyordu geriye; seçeneklerse her geçen gün biraz daha artarak tükeniyordu: bir kez daha baktım gözlerine. Hafif, umarsız, belki de anlamsız bir gülümseme. Hayatında bir şeyler bırakabilmeliydim. Ardımdan kapının yavaş yavaş kapandığını da duyacaktım sonra. Özlemsiz yaşamak kolay olmalıydı, çılgın aşkları gereksinmeyenler ile insan ilişkilerinde fırtınalardan kaçmayı bilenler için. Günün birinde, yaşanabilecek tüm olası ilişkilerden yıllar, çok uzun yıllar sonra bana dönebileceğini söylemiştin. Ama yıpranan bedenlerde sevginin adı da anlamı da değişebilirdi. Sevgi de bir yolcuydu çünkü; her ilişkide, her geçen gün biraz daha çok tükenebilecek bir yolcu. Ve biz, birbirimize hiçbir zaman hazır olamayabilirdik.</span></p>

    <p class="dar-paragraf1" xml:lang="tr"><span class="duyuru">(...) Geriye dönüşsüz bir yola çıkar gibiydim o akşam. Yıllarca duyulmuş ve kayıtsız kalınmak istenmiş bir çağrının büyüsüne giderek daha çok kapılıyordum. Ve yüzüme akşam ayazının serinliği çarpıyordu, hatırlıyorum. İşte o akşam, o çağrının etkisiyle hayatımın belki de en büyük seçimini yapabileceğimi ve bir yazgıyı kendi ellerimle değiştirebileceğimi ayrımsadım.</span></p>

    <p class="dar-paragraf1" xml:lang="tr"><span class="duyuru">(...) Tüm bu sözcüklerden sanırım şu sonucun çıkarılması gerekiyor: aramızdaki her şey bir incelikti Sevil, sana anlatamadığım bir incelik. Benzeri yenilmeleri yaşadığım insan ilişkilerinde de hep aynı incelik söz konusuydu. İncelik, uyumsuzluk, korkaklık ya da aynı anlama çekebileceğin bin bir olumsuz nitelik. Ve hiçbir şeyin hiç kimseyle paylaşılamadığı, insanın kısırdöngüsüyle baş başa kaldığı, bırakılıverdiği anlar. Ama aynı insan, duygularını bir şekilde anlatmak için ya da durmaksızın peşinden koştuğu özlemler adına, kendisini, hep yanında yaşayabileceği insanların varlığıyla kanıtlayabilmek istiyor. Bütün bunları düşündüğümdeyse kararımın seni ve senden geriye kalan boşluğu çoktan aştığını rahatlıkla söyleyebilirim. Bir aşkın anlamını irdelemeye pek de o kadar gerek kalmamış olur bu durumda ve sen yalnızca bir vesile olarak kalabilirsin. Peşimde birtakım yanıtsız sorular da bırakabilirim ama iyisi mi sen bir güzel boşver bunlara da. Bundan sonrasını anlatmaya çalışsam da anlayamazsın çünkü. Öyleyse bu karanlığa son kez bir merhaba diyelim. (...)</span></p>

    <p class="duz-yaz-ilk-paragraf1" xml:lang="tr"><span class="duz-yaz">Bir intihar mektubu için oldukça ilginç bir son, değil mi? Ama o dakikalarda şimdi çok iyi hatırlayabildiğim bir geceyarısına geçiyordum; aldığım uyku hapları etkisini göstermeye başlamıştı ve hiçbir zaman dilediğimce anlaşamadığım o dünyaya bir daha dönemeyeceğimi bilmekten büyük bir sevinç duyuyordum. Müesser Hanım o evde ölmek isteyişimin nedenini belki de hiçbir zaman anlayamayacaktı. Kendisini çok kısa bir süre önce sorunları ve umarsızlığıyla baş başa bırakmıştım. Bu koskoca çıkmaza bu evde, bu bahçede doğmuşken; her şeye burada bir güzel hoşça kalın diyebilmeliydim. Böylesi bir ayrıntının yeterince anlaşılamayabileceğini de düşünmüştüm o aşamada. Ama o dakikalarda giderek yaklaşan ölümden başka ne önemli olabilirdi ki... Bundan sonrasınıysa pek hatırlayamıyorum. Bugün hâlâ peşimden gelebilen bir düş var yalnızca; bu düşü nerede, ne zaman gördüğümüyse hiçbir zaman bilemeyeceğim: alabildiğine uzun bir kıyıdaydım bu kez ve sanırım oldukça sıcak bir yaz akşamıydı. Çevremde, denize giren insanlardan birkaç eski dosta rastlamıştım ama onlar beni görmezlikten gelmişler ya da hiç tanımamışlardı. Denize açılmıştım sonra; çok uzun süredir hasret kaldığım denize en sonunda kavuşabilmenin mutluluğu içindeydim. “Bir kulaç, birkaç kulaç daha” demiş olmalıydım kendi kendime. Ve her şey her kulacımda giderek artan bir sessizliğe gömülüyordu.</span></p>

    <p class="duz-yaz1" xml:lang="tr"><span class="duz-yaz">Kıyıdan tahmin edebileceğimden çok daha fazla uzaklaştığımıysa epey sonra anlamıştım. “Geriye dönmenin vaktidir” demiştim kendi kendime. Ancak o anda hiç beklemediğim bir akıntının bana doğru geldiğini ve beni durmaksızın açığa sürüklediğini ayrımsamıştım. Bir yardım çağrısından medet ummak istemiştim önce ama gücümün giderek tükendiğini, sesiminse hiç çık(a)madığını hissetmiştim. Denizin beni artık bırakmak istemediğini düşünmüştüm o zaman da. Serin suların şiirine, bir daha dönmemesiye açılıyordum. Sonrasıysa hep bir karanlık olacaktı... Ama hemen hemen her şeyde olduğu gibi bu da bir sanrı ve aldatmacaydı. Uyandığımda Müesser Hanım yanı başımdaydı. O akşamın sabahında bana kahvaltılık bir şeyler getirmiş, önce kapımı çalmış, yanıt alamayınca da kuşkulanmış. Kendisine hoşça kal demeden gitmeyeceğimi bilirmiş, ben onların elinde büyümüşüm çünkü. Bunun üzerine yedek anahtarı kullanmış, uyuma şeklimden kuşkulanmış, komşuları Doktor Suat Bey’i çağırmış hemen. Durum elbette anlaşılıvermiş ve beni hemen buraya kaldırmışlar. İki gündür uyuyor, arada sırada da sayıklıyormuşum. Bizimkilere ben uyanasıya haber vermemenin daha uygun olacağını düşünmüş; mektubu birkaç kere okumuş çünkü, birçok şeye pek bir anlam verememiş ama belki de bu kızdan biraz söz edebilirmişim...</span></p>

    <p class="duz-yaz-ilk-paragraf1" xml:lang="tr"><span class="duz-yaz">Şimdi o saatler de, bir ruh ve sinir hastalıkları kliniğinde geçirdiğim fırtınalı günler de çok uzaklarda kaldı. O mektubu Sevil’e elbette göndermedim. Ama o gün bu gündür aklıma, birçok soru arasında, bir de bu soru takıldı durdu: neden uyku hapıyla intihar etme yolunu seçmiştim? Daha etkili yöntemler de varken, olabilecekken ve bir zamanlar bu meseleye özel bir ilgi göstermişken... İçin için kurtarılmayı mı istemiştim acaba, intiharı “denemeyi” ya da yalnızca “oynamayı” mı?.. Bu sorular da benim yanıtsız sorularım arasında kalacak ne yazık ki, benim de bazı olasılıklardan, bazı kaçışlarım olacak. Ama bu aşamada, Sevil’in bendeki hikâyesini bitirebilmek sanırım biraz daha önemli. Bunun için bir on dört yıl sonrasına gidebilmek istedim. Ev aynı ev, aileyse hemen hemen aynı aileydi. Ve bütün bunlar bir yana, kendisini yabancısı olmadığı o bekleyişten de tanıyabilirdik. Çınaraltı’nı, Metin’i ve üniversite yıllarını biraz daha çok unutmuş olmalıydı o günlerde Sevil. Ama yalnızlık anlarında kendi kendine geliştirdiği bir küçük oyun da vardı. Çünkü bu küçük oyun birçok hüznü ve umarsızlığı açıklayabilecek nitelikteydi. Öyleyse bu küçük oyun için, her şeyin giderek düzenine girmesinden duyduğu utkuyla artık hiç görmediği insanları ve saatin tik taklarını öncelikle düşünebilmeli Sevil ve ben kendisini yıllar önce bıraktığım koltukta yeniden görmeyi umut edebilmeliyim. Bu aşamada kimi yersiz betimlemelerle vakit yitirmenin sanımca hiçbir anlamı yok. Ama hemen hemen her metinde olduğu gibi bu çok özel monologda da önemli olabilmeli sözcükler.</span></p>

    <p class="duz-yaz1" xml:lang="tr"><span class="duz-yaz">“Bekleyiş ve sorunları” diyebilir bu durumda Sevil. “Bu küçücük dünyayı böylesi tek başınalık anlarında karınca kararınca da olsa renklendirebiliyorum her şeye karşın. Geçmişte bırakılan insanları kimi görüntülerle anımsamak bana yetebiliyor. Büyük özlemlerden uzak kalmaya özen gösterdiğim, büyük hesaplaşmalarıysa hemen hemen hiçbir zaman göze alamadığım bir dünya. Bir uzun oyunu yaşamak, evet; bir gün gelir kandırmacaların neresinde olduğunuzu bir türlü anlayamazsınız. Ama ok yaydan çıkmıştır bir kere. Devam edelim dersiniz o zaman da. Çünkü söyleyemeseniz bile devam edemeyeceğinizi çok iyi bilirsiniz...</span></p>

    <p class="duz-yaz1" xml:lang="tr"><span class="duz-yaz">Birinci görüntü: annemin gözleri; ‘eve geç kalma, karanlığa kalma, arkadaşlarını doğru seç, artık genç bir kızsın, şu okulu bir bitirebilsen’ sözcükleriyle. Kendi seçimlerimi yapabilmiş miydim gerçekten? Özlediğim, bir başkasıyla paylaşmak istediğim hayat bu muydu? İyisi mi biz bu soruları geçelim.</span></p>

    <p class="duz-yaz1" xml:lang="tr"><span class="duz-yaz">İkinci görüntü: bakışlar ve sözcükler. Bir şeyler bırakabiliyor muydum hayatında?</span></p>

    <p class="duz-yaz1" xml:lang="tr"><span class="duz-yaz">Üçüncü görüntü: Edremit, 1976. Burası adamakıllı gizli olmalı.</span></p>

    <p class="duz-yaz1" xml:lang="tr"><span class="duz-yaz">Dördüncü görüntü: odamda, herkesten uzakken Beethoven’i dinleyişim. Kaçıncı senfoni? Burası önemsiz. Gene de bir mühim soru var ama: neden ve kimden kaçıyorum?</span></p>

    <p class="duz-yaz1" xml:lang="tr"><span class="duz-yaz">Beşinci görüntü: ilk aşkım Selim. Lise yıllarım. Futbol oynarken bana kayıyor gözleri. Onu Giulliano Gemma’ya benzetiyorum. Ve bir gün bir trafik kazasında aniden ölüveriyor. Eli elime değmeden, bana hiçbir şey söyleyemeden.</span></p>

    <p class="duz-yaz1" xml:lang="tr"><span class="duz-yaz">Altıncı görüntü: bu yaz Fransızca öğreneceğim.”</span></p>

    <p class="duz-yaz1" xml:lang="tr"><span class="duz-yaz">Yedinci görüntü demeden, diyemeden, kapının zili aniden çalıvermeli ve koltuğundan şöyle bir doğrulabilmeli Sevil. Seneler senesi hiç aksatmadığı bir alışkanlıkla okuduğu ya da okur gibi yaptığı gazetesini sehpanın üstüne bırakıp, kapının yanı başındaki aynada saçlarını şöyle bir düzeltebilmeli ve okuldan gelen oğlunu bir görev olarak bildiği anne sevecenliğiyle karşılayabilmek için;</span></p>

    <p class="duz-yaz1" xml:lang="tr"><span class="duz-yaz">“Geldim canım geldim, gözlerim yollarda kaldı” diyebilmeli.</span></p>

    <p class="duz-yaz1" xml:lang="tr"><span class="duz-yaz">Artık birçok insan, Sevil için bu düzenin hiç değişmeyeceğini düşünebilir. Bir anne ya da eş rolü başarıyla oynanabilmiş, bir çıkmazın ayrımınaysa sanki hiç varılmamıştır.</span></p>

    <p class="duz-yaz1" xml:lang="tr"><span class="duz-yaz">Aradan geçen onca zamandan sonra bu hikâyeye artık hiçbir şey eklemek istemediğimi söyleyebilmek isterdim. Ama hemen hemen her zaman, hemen hemen her ilişkide olduğu gibi, bu hikâyede de içimde dönüp dolaşan bir eksiklik vardı. Yaşamımdaki bu iki kadının yazgısı üzerine birçok çıkmaz ve olasılık düşünüyordum. Müesser Hanım kimi biçimleriyle anlatmaktan vazgeçemeyeceğim bir hayatın kahramanı olarak dolaşıyordu satır aralarımda. O kendi hikâyesi ve kederiyle, önleyemeyeceği bir yıkımı son günlerine kadar taşımak zorunda kalacaktı.</span></p>

    <p class="duz-yaz1" xml:lang="tr"><span class="duz-yaz">Sevil kimi çekicilikleri de olabilen bir kadındı ama, etli canlı bir sevgiliden çok, bir olasılık gibi çıkıvermişti karşıma ve sürekli olarak bir şeyleri başarabilmiş olmayı ya da hep sahiplenmeyi oynamıştı. Konuya böyle bir açıdan yaklaşıldığında “Bir evde bir eşya olmak” cümlesi enikonu zengin çağrışımlarla yüklü bir cümle olarak anlam kazanabilecekti. Çünkü düşleriniz, özlemleriniz ve kandırmacalarınız ne olursa olsun kimi nesnelerin tutsağı olmaktan kolay kolay kurtulamazdınız. Geriyeyse yalnızca bir eksikliğin giderilmesi için harcanacak çabalar kalabilirdi. Bir “eksiklik” ya da hep anlatmaya, tüm sakıncalarına karşın üzerine üzerine gitmeye çalıştığım “ıskalama” meselesi. Hayat adına yeni bir denemeyi göze alabildiğim bu aşamada, bu insanların yazgısıyla yazının neresinde buluşabileceğimi pek bilemiyorum ama. Olasılıklar birbirini kovalıyor: kendimi mi anlatmıştım bu hikâyede, başka birini mi? Gerçekten de yaşadıklarım mıydı kaleme aldıklarım, özlediklerim mi? Yoksa yalnızca hayalimde konuşmuş ve başından beri yalan söyleyip her şeyi uydurmuş muydum? Ben bu aşamada yalnızca her şeyin, evet her şeyin, yolun bir yerinde mümkün olabileceğini söyleyeceğim. “Gene de, yapıyı kendime göre tamamlayabilme umuduyla olası bir gelişimi hikâyenin bir yerine düşmeli” diyorum kendi kendime. Gelecek günlerle ilgili bir küçük tahmin. Yazının sihirli küresine her zaman aynı yüreklilikle gidebilir misiniz?</span></p>

    <p class="duz-yaz1" xml:lang="tr"><span class="duz-yaz">Yıllar geçmiştir aradan... Her mevsim bir başka özlemiyle yaşanmış, her ilişki yeni bir ilişkiye bir başka olasılıkla taşınmıştır. Bir gün gelir, ayrıntılardan alınabilecek hazzın hiçbir zaman tüketilemeyeceği düşünülür. O zorlu oyunda sanki enikonu usta olunmuştur. Kimi duygular gizlenebilir, hafif bir gülümsemeyle birçok şey anlatılabilir; sözcüklereyse yeterince güvenilmeyebilir artık. İnsanlar, kahramanı oldukları “öyküye” şöyle ya da böyle devam edebilecek gibidirler. Ethem Efendi’deki ev, diyelim ki o akşamdan iki yıl sonra yıkılır. Müesser Hanım sekiz yıl daha yaşar ve bir huzurevinde seksen iki yaşında ölür. Sevil aslında bir diş hekimiyle evlenir. Âdet yerini bulsun diye iki çocuk sahibi olur. Arada sırada Metin’i ve Çınaraltı’ndaki o öğrenci kahvesini gerçekten anımsadığı da olur ama o günler hayatında yalnızca “ince” bir ayrıntı olarak kalır. Her şey o zorunlu ayrılık gecesinde bir daha başlamamasıya bitmiştir sanki. Metin bir rastlantı sonucu intihar ettiği gecenin sabahında Müesser Hanım tarafından kurtarılır (!?) ve bir ruh ve sinir hastalıkları kliniğinde dört yıl süreyle tedavi edilir. Çevresi, ailesi ve o güne dek tanıdığı insanların birçoğuyla bağlarını koparmanın savaşımını verir ilk günlerde, kendi iç dünyasında yaşamayı ve hiç kimseyle konuşmamayı da dener ama, zaman birçok alışkanlığı ve kabullenmeyi de beraberinde getirir. Kimi “uzaklaşmalar” için oldukça devingen bir iş düzenini hedefler sonra ve günlük bir gazetenin teknik servisinden kendisine günlük dostlar ile günlük umutlar edinir. Pazar günlerinin sıkıntısınıysa yıllar yılı yaşamak zorunda kalır. Arada sırada bir zamanlar çiziktirmiş olduğu öyküye baktığı, orada anlattığı iki kadını ve çağrıştırdıklarını yeni ayrıntılar ve kandırmacalarla anımsamaya çalıştığı olur; bu hikâyeyi yayımlatma cesaretini hiçbir zaman gösterememiş olduğunu ayrımsar. Hafif bir hüzün yayılır o zaman da benliğine. “Ne çok insan” diye düşünür, ne çok insan ve anı bırakılmıştır geride...</span></p>

    <p class="duz-yaz1" xml:lang="tr"><span class="duz-yaz">Şimdi Kandilli’de, bir kıyı lokantasında rakısını yudumlarken bulabilirsiniz kendisini. Bir yaz akşamıdır bir kez daha ve diyelim ki güneş batmak üzeredir. Anımsamalar ve yalnızlıklar: mevsimlerin durduramadığı anlar vardır... Mevsimlerin durduramadığı anlar... O dünyayı şimdi anlatabilir misiniz?</span></p>

    <p class="duz-yaz1" xml:lang="tr"><span class="duz-yaz">“Deniz bugün de güzel” dedi yanına yaklaşan garsona. Ve birdenbire söylediği sözün pişmanlığı kaplayıverdi içini. Yıllardır hep bir şeyleri söylemek ve olur olmadık yerlerde dışa vurmak zorunda kaldığını düşündü. Ama yıllar öylesine geçtikten ve oncasına duygu yıprandıktan sonra belki de hiç konuşmaması gerekirdi. (Özel duyarlıklar çok özel insanlarındı çünkü ve bunların her biri bir küçük ölümdü.) Hiç konuşmamak; bu oyunda mümkün olduğunca az açık verebilmek için... Ama karşı koymak olanaksızdı artık, ağzından çıkıvermişti bir kere. Deniz. Bu akşam ve her akşam. Boşuna değildi bu hüzünler ve bu sevgi. Erenköy, birkaç adım atsanız...</span></p>

    <p class="duz-yaz1" xml:lang="tr"><span class="duz-yaz">“Deniz bugün de güzel” dedi yanına yaklaşan garsona. Bir ayrıntının kendi içinde, tüm çağrışımlardan soyutlanmış olarak da güzel olabileceğini düşünmek istedi. Yapamadı. Kimi anıların enikonu tehlikeli olabileceklerini düşündü bunun yerine. Hiçbir zaman tam anlamıyla kurtulamayacağınız, hep bir yerlere götüreceğiniz anılar... Engelleyemediği ve belki de hiç kimseye anlatamayacağı bir sızı kapladı yüreğini. (Müesser Hanım bambaşka bir Çehov piyesinden fırlamış gibiydi, Sevil hani neredeyse bir ömür boyu duymuş ve hissetmişti saatin tik taklarını, alabildiğine büyük bir bahçede bir yaz gecesindeydim, ateşböceklerimi yitirmiştim ama yıldızlarla konuşmanın sevincini keşfetmiştim. Bir küçük hikâyeydi o günler ve bir nafile sevdayı hep özleyecektik.) Anlatmak istemişti oysa; bir gece boyu, yalnızca bir gece boyu kendisini gerçekten dinleyeceğine inandığı bir insana anlatmak. “Bir ‘ruhiye’yle bir yemek yiyebilmek” dedi kendi kendine ve artık alışkını olduğu bir gülümsemeyle geçiştirmek istedi hatasını. Boşvermek, yitirilen onca özlemden sonra çok daha kolaydı.</span></p>

    <p class="duz-yaz1" xml:lang="tr"><span class="duz-yaz">Kandilli’de, müdavimi olduğu bu kıyı lokantasında her şeye karşın çok güzeldi güneşin batışı. “Akşam kızıllığını yazabilmek” diye geçirdi içinden. Boşa harcanmış anıların hikâyesini anlatabilir misiniz?</span></p>

    <p class="duz-yaz1" xml:lang="tr"><span class="duz-yaz">İşte o anda “Belki de ben bir ‘ada’ydım” dedi kendi kendine. Bu yeni buluşundan hoşnut, bir kez daha gülümsedi. Buz gibi rakıyı nefes almadan son damlasına kadar içti. İçkisini tazelemek için yanına yaklaşan garsonun kendisine kuşkulu gözlerle yaklaşacağını bile bile,</span></p>

    <p class="duz-yaz1" xml:lang="tr"><span class="duz-yaz">“Deniz evet, deniz bugün de güzel” dedi.</span></p>

    <p class="duz-yaz1" xml:lang="tr"><span class="duz-yaz">Deniz ve akşam... Anlatamamıştı...</span></p>

    <p class="duz-yaz-sagdan-blok" xml:lang="tr"><span class="duz-yaz">İstanbul, 1979-80-88-89</span></p>

    <p class="dar-paragraf" xml:lang="tr"><span class="italik-yaz">Bir yazıda kalmayı ya da hep kendime dönmeye sanki bir mecbur olmayı düşündüm sonra... Pencereye vuran damlaların sesinden bir küçük öykü çıkarmayı daha önce de düşünmüş olmalıydım. Çok eski bir “yanlışın” tarihinde kendime göre bir gezgindim sanki o zamanlar. Bir çiseleme sesine mi uyanmıştım aniden, uzaktan gelen yanık bir türkünün çağrısına mı, şimdi pek hatırlayamıyorum. Ama o yaz akşamında yağmur, beklenmedik bir sağanaktan sonra çiselemeye yüz tutmuş olmalıydı. Oluklardan gelen ses bunun en belirgin göstergesiydi. Islak sokaktan başörtülü bir küçük kız geçiyordu o sırada, bu görüntüyü çok iyi hatırlıyorum. Babası olabilecek bir adamın koluna girmişti, başı hafiften eğikti ve kim bilir, belki de hiçbir zaman dile getiremeyeceği duyguları kendinde iyice hapsetmiş görünüyordu. Adam kör bir dilenciydi, yanık yanık çağırdığı türkünün sözlerini anlamak hemen hemen imkânsızdı ve o küçük kız, o yaşında yüklenmiş olabileceği onca acı ve kırgınlıkla kendisine bir yol göstermeye çabalıyordu. Yollar bende hep bol çağrışımlıdır. Giderek daraldığı halde bir türlü bitemeyen yolları işte bu yüzden birdenbire hatırlamıştım. Görüntülerin çağrısına kaptırmıştım sanki kendi kendimi; uzun sürmüş bir hikâyenin belki de son demlerindeydim... O yol o küçük kız için günün birinde hangi anlamı kazanacaktı? Bunu hiçbir zaman bilemeyecek ve gereğince anlayamayacaktım. “Mahzun bakışlarıyla” demiştim gene de, “nicedir kanıksamış görünüyordu bir boynu bükük olmayı.” Kimi görüntülerin benim için yeterli olabildiği zamanlardı. Ve çağrışımlar umarsızlığıma bambaşka bir yolculuk anlamındaydı. Örneğin pencereye vuran o yağmur damlaları bir yerlerde hep bir şeyleri terk etmeye zorunlu kalanlar için bambaşka bir çağrışımdı. Ama o zamanlar etraf “ince şeyleri düşünmeye bir türlü vakit bulamayanlarla” doluydu. “Sözcüklerin ihaneti” derdiniz o zaman da kendi kendinize... Sözcüklerin ihaneti... Kimi hatıraları anlatmayı yeterince göze alamazdınız.</span></p>

    <p class="dar-paragraf1" xml:lang="tr"><span class="italik-yaz">Yağmur seneler sonra çok değişik bir şekilde yağıyor şimdi. O küçük kızı elbette bir daha göremedim. Hikâyenin güzel yanı bu zaten. Böylesi bir görüntüyü bende bırakan sokak da çok uzaklarda artık. Ama hemen hemen her şeyin bir geriye dönüşle özdeş olduğu bir zamanda, aklıma daha önce de olduğu gibi enikonu tehlikeli bir soru takılıyor. Seneler senesi ertelenmiş bir yolculuğun serüvenine onca kayıptan sonra yeniden çıkıp çıkamayacağımı sormak istiyorum artık kendi kendime. Yeniden ürperiyorum... Yeniden... Uzun bir yazıyı nicedir yazdığımı, dahası tüm direnmelerime karşın senelerdir yaşadığımı ayrımsayıveriyorum çünkü. Böylesi bir hayalde gezerliğimi doğrusunu söylemem gerekirse hiçbir zaman istememiştim ben. Sorsalar ya da bıraksalar, bir erinci bulma adına, karışabilirdim belki de o yabancıladığım insanların arasına. Ama olmadı biliyorsun, ben bunu senden çok daha geç anladım. “Bir eşiği geçebilmek, onca zamandan sonra, geçmeyi en azından deneyebilmek” diyorum şimdi kendi kendime; akşamın bugüne dek pek az kişiyle paylaşabildiğim büyüsüne, bu tek başınalık anında şaşılası bir yüreklilikle giriyorum; hüzünlü bir İstanbul akşamında bir deniz lokantasındaydık... Var olmayan ve belki de hiçbir zaman var olamayacak yaşantıları birer gerçekmiş gibi görüp, umutlarımıza yeni, henüz yıpranmamış görüntüler bularak yaşama bağlanabilecektik. O uzun yazının parçacıklarını, birkaç sözcükle anlam kazanabilecek paragrafları, parantez içlerini ve sürekli kılık değiştiren özlemleri, ertelemeleri düşünüyorum da şimdi. Yabancı kentleri, ayrılıkları, yalanlarla yaşamaları ve biraz da zorlanmış gönüllü sürgünlüğümü getiriyorum aklıma. Bende hep bir şeyler bırakarak uzaklara giden insanları düşünüyorum. Gracinda, Tata Claire, Eşref Bey, Raşel, Mösyö Leibowitz, Sevil, Müesser Hanım ve başkaları... Her şey nasıl da bir küçük umutla başlamıştı...</span></p>

    <p class="dar-paragraf1" xml:lang="tr"><span class="italik-yaz">Dostluğumuzun ilk günlerini anımsıyorum böylesi zamanlarda. O günlerde içimizde bir şeyler öldürülmemişti. Boğuntulu acılardan geldiğimizi söylemiştik yalnızca birbirimize. İçimizdeki birçok özlemi bölük pörçük kıpırtılarla belirsiz yarınlara taşıyabileceğimizi biraz da kırgınlıkla söylemiş olmalıydım. Gülümsemiştin. Seni anlamaya çalışmıştım. Zorunlu terk etmeler ile umarsız terk edilmeleri, başka insanları ve olasılıklara hazır olamamaları konuşmuştuk o akşam; intihar eden bir dostunun hikâyesini anlatmıştın, “Tüm hazırlıklar mükemmel bir ölü olmak için” demiştin, hatırlıyorum. Biz çok önemli bir endişeyi paylaşmıştık o akşam. Fakültedeki ilk yılımızdı. Niteliğini henüz tam anlamıyla kavrayamadığımız yepyeni bir öğrencilik dönemi demekti bu. Ama sonrası ne olacaktı? Tehlikeli soruları istemesek de kendimize yöneltmek zorundaydık. Bizlere daha önceki “eğitim” yıllarımız süresince, hiçbir işe yaramayacak ezberlemelerden, yasak ve yanlış cinselliklerden, özentilerden ve ertelemelerden başka hiçbir şey bırakılmamıştı ne de olsa. Aykırılıklarımızı ve çizgi dışı özlemlerimizi yeterince dile getiremezdik bu durumda, bir insanla kimi ince duyarlıkları ne denli çok paylaşmak istediğimizi, bizlerden, vatana ve millete hayırlı evlatlar olmamızı isteyen en yakınlarımıza bile anlatamazdık. Gönül meseleleri hep vardı, dahası hep yaralayıcı olmuştu hayatımızda. Ama yüzeysel birtakım reçetelerin ne denli etkileyici ve hükmedici olduğunu öğrenebilmemiz için zorlukları, kimi gülüşlere aldanmaları ve en önemlisi hırpalayıcı ilişkileri göze almamız gerekti. Biz bir şeyleri aşabilmeyi, başka insanlar için hiçbir işimize yaramayacak bilgilerimizi ve “donanımlarımızı” utkulardan ve sahiplenmelerden değil, ayrılıklardan ve reddedilmelerden öğrendik. Yepyeni seçenekleri ve olası kişilikleri deneyecektik bir de. Çünkü biz bir hüznün tam ortasındaydık.</span></p>

    <p class="dar-paragraf1" xml:lang="tr"><span class="italik-yaz">Yazmayı göze alabilirdim artık. Yepyeni bir kandırmacaydı belki de bu; ama sonu ne olursa olsun değişik tutkulara ya da yol almalara biraz da beklenmedik bir kapı aralığıydı. Hüsranla biten ilişkilerimizin tarihini biraz da kendimiz için, benzerlerimiz için yaşayabiliyor olmalıydık. Elimde bulunan bu hikâyeler işte hep bu serüvenin, deyiş yerindeyse, bu bir türlü tamamlanamamış serüvenin izdüşümleri. Bir dergiye başvurmayı düşünmedim değil. Ama bu çok iyi bildiğin güvensizlik duygusu var. Bir de aynı eksikliğin yıllara karşın kendisini için için hissettirebiliyor olması: bir gece vaktidir bir kez daha, evin ışıkları söndürülmüştür ve ay ışığı diyelim içeri vuruyor, oncasına bilinen eşyaları bir başka şekilde aydınlatıyordur. Bir eski şarkının kalıntıları çalınır kulağınıza... Anlatmakta güçlük çekersiniz...</span></p>

    <p class="dar-paragraf1" xml:lang="tr"><span class="italik-yaz">Bütün bunlar onca zamana karşın pek çok şeyin gerçek anlamda değişmediğini, dahası değişemeyeceğini kanıtlıyor. Ama yağmur yine de bambaşka bir şekilde yağıyor bu akşam. Bir yaz daha bitti. Kimi tutkuların, sanrıların ya da zorlanmış cinselliklerin yeni bir uykuya yatırılması demektir bu. Yepyeni kandırmacaları da göze alarak kendimi eskisinden çok daha güçlü hissettiğimi söyleyebilirim öyleyse. Her sabah aynı kısırdöngüye uyanmaksa bambaşka bir mesele.</span></p>

    <p class="dar-paragraf1" xml:lang="tr"><span class="italik-yaz">Oncasına sevdiğim İstanbul’a her geçen gün biraz daha az uğruyorum artık. Birkaç mekân ya da dostla kısa bir süreliğine beraber olmak yetebiliyor şimdi bana. Büyük şehirlerde, büyük yaşantılar ve hesaplar adına beni bekleyen hemen hemen hiçbir şey kalmadı. Biraz bencil, biraz da tutarsız bir dünyayı savunduğum iddia edilebilir. Ama bu küçücük dünya hiç kuşku yok ki onların karşılıklı ödünlere dayalı anlaşmalarından çok daha onurlu. Doğup büyüdüğüm bu topraklarda, İstanbul’unkinden enikonu farklı bir denizin yakınlarındayım şimdi. Arada sırada nedenini anlayamadığım bir küçük pişmanlık yayılıyor benliğime. Yeni bir geriye dönüşü göze alabilmek, alışkını olamadığım insanların arasına bambaşka kılıkları kuşanarak karışıp karışamayacağımı düşünmek istiyorum. Ama bunun için vakit çok geç artık, biliyorum. Bu gönüllü sürgünlüğümü başka yerlere taşıyamam. Böyle olunca da yaşadığım bu günlerin değişik renklerini kendime göre keşfetmeye çalışıyorum. Bu renkleri ve seçenekleri o zamanlarda da çok gereksinmiştik. Yıllar önceydi. Konuşabiliyordun...</span></p>

    <p class="dar-paragraf1" xml:lang="tr"><span class="italik-yaz">Burada hayat, yaşanan her anı olabildiğince anlamlandırmaya çalışarak geçiyor anlayacağın. Küçük ayrıntıların şiirinden başka bir şey kalmadı ne de olsa bizlere. Ve her şey elbette insanın elde edemeyeceklerini yolun bir yerinde iyiden iyiye anlayabilmesinden kaynaklanıyor. Artık hani neredeyse yerlisi olduğum bu kıyı kasabasının kendine göre en korunaklı yerinde yaşıyorum. Evimi yaptırdığım tepenin kıyıya uzanışını izliyorum kimi akşamlar; sessiz gecelerde sonsuzluğun çağrısını her geçen gün biraz daha çok duyar oluyorum. Dalgalar kıyıya vuruyor denizin bir başka seçenek olduğunu anımsatırcasına. Burada da yapılacak hiçbir şey kalmayabilir. İşte o zaman sonsuz bir erinç olarak gördüğüm bu betimsizliğe bir daha dönmemek üzere açılacağım. Ama buna henüz çok vakit var. Yeni insanlar ve olasılıklarla yaşıyorum arada sırada; bir günün, dolayısıyla da bir küçücük yaşantının şiirini hep birlikte bulmaya çalışıyoruz. Bu günler biraz da ömrün süresince hayaliyle yaşadığın ve bir benzerini burada açtığım kitapçı dükkânında geçiyor. Bu iş biraz oyalanma, bir nebze de olsa rızkını çıkarma, ama daha da önemlisi kendinden bir şekilde de olsa bir uzaklaşma anlamında.</span></p>

    <p class="dar-paragraf1" xml:lang="tr"><span class="italik-yaz">Ama her şeye karşın, az önce söylediklerimden de anlayabileceğin gibi, kimi yalnız geceleri, arada sırada, sabahın ilk ışıltılarına dek uzatmak zorunda kalabiliyorum. Böylesi zamanlardaysa imdadıma, buraya gelirken yüklendiğim bir sürü kitap ve plak yetişiyor. Turgut Uyar’a, Edip Cansever’e ve Tezer Özlü’ye sık sık döndüğüm oluyor. Amalia Rodrigues’i ya da Léo Ferré’yi dinlemek hâlâ çok güzel inan. Gustav Mahler’se ara sıra yazdıklarımla sanki her keresinde bir başka anlam kazanıyor. “Sözcükler ve ezgiler” diyorum, o zaman da kendi kendime; onca insanın geri dönemeyeceğini bir kez daha anlıyorum. Bir sözünü hatırlıyorum sonra, içkili zamanlarımızda, “Boşver, boşver, at arkaya!” deyişini. Oysa, düşünüyorum da sonuçta asıl sen oldun arkaya atamayan. Bir gece vakti, dünyayı tüm bilincin ve kararlılığınla belki de son kez “yüreğinde algılayarak” terk edişini artık alışkını olduğum bir hüzünle hatırlıyorum. Yalnızlığın çağrısını çok farklı bir şekilde hissetmiş, böylesi bir gecenin sabahınıysa benden çok daha anlamsız bulmuştun sanki. Bu durumda ayrılığımız elbette kaçınılmaz olacaktı. Suskunluklara, yenilgilere ve oncasına düş kırıklığına karşın izini burada hâlâ sürebildiğim küçük ayrıntılar ve etkilenmeler var ne de olsa. Sana hiçbir zaman gönderemeyeceğim bu mektubu yazmam, nasıl olsa bildiğin, yaşadığın olayları anlatmam gibi örneğin. Bu uğraşımla sanırım her şeyi, günün birinde tam anlamıyla bitirmeyi düşündüğüm o uzun yazıya bağlıyorum; yaşadıklarımı tüm açık yürekliliğimle, hiçbir uzlaşmaya girmeksizin anlatabileceğim o uzun yazıya. Ama bunun için daha birçok irdelemeyi göğüslemem ve zamanın acımasız akışında kimi açmazların etkisinden bu zorlu yolun bir yerinde enikonu kurtulmuş olmam gerekecek. Böylesi bir çabanın kimlere ne ölçüde seslenebileceğini bu aşamada düşünmenin hiçbir anlamı yok. Dahası bu yüreklilik sınavında yeniden başarısız olabilirim. Geçmişte, daha başka durumlarda olduğu gibi, bir yazının bir yerlerine gizlenebilirim o zaman da, sözcükleri, ezgileri ve oncasına çağrışımı bir kez daha düşünebilirim: bir yazının sürekli olarak kendini yazdırdığı bir süreçtir bu artık. Seneler geçer, geride kalan onca sözcüğe karşın nerede olduğunuzu bir türlü kestiremezsiniz. Ama sonuç ne olursa olsun, yaşadıklarınızın tümü bir özleme tutsaklıktır, bunu çok iyi bilirsiniz. “Parantez kapanır”, bir nokta konur. Hayat, o insanlar için, olanca hızı ve umursamazlığıyla devam etmektedir...</span></p>
  </div>
</body>
</html>