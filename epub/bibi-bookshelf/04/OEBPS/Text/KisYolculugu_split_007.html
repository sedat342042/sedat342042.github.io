<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kisyolculugu.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <p class="normal1">&nbsp;</p>

    <p class="normal1">&nbsp;</p>

    <p class="normal1">Aralık ayında bir gün, Montorgueil Mahallesi'ne yeni taşınan bir kadınla randevum vardı. Kaydında, roman yazarı olduğu belirtiliyordu. Bu durum merakımı uyandırmıştı, şimdiye kadar bu işi yapan birinin evini hiç incelememiştim.</p>

    <p class="normal1">Beni bir değil, iki genç kadın karşılayınca şaşırdım. Biri büzüştüğü kanepeden kalkmadan ve genizden gelen bir sesle beni selamlayan tuhaf biriydi. Canlı ve hoş olan diğeri, beni içeri davet etti. Zarif tavırları, etrafla hiç uyuşmuyordu. Çatı katındaki dairede hiçbir ısıtma sistemi yoktu.</p>

    <p class="normal1">Buz gibi soğuktan irkilerek "Burada nasıl yaşıyorsunuz?" diye sordum.</p>

    <p class="normal1">Kanepede oturan geri zekâlının ve kendisinin üstündeki gülünç giysileri göstererek "İşte böyle" dedi.</p>

    <p class="normal1">İki genç kadının üzerinde on beş kadar yün kazak, bir o kadar palto, boyunlarında atkılar, kafalarında da şapkalar vardı. Engelli olanı, Yeti'nin adeta canlı timsaliydi. Hoş olanıysa, bu giysiler içinde bile zarafetinden bir şey kaybetmemişti. Bir an için bunlar bir çift mi diye düşündüm. İçimden geçen soruya cevap vermek istermiş gibi, yaratık, salyalarıyla küçük baloncuklar çıkarmaya başladı. Hayır, birlikte olmalarına imkân yoktu. Bu beni rahatlattı.</p>

    <p class="normal1">"Ve buna dayanıyorsunuz" diye aptalca bir karşılık verdim.</p>

    <p class="normal1">"Başka çaremiz yok" dedi.</p>

    <p class="normal1">Geri zekâlının, kendi türünden olanlar gibi yaşı belli değildi. Sevimli ve hoş olanı ise yirmi beş-otuz yaşları arasında olmalıydı. Kaydımda "A. Malèze" yazılmıştı.</p>

    <p class="normal1">A: Agathe? Anna? Aurelia? Audrey?</p>

    <p class="normal1">Ona bunu sormaya yetkim yoktu. Odaları gözden geçirdim ve tuvaletteki suyun nasıl olup da donmadığını anlayamadım. Dairedeki sıcaklık on derece civarındaydı. Şüphesiz bu soğuk sayılırdı ama içerdeki havanın sıfır derece gibi hissedilmesinin nedeni ne olabilirdi? Tamamı nerdeyse tamamen cam kaplı olan tavana baktım. İzolasyon felaketti, kesintisiz cereyan kemikleri bile donduracak cinstendi. Hesaplarıma göre, tadilat masrafları birkaç yüz bin avroyu bulacaktı. Daha da kötüsü, çatıyı tamamen kaldırmak gerektiğinden, yaza kadar hiçbir işe başlanamazdı. Bunu ona söyledim. Kırıldı gülmekten.</p>

    <p class="normal1">"Bu miktarın tek kuruşu bile bende yok. Bu daireyi satın alabilmek için elimizdekilerin tümünü harcadık."</p>

    <p class="normal1">"Biz": Kardeş olmalıydılar.</p>

    <p class="normal1">"Ama borç alabilir ve bu zaman zarfında bir müddet için bir akrabalarınızın yanında oturabilirsiniz."</p>

    <p class="normal1">"Hiç akrabamız yok."</p>

    <p class="normal1">Bu durum insanın içini acıtıyordu. Biri akıl hastanesinde olması gereken, iki cesur yetim.</p>

    <p class="normal1">"Kışı böyle geçiremezsiniz ama" diye söylendim.</p>

    <p class="normal1">"Bunu yapmak zorundayız. Başka çaremiz yok."</p>

    <p class="normal1">"Barınabileceğiniz bir yurt bulabilirim."</p>

    <p class="normal1">"Söz konusu bile olamaz! Aslında hiçbir şeyden yakındığımız yok. Buraya gelip inceleme yapmayı ısrarla siz istediniz."</p>

    <p class="normal1">Bu savunmacı tavır yüreğimi burktu.</p>

    <p class="normal1">"Ya gece? Gece nasıl uyuyabiliyorsunuz?"</p>

    <p class="normal1">"Sıcak su torbaları hazırlıyorum ve yorganın altında birbirimize sarılıyoruz."</p>

    <p class="normal1">Geri zekâlının varlık amacını daha iyi anlamaya başlamıştım: Sıcak tutuyordu. Mesleğim nedeniyle çok iyi bildiğim, yüce bir faziletti bu.</p>

    <p class="normal1">Matmazelin gururu hoşuma gidiyordu. Her şeyi göze aldım:</p>

    <p class="normal1">"Sizlere bir aracılık veya bir yardım teklif etmeden buradan çıkıp gidemem."</p>

    <p class="normal1">"Ne teklif ediyorsunuz?"</p>

    <p class="normal1">"Size bedavaya elektrikli ısıtıcılar temin edebilirim."</p>

    <p class="normal1">"O ısıtıcılardan kaynaklanacak elektrik faturalarını ödeyemeyiz."</p>

    <p class="normal1">"Elektrik İdaresi bu sorunla ilgili çözüm yollarını düşündü."</p>

    <p class="normal1">"Biz ihtiyaçlarımızı gidermek için dilenenlerden değiliz."</p>

    <p class="normal1">"Duruşunuz çok onurlu. Ama her şeye rağmen kronik bronşit var ve zatürreeye dönüşebilir. Son günlerde buna çok sık rastlanıyor."</p>

    <p class="normal1">Düşmanca bir tavır almaya başlıyordu. Gitmeye zorlandığımı anladım. Israrlarım sonucunda tek elde ettiğim, çatının plastikle kaplanabilmesi için bir randevu alabilmek oldu.</p>

    <p class="normal1">"Çirkin görünecek" dedi.</p>

    <p class="normal1">Bir uzlaşma umuduyla gülümsedim.</p>

    <p class="normal1">"Ama bu geçici."</p>

    <p class="normal1">Sormamak için kendimi zor tuttuğum soruyu gelecek seferki buluşmaya bıraktım.</p>

    <p class="normal1">Dışarı çıktığımda A. Malèze adlı bir yazarın kitabını aramak üzere Halles'deki kitapçıya koştum. Alienor Malèze'in <span class="ideitalik">Kurusıkı Kurşunlar</span> adlı kitabı çıktı karşıma. Alienor: Bu o denli güzel bir isimdi ki olduğum yerde kalakaldım.</p>
  </div>

  <div class="calibre1" id="calibre_pb_8"></div>
</body>
</html>
