<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kisyolculugu.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <p class="normal1">&nbsp;</p>

    <p class="normal1">&nbsp;</p>

    <p class="normal1">ASTROLABE... Elbette bu uçağı onun için kaçırmaya hazırlanıyorum. Bunu bilse, dehşete düşerdi. Olsun. Kendilerine rağmen sevilecek kadınlar ve insanın kendisine rağmen girişeceği eylemler vardır.</p>

    <p class="normal1">Bununla birlikte, başarısız aşk hikâyem nedeniyle bu pazar gününün <span class="ideitalik">high jacker'</span>ı<sup class="calibre5"><a href="../Text/KisYolculugu_split_024.html#footnote-500-3" id="footnote-500-3-backlink">3</a></sup> olduğumu iddia etmek aşırıya kaçar. Çünkü öncelikle, bir aşk hikâyesi nasıl başarılı olur, bunu bilmiyorum. İnsan ne zaman aşkta kazanmış sayılabilir? Hem sonra, aşkta kesin bir başarı kazanmış olsaydım bile, bu eylemi bu pazar günü gerçekleştirmeyeceğimin garantisini veremem.</p>

    <p class="normal1">Astrolabe ne yaptığımı öğrendiğinde beni aşağılayacak, benden nefret edecek, karşılaştığımız güne lanet okuyacak, mektuplarımı yok edecek veya daha beteri o mektupları polise götürecek; hiçbir erkek onun düşüncelerinde benim kadar yer almayacak, bundan eminim. Bu da fena sayılmaz.</p>

    <p class="normal1">&nbsp;</p>

    <p class="normal1">Bir aşk hikâyesinde kazanmanın ne olduğunu bilmesem de şunu biliyorum: Aşkta kaybetmek yoktur. Bu bir çelişki. Aşkı hissetmek kendi başına öyle büyük bir zafer ki, neden daha fazlası istenir?</p>

    <p class="normal1">On altı yaşındayken, anoreksi tanısı konmasa da, bir dönem iştahım tamamen kesildi. İki ayda yirmi kilo verdim. 1,75 boyunda 40 kilo gelen bir delikanlı itici görünür. Bu durum altı ay kadar sürdü, daha sonra yemeye başladım. Bu olay, mucizevi bir şekilde o güne kadar bende olmayan bazı yetileri ortaya çıkardı; bunlardan biri de, birisi için deli divane olabilme kudretiydi.</p>

    <p class="normal1">Altı ay süren o mutlak soğukluk sayesinde, aşk olgusunun büyük bir lütuf, diğer tüm gerçeklerin silindiği mutlak bir uyanış hali olduğunu anladım.</p>

    <p class="normal1">&nbsp;</p>

    <p class="normal1">Siparişim kitapçıda beni bekliyordu. Alienor'un kitaplarını eve götürdüm. Tüm organlarımı –bu tür romanlarda hangisinin daha çok kullanıldığını bilemesem de– sonuna kadar zorlayarak onları okudum. Yazara eşlik eden kişiyi etkilemek için onun tüm eserlerini hatmetmek basit bir şey değildi. Matmazel Malèze'e, mutlaka koruyucusuyla paylaşacağını bildiğim uzun bir mektup döşendim. İletişim bilgilerimi sayfanın altına yazdım ve mucize gerçekleşti: Astrolabe beni aradı.</p>

    <p class="normal1">"Ne mektup ama" diye hayranlığını dile getirdi.</p>

    <p class="normal1">"Bu sadece hayranlığımın bir ifadesi."</p>

    <p class="normal1">"Alienor benden mektubu yüksek sesle okumamı istedi; gözlerinin onun yanıltmadığından emin olmak istiyordu."</p>

    <p class="normal1">"Ben de aynı nedenle onun kitaplarını bana okumanızı arzu ederim."</p>

    <p class="normal1">Telefonda onun gülümsediğini hissettim.</p>

    <p class="normal1">"Elektrik İdaresi, ısıtma sorunlarından uzak durmak kaydıyla, sizi çaya davet etmemize izin verir mi?"</p>

    <p class="normal1">Bir sonraki cumartesi günü saat 17.00'de evlerindeydim. Aklımdan çıkmayan kadın ve engelli bir romancıyla çay içmenin karmaşık bir tecrübe olduğu ortaya çıktı. Daire daha öncesinde olduğu gibi soğuktu.</p>

    <p class="normal1">"Getirdiğim ısıtıcıyı kullanmıyorsunuz galiba?"</p>

    <p class="normal1">"Bizi Elektrik İdaresi'ne şikâyet edin. Paltonuzu çıkarmanızı önermem. Bizim tecrübelerimize güvenin: İçinizdeki sıcaklığı korumak daha doğru."</p>

    <p class="normal1">Onlara bir kutu makaron getirmiştim. Tam çayımı içecekken Astrolabe biraz makaron yememi teklif etti; bu adeta bir emirdi.</p>

    <p class="normal1">"Ya şimdi ya hiç" diye vurguladı.</p>

    <p class="normal1">Makaron kutusu Alienor'un eline geçince bunun ne anlama geldiğini anladım: Kendinden geçmiş gibi homurtular çıkararak, makaronları arka arkaya ağzına atmaya başladı. Farklı tatlara sahip yirmiye yakın bir karışım hazırlatmıştım; Alienor her yeni lezzette küçük hayranlık çığlıkları atıyor ve kendinden geçmesine neden olan pastanın rengini göstermek için ağzını kocaman açıp Astrolabe'ı kolundan çekiştiriyordu.</p>

    <p class="normal1">"Otuzluk kutuyu tercih etmeliymişim" dedim.</p>

    <p class="normal1">"Otuz, kırk, ne kadar olursa olsun hepsini yerdi. Öyle değil mi Alienor?"</p>

    <p class="normal1">Yazar coşkuyla onayladı. Yemeyi bitirdiğinde zümrüt yeşili karton kutuya hayranlıkla baktı; kitapları hakkında sorduklarımı duymamış gibiydi.</p>

    <p class="normal1">"Alienor, eserleri hakkındaki sorulara cevap vermez. Metnin nasıl açıklanabileceğini anlamıyor."</p>

    <p class="normal1">"Hakkı var."</p>

    <p class="normal1">Yanımızdayken ondan üçüncü şahıs gibi konuşmak beni rahatsız ediyordu – hoş, yanımızda olup olmadığı da tartışma götürürdü. Bizi dinlemiyordu.</p>

    <p class="normal1">"Gerçekten mektubumu okudu mu?" diye sordum.</p>

    <p class="normal1">"Elbette. Emin olun, Alienor iltifatları anlar. Günün birinde romanının bir bölümü hakkında övgüler sıraladığımda, gözlerini kapadı. 'Ne yapıyorsun?' diye sordum. 'Kelimelerine sarılıyorum' diye cevap verdi."</p>

    <p class="normal1">"Çok hoş."</p>

    <p class="normal1">"Alienor'a yapılan iltifatlar beni de sevince boğuyor."</p>

    <p class="normal1">Bu cümle duymasını bilmeyen birine söylenmemişti. Yazarın üslubu hakkında son bir yaltaklık atağı yaptım. Biraz abartıyordum ama bu iyi bir amaç içindi. Astrolabe ona verdiğim mutluluğu saklamıyordu; bu, çok şirin bir görüntüydü.</p>

    <p class="normal1">Gösterimi bitirdiğimde düşlerimi işgal eden kadın alkışladı.</p>

    <p class="normal1">"İltifat etmekte üstünüze yok. Alienor kendinden geçti."</p>

    <p class="normal1">Doğrusu bundan pek emin değildim; burnunu makaron kutusuna dayamış olan yazarın gözü, başka bir şey görmüyordu.</p>

    <p class="normal1">"Çünkü bu içimden geliyor" diye açıkladım.</p>

    <p class="normal1">"İsmini aldığınız adama göre siz çok daha kabiliyetli bir edebiyat eleştirmenisiniz."</p>

    <p class="normal1">Anlattıklarımı unutmamasına şaşarak "Beni ihya ettiniz" dedim.</p>

    <p class="normal1">"Elektrik İdaresi'ne nasıl düştünüz?"</p>

    <p class="normal1">Hakkımda duyduğu meraka sevinerek, filolojiye büyük ilgi duyan ama hocalık yapmak istemeyen birinin kısa özgeçmişini anlatmaya giriştim. Elektrik İdaresi en faal olduğu 1996 yılında, elektriğin kamuoyu tarafından bilinmeyen kullanım alanlarını ele alacak edebi hikâyelerin derlenmesi için bir bütçe ayırmıştı. Yirmi dokuz yaşındayken editör olarak orada işe alınmıştım. Bir yayınevinde böylesine bir mevki beni vezir yapardı; Elektrik İdaresi'ndeyse yerimin ne olduğu belli değildi. Bütçe yenilenmeyince işten ayrılmak istememiştim. Ve halen sürdürdüğüm bu rahat göreve atanmıştım.</p>

    <p class="normal1">"Bu iyi bir meslek" dedi Astrolabe. "Farklı farklı insanlarla tanışıyorsunuz."</p>

    <p class="normal1">"Daha ziyade korkunç sefaletlerle, kendilerini ülke dışına attıracağımı sanan yabancılarla, sorumlusu benmişim gibi yoksullukları yüzünden beni suçlayan insanlarla, ısrarcılığımdan sıkılan yazar asistanlarıyla tanışıyorum."</p>

    <p class="normal1">Gülümsedi. Alienor çay istedi. Fincan fincan çay içmeye başladı; Astrolabe'ın neden devasa bir çaydanlık bulundurduğunu anlamış oldum.</p>

    <p class="normal1">"Alienor hiçbir şeyi yarım bırakmaz. Çay bitene kadar içmeye devam eder."</p>

    <p class="normal1">Netice kendini göstermekte gecikmedi. Yazar tuvalete gitti, geri geldi, tekrar gitti, tekrar geldi vs. Kesintisizliğin ilginç bir örneğiydi. Her gittiğinde kendime ortam hazırlamak için birkaç adım atıyordum:</p>

    <p class="normal1">"Sizi tekrar görebilmeyi o kadar çok isterim ki."</p>

    <p class="normal1">Veya:</p>

    <p class="normal1">"Aklım hep sizde."</p>

    <p class="normal1">Veya:</p>

    <p class="normal1">"Üst üste üç parka giymiş olmanıza rağmen, inceliğinizden ve zarafetinizden hiçbir şey kaybetmemişsiniz."</p>

    <p class="normal1">Veya elini elime alıyordum.</p>

    <p class="normal1">Ama Alienor'un zamansız geri gelişleri, genç kadına gerginlik safhasını atlatıp cevap verme fırsatını bırakmıyordu.</p>

    <p class="normal1">Baş belası yazara tuvalette bir saat oturmasını söylemek geçiyordu içimden; her defasında oraya geri dönüyorsa neden sürekli yanımıza geliyordu? Bu kadında çocuksu bir ahlaksızlık olduğunu düşünmeye başlamıştım.</p>

    <p class="normal1">"Pek konuşmuyorsunuz" dedim sonunda Astrolabe'a.</p>

    <p class="normal1">"Size ne diyeceğimi bilemiyorum."</p>

    <p class="normal1">"Tamam, ben anladım."</p>

    <p class="normal1">"Hayır, anlamadınız."</p>

    <p class="normal1">Adresimi bir kâğıt parçasına yazdım. Onda zaten olduğunu biliyordum ama her zaman ihtiyatlı olmak gerekir.</p>

    <p class="normal1">Gitmeden "Belki yazarken cevabı bulursunuz" dedim.</p>
  </div>

  <div class="calibre1" id="calibre_pb_10"></div>
</body>
</html>
