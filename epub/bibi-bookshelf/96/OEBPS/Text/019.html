<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h2 class="h22"><a id="a59"></a>1</h2>

  <p class="p11">&ldquo;Toprağın altı yedi kattır.&rdquo;</p>

  <p class="p11">Nedense büyük aptesini ederken aklına geliyor böyle şeyler. Emin, iki yıl, sekiz ay, dört gündür hapiste. Daha da kalacak. Cuntacılar müebbet hapis verdiler ona. Nedenini biliyorsunuz; ispatlanamayan silahlı çatışmalar, kuyumcu soygunu, bir tankı zapt etmek, üzerinde temiz bir silahla yakalanmak. Kimsenin kılına zarar vermemişti ama yaptıkları ve yapacakları göz önünde bulundurularak bir ömre tekabül etmişti cezası. Bir maşrapa suyu sıcaklığı tüten büyük aptesinin üzerine döküverdi. Cılız bir anafor aldı götürdü pisliği. O pisliğin yerinde olmak isterdi, daha önce havalandırmadaki karıncaların yerinde olmak istediği gibi; bir deliğe girip kaybolmak!</p>

  <p class="p11">Heladan çıkmıştı ki, &ldquo;Takozu tıkadın mı?&rdquo; dedi lavaboda ellerini sabunlayan arkadaşı.</p>

  <p class="p11">Gidecek yerleri kalmamış gibi iki gündür lağım faresi basmıştı ortalığı. Ağır ağır yürürken koğuşuna doğru, bunun nedenini etraflıca düşündü.</p>

  <p class="p11">&ldquo;Tünel kazıyorlar&rdquo; dedi. &ldquo;Birileri tünel kazıyor.&rdquo;</p>

  <p class="p11">Uykuya dalmadan önce büyük sır kulağına fısıldandı:</p>

  <p class="p11">&ldquo;Tünel kayaya toslamış. Altı aydır ne sağından, ne solundan, ne altından, ne tam ortasından geçirebilmiş, sonunda vazgeçmişler.&rdquo;</p>

  <p class="p11">Emin ertesi gün daha detaylı bilgilerin peşine düştü. Bütün koğuşun pes etmesine rağmen, Mühendis diye çağrılan tipin hâlâ ısrarlı olduğunu öğrendi.</p>

  <p class="p11">Birkaç gün sonra kayaya toslayan bu beş metrelik tünelin mucidini helada pisuar başında buldu. Yanındaki boş pisuara gitti. İşemeye koyuldu. Bir yandan da usulca Mühendise&rsquo;e baktı. Tipi daha önce de dikkatini çekmişti: Kirli bir lastikle bağlanmış, gördüğü en kalın camlı gözlük, kırlaşmış, bir numaraya vurulmuş saçlar, işkencede kaybedilmiş iki ön diş, daima akan epey irice bir burun, yüzün sağ tarafındaki çekilme tiki ve o görünmez antenler:</p>

  <p class="p11">&ldquo;Ne o, bir şey mi söyleyecektin?&rdquo;</p>

  <p class="p11">Sözünü ettiğim görünmez antenler vazifesini yapmış, Emin&rsquo;in niyetini kapmıştı:</p>

  <p class="p11">&ldquo;Tünel hikâyesine varım.&rdquo;</p>

  <p class="p11">&ldquo;Ne!&rdquo; dedi Mühendis duyamamış gibi yaparak, bir eliyle kulak memesi şişkin ve epeyce sarkık kulağını siper ederek, &ldquo;Neeee!&rdquo;</p>

  <p class="p11">Emin sidik kokulu tuvalete göz gezdirdi, maşrapaya damlayan suyun sesine kulak kesildi, kimse yoktu, tam dediği şeyi tekrarlayacaktı ki, Mühendis onunla daha fazla kafa bulmamaya karar vermiş gibi atıldı:</p>

  <p class="p11">&ldquo;Gerçekten hikâye oldu&rdquo; dedi &ldquo;şu tünel&rdquo; diye de ekledi. Yüzünün istemsiz biçimde sağa çeken tarafıyla da tüneli işaret etti.</p>

  <p class="p11">&ldquo;Sen ve ben yapamaz mıyız?&rdquo; diye sordu Emin.</p>

  <p class="p11">Bugüne kadar Emin&rsquo;in gördüğü en kalın camlı gözlükleri kullanıyor olmasına bakılırsa kör kalmasına ramak kalmış olmalıydı. Bu gözlükler sayesinde etrafı olsa olsa gölgeler, iç içe geçmiş renkler olarak algılayabilirdi. Göz olarak kabul edebileceğimiz iki noktayı Emin&rsquo;in suratına dikti ve gürültülü bir kahkaha attı:</p>

  <p class="p11">&ldquo;Sen ve ben ha! Sen ve ben!&rdquo;</p>

  <p class="p11">Parmağıyla kendini ve Emin&rsquo;i işaret ederek iki büklüm olmuş gülüp duruyordu:</p>

  <p class="p11">&ldquo;Sen ve ben!&rdquo;</p>

  <p class="p11">Mühendis&rsquo;in tevellüdü 1934. THKP&rsquo;li. İlk macerası 12 Mart&rsquo;a rastlıyor. O tarihte yurtdışına kaçamayan bütün solcular gibi içeri girenlerden, içeride Cunta ilişkilerini enine boyuna konuşup dışarı Cunta ve Kemalizm&rsquo;i reddederek çıkanlardandı. Daha öncesi de var tabii, İngiltere&rsquo;ye mühendislik okumaya gönderilmişti. Ona sorarsanız faşo olmaktan, Almanya yerine İngiltere&rsquo;ye gönderilmekle son anda yırtmıştı. Mühendislik tahsil etmeye Almanya&rsquo;ya gitseymiş memlekette bu işi yirmi yıl önce aynen böyle yapan Süleyman Tel gibi Naziliğe yatkın düşüncelerle, antisemitizme alkış tutarak dönebilirmiş. Faşoluktan yırtan Mühendis, gönderildiği Londra&rsquo;da ilk iki yıl okulu asıp hal ve tavrından da anlaşılacağı üzere bir tiyatro kumpanyasına girmiş:</p>

  <p class="p11">&ldquo;Sen ve ben ha!&rdquo;</p>

  <p class="p11">Babası bunun derdinden ölmüş. Telefon başında &ldquo;Okumayacağım ben mühendislik, tiyatro yapacağım&rdquo; dediğinde, kalbi sıkışıp aniden. Mühendis, babasının cenazesine gelememiş ama okulu bitirmiş. O vicdan azabıyla memlekete dönüp soluğu 1959&rsquo;da Hirfanlı Barajı&rsquo;nda almış. Demokrasi adına yola çıkıp en faşist idareyi kuran dönemin Başbakanı Menderes&rsquo;e, genç bir mühendis olarak bizzat o gezdirmiş Hirfanlı&rsquo;yı: &ldquo;Bu dev tüneller arıtılmış suları taşıyacak boruları yerleştirmek için açıldı sayın Başvekilim. Şuradakiler zart için, öte yandakiler zurt için, içinden kamyonların geçtiği şu ikisi de anamın terekesi için...&rdquo;</p>

  <p class="p11">Ali Çoban&rsquo;la bile mesaisi olmuş. Son ana kadar ona sormamak, danışmamak için dört yanlış tünel açtıktan sonra acil bunu çağırmışlar Çubuk Barajı&rsquo;nın inşaatına. Doğru tünelin yerini tespit etmekle kalmamış, açılana kadar da başında durmuş. Ali Çoban kepçelerin gürültüsünde bile duyulacak biçimde bas bas bağırırmış:</p>

  <p class="p11">&ldquo;Çökecek bu tünel!&rdquo;</p>

  <p class="p11">Patlatılacak dinamitlerin epey yakınındayken bir gün, bizim Mühendis kendisini on metre öteye atacak anı kollarken ve &ldquo;Çökecek bu tünel&rdquo; diye söylenen Ali Çoban&rsquo;a bu hassasiyetini belli etmemeye çalışır &ldquo;O koca göbeği deşilir artık&rdquo; diye düşünürken, o cüsseyle, o hayati hamleyi yapmayı başarmış, toz toprak içinde yanına uzanmış yatarken bulmuş onu:</p>

  <p class="p11">&ldquo;Çökecek bu tünel!&rdquo;</p>

  <p class="p11">İşte o zaman, sonuna kadar dövüşen, inatçı, demagoji yapan, hiçbir kutsallığı, ilkesi olmayan bu adamın, Ali Çoban&rsquo;ın memleketin püsküllü belası olacağına kanaat getirmiş.</p>

  <p class="p11">Pertev&rsquo;i de 1964&rsquo;de Londra&rsquo;ya giderken, uçakta tanımış. Kendisinin seyahat sebebi eski günlerin hatırına imiş ama Pertev, Keban Barajı&rsquo;na finansman bulmak için gidiyormuş. Oracıkta bir peçetenin arkasına geleceğin teknolojisiyle Keban Barajı&rsquo;nı konduruvermiş bizim Mühendis. Dikkat edilmesi gereken hususları bir bir anlatmış. Bakmış karşısındaki şişko pek açık görüşlü, barajların ne kısa ömürlü yatırımlar ne ilkel şeyler olduğundan bile söz etmiş. Hatta bu trajik doğal hayatı koruma ve çevre konuşmasını, &ldquo;İnsan felaket salgılar&rdquo; diye bitirmekte beis görmemiş. Ankara dönüşü Pertev&rsquo;in Yenimahalle&rsquo;deki evine de misafir olmuş. Bodrum katında tavuk yetiştirdiği, &ndash;neden bizim haberimiz yok?&ndash; yakın gelecekte Süleyman Tel&rsquo;in Selamet Partisi&rsquo;nden aday olacak zihniyette olmasına rağmen, bu ne perhiz bu ne lahana turşusu, ama basbayağı üç meşe fıçıda şarap dinlendirdiği evine. Mühendis&rsquo;in tavsiyesi Pertev&rsquo;in ev yapımı şaraplarını kusursuz hale getirmiş.</p>

  <p class="p11">Ya, işte böyle...</p>

  <p class="p11">Sıra geldi solculuğa nasıl bulaştığına. İşte o hikâye çok uzun. Orada duralım. Belki sadece şunu söyleyebiliriz, kendini bildi bileli anarşistti. Solun anarşist olmamasını sorun olarak algıladı. Anında Stalinist olan solun siyasal kültürünün buna yeterli olmadığına kanaat getirdi. &ldquo;Bize biraz daha put yıkan, biraz daha yüzü gülen bir hareket lazım&rdquo; dediği arkadaşları tarafından alaya alındı. Gaipten haber verir gibi Marx&rsquo;ın bize anlattığı dünyanın gelecekte olmayacağını söylüyordu. Koğuş duvarına bunu söylediği tarihi düşmüşlerdi: 11 mayıs 1983.</p>

  <p class="p11">&ldquo;Ama Marx bize özgürlük ve eşitlik diye, bunların biri adına ötekini feda etmenin sakıncalarını göstermiş olacak, 2000&rsquo;li yıllarda bile...&rdquo;</p>

  <p class="p11">&lsquo;2000&rsquo;li yıllarda bile&rsquo;ye &ldquo;Zıııtt Erenköy&rdquo; sloganı atılmıştı.</p>

  <p class="p11">Mühendis&rsquo;i dinleyen yoktu.</p>

  <p class="p11">&ldquo;12 Eylül öncesi sağ-sol çatışması Bizans&rsquo;ın Maviler&rsquo;le Yeşiller&rsquo;inkine benzer. Bunlar da birbirlerine düşmandır, devamlı birbirlerini öldürürler ama gelin görün ki rejimle çatışmazlar. Dev-Yol&rsquo;cular savunmalarında demediler mi, &lsquo;Biz devlete karşı eylemde bulunmadık. Faşizme karşı, anti-faşist mücadele verdik.&rsquo; Bizim sol olarak sağcıların güce tapınmasını, laf dinlemez halini teşhir edecek yöntemler bulmamız lazımdı.&rdquo;</p>

  <p class="p11">O dönem sosyalist hareketin fazlasıyla yadırgayacağı şeyler söyledi. Koğuş arkadaşları onun sonu gelmez nutuklarının önünü kesecek yöntemi bulmuşlardı: &ldquo;Son sözün bu mu?&rdquo; diyorlardı nutuğunun işlerine gelen yerinde,&nbsp; sözgelimi,&nbsp; &ldquo;Bizim kendisine sonuna kadar tabi olmamız gereken şey varsa, o da sosyalizmdir&rdquo; dediği anda.</p>

  <p class="p11">&ldquo;Hah şöyle, biz de aynen böyle...&rdquo;</p>

  <p class="p11">Sabır taşı olsa çatlardı ama Mühendis dayandı:</p>

  <p class="p11">&ldquo;Gecekonduya gidecektiniz ama gecekondu bilinciyle sınırlı bir devrimci hareket kurmaya razı olarak değil. O zaman bu, siyaset olmaktan, dönüştürmekten, dönüşmekten çıkar. Ulan dürzüler, &lsquo;Allah affeder, Dev-Sol affetmez&rsquo; bunu yazan kafanızı ben ne yapayım?&rdquo;</p>

  <p class="p11">Kavanoz dipli gözlüklerinden birisi işte böyle bir koğuş içi tartışmada tuzla buz olmuştu. Kocası binbaşı olan kız kardeşi yenisini gönderene kadar akla karayı seçmişti. Sonunda kimse dinlemez olmuştu Mühendis&rsquo;i. O da yeraltına inmeye karar vermişti. Koğuş bu defa ona inanmıştı: Devlete tüneller kazan bu adam çıkarır bizi buradan.</p>

  <p class="p11">Mühendis altı ay boyunca koğuşun kralı olmuştu. Altı ayın sonunda umutları bir kayaya toslamıştı. Dev-Yol&rsquo;cu madenci daha en başında, toprağın arasından ele gelen feryoz kaya parçacıklarını gördüğünde teşhisini koyup &ldquo;İki adım ötede aşılmaz bir kayacık var&rdquo; demese Mühendis&rsquo;in yüzüne tükürülmez, koğuş yeni bir tünel için ikna olabilir, ona güvenmeyi sürdürebilirlerdi belki. Ama olmadı. Şimdi herkes dört elle &ldquo;Af çıkacak&rdquo; umuduna sarılmıştı.</p>

  <p class="p11">Cuntacıların hazırladığı yeni Anayasa ezici bir çoğunlukla kabul edilmişti.</p>

  <p class="p11">&ldquo;Ulan adamlar toptan yerleştiler, kim salıverir sizi? Bundan sonra aralıksız faşizm, soluksuz dikta!&rdquo;</p>

  <p class="p11">İkinci gözlüğünü de koğuşun bu umuduna karşılık kendi öfkesinden tuzla buz etmişti. Yeni gözlüğüne o kadar zor kavuştu, ona yeni bir gözlük iletebilmek için kız kardeşinin binbaşı kocası tarafından başına getirilenlere o kadar içerledi ki &ldquo;Bir daha ne olursa olsun gözlüğü kaybetmek yok&rdquo; dedi.</p>

  <p class="p11">Pisuar başındaki karşılaşmalarında her ne kadar Emin&rsquo;in tünel kazma hevesiyle, İngiltere&rsquo;deki kumpanya günlerinden kalma bir alışkanlıkla dalga geçse de ona inanmaya dünden hazırdı ve çok geçmeden kendini aşağıdaki lafları ederken buldu:</p>

  <p class="p11">&ldquo;Yeraltı öyle güzeldir ki esasında... Bilseler insanlar orada yaşarlar. Petrolmüş, doğal gazmış, elmaslar, yakutlarmış hepsi bizden önceki hayatın tortuları biliyorsun değil mi? Milyonlarca yıl önce birileri tıpkı bizim gibi uygarlıklar kurdu. Devrimler ya da darbeler yaptı. Sonunda hepsi battı. Toprağın altında koyun koyuna çürüdüler. İşte yeraltındaki zenginlik, enerji, milyonlarca yıl önce biten uygarlıkların izleridir.&rdquo;</p>

  <p class="p11">Mühendis baktı, Emin iyi bir dinleyici, aylardır kursağında kalan nutukları birbiri ardına sıraladı:</p>

  <p class="p11">&ldquo;Solculuk Türkiye&rsquo;de hiçbir zaman milliyetçilikten çok kesin çizgilerle ayrılmamıştır&rdquo; dedi sözgelimi.</p>

  <p class="p11">&ldquo;Bir de insan düşüncesinin bir çalışma şekli vardır. Önceden olmuş tarihi bir olay insanın ufkunu örter. Diyeceğim, insan hep geriye dönmeye çalışır. Halbuki o bir daha olmayacaktır, çünkü bir şey bir kere olur. Fransız Devrimi&rsquo;ni yapanlar geçmişte daha önce yapılmış neyin derdindeydiler bilemem ama 1917 Devrimi&rsquo;ni yapan Troçki&rsquo;lerin kafasında Fransız Devrimi cirit atıyordu.&rdquo;</p>

  <p class="p11">Emin&rsquo;in dikkati dağılmaya görsün, toplamak kolaydı:</p>

  <p class="p11">&ldquo;Bizim tünelin önünü bir kaya, solun kafasını 27 Mayıs tıkadı. Düşündük taşındık, madem oldu gene olur, o halde bunun üzerine bir strateji kuralım dedik. Strateji de ne biliyor musun?&rdquo;</p>

  <p class="p11">Emin başını salladı, &ldquo;Bizim tünelin stratejisi...&rdquo; deyip asıl mevzuya bağlanmak istedi. Mühendis lafı ağzına tıkadı:</p>

  <p class="p11">&ldquo;Asıl strateji sol darbe stratejisiydi diyebiliriz.&rdquo;</p>

  <p class="p11">&ldquo;Biz tüneli konuşalım ağabey&rdquo; dedi Emin. &ldquo;Bunları dışarı çıkınca düşünürüz.&rdquo;</p>

  <p class="p11">Mühendis beton çivisi gibi parlayan gözlerini Emin&rsquo;e dikip sordu,</p>

  <p class="p11">&ldquo;Kaç yaşındasın sen?&rdquo;</p>

  <p class="p11">&ldquo;Yirmi iki.&rdquo;</p>

  <p class="p11">Mühendis o yaşta Londra&rsquo;da gününü gün ettiğini düşündü. Yine de gelecekle ilgili bir kehanette daha bulunmaktan kendini alıkoyamadı:</p>

  <p class="p11">&ldquo;Dışarıda bunları düşünmene fırsat verecekler mi sanıyorsun?&rdquo;</p>

  <h2 class="h22"><a id="ncx2231"></a><a id="a60"></a>2</h2>

  <p class="p11">&ldquo;Şu paşalar, parti başkanı olmaya amma da meraklıymışlar&rdquo; dedi Ali Çoban. Partisine harıl harıl bir emanetçi arıyordu. Gürbüz Sokak&rsquo;ta yapılıyordu çalışmalar. Kabul etmek gerek, onun için dünyanın merkezi burasıydı. Güvenilir aracıları vardı ki bunlardan bir tanesi geçtiğimiz aylarda, aylardan marttı her halde, dili bir karış dışarıda ta başbakanlıktan buraya koşarak gelmişti. Mühim bir ulaklıktı onunkisi, Cuntacıların kurduğu hükümetin başındaki Başbakan Paşa ile onun arasında gidip geliyordu, az iş mi?</p>

  <p class="p11">Gönül isterdi ki adamakıllı bir Cunta düzeninde var olması absürt olan başbakanlık gibi bir görevi işgal eden Başbakan Paşa ile arasında hiç aracı olmasın. Kaldı ki &ldquo;Görüşelim&rdquo; teklifi ondan gelmişti. Ali Çoban da cevaben &ldquo;İyi ama gizli saklı değil!&rdquo; demişti. &ldquo;Ali Çoban&rsquo;ın üzerine orduyu bindirip iktidarı sağlayalım dedirtmem&rdquo; de demişti. İş, pembe incili kaftanları eksik aracılara kalmıştı. Çok geçmeden Ali Çoban&rsquo;ın yüreğine oturan haber geldi: Başbakan Paşa parti kurmaktan vazgeçmişti. Şahidi var, boncuk boncuk terledi Ali Çoban. Münasebetsizin teki de abdala malum olur misali Amerika&rsquo;dan yeni dönen Pertev&rsquo;den bahis açmasın mı? Güya konu dağıtacak: &ldquo;Genel Başkan&rsquo;ım, Başbakan&rsquo;ım, Sayın Ali Çoban&rsquo;ım, sanırsınız ki yarısını Amerika&rsquo;da bırakmış.&rdquo; Politika heveslisi çarıklının ortalığın elektriğini alacak tecrübesi yoktu: &ldquo;Diğer yarısını beni iktidara getirin dediği Amerikalılara rehin vermiş olmalı, he he he!&rdquo; Varını yoğunu kurulacak partiye bağışlayan bu adama iktidara geldikleri vakit bakanlık verilmese olmazdı: &ldquo;Amerikalılar demişler ki devamınız gibi görünen bir partiyi desteklemeyin!&rdquo; Bir bildiği mi var bu safın diye dönüp bakmıştı Ali Çoban. Bakan olduğunda harcadığı serveti kat kat yerine koyacağından emin partili bu bakıştan feyz alıp ilk nutuk provasını yaptığını düşünüp coşmuştu: &ldquo;Pertev&rsquo;i veto etmeyin, hatta keşke seçilse, hız kesmesi lazım diktanın, yoksa isyan eder halk, bilemeyiz isyan eder mi sizin halk, bırakın biraz rahatlasınlar, böylece dişinize layık vatandaşları yetiştirmek kolay, işte böye demiş Amerikalılar!&rdquo;</p>

  <p class="p11">Ali Çoban&rsquo;ın kelinin kızarmasının anlamını pek iyi bilen eski bir partili koluna girip çıkarmıştı odadan bu densizi. Sonra Ziraat Bankası&rsquo;na gidip bağışladığı parayı çekmiş, bunu aldığına dair noter tasdikli belgeyi imzalatıp göndermişti geldiği yere.</p>

  <p class="p11">Şükür, Gürbüz Sokak&rsquo;ta birileri, &ldquo;Kuracağız partiyi, geleceğiz iktidara&rdquo; yağlamasını yapıp yüzünü güldürmeyi, kelinin rengini almayı başarmıştı. İyi ama Ali Çoban başkalarının şakşağıyla avunan birisi miydi? Hayır. Sadece o da inanıyordu gemisini yürütebileceğine. &ldquo;Kaptan sensin&rdquo; diye avutacakları, geminin başına geçirecekleri emekli bir paşa bulmuşlardı. Aslında bu iş için ortada iki seçenek vardı: Karar kılınan, namazında niyazında, dinine bağlı Eser Paşa&rsquo;ydı. Diğeri çok daha uygundu ama bir küçük defosu vardı, Ali Çoban ile soyadı ortaktı: Bedri Çoban Paşa. &ldquo;Gitti Çoban, geldi Çoban&rdquo; derler, veto ederler diye vazgeçtiler. Kaldı ki &ldquo;Değiştireyim soyadımı&rdquo; diye yalvardı emanetçi paşa.</p>

  <p class="p11">&ldquo;Gerçek kaptan gemiyi mütevazı bir filikayla takip edecek. O filika ki filhakika geminin kendisinden daha büyük, daha sağlam, daha yürekli, en büyük dalgalarda belki gemi olur alabora ama o filika gider yoluna!&rdquo;</p>

  <p class="p11">İşte bu tiradı atan Ali Çoban tarafından alnından öpülerek bakanlığı kapmıştı. Bakan koltuğuna, bakanlık sözünü aldığı mayıs 1983&rsquo;ten yedi yıl sonra oturacaktı ama şimdilik siz susun. Ali Çoban ve huzurundakiler dahil hepsi bu gerçekten habersiz koca gemiyi, yasaklı olduğu için dümene geçemeyip filikayla takip eden kaptanla yönetmeye çalışıyordu. Bu ne sabırdır ki siyaset yapabilecekleri günleri, iktidara gelecekleri günleri yarınmış gibi bekleyebiliyorlardı. Neden? Koltuğa oturduklarında her bir vatandaşın başına gökten zembille huri mi indireceklerdi, devrim mi yapacaklardı, kökten kesip atacaklar mıydı? Bu memlekette siyaset yapmak Ali Çoban için neden bu kadar elzemdi. Belki Mühendis&rsquo;in dediği gibiydi her şey: &ldquo;İnsan felaket salgılar.&rdquo; Ayrıca niye çekilip siyaset oyununu bırakacaktı ki? Hayal kırıklığına uğratacak onca insan varken...</p>

  <p class="p11">Bakın, bizi duymuş gibi şimdi ne diyor:</p>

  <p class="p11">&ldquo;Onca hayvan varken seçecek başka bir şey bulamamış mı?&rdquo;</p>

  <p class="p11">Parti kurması yetmiyormuş gibi, banker skandalıyla tepetaklak giden o değilmiş gibi, siyasi yasaklı olmaması yenilir yutulur şey değilmiş gibi, Amerikalılarla el ense tokat memlekete siyaset yapmaya dönmesi yetmezmiş gibi bir de Ali Çoban&rsquo;ın Büyük Memleketim Partisi (BMP) için seçtiği amblemi seçmiş ol! Deve mi? Yok canım ondan daha ilk anda vazgeçmişlerdi. Sizin haberiniz yok, arıda karar kılmışlardı. Petekten bir memleket haritasının üzerinde vızıldayıp duran bir arıda. Çalışkanlığıyla meşhur, pek mulis bir hayvan olduğu söylenemez, para kazandıran bir şey yaptığı malum, soktu mu sokan bu hayvan pek uygundu Ali Çoban&rsquo;ın hayalindeki partiye.</p>

  <p class="p11">&ldquo;Aygıra kaldık o zaman&rdquo; dedi partililerden birisi. Bunu söylediği anda siyaset hayatı bitmişti. Ertesi gün yana yıkıla bir dostunun yazıhanesinde görüşmelerini sürdüren, kapıdan giren herkesi kim olduğuna bakmadan ayağa kalkarak, tokalaşıp bırakmadığı elini sıkarken, &ldquo;Söyle bizden misin değil mi?&rdquo; diye sorarak karşılayan Erol Horoz&rsquo;a gitmişti. Kendisini tam onbaşı gibi hissetmiş, çekip gidecekken, nerede ve ne olursa olsun siyaset yapacağım damarı kabarıp kalmıştı. İçeri giren çaycıyı bile partiye yazılmaya gelen aday adayı sanıp &ldquo;Söyle bizden misin, değil mi?&rdquo; diye soran, akla karayı ayıramayan bu asker emeklisiyle siyaset yapmaya razı olmuştu at yerine aygır diyen.</p>

  <p class="p11">Demek Pertev İçişleri Bakanlığı&rsquo;na daha önce gitmiş, uçurmuştu arısını. Siyasi yasağı bir kere daha oturdu Ali Çoban&rsquo;ın içine. Bu kafa karışıklığıyla heladan çıktıktan sonra yatak odasına girmiş bulundu. Nazlı Hanım&rsquo;ı üzerinde, bakanın gözlerini kamaştıran bir elbise, ayna karşısında dönüp duruyordu:</p>

  <p class="p11">&ldquo;Söyle Çoban, bu mu, bu mu?&rdquo;</p>

  <p class="p11">Meğer bir de gülkurusu ipekten yakası ve etekleri sırma işli bir seçenek daha varmış, hünerli bir sihirbaz gibi onu da hokus pokus yükselen bir askıyla görünür kıldı Nazlı Hanım&rsquo;ı. Karısının ağzı ne zamandan beri lağım gibi kokuyordu. Başkalarının utanıp yüzüne karşı söyleyemediği şeyin Ali Çoban farkında bile değildi. Karısıyla arası hiç yoktu.</p>

  <p class="p11">&ldquo;Ne o, ne o&rdquo; dedi cevaben. &ldquo;Gidilecek ye mi vaa...&rdquo; diye de ekledi hemen akabinde. Avını kapıp Patros Dağları&rsquo;nın zirvesine doğru kanat açan kartallar gibi kanatlanıp uçan r&rsquo;den anladı Nazlı Hanım&rsquo;ı yolunda gitmeyen bir şeyler olduğunu.</p>

  <p class="p11">Başkent&rsquo;in en büyük otellerinden birisinde partisinin davullu zurnalı kuruluş kutlaması yapılacaktı ve Ali Çoban gidemeyecekti. Filikasında oturup biçare gemisini seyredecekti.</p>

  <p class="p11">Nazlı Hanım&rsquo;ının derdi ondan büyüktü. Dün öğleden sonra rüzgârın uçurduğu gazeteler yatak odasına gelip kara haberi müjdelemişlerdi: Rakibesi Amerika&rsquo;dan dönmüştü. Hem de ne dönüş. Nazlı Hanım&rsquo;ının istemeye istemeye okuduğu röportaja bakılırsa kocası gibi zayıflamamıştı çünkü kadın dediğin etli butlu olurdu. Amerika&rsquo;da alışveriş yapmamıştı çünkü kocası iktidara gelince oradaki her şeyi buraya getirecekti. Saçları ve gözlükleri şimdiden moda olmuştu, eh, daha olmasa mıydı? Kendisi de politikayı düşünüyor muydu? Şermin burada, Nazlı Hanım&rsquo;ı aşağıdaki partililere &ldquo;Zelzele oldu sandık vallahi&rdquo; dedirtecek biçimde güüppp diye bayıltan, Talat&rsquo;ı bir şişe tütün kolonyasıyla yukarıya koşturan lafını ediyordu: &ldquo;Ben kalıp aldırmaktan başka işi olmayan siyasetçi karılarından değilim!&rdquo;</p>

  <p class="p11">&ldquo;Ne o, ne o.&rdquo;</p>

  <p class="p11">Kocasının trajik cümleciğini bir de Nazlı Hanım&rsquo;ı tekrarladı.</p>

  <p class="p11">Demek meydan Pertev&rsquo;le Şermin&rsquo;e kalmıştı.</p>

  <p class="p11">Ali Çoban gözünüze tanıdık gelecek pufun üzerine çöktü. Yine aynı şey oldu, puf cüssesinin ağırlığıyla yere yapıştı. Daha önce de bildiğiniz gibi böylece, Nazlı Hanım&rsquo;ının çeyizinden, bakanı sarhoş, dokuyanı kör eden Isparta halılarının üzerinde bağdaş kurmuş oturuyormuş gibi oldu. Sonra da bizim alışık olmadığımız üzere karısını teselliye başladı. Ama kendi usulünce:</p>

  <p class="p11">&ldquo;İnsan bazen neyi görüp neyi görmemesi gerektiğine kendi karar vermeli. Başka tarafa bak, oraya bakma.&rdquo;</p>

  <h2 class="h22"><a id="ncx2253"></a><a id="a61"></a>3</h2>

  <p class="p11">&ldquo;Herkesin gözü üzerimizde&rdquo; dedi Şermin.</p>

  <p class="p11">Aday adayı kaydedecekleri, İstanbul Şişli&rsquo;deki, daha badana boyası kurumamış dairelerindeydiler. Şermin önündeki makbuzun sayfalarını karıştırdı, aradaki karbon kâğıdını düzeltti.</p>

  <p class="p11">&ldquo;Ne gelen var, ne giden&rdquo; dedi bu defa saatine bakmakta olan Pertev&rsquo;in aklından geçenleri okumuş gibi.</p>

  <p class="p11">Pertev pencereden usulca aşağı, apartmanın önüne baktı. Neredeyse şöyle düşünecekti; &ldquo;Birileri gelmek isteyenleri yolundan mı çeviriyor acaba?&rdquo;</p>

  <p class="p11">Pertev pozitif bir adamdı. İsterseniz onun bu huyuyla ilgili bir şey, bir anekdot anlatayım: Yanında iki arkadaşı, ilk defa yurtdışına çıkarlarken, hostes yanlarına gelmiş, hızlı hızlı bir şeyler anlatıp, soran gözlerle bunlara bakmış. Diğer iki arkadaşı &ldquo;No&rdquo; deyip yırttıklarını düşünmüş. Bizimkisi &ldquo;Yes&rdquo; demiş. Derken buna yemekler, içecekler, çaylar, kahveler gelmiş. Meğer hostes &ldquo;Yemek alacak mısınız?&rdquo; diye sormuş.</p>

  <p class="p11">Dahası var, pek açık etmedi ama fıkra anlatmaya meraklı Ali Çoban, kulağına nereden geldiyse bu hikâyeyi hep olaylara olumlu bakmanın faydasını anlatmak için baş kahramanın Pertev olduğunu bilmeden anlatıp durmuş: &ldquo;Bir Türk, bir Fransız, bir Alman uçağa binmişler...&rdquo;</p>

  <p class="p11">Ülkenin baş kahramanı gerçekten Pertev olmak üzere.</p>

  <p class="p11">Parti tüzüğünün bazı sayfalarını can sıkıntısından bir kere daha daktilo etmeye niyetlenen Şermin, bu esnada kâğıt sargacına taktırıp tırnağını kırdı, küfrü basıp ardından bir kere daha söylendi:</p>

  <p class="p11">&ldquo;Söylesene be adam, niye gelen giden yok!&rdquo;</p>

  <p class="p11">&ldquo;Düşünce sıkıntı verir, eylem en güzel devadır.&rdquo;</p>

  <p class="p11">Böyle söyleyen Pertev kapıya doğru yürüdü. Şermin öfkesini alamamıştı. Banker skandalı yenilir yutulur lokma değildi. Belki askerler en başında veto etmişlerdi Pertev&rsquo;i. Ya da &ldquo;O partiye üye olanı sallandırırız&rdquo; diye haber uçurmuşlardı. Ama güvenilir kaynaklar...</p>

  <p class="p11">Kapıyı açmasıyla bir çuval pirinç tanesi gibi saçılıverdi ortalığa partisinin aday adayları.</p>

  <p class="p11">&ldquo;Çalışmıyor mu bu zil ağabey? Kabalıktan sayılmasın diye yumruklayamadık da kapıyı...&rdquo;</p>

  <p class="p11">Şermin çareyi herkesin eline numara vermekte bulmuştu.</p>

  <p class="p11">Günün sonunda 1062&rsquo;yi Pertev&rsquo;in odasına buyur ederken şişen ayaklarının ıstırabına dayanamayıp çoktan çıkarmış, atmıştı ayakkabılarını. Altı lahmacun, beş ayran fena şişirmiş, açmıştı eteğinin fermuarını. Sutyeninin kopçasını da gevşetti, ter basmıştı oturmaktan, çay getirip çay götürmekten, &ldquo;Gel bak Şermin, kimlerdenmiş bu bey&rdquo; diye içeriden heyecanlanıp kendisini çağıran Pertev&rsquo;e koşup bakmaktan.</p>

  <p class="p11">Mesleğiniz sorusuna gelindiğinde; &ldquo;İşadamı, sanayici, itibar gören, saygınlığı olan statüler değil artık, fabrika işgalleri, sendikalar, kafası kırılasıca solcular anamızı ağlattı&rdquo; diye dertlenen işadamı 1062&rsquo;yi oturduğu yerden uğurlarken, &ldquo;İktidara geldiğimizde bunların hepsinin acısını çıkartmak nasip olsun inşallah, amin&rdquo; dedi.</p>

  <p class="p11">Pertev, aday adaylarını kabul ettiği odasında bir başına kalmıştı:</p>

  <p class="p11">&ldquo;Olacak bu iş.&rdquo;</p>

  <p class="p11">Midesi keyiflenmiş bir kumru gibi guruldadı. İçeri Şermin&rsquo;e seslendi,</p>

  <p class="p11">&ldquo;Ne yiyeceğiz biz!&rdquo;</p>

  <p class="p11">&ldquo;Elinin körünü&rdquo; dedi Şermin.</p>

  <p class="p11">Haklıydı kadın. Sekreterlik vazifesi canına tak etmişti. &ldquo;İktidara geldiğimizde...&rdquo; tesellileri de yetmiyordu artık ona. Makbuz koçanını çoktan bitirmesine rağmen Şermin&rsquo;e kalırsa hâlâ kritik noktadaydı şu parti meselesi. Hadi partiyi kurmaya itirazları yok, ya kurucuları veto ederlerse, ya bu vetolar otuz kurucu üyenin altına düşecek biçimde olursa. Tertemiz adamları kurucu yapıyorlardı ama cuntacılar bir kulp bulabilirlerdi. Diyelim, istihbarat yememiş içmemiş aday adayının ninesinin Rum olduğunu bulmuş olsa ne olacaktı, ya da dedesinin eski bir Kuran kursu müdürü olduğunu, bir Ermeni ustanın yanında çalıştığını, Süleyman Tel&rsquo;e çek kestiğini, Hüseyin Feyzullah&rsquo;ın ayakkabılarını boyadığını. Geçmişin temiz mi temiz! &ldquo;Ayol neye göre temiz&rdquo; diye haykırdı Şermin. Adamların ciğerini okumaya çalışmak insanda sinir diye bir şey bırakmıyordu.</p>

  <p class="p11">Pertev içeride, &ldquo;Şermin&rsquo;i Boğaz&rsquo;da balık yemek paklar&rdquo; diye düşündü. Kendisinin de yakın zamanda böyle umutsuzluğa düştüğü anlar olmuştu. Başbakan Paşa ile ortak parti kurma fikrinin suya düştüğü günü unutamıyordu sözgelimi. Gün daha bitmemişti, Pertev&rsquo;i &ndash;pek kolay değil ama&ndash; sinirden çatlatacak gelişmeler kapıdaydı.</p>

  <p class="p11">Ağabey en güvenilir ulaklarından birisini göndermişti:</p>

  <p class="p11">&ldquo;Kurulmuşu var. Gelsin bana katılsın!&rdquo;</p>

  <h2 class="h22"><a id="ncx2279"></a><a id="a62"></a>4</h2>

  <p class="p11">&ldquo;Ah şu yuvarlak dünyayı dümdüz et ki bir daha birbirimizden ayrılmayalım...&rdquo;</p>

  <p class="p11">&ldquo;İyi ama Reyhan, bizi ayıran askerler. Onlar da dünya gibi, top gibi yuvarlak.&rdquo;</p>

  <p class="p11">Cevdet ve Reyhan Kara el ele kol kola oturmuş korku içinde bekliyorlardı. Felaket tellalı Büyükelçi Orlando biraz önce Ali Çoban&rsquo;ın Büyük Memleket Partisi&rsquo;nin kapatıldığını ve sürgüne gönderilmesinin kesinleştiğini söyledikten sonra karşısındaki karı kocanın birbirine nasıl da korkuyla kenetlendiğini görmüştü. Korkuyla bekledikleri: Cevdet Kara&rsquo;nın sürgüne gönderilmesiydi. Bir kez daha ayrı kalmak düşüncesi, dehşetti, dehşet!</p>

  <p class="p11">Büyükelçi Orlando ağzını açıp mantıklı birşeyler söylemek istedi:</p>

  <p class="p11">&ldquo;İyi de siz zaten bir partinin başında değilsiniz. Parti kurmadınız. Siyaset yapmıyorsunuz...&rdquo; gibi.</p>

  <p class="p11">O bunları söyleyemeden, Kara çifti esiri oldukları bu kötü düşüncelerden Allah&rsquo;ın yardımı, havanın azizliği sayesinde kurtuldular: Bardaktan boşanır gibi bir yağmur başladı, böylece kasvetli mayıs sabahının dili çözülmüş oldu. Bu, onlarca tas ve kovayı, yağmur suyu biriktirmeye yarar her şeyi, akan, damlayan tavan köşelerine dizmeyi gerektiriyordu. Sonra dolanları boşaltmak vardı pek tabii ki. Büyükelçi Orlando telaşa kapılan karı kocayla birlikte gayri ihtiyarı ayağa kalktı. Akıl etse elleri ve parmaklarıyla tavandaki sızıntıları durdurabilirdi.</p>

  <p class="p11">Bu sayede unuttular.</p>

  <p class="p11">&ldquo;Beni sürgüne göndermezler&rdquo; dedi Cevdet Kara.</p>

  <p class="p11">Saçak altına sığınan kumrular gibi ıslanmıştı. Bir kova suyu boşaltmak için balkona çıktığında ürküp kaçmayan kumrular gibi de korkusuzdu artık:</p>

  <p class="p11">&ldquo;Bana bir şey yapamazlar!&rdquo;</p>

  <p class="p11">Reyhan Kara müjdeli bir haber almış gibi sıçradı yerinden:</p>

  <p class="p11">&ldquo;Bir çay koyayım ben!&rdquo;</p>

  <p class="p11">Mutfağa gittiğinde,</p>

  <p class="p11">&ldquo;Daha ne yapacaklar ki bize?&rdquo; diye düşündü gözü pencereye vuran yağmur damlalarına takılarak ve mutfağın tepesindeki kiremitlerin hasarsız olduğunu düşünmeden edemeyip:</p>

  <p class="p11">&ldquo;Daha ne yapacaklar ki bize, demlediğimiz çayları kurutup kurutup tekrar demliyoruz. Daha ne yapacaklar ki bize?&rdquo; Mutfağın damındaki kiremitleri oturma odasının üzerindekilerle değiştirmek en iyi çareydi. Mutfağı sel baskınından kurtarmak muhtemelen daha kolay olurdu.</p>

  <p class="p11">Oturma odasında dizili kaplara damlayan suların şiddeti azalmıştı. İki saniyede bir damla. Büyükelçi Orlando konuşmaya başlamak için uygun zamanı kollayıp hesaplarken, Reyhan Kara&rsquo;nın servis ettiği çaylara ilk defa bu kadar sevindi. Biraz olsun ısınacaktı. Kendini tutamayarak üst üste hapşırdı:</p>

  <p class="p11">&ldquo;Çok yaşayın&rdquo; dedi Cevdet Kara. &ldquo;Malum, ne yapıp ne edip kestiler bizim ısıtma sistemimizi. Ödeyemedik apartman aidatlarını.&rdquo;</p>

  <p class="p11">&ldquo;İşçi emeklisi değil, memur emeklisi olmayı tercih edecektik&rdquo; dedi Reyhan Kara da. Anlaşılan emekli maaşıyla geçiniyorlardı. Cevdet Kara&rsquo;nın çıkardığı dergi bir sürü borçla birlikte kapatılmıştı. İstanbul&rsquo;daki evi tapuda gerçek bedeli üzerinden gösterip satın alacak bir alıcı bulmakta zorluk çekiyorlardı. Ev satın almadaki artık resmileşen bu katakulliyi Büyükelçi Orlando&rsquo;ya izah etmek zamanlarını aldı. O da zaten sıkıldı:</p>

  <p class="p11">&ldquo;Çayın markasını mı değiştirdiniz?&rdquo; diye sormakta buldu çareyi.</p>

  <p class="p11">Kuşkusuz bu daha uzun ve ağır bir mevzuydu. Cevdet Kara kendini tutamadı, kuruduktan sonra bir kez daha demlenen çayın tadı kadar berbat, konuşmaya başladı:</p>

  <p class="p11">&ldquo;Eski partimin bütün arşivini kâğıt fabrikasına gönderdiler. Tarihi geri dönüştürecekler. Artık arşivi bile olmayan partimi niye terk ettim? Çünkü, bunun çünküsü yok! Siyasi yasaklı bir lider olarak solda yeni bir oluşuma destek vermiyorum. Çünkü, bunun çünküsü yok! Solda kendi saltanatımı kurmak için hazırlık yapıyormuşum. Dedikodu. Herkes bilir ki ben dedikoduyu sevmem. Bir gökbilimcinin dedikodularla ilgilenmesinden fazla ilgilenmek istemiyorum şu yeni siyasi parti olaylarıyla...&rdquo;</p>

  <p class="p11">Falan, filan.</p>

  <p class="p11">Sıkıldı Büyükelçi Orlando. Cevdet Kara sohbet etmenin inceliklerini unutmuşa benziyordu. Onun sonu gelmez nutuğunu bir sohbete dönüştürme gayretiyle atıldı:</p>

  <p class="p11">&ldquo;Tarihi geri dönüştürmek dediniz de Sayın Kara, 1930&rsquo;ların faşizmini temize çekecekler bir bakıma. O yıllarda bütün Avrupa faşizmden inliyordu ama kimse bilemedi sizin eski partinizin faşist bir parti olduğunu...&rdquo;</p>

  <p class="p11">&ldquo;İte kaka çok partili rejime geçildiğinde ne oldu?&rdquo;</p>

  <p class="p11">&ldquo;27 Mayıs İhtilali...&rdquo;</p>

  <p class="p11">Büyükelçi Orlando&rsquo;nun aklının ermediği ülkenin siyasi tarihi başlamıştı:</p>

  <p class="p11">&ldquo;Sizin faşist dediğiniz eski partimin karşısına çıkanlar bugüne kadar bu ülkenin gördüğü en baskıcı kadrolardı.&rdquo;</p>

  <p class="p11">&ldquo;İşin başında öyle değillerdi ama. Komünist adayları bile vardı.&rdquo;</p>

  <p class="p11">&ldquo;Vardı da ne oldu?&rdquo;</p>

  <p class="p11">&ldquo;Garip olan da bu işte Sayın Kara? Neyin ne olduğunun anlaşılamaması, bilinememesi. Tarih kâğıt fabrikasına gönderilen bir kamyon dolusu kâğıt parçası, arşiv değildir ki. Bir ülkenin utançlarıdır tarih. Gururlarıdır, kederleridir, talihsiz kararları ya da olmadık şanslarıdır tarih. Sırmalı bir ceket ya da güve yeniği dolu bir palto da olabilir tarih. Öyle bir coğrafyada bundan iyisi asla yazılamazdı denilen türde bir şey de olabilir tarih. Tarih bunların hepsi olabilir ama asla sizin ülkenizinkisi gibi masal olamaz. Tarih masal değildir çünkü.&rdquo;</p>

  <p class="p11">Cevdet Kara&rsquo;ya bir haller oldu. Tikleri azdı, üzerine bir titreme geldi. Yine de Büyükelçi Orlando&rsquo;ya söyleyeceğini söyledi:</p>

  <p class="p11">&ldquo;Ne yani benim ülkemin tarihi yakaya konmuş bir toz mu?&rdquo;</p>

  <p class="p11">&ldquo;Bazen tarih yakadan silkelenmesi gereken bir tozdur. Ya bilirsiniz ki o toz orada ve siz göğsünüzü gere gere dolaşırsınız ortalıkta ya da silkelemeniz icap ettiğini bilip başınız önünüzde utanç içendesinizdir. Ama sizin yaptığınız gibi yakanıza yapışmış o toz yokmuş gibi davranamazsınız.&rdquo;</p>

  <p class="p11">&ldquo;O tarih bildiğimiz gibi, yazdığımız gibi, okuduğumuz ve okuttuğumuz gibi, örtünün altındaki gibi olmazsa hiçbirimiz var olamayız burada. Hem sizden kaçıncı defa duyuyorum buna benzer sözleri. Artık vazgeçin Büyükelçi Orlando. Bizim kimseye benzemez bir millet olduğumuzu görün artık! &rdquo;</p>

  <p class="p11">İkisi de sustular.</p>

  <p class="p11">Büyükelçi Orlando gözlerini yere dikmişti. Kederliydi sanki. Cevdet Kara onun bu halini görmezden gelip son darbeyi vurdu:</p>

  <p class="p11">&ldquo;Bu kadar kaba olmak istemezdim ama, biz sizin hilkat garibeliğinizi nasıl kabul ediyorsak...&rdquo;</p>

  <p class="p11">Burası trajikti. Büyükelçi Orlando başını kaldırıp yaşlı gözlerini Cevdet Kara&rsquo;nın gözlerine dikip bildik bir şiirin son dizesini okur gibi devam etti:</p>

  <p class="p11">&ldquo;... Ben de kabul etmeliyim bu ülkenin hilkat garibeliğini.&rdquo;</p>

  <p class="p11">Bundan sonra ülkesinin utançları konusunda Büyükelçi Orlando&rsquo;dan tek bir kelime daha duymayacağını düşünüp rahatlamış, işte bu kadar anlamında ellerini açmıştı Cevdet Kara.</p>

  <p class="p11">Benim anlayamadığım ikisi arasındaki aşk dedikodularının nasıl türediği?</p>

  <p class="p11">Bu ülkeyi amma da yenilesi gökyüzü ve dağlarıyla sevmiş bir dev ve siyasi hırslarla dolu bir cücenin aşkını hayatında hiç dedikodu yapmamış bir gökbilimci uydurabilirdi, yanılıyor muyum?</p>

  <h2 class="h22"><a id="ncx2323"></a><a id="a63"></a>5</h2>

  <p class="p11">&ldquo;Uyduruyorlardır canım&rdquo; dedi Hüseyin Feyzullah.</p>

  <p class="p11">Bir taraftan da laklaka adlı geleneksel Kıbrıs yemeğini kaşıklıyordu. Yaptıracak tek bir adam bulamadığı bu yemek günlerdir burnunda tütüyordu. Kırma bulgurla hazırlanan özel bir bulamaç, ayva, kiraz, bulamadın asma, lahana yapraklarına sarılıyordu. Üzerine de yoğurtlu, ekşili, soğanlı, tereyağlı sos döküldü müydü, insan Hüseyin Feyzullah gibi kendinden geçerdi. Tepeleme dolu beşinci tabağını bitiriyordu ve midesini şişiren bulgur topağı onu fenalaştırmak üzereydi. Soğanlı, yoğurtlu suyu kaşıklayan eli titredi, gözleri karardı. Onu kendine getiren, zihninden geçen &ldquo;Artık yemeyeceğim&rdquo; komutundan ziyade, yavru kurtlarından birisiyle ilgili kulağına gelenlerdi.</p>

  <p class="p11">&ldquo;Uyduruyorlardır canım&rdquo; dedi tekrar. Ucu dolgulu kırk sekiz numara terlikli ayaklarını güçlükle kaldırdı. Eh olacağı buydu, bu eşi bulunmaz terlikleri yapan ayakkabıcı öldüğünden beri, ah bilmez miyiz, Nazlı Hanım&rsquo;ı derdinden yataklara düşürmüş, Büyükelçi Orlando&rsquo;yu kara erkek potinlerine mahkûm etmişti bu ani ölüm, var olanları doğru dürüst tamir edebilecek hünere sahip kunduracı bile bulunamamıştı. Terliğin yapıştırılan kısmı ayağını kaldırmak istemesiyle sakladığı sırrı kustu kusacak münasebetsiz bir ağız gibi açılıvermişti. Hüseyin Feyzullah ayaklanmaktan vazgeçti. Dilinin ucuyla dudaklarını yalarken laklakanın ekşili tadı ağzına geldi.</p>

  <p class="p11">&ldquo;Rasim müstakbel damadının kim olduğunu biliyor mu?&rdquo; diye sordu. Çevresindekiler bu soruya cevap verecek seviyede değillerdi. Kendi iradeleriyle görmez kıldıkları gözleri, beyaz çoraplı ayaklarında, laklaka yiyen liderlerini yutkunarak seyretmiş kör duvar işlevi görüyorlardı. Hem, Hüseyin Feyzullah sorduğu bütün soruların cevabını biliyordu:</p>

  <p class="p11">&ldquo;Rasim müstakbel damadının kim olduğunu bilmiyor ama büyük damadı, Reis&rsquo;in kim olduğunu biliyor olmalı. Bilmiyorsa onun istihbaratçılığına tüküreyim. İyi de bizim yavru kurt o yüksek dağlara nasıl çıktı? Mesele bu. O dağların kınalı kuzusunu nasıl buldu? Mesele bu. Ulan söylesenize Rasim&rsquo;in kızının koynuna nasıl girebiliyor bizim it! Yoksa herkes her şeyin farkında, beni kocamış kurt mu yapmaya çalışmakta?&rdquo;</p>

  <p class="p11">Attığı tirat son bulduğunda Hüseyin Feyzullah ayağa kalktı, odanın loşluğundan istifade ayaklarını sürüye sürüye oturacağı köşeye vardı. Kendini tutamadı, aynı zamanda ekşiyen midesine daha fazla dayanamadı, yine elzem soruyu sorarak gür gür gürledi:</p>

  <p class="p11">&ldquo;Ulan nereden buldu Rasim&rsquo;in kızını?&rdquo;</p>

  <p class="p11">Ah, ah, duvarların dili olsaydı da sorsaydı:</p>

  <p class="p11">&ldquo;Hani bir tas cacığı güvercin gibi omzunuza konduran bir asena kardeşimiz vardı?&rdquo;</p>

  <p class="p11">Duvarların hafızası olsaydı da hatırlatsaydı:</p>

  <p class="p11">&ldquo;Sahi ne oldu o asena kardeşimize?&rdquo;</p>

  <p class="p11">Reis iki yıl önce Başbuğ&rsquo;unun izniyle gittiği gölbaşı gezisinden ucundan kan damlayan mendilden bohçacıkla dönmüştü. Hüseyin Feyzullah ve yanında bir kaç ulu kurt, cuntacılar karşısında ne halt edeceklerini konuşuyorlardı ki içeri giren Reis ile birlikte susup kalmışlardı. Tam zamanında gelmişti yaman çocuk. &ldquo;Hasta Hastaneye Yatmak İstiyor&rdquo; parolasını taze taze kararlaştırmış, rezil olacaklarını kendileri de idrak etmiş, dertli dertli birbirlerine bakarken gelmişti yaman çocuk. Gelmiş ve elindeki kanlı bohçayı oracığa bırakıvermişti yaman çocuk.</p>

  <p class="p11">&ldquo;Ne var içinde?&rdquo; diye sormuştu Hüseyin Feyzullah. Bal gibi biliyordu içinde ne olduğunu ama günlerdir bir korkak gibi saklanmış, şimdi tıpış tıpış cuntacılara teslim olmaya gidiyordu. Birilerinin kendisine inanmaya, güvenmeye devam ettiğini bilmeye ihtiyacı vardı. Hoş, kendisini alaşağı etseler yerine kimi getirebilirlerdi ki? Hiç kimseyi. Bir kez daha söyleyip canınızı sıkayım mı bilmiyorum; iktidarının ebediliğinden emin olmasına rağmen güvenmiyordu teşkilatına. Gerçi yine bildiğiniz gibi dedikodu edip kazan kaldırmamaları konusunda sıkı bir eğitimden geçirmişti teşkilatını: Karı gibi cıvımayın! Yalan, fitne Bizanslıdan geçmiştir bize!</p>

  <p class="p11">İşte o gün, o saat, &ldquo;Ne var içinde?&rdquo; sorusunun cevabı, &ldquo;Size saygısızlık eden el&rdquo; idi. Reis bu cevabın akabinde kanlı bohçacığı açmış ve bir kadın eli &ndash;sol&ndash; ortaya çıkıvermişti. Kaltağın damarlarında kalan son kan damlası da kendini dışarı atıverince, bileğinden kesilmiş kanlı el masaya üç kere vuruvermiş gibi oldu: Pat, pat, pat. Faşoların ödü bokuna karıştı, aralarında korkudan don ağlarını nemlendirenler bile oldu.</p>

  <p class="p11">Hüseyin Feyzullah, Hititlerden yadigâr şişik göğüs kafesini daha da şişirdi, Hititler, Erciyes eteklerine gelene kadar kimlerle kimlerle karışmışlardı; kafası vücuduna sokulmuş gibi duran bir Rum, baykuş bakışlı bir Ermeni, gür saçlı bir Musevi, ablak suratlı bir Türkmen, teni isli tencere gibi kara bir Çingene ve daha neler neler, atalarından kendisine yadigâr bütün parçalarını tek tek öne çıkarmasını iyi bilirdi: &ldquo;Yiğitler yiğidi&rdquo; diyerek alnından öpmüştü Reis&rsquo;i.</p>

  <p class="p11">&ldquo;Parmaklarım tek tek kesilirken... Tek suçu ırkımı övmek olan benden ayrılırken... Her bir parçam Türklüğü yüceltme yoluna feda olsun diye diğer ayağımı da ben uzatmıştım imansız komünistlere... Bu ırkın, şerefi, dini, imanı, namusu, bayrağı, kanı kadar emindim ki kesilen her bir parçam, yetiştirdiğim yiğitler tarafından bana geri getirilecek!&rdquo;</p>

  <p class="p11">Hüseyin Feyzullah&rsquo;ı böyle konuşturan hangi parçasıydı? &ldquo;İ-yi aaa-ma siiii-ze geeeee-ridöööö-nen muukaaaddeees Tüüüüürk ka-nı-nı-zı a-kı-tan a-yak par-mak-la-rı de-ğil... biiiir baaa-ğyan eli...&rdquo;</p>

  <p class="p11">Peki Betonkafabalyozayak&rsquo;ı böyle konuşturan hangi parçasıydı?</p>

  <p class="p11">Şu bir gerçek ki bugün Hüseyin Feyzullah&rsquo;ı böyle kükreten teşkilatının da liderliğinin de hareketinin de siyasetinin de cuntacıların ayaklarının altında olduğu şüphesiydi:</p>

  <p class="p11">&ldquo;İt oğlu it, artık devletin adamı mı olacak? Vur derlerse, gelip bizi de mi vuracak?&rdquo;</p>

  <p class="p11">Bu defa şu soruyu sordu Betonkafabalyozayak: &ldquo;Deeev-le-tin da-va-sı biii-zim da-va-mızde-ğil-mi?&rdquo;</p>

  <p class="p11">O kadar öfkelendi ki Hüseyin Feyzullah, laklakanın gazı ateş topu olarak çıktı ağzından. O gün perdelerin alev alıp yanması için her ne kadar &ldquo;Elektrik kontağından çıkan yangın&rdquo; denilse bile.</p>

  <p class="p11">Yok etmek için var etmek gerekirdi. Hüseyin Feyzullah, Reis&rsquo;e karşı bir nefret yaratmaya çalışıyor. Bir öfke. Kin.</p>

  <p class="p11">Nafile!</p>

  <p class="p11">Yok etmek için var etmek gerekiyordu. Hüseyin Feyzullah&rsquo;ın kalbinde Reis&rsquo;e karşı var olan tek şey, perdeleri çatır çatır ateşe veren kızgınlıktan çok, pencerede aniden beliren ateş topunu, ısınıp esneyen pencere camlarını boyunlarını bir o tarafa bir bu tarafa eğerek seyreden kumruların çoktan hissedip bildiği şeydi:</p>

  <p class="p11">Seviyordu onu.</p>

  <p class="p11">Dile gelse de söylese kumrular:</p>

  <p class="p11">&ldquo;Mevlana&rsquo;nın Şems&rsquo;i sevdiği kadar.&rdquo;</p>

  <h2 class="h22"><a id="ncx2352"></a><a id="a64"></a>6</h2>

  <p class="p11">Ali Çoban kötü bir düş görüyordu. Su alan filikasının suyunu boşaltmaya mazhar olamıyordu. Kâbus bu ya, sonra birden küçük bir kap peydah oluyor, bir iki su doldurup boşalttıktan sonra kabın altının olmadığını fark ediyordu. Derken ense kökünde buz gibi bir şey hissediyor, dönüp bakıyor, aaa bir de ne görsün, filikayla takip ettiği gemisi ama büyüklüğü korkutucu. Sonra deniz kabarmaya başlıyor. Derken bir musluk sonuna kadar açılmış gibi oluyor. Filikası suyun gücüne karşı koyamadığında avaz avaz bağırarak uyanıyor:</p>

  <p class="p11">&ldquo;Batıyoruz!&rdquo;</p>

  <p class="p11">Ali Çoban kâbusun daha devam ettiğini düşündürecek kadar ıslak bir yatakta uyandı. Terden. Çığlığının şiddetinden başucundaki kristal lamba tir tir titredi, kapının altından sızan ışıktan anladı ki, Kâhya Talat, efendisinin bağırtısına uyandı. Nazmiye Hanım&rsquo;ının ruhu duymamıştı. Karısı artık ruhsuzdu. Ali Çoban bir koca olarak karısını ruhsuz bırakmayı başarmıştı. Aynı şeyi bir siyasetçi olarak halkına yapacaktı, hatta yapıyordu, yaptıkları cuntacıların işine yaramıştı; kimse sesini çıkarmamıştı. Kâbus gören kocasına &ldquo;Ne oldu Çoban?&rdquo; diye sormaktan aciz Nazlı Hanım&rsquo;ı gibi kıçını dikmiş uyumaktaydı halk.</p>

  <p class="p11">Güne başlamış gibi giyindi kuşandı Ali Çoban. Aşağı inip sırtını duvara vermiş sandalyelerle dolu meşhur kabul odasına geçti. Yerine oturdu. Alçak bir koltuk. Önünde küçük bir sehpa. Sehpanın tam ortasında sümük yeşili bir telefon. Köşesinde bir sürahi su ve bardak. Çok geçmeden Talat çok şekerli kahvesini getirdi. Bu odayı bomboş belki de ilk defa görüyordu. Gördüğü rüyayı tekrar düşündü. Hayra yoracak tarafı yoktu. Hem zaten rüya değil, kâbustu. Telefon çaldı. Gecenin dördünde sanki telefonun çalmasını bekliyor gibiydi. Telefondaki ses çok iyi tanıdığı bir gazeteciye aitti ama daha Ali Çoban, &ldquo;Alo&rdquo; bile demeden alakasız gibi görünen şeylerden söz etmeye başlamıştı:</p>

  <p class="p11">&ldquo;Efendim gazete baskıya girmeden evvel size üçüncü sayfanın haber başlıklarını okuyayım istedim: SON PARTİ AMPULLER HATALI ÇIKTI. Onun hemen altında tek sütunluk YOL KAPANDI haberimiz var. Bu haberimizin sağında fotoğraflı, iki sütunluk POSTACI BÜTÜN GÖNDERİLERİ EVİNE GÖTÜRÜP YAKMIŞ. Sayfa altında da PAKİSTAN PİRİNCİ ÇOK LEZİZ. Ancak bu haberin yerine ÇANAKKALE ZİNCİRBOZAN&rsquo;A YENİ YOL haberini de girebiliriz efendim, o da fotoğraflı. Bu kadar. Bir itirazınız ya da emriniz var mı?&rdquo;</p>

  <p class="p11">&ldquo;Yanlış numara kardeşim&rdquo; deyip kapattı telefonu Ali Çoban. Bile bile yanlış çevrilmiş bir numaraya, yazı işleri müdürüne okuyorum diye üçüncü sayfa başlıklarını okumuştu telefondaki gazeteci. Ali Çoban elindeki not kâğıdına yazdığı kelimelere baktı: PARTİ KAPATILDI. YA PAKİSTAN YA ÇANAKKALE ZİNCİRBOZAN&rsquo;A GÖNDERİLECEKSİNİZ.</p>

  <p class="p11">Telefon tekrar çaldı.</p>

  <p class="p11">&ldquo;Pakistan pirinci haberini Çanakkale Zincirbozan ile değiştiriyorum efendim&rdquo; dedi göz göre göre aynı telefon numarasını çeviren dikkatsiz gazeteci.</p>

  <p class="p11">&ldquo;Değiştir güzel kardeşim&rdquo; dedi Ali Çoban, &ldquo;Gazi babamdan çok dinlemişimdir Çanakkale&rsquo;yi.&rdquo;</p>

  <p class="p11">Böyle dedi ve kapattı telefonu. Elindeki not kâğıdıyla kâğıttan bir gemicik yapıncaya kadar odayı çepeçevre kuşatan sandalyeler partililerle dolmuştu. Hepsi &ldquo;Parti kapatıldı&rdquo; haberinin tebliğ edilmesini bekliyorlardı.</p>

  <p class="p11">Kâhya Talat su bardağıyla servis ettiği çayı beyefendinin önüne koyarken, &ldquo;Siyasetteki yolculuklarına devam eden Horoz Partisi mensuplarının başına da kim bilir neler gelecek efendim?&rdquo; deyip kıs kıs güldü.</p>

  <p class="p11">Kâhya Talat&rsquo;ın bir bildiği vardı.</p>

  <h2 class="h22"><a id="ncx2365"></a><a id="a65"></a>7</h2>

  <p class="p11">Kâhya Talat öyle bir dolap çeviriyordu ki bunun verdiği güvenle ağırlıyordu Bülent Paye&rsquo;yi.</p>

  <p class="p11">Bizzat Ali Çoban&rsquo;ın makamında, Beyefendi kendisiymiş gibi.</p>

  <p class="p11">Bülent Paye, sahne yasağının kaldırılması, pembe kadın nüfusuna kavuşabilmek için yanlış adrese, kendisi gibi yasaklı Ali Çoban&rsquo;ın kapısına geldiği yetmiyormuş gibi en ters zamanda yapmıştı bu ziyareti: Biraz önce bir deve kurban edilip kanı iki kaşının arasına sürülüp davul zurna eşliğinde kırmızı bir Mercedes&rsquo;in arka koltuğuna kurulup Çanakkale Zincirbozan&rsquo;a doğru yola çıkmıştı Beyefendi. Sanki iktidar koltuğuna&nbsp; kurulmaya&nbsp; gidiyordu.&nbsp; Cuntacıları&nbsp; devirmeye. Devrim yapmaya. Hiçbir şey olmamış gibi yeniden başlamaya. İki dişinin arasındaki boşluğu göstere göstere gidiyordu.</p>

  <p class="p11">&ldquo;Adam bitmek bilmiyor yahu!&rdquo; diyecekti Rasim yıllar sonra. &ldquo;Adamlar bitmek bilmiyor yahu!&rdquo; diyecekti hatta o yılların siyasi yasaklı liderleri için.</p>

  <p class="p11">Kapatılan yeni partisinin yerine, sırıta sırıta bir yenisini daha kurdu Ali Çoban. Bir zamanlar grev yapan işçiler için söylediğini şimdi kendisi için dillendirerek:</p>

  <p class="p11">&ldquo;Yollar yürümekle aşınmaz!&rdquo;</p>

  <p class="p11">&ldquo;Yollar kırmızı Mercedes ile tam gaz giderek hiç aşınmaz&rdquo; dedi afili bir espri yaptığını sanıp ardından da boğazına bir şey kaçmış gibi gülen direksiyondaki partili.</p>

  <p class="p11">Hepsi güldüler.</p>

  <p class="p11">Ali Çoban dönüp ardına baktı. Peşlerindeki konvoydan geriye kala kala, çarpık tekerlekli sıska bir Skoda kalmıştı. Aksıra öksüre koşmaya çalışan çelimsiz bir atlet gibi yarışın sonuncusu, inatla, kırmızı Mercedes&rsquo;i takip etmeye çalışıyordu. Ali Çoban&rsquo;ın suratı asıldı. Kırmızı Mercedes&rsquo;in içine bir sessizlik çöktü. Başkent&rsquo;in çevresindeki dümdüz ovaların yerini, arabayı kullananın iki büklüm ettiği sırtı gibi kamburlar, tümsekler, tümülüsler almaya başladı. Önlerindeki yol, uçsuz bucaksız, git git varılmaz masal yolu gibi akıyordu.</p>

  <p class="p11">&ldquo;Benim siyasi hayatım da böyle olacak&rdquo; diye mırıldandı Ali Çoban. &ldquo;Upuzun&rdquo; dedi inanarak, bütün kalbiyle, en derinden, canı gönülden. Kendine gelmişti.</p>

  <p class="p11">&ldquo;Eee&rdquo; dedi, &ldquo;Hadi, parolaları kararlaştıralım. Zincirbozan&rsquo;dan nasıl haberleşeceğiz sizlerle...&rdquo;</p>

  <p class="p11">Ali Çoban sözünün sonuna gelmemişti ki acı bir fren koydu direksiyon başındaki. Yolun sağına çekip durdurdu arabayı. Çok geçmeden beş adam ardına kadar açılmış kapılarıyla kanatlarını çırpmaya çalışan bir yaratığa benzeyen kırmızı Mercedes&rsquo;in sağında solunda, tampon kenarında, paspas, tavan altında, olmadı torpido gözünde bir şey aramaya koyuldular. Derken, araç sahibinin dikkatini arka pencere önündeki boşlukta duran el işi süs çekti. Süs dediğim de, eşit parçalara ayrılmış tığ işi bir karpuzdu.</p>

  <p class="p11">&ldquo;Benim hanımın elleriyle ördüğü&rdquo; dedi kırmızı Mercedes&rsquo;in sahibi esrarengiz bir varlığa yaklaşıyormuş gibi usul usul adım atarak, &ldquo;böyle kan kırmızı, böyle yeşil kabuklu&rdquo; elinde kafatası karanlığa doğru konuşan Hamlet gibi, dilimleri sarkmış, ucube el örgüsü karpuzu tutup kaldırdı &ldquo;işin garibi, böyle çekirdeksiz değildi.&rdquo;</p>

  <p class="p11">Hepsi birbirlerine baktılar.</p>

  <p class="p11">Dinleme cihazı, tığ işi karpuzun içinden sökülüp toprağa karıştı.</p>

  <p class="p11">Gaza basıp gittiler ve yol boyunca, size asıl anlatmam gereken, kendilerini dinlemeye niyet etmiş kulakların hedefini şaşırtmaya yönelik bilseniz neler neler konuştular.</p>

  <p class="p11">Kâhya Talat da çayını dudaklarını büzerek içen Bülent Paye&rsquo;ye neler neler anlatmak istiyordu ama tutuyordu kendini. Geçmiş karşısına oturmuş Bülent Paye&rsquo;ye, Beyefendi gibi, Ali Çoban gibi davranmaya gayret ediyordu. Çay getirip götüren, Gürbüz Sokak&rsquo;taki bu evi çekip çeviren Kâhya Talat aniden ete kemiğe büründü gözünüzde, biliyorum. Çünkü, çünkü Bülent Paye&rsquo;yi kapıdan çeviremezdi. Ali Çoban&rsquo;ın davul zurna eşliğinde çoktan uğurlanmasına rağmen, gidecek yeri yokmuş gibi orada bekleşen eski partililer dolayısıyla hâlâ tıkır tıkır işleyen politik eve buyur etti kapıya kadar gelen Bülent Paye&rsquo;yi. Ali Çoban&rsquo;ın yokluğunda göze boş bir mabet gibi görünen, sırtı duvara dönük sandalyelerle çevrili odaya onu kabul etmiş bulundu. Çünkü... Askerliğini yaparken, İzmir Gar Gazinosu&rsquo;nun yüksek duvarına tırmanmış, beleşten sahne izlemenin yolunu bulmuş, en sevdiği şarkıcı Müzeyyen Senar&rsquo;ın sahne almasını bekliyorken görmüştü onu ilk kez:</p>

  <p class="p11">&ldquo;Kim bu güzel çocuk?&rdquo;</p>

  <p class="p11">Bülent Paye beyaz smokinleri içinde sahnede henüz erkek iken:</p>

  <p class="p11">&ldquo;Kim bu güzel çocuk?&rdquo;</p>

  <p class="p11">Kömür karası saçları kısacık, biçimli kâkülleri düzgünce alnına yatırılmış:</p>

  <p class="p11">&ldquo;Kim bu güzel çocuk?&rdquo;</p>

  <p class="p11"><span class="t12">Tut-i Mucize Guyem</span>&rsquo;i öyle güzel okumuştu ki, &ldquo;Mucize olmalı bu güzel çocuk&rdquo; diye düşündürmüştü o zamanlar kâhyalıkla bir alakası olmayan, ipek halı tüccarı Ispartalı Yağcı Bedir&rsquo;in biricik oğlu Talat. Babasının &ldquo;Şımarmasın, hayatı öğrensin&rdquo; diye askeriyenin karavana yemeğine mahkûm edip harçlık göndermediği, bırakın bir tüccar oğlu olarak gazinoya gidebilmeyi, umumi helaya pisleyecek parası olmayan Talat, Bülent Paye uğruna ne yapmıştı bir bilseniz?</p>

  <p class="p11">Sözün burasında, yıllar yıllar sonra onu görünce, onu kadın olarak karşısında görünce, soğukkanlı davranabilmesinin küçük bir mucize olarak kabul edilmesi gerektiğini atlamayalım. Bülent Paye&rsquo;yi Ali Çoban&rsquo;ın oturaklarının süngeri ilelebet çökük kalmaya mahkûm sandalyelerle dolu odasına buyur ederken kendisini gayri ihtiyarı çimdiklediğini de: Bu bir düş olmasın?</p>

  <p class="p11">Kaldı ki bundan tam on üç yıl önce, 1970 yılında bir yaz günü, İzmir&rsquo;de, gördüğü güzelliğe, duyduğu sesin ahengine dayanamayıp kendisini yüksek duvarın üstünden aşağı bıraktığında da aynı şeyi yapmıştı, kaba etine bir çimdik: Bu bir düş olmasın?</p>

  <p class="p11">Düş değildi. Isparta köylüsü asker Talat, gerçeği, dünyanın kaç bucak olduğunu görmüştü. Tırnaklarını sökme pahasına kazımıştı &ldquo;Kim bu güzel çocuk?&rdquo;un gazino girişine yapıştırılmış bir posterini. Posterdeki adı büyülenerek okumuştu:</p>

  <p class="p11">&ldquo;Bülent Paye.&rdquo;</p>

  <p class="p11">Bülent Paye, Talat&rsquo;ın aklı artık başka yerde!</p>

  <p class="p11">Asla uğraşmamıştı aşkını anlatmaya. Soylu bir rüzgâr nasıl hareket ederse sessizce, görünmeden, aşkın da tıpkı öyle, dile gelmeden yalnızca var olacağını biliyordu. Bunu bilecek kadar bilge, babasının ipek halı atölyesinden Farah Diba için dokunmuş en nadide halıyı çalacak kadar aklı başından gitmiş, yaptığı anlaşılmasın diye bütün atölyeyi, dokuma tezgâhlarını, ateşe verecek kadar da gözü dönmüştü.</p>

  <p class="p11">İşte Talat, bu eyleminin, bütün servetlerini bir yangınla kül etmenin neticesinde kâhya olmuştu. Babası Yağcı Bedir, Farah Diba siparişi ipek halıyı kurtarmak için kendisini alevlerin içine atmıştı. Askeriyenin babasının cenazesine gitmesi için verdiği izni malum halıyı omzuna vurmuş, gazinonun kapısında nöbet tutarak geçirmişti. Şükür, Bülent Paye&rsquo;yi yakalamıştı. Yanında en son sahne alan başka bir yıldız, Zeki Müren vardı ve her ikisinin şaşkın bakışları altında zangır zangır titremekte olan Talat halıyı tek harekette yere ve doğru adrese, Bülent Paye&rsquo;nin ayaklarının altına doğru serivermişti. Yine de halıya ilk basan, sahnede giydiği apartman topuklu ayakkabılar ayak bileklerinin canına okuduğu için, şipitik terlikleriyle Zeki Müren olmuştu. Kendisine kadınla erkek arası bir çizgi tutturmuştu: Kaşlarını alıp makyajını esirgemeyen ama asla kadın gibi uzun saçlarla dolaşmayan, transparan bluzlu, taşlı tokalı ama asla kadın gibi elbiseli değil, uzun tırnaklı, ojeli, otrişli ama rol aldığı filmlerde kadınları hamile de bırakabilen bir sahne sanatçısıydı Zeki Müren. O gece sanki biraz alkollü sanki biraz yalpalıyordu Zeki Müren. Sahnedeki, radyodaki, filmlerindeki gibi tane tane konuşmuyor, Türkçeyi en iyi kullanan ve konuşan o değilmişçesine kendisini seven halkı gibi bir şeyler söylüyordu Zeki Müren:</p>

  <p class="p11">&ldquo;...ikini omzuna vurmuşşş... ne bekliyorrr... bu yağızz delikanlllı... burada böyle diyordum... ben de...&rdquo;</p>

  <p class="p11">Bunları söyleyerek sallana sallana halının ortasına kadar gelmişti Zeki Müren. Talat&rsquo;la Bülent Paye&rsquo;nin arasında duruyor ve konuşmaya devam ediyordu Zeki Müren:</p>

  <p class="p11">&ldquo;Kime kız bu?&rdquo;</p>

  <p class="p11">Bir kaşını hiddetle havaya kaldırmış soruyordu Zeki Müren:</p>

  <p class="p11">&ldquo;Ona mı, bana mı?&rdquo;</p>

  <p class="p11">Talat başını utançla yere eğmiş, ayağından çıkarmadığı postallarına dikmişti gözünü. Onu utanca boğan, aşkın kendisini düşürdüğü hal değildi, kışlanın bir ucundan kulağına gelen bir hikâye: Lunaparkın orada durdu uzun bir araba, ağır ağır indi arka pencere, göz göze geldik Zeki Müren&rsquo;le. Sordu; Hop Hop Otel Top Otel nerede? Dedim, ben ne bileyim, askerim nihayetinde. Gel asker, seni de bırakalım kışlana diye aldı arabasına beni. Zeki Müren, Zeki Müren. Kimdir seni...</p>

  <p class="p11">Hikâye bu kadardı.</p>

  <p class="p11">Kışlada, &ldquo;Gördüm Zeki Müren&rsquo;in...&rdquo; diye gerinerek dolaşan ve sonunda, neyse... Talat bu hikâyeyi ve o askerin sonrasında düştüğü durumu hatırlayıp utandı.</p>

  <p class="p11">&ldquo;Söylesene&rdquo; dedi Zeki Müren, &ldquo;reçellik gül gibi kızaracağına.&rdquo;</p>

  <p class="p11">Başını kaldırıp tıpkı sahnedeki gibi ellerini kavuşturmuş dimdik duran Bülent Paye&rsquo;ye baktı Talat. Anlaşılmıştı:</p>

  <p class="p11">&ldquo;Ay bana mı?&rdquo; dedi Bülent Paye.</p>

  <p class="p11">Çıktığı ilk turne, aldığı ilk hediyeydi.</p>

  <p class="p11">Beyaz saten ayakkabılarının içinden öpülesi, ah Talat ah, ayağını çıkarıp ipek çorap içinde kıvranan ayak parmaklarını büzüp toplayıp halıya dokundurdu ve günlerce Talat&rsquo;ı uykusuz bırakacak sözleri söyledi:</p>

  <p class="p11">&ldquo;Ay yumuşacık!&rdquo;</p>

  <p class="p11">Sonra, sonra uğruna bir servetin kül olduğu halıyı oracıkta bırakıp önce Bülent Paye, arkasından Zeki Müren bindi arabaya. Zeki Müren de tam kapıyı çarpacakken gazinonun fedailerine, &ldquo;Toplasanıza lan halıyı!&rdquo; diye çıkıştı. &ldquo;Götürüp kulise serin&rdquo; dedi sonra, &ldquo;Sazcıların toplaştığı o sofaya...&rdquo;</p>

  <p class="p11">Ardından &ldquo;Dinle&rdquo; diye omuz attı arka koltuğa çoktan yerleşmiş olan Bülent Paye&rsquo;ye, &ldquo;İlk hediyeyi verenin gözleri önünde hediyesini çöpe atacaksın, ikincisini kapının mandalına takacaksın, üçüncüsünü gözün kapalı alacaksın. En değerlisi böyle yaparak gelir çünkü.&rdquo; Nasihatini bitirdikten sonra kapıyı çat diye kapadı, basıp gittiler.</p>

  <p class="p11">Kim bilir ne olmuştu gazino fedailerinin omuzlarında giden o halıya?</p>

  <h2 class="h22"><a id="ncx2413"></a><a id="a66"></a>8</h2>

  <p class="p11">Hocaefendi&rsquo;nin çilesi devam ediyor, hâlâ kaçak yaşıyordu.</p>

  <p class="p11">Benzin istasyonlarında asılı &ldquo;Aranıyor&rdquo; posterindeki dal gibi eğilmiş boynu, aktı akacak gözyaşlarıyla dolu gibi duran göz altı torbaları ve tereddütlü ifadesiyle kaçar tarafı yoktu: Sureti ve aslı birbirinin aynıydı. Posterinin bulunmadığı benzin istasyonlarını kollayıp bir çorba içmekten, lavabosunda aptes almaktan, mescidinde secdeye varmaktan yorulmuştu. Kendisine refakat eden müridi yani bizim Çaycı Rıza, rüyasında Hacca gidip Hira&rsquo;ya çıktığını, kutsal mağara ağzını kapatan örümcek ağı önüne yuva yapmış kumruları gözleriyle görüp etrafındaki yabani otları elleriyle yolduğunu, mübarek hayvanların kendisinden ürküp uçup gitmemesi üzerine hüngür hüngür ağlayarak uyandığı ve ot yolduğu ellerinin yeşile bulandığını fark ettiği o rüya ötesi şeyden sonra, candan bir çocuk olup coşmuş, dili hepten çözülmüştü. Sıkıcı ve karamsar bir yol arkadaşı değildi anlayacağınız. Altına girecek saçak bulamadıkları günlerde bile ağzını hayra açmaktan yorulmuyor, &ldquo;Bu çile bir bitecek, pir bitecek Hocaefendi&rdquo; diye başlayıp &ldquo;kıymetinizi bir anlayacaklar pir anlayacaklar&rdquo; diye devam edip &ldquo;işte o vakit bir gelecek, pir gelecek&rdquo; diye sürdürüyordu kekemeliğini mumla aratan ve bu defa &ldquo;pir&rdquo;lerle donanan gevezeliklerini. Hocaefendi lokmaları ağzında uzun uzun çiğneyerek, yanlarından geçip gittikleri &ldquo;İnsan buralarda nasıl vakit geçirir?&rdquo; kasabaları, o kasabaların hayat belirtisi taşımayan evlerini seyrederek, alelacele çay içtikleri &ldquo;müsait&rdquo; çayhanelerde melamin şekerliklerin çatlaklarına dolmuş kirden yollara dalıp dinliyordu müridini:</p>

  <p class="p11">&ldquo;O günler bir gelecek, pir gelecek miydi?&rdquo;</p>

  <p class="p11">Antalya&rsquo;dan Isparta&rsquo;ya kasası koyun yüklü bir kamyonla yolculuk etmelerine pek içerleyen bir müridi, pir müridi Çaycı Rıza, gizli gizli gözyaşı dökmüştü Hocaefendi&rsquo;sinin gözleriyle namaz kıldığını fark ettiğinde. Oysa teke teke kokan koyunlar, tepelerinde örtülü su geçirmez branda sebebiyle nefessiz kalmaktan tansiyonu fırlamış, gözbebekleri bu sebeple hızla salınan bir sarkaç gibi bir aşağı, bir yukarı gider gelir olmuşlardı. Gördüğü rüyanın mucizesine kapılıp kendisini mehdi ilan etmekten aciz, daha da saf ve iyi niyetli olmuştu Çaycı Rıza. Gizli saklı seyahat etmek, kaçak olarak yaşamak Hocaefendi&rsquo;nin canına tak etmiş, sinir hastası olup çıkmıştı.</p>

  <p class="p11">Isparta&rsquo;da bir hamam bulup kendilerini zor attılar.</p>

  <p class="p11">Gerçi bir sorun vardı, Hocaefendi herkesin önünde yıkanmak istemiyordu. Haydi bizim Rıza soğuklukta bekledi, yine olmuyordu, içeride başkaları, iriyarı tellaklar vardı. Hamam parasını &ndash;1 lirası eksik&ndash; zor denkleştirmişlerdi ki, hamamı kapatmak mümkün olabilsin. &ldquo;Pek muhterem bir zattır kendisi&rdquo; diye istediği kadar dil döksün Rıza, tellaktan bozma hamam sahibi hiç oralı olmuyor; &ldquo;Ben de olan kir muhteremde yok mu güzel kardeşim?&rdquo;</p>

  <p class="p11">&ldquo;Onda olup bende olmayan ne?&rdquo;</p>

  <p class="p11">&ldquo;Peştamalıyla bile kendini göstermeyeni bizim burada merak ederler&rdquo; gibi tuhaf mı tuhaf şeyler söylüyordu.</p>

  <p class="p11">&ldquo;Askerlikte bile, askeriye muayenesinde bile, benim dizimden üstümü anam bile görmemiştir diyen bir zatı kerimle karşı karşıyayız...&rdquo; diye diye istediği kadar açıklamaya çalışsın Çaycı Rıza. Hamam sahibi, boynu bükük bir köşede oturan adamın neden bir başına yıkanmak istediğine akıl sır erdiremiyordu. Sıcak bir banyo hayaline sımsıkı tutunmuş Hocaefendi de kalkıp gitmiyordu. Bizim Çaycı Rıza&rsquo;ya da ısrar etmek düşüyordu ki imdatlarına mahallenin imamı, İmam İmam Efendi yetişti. Vazifesini doğuştan almıştı. Hamam, elma gibi yanakları, suda kalmaktan buruşmuş parmaklarıyla işte bu İmam İmam Efendi tarafından kapatıldı. Çaycı Rıza bir su dökünüp çıktıktan sonra Hocaefendi girdi kendisine tahsis edilen hamama.</p>

  <p class="p11">&ldquo;Bakalım türkü söyleyecek mi?&rdquo; Diye soran hamam sahibi,</p>

  <p class="p11">İmam İmam Efendi&rsquo;nin &ldquo;Tövbe&rdquo; çekmesiyle münasebetsizliği kesti. Hocaefendi epeyce rahatlamış, misk kokuları içinde hamamdan çıktı ve elini öpmesi için &ndash;bir çözüm bulalım şu isme&ndash; İmam Efendi&rsquo;ye uzatarak onun zihnindeki soruların cevabını vermiş oldu. İmam&rsquo;ın misafiri oldular ve buna karşılık, sabah ezanını müteakip, &ldquo;Hacda sizi sivrisinekler sokmamış. Nasıldı, anlat Hocaefendi? Çocukken kazlarınızı taşlayan komşunun bahçesine dolu yağmış. Yaz günü bu nasıl oldu, deyiver Hocaefendi&rdquo; ricalarını nöbetleşe karşılamak zorunda kaldılar.</p>

  <p class="p11">Hocaefendi&rsquo;nin de bir sabrı vardı: Bir anlattı, iki anlattı üçüncüsünde ısrarlı bir sessizliğe gömülüverdi. İmam konuşan kendisi değilmiş de, Rıza&rsquo;ymış gibi sus işareti yaptı ve fısıldadı: &ldquo;Peygamber alleyhüsselam gelirse işaret ediver Hocaefendi.&rdquo;</p>

  <p class="p11">İşte bu sözün üzerine üç çam yarması babayiğit geldi. Takvimler Ali Çoban&rsquo;ın Zincirbozan&rsquo;a gönderildiği günü, yaz başlangıcını gösteriyordu. Hava sıcaktı, caminin bahçesindeydiler bu sebeple. Ansızın gelen bu tipi bozuk üç kişiye yakalanmış bulundular. Başını eğdi, büktü, çevirdi Hocaefendi. Böylece daha çok dikkat çekti ama adamların ne onu arar, ne de ondan şüphelenir bir halleri vardı. İmam bunu ifade etmek için Hocaefendi&rsquo;sinin dizini pışpışladı, &ldquo;Tövbeye mi geldiniz babayiğitler?&rdquo; diye sordu. Zira omzuna halı vurmuş böyleleri bağışlarını yapar, iki rekât namaz kılıp Allah huzurunda affedildiklerine kanaat getirir, geldikleri gibi giderlerdi. Çoğu zaman Allah&rsquo;ın evinden dışarı adımlarını atar atmaz, cami kapısında polisler çevirir, kodesin yolunu tutarlardı. İmam bunların da peşi sıra polis gelmiş olmasın diye kapıya doğru baktı. Elinde kanlı bıçağıyla tövbeye geleni bile gördüğünden temkinliydi. Yeter ki peşlerinde polis olmasın, gelen polis Hocaefendi&rsquo;yi tanımasın, tanırsa bu hayırlı bir tanışıklık olsun, eğilsin elini eteğini öpsün.</p>

  <p class="p11">&ldquo;Haydi namaza&rdquo; dedi İmam. Ardından &ldquo;Aptesinizi de alıverin şurada&rdquo; diye şadırvanı işaret etti. Üç çam yarması babayiğit ürkek çocuklar gibi, &ldquo;Başka bir zaman inşallah&rdquo; dediler. &ldquo;Bu patrondan&rdquo; deyip omuzlarındaki halıyı kucaklarına indirip boylu boyunca serecekleri vakit &ldquo;Durun&rdquo; deyip durdurdu onları İmam: &ldquo;İçeri, melakelerin huzuruna&rdquo; dedi sonra.</p>

  <p class="p11">&ldquo;Üzerinde iki rekât namazı ilk siz kılın da cennetten köşe olsun bu halının örteceği yer&rdquo; diye Hocaefendi&rsquo;yi de davet etti içeriye.</p>

  <p class="p11">Üç babayiğitin akabinde Hocaefendi ve Çaycı Rıza da girdi camiye. Adamların maşallahı vardı. Tek silkeleyişte açtılar halıyı. Etrafa ayak, ter, toz, güneş yüzü görmemişlik kokuları saçarak yayılan halının tiril tiril ipekten, gökte duran bulut gibi pek değerli ve eşsiz olduğu o kadar belliydi ki kuş kanadından düşen bir tüy gibi indi yere.</p>

  <p class="p11">&ldquo;Duvar halısı mı bu?&rdquo; diye sakince, sükûnetle sormayı başardı İmam. İnsana, ümüğünü sıkıverirler adamın hissiyatı veren babayiğitlerin, adres şaşırmış gibi camiye gelmelerini anlayışla karşılayan bir tavır içerisinde olmaya gayret etti imam.</p>

  <p class="p11">&ldquo;Sağ olasınız, var olasınız, zahmet edip yüklenip getirmişsiniz ama bu halının üzerindeki resmi ben mi yanlış görüyorum yoksa siz mi?&rdquo; diye sordu halden anlayan babacan bir adam edasıyla İmam.</p>

  <p class="p11">Üç babayiğit eğilip halıya baktılar ve kısaca açıklamasını yaptılar:</p>

  <p class="p11">Bu değerli halı camiye değil, bizzat imamın kendisine hediyeydi. Hediye eden İzmirli bir turizmciydi. Ne biçim bir turizmciydi? Fuarda gazino işleten türde bir turizmciydi. Milletvekilliğine heves etmişti. Pertev&rsquo;in partisinden adaydı. Varını yoğunu siyasete harcıyordu. Bilmem haberiniz var mı; bu halı için İzmir Efes Otel&rsquo;de kalan bir otobüs turist birbirini yemişti. Patron nereden geldiğini bilmediği, yıllarca saz heyetinin üzerine yayılıp sazlarını akort ettiği divanın üzerine serili duran bu halının değerini çok sonra, tesadüfen keşfetmişti.</p>

  <p class="p11">&ldquo;O gâvurlara verseymiş, niye vermedi ki o gâvurlara?&rdquo; dedi İmam göz ucuyla bakmaktan kendini alamadığı halı için.</p>

  <p class="p11">Hocaefendi, Farah Diba&rsquo;nın dekolte omuzlarıyla kendisine gülümsediği bu nadide eseri dokurken kör olan dokuz ustanın alameti farikası, bakıldığı yön itibariyle göz kırpıp durduğu halıya çoktan sırtını dönmüştü. Ama kaşla göz arasında da halının göbeğine işli Farah Diba&rsquo;nın ne halde olduğunu görmüştü.</p>

  <p class="p11">&ldquo;Patron düşündü ki bu halı onların olsun. İster parasıyla cami olsun, ister açlar doysun.&rdquo;</p>

  <p class="p11">&ldquo;Eee&rdquo; dedi İmam, daha önce yaptığı işbirliklerini hatırlayarak.</p>

  <p class="p11">&ldquo;Bir tarikat şeyhi mi, şefi mi ne varmış...&rdquo;</p>

  <p class="p11">&ldquo;Eeee&rdquo; dedi İmam.</p>

  <p class="p11">&ldquo;Patronun aday olduğu partinin başındaki bu tarikatın oylarını istermiş.&rdquo;</p>

  <p class="p11">&ldquo;Eeee&rdquo; dedi İmam.</p>

  <p class="p11">&ldquo;Bütün adaylar bu tarikat şeysinin peşine düşmüş...&rdquo;</p>

  <p class="p11">&ldquo;Eeee&rdquo; dedi İmam.</p>

  <p class="p11">&ldquo;Adamı bulan, getiren, gelmeye ikna eden, Pertev&rsquo;in karşısına cemaat oylarıyla pazarlığa oturtan kazanacakmış&rdquo; dedi.</p>

  <p class="p11">&ldquo;Eeee&rdquo; dedi imam.</p>

  <p class="p11">&ldquo;Patron düşündü ki bu çevredeki bütün illerin en büyük camilerinin imamı bu adamı bilir.&rdquo;</p>

  <p class="p11">&ldquo;Herkese bu avratlı halıyla mı gidiyorsunuz yoksa?&rdquo; dedi İmam.</p>

  <p class="p11">&ldquo;İlk size geldik&rdquo; dedi üç babayiğit aynı anda ve ikna edici bir tonda.</p>

  <p class="p11">&ldquo;Şansınız varmış&rdquo; dedi Hocaefendi. Tutamamıştı kendisini. Yoksa zinhar kelimeydi şans, kısmet. Söylemiş bulundu. Heyecanına hâkim olamayıp Farah Diba&rsquo;nın kabarık göğsünü, pırıl pırıl gerdanını, bir lokmacık çenesini, narçiçeği gibi kızarıp aralanmış dudaklarını çiğneyip, &ldquo;Gidelim&rdquo; dedi adamlara.</p>

  <p class="p11">Hocaefendi çile dolu günlerinin bittiğine inancı tam, giderken, tek eksiği dili olan halının akıbetini takip edeceğini İmam&rsquo;a sıkı sıkıya tembihledi. İmam İmam Efendi&rsquo;yi gözü tutmadı, vazgeçti, Rıza&rsquo;ya halıyı almasını emretti.</p>

  <p class="p11">&ldquo;Biz satar, geliriyle bir Işık Evi daha açar, kapısına da senin adını çakarız&rdquo; teklifinde bulundu.</p>

  <p class="p11"><span class="t13">Çayc</span><span class="t13">ı</span> <span class="t13">R</span><span class="t13">ı</span><span class="t13">za, Farah Diba&rsquo;y</span><span class="t13">ı</span> <span class="t13">kucaklad</span><span class="t13">ı</span><span class="t13">, tam ç</span><span class="t13">ı</span><span class="t13">k</span><span class="t13">ı</span><span class="t13">p gitmek üzereydiler ki, &ldquo;Durun&rdquo;</span> dedi İmam, &ldquo;halı bağışlandığı yerde kalmalı ki niyetler yerini bul<span class="t13">sun. Bir hadisimizde peygamber efendimiz (S.A.V.) böyle buyurmaz m</span><span class="t13">ı</span><span class="t13">?&rdquo;</span></p>

  <p class="p11">&ldquo;O, büyü deveyi çömleğe sokar, değil miydi?&rdquo; dedi Çaycı Rıza.</p>

  <p class="p11">Kafa karıştırmayı bile becerememişti. Hocaefendi&rsquo;nin müsaadesiyle halıyı usulca İmam&rsquo;ın ayağının dibine bıraktı.</p>

  <h2 class="h22"><a id="ncx2455"></a><a id="a67"></a>9</h2>

  <p class="p11">&ldquo;Üç gün, üç gece sürdü&rdquo; dedi Rasim üç parmağını birbirine bitiştirip.</p>

  <p class="p11">&ldquo;Ne?&rdquo; diye sordu Ziya Ülhak.</p>

  <p class="p11">&ldquo;Ziya Ülhak, Allah&rsquo;ın hakkı üçtür bak!&rdquo; dedi ve güldü Rasim. &ldquo;Vetolar, vetolar&rdquo; diyerek, üç gün üç gecenin sırrını açıklamaya girişti sonra: &ldquo;Seçime katılacak partiler aday adaylarını belirlediler, listelerini bize gönderdiler, biz de polise, MİT&rsquo;e sorduk soruşturduk, sakıncalı piyadeleri eledik.&rdquo;</p>

  <p class="p11">&ldquo;Ne iyi, ne iyi&rdquo; dedi Ziya Ülhak.</p>

  <p class="p11">&ldquo;Siz şeyde, Pakistan&rsquo;da yapmamış mıydınız?&rdquo; dedi Rasim.</p>

  <p class="p11">&ldquo;Bizde tek ben var&rdquo; dedi Ziya.</p>

  <p class="p11">Asabı bozuldu Rasim&rsquo;in. Tek adam olarak kalmak vardı ya, ok yaydan çıkmıştı bir kere.</p>

  <p class="p11">&ldquo;Halk da beni istiyor&rdquo; dedi, &ldquo;sen kal, bir yere gitme, ne işimiz var bir sürü parti ve siyasiyle, güya şeyle, demokrasiyle, diyor halk.&rdquo;</p>

  <p class="p11">Bol buzlu viskisini yudumluyordu Rasim ve adamakıllı canı sıkılıyordu şu seçim işine. Küçük kızının düğünü için burada bulunan biricik dostu Ziya Ülhak&rsquo;ın ülkesinde tek adam olmaktan ötürü böbürlenmesine de içerlemişti. Hem şu Pertev&rsquo;den hâlâ emin değildi.</p>

  <p class="p11">Florya Köşkü&rsquo;ndeydiler. Güneş yeni batmış, koca koca bulutlar denizin üzerine inmişti. Fırtına geliyor diyorlardı. Ankara&rsquo;dan apar topar özel uçağıyla gelirken pilot fırtınaya tutulmadan İstanbul&rsquo;a yetişmenin derdine düşmüştü. Ziya Ülhak kendisini Pakistan&rsquo;dan getiren uçağından inmiş, ayağının tozuyla, Rasim&rsquo;in Başkent&rsquo;ten havalanacak uçağına binmişti.</p>

  <p class="p11">&ldquo;Uçaklardan çok korkuyorum yaar&rdquo; demişti İstanbul yolunda. Bunu söyleyen uçaklardan korkan birisi değilmiş gibi askeri uçağın penceresinden bakarken. Uçağın penceresinden gördüğü bulutlar ve gökyüzü değil de yıllar sonra vuku bulacak kaderiymiş gibi. Ağzını aralamıştı, zira hiç kapatamıyordu, Pakistan Bağımsızlık Savaşında dökülen dişlerinin yerine ağzına hiç sığmayan bir protez yapılmıştı. Şimdi, muntazam dişli halkına ihanetinin, ettiği kötülüğün nişanesi çoktan sararmış plastik dişlerini göstere göstere, &ldquo;Demokrasi uğruna postu deldirmeyesin yaar&rdquo; diyordu Rasim&rsquo;e.</p>

  <p class="p11">&ldquo;Otuzunu geçince, yoksulluk, dert, tasa ağızlarında diş bırakmıyor bunların&rdquo; diye ondan beklemeyeceğimiz incelikte bir şeyi düşünerek cevap verdi Rasim:</p>

  <p class="p11">&ldquo;Bu millet demokrasinin sonunun anarşi olduğunu gördü. Ne demokrasisi?&rdquo;</p>

  <p class="p11">&ldquo;Çok partili rejime geçiliyor ama... Hem o Pertev gelirse iktidara, o zaman ne olur yaaar?&rdquo;</p>

  <p class="p11">&ldquo;Amerikalılar diyor ki&rdquo; dedi Rasim, ah o güçlerine, medeniyetlerine karşı dişlerini dize getirememiş hâlâ birbirinin üstüne binmiş dişler çıkaran Amerikalılar, &ldquo;Halkı çok sıkarsanız sonra patlar. Şimdi biraz gevşeteceğiz onları...&rdquo; cümlesini &ldquo;yaar&rdquo; diye bitirerek küçük bir rüşvet verdi biricik dostuna, &ldquo;Anlıyorsun beni değil mi yaar?&rdquo;</p>

  <p class="p11">&ldquo;Kuyruğu kesildiğinde havlamayan it ısırmaz. Aç kaldığında ısırmayan itten korkma. Yani bizim halklardan korkmayacaksın yaaar. Amerikalılar yanlış biliyor. Tarihleri yok ki onların, nereden bilsinler? Ama bizim tarihimiz var yaaar. Bak tarihine! Bir ülke nasıl sevilir? Biz bunu o budalalar gibi öğretmedik ki halklarımıza. Bizim iktidarımız, iyiliğimiz, çıkarlarımızdır bir ülkeyi sevmek. Tanklarla üzerlerine yürüdüğümüz halka bir ülkenin aslında nasıl sevileceğini öğretmiş olsan kalkar, hak, özgürlük, adalet, eşitlik isterler. Onlar da bizim çıkarımıza olan şeyler değildir yaar.&rdquo;</p>

  <p class="p11">Hava kararmıştı.</p>

  <p class="p11">&ldquo;Demokrasi uğruna şeyimi deldirmem ben&rdquo; dedi Rasim viski bardağının dibinde kalan buzları birbirine vurdurarak. O sırada aklına en azılı Konsey üyesi Nuri Paşa&rsquo;nın söylediği şey geldi. Bakalım duyduğu gibi aktarabilecek miydi? &ldquo;Bizim şey paşa, Nuri Paşa diyor ki, uzun bir tünel inşa ediyoruz biz. Diyelim yirmi beş yıl sonra&rdquo; bak hesaplayalım dedi sözün burasında, &ldquo;2007-2008, neredeyse bir asır gibi uzak zamanda, diyelim bizim bu millete etki edecek şeylerden korumak için yaptığımız tünel yetmedi, halk gün ışığına çıktı, anarşiyi getiren şeye, demokrasiye kavuştu. Diyor ki Nuri Paşa, herkes karanlık sonrasını göremeyecek kadar kör olacak. Kör kalmayan da gözlerini kapatıp bizim inşa ettiğimiz tüneldeki yolculuğuna devam eder gibi hissedecek kendini.&rdquo;</p>

  <p class="p11">Uzun süredir ruhunun derinliklerinde uyuyakalan kleptomanlığı kıpırdanmış, Ziya&rsquo;nın göğsünde parıldayan madalyalardan birisini çalma arzusuna kapılmış, buna rağmen hiç teklemeden Nuri Paşa&rsquo;nın söylediğini aktarabilmişti. Sonunda aklından geçirdiği şeyi de itiraf etti:</p>

  <p class="p11">&ldquo;Şu madalyalarına hayranım Ziya!&rdquo;</p>

  <p class="p11">&ldquo;Söyle devletine sana da taksın&rdquo; dedi cevaben Ziya.</p>

  <p class="p11">İşte tam o sırada hem devletin, hem Rasim&rsquo;in yakasına takılacak şeref madalyalarından birisi içeri girdi. Müstakbel damat gelmişti. Fırtına da o anda koptu. Öyle güçlü dalgalar çıktı ki Florya Deniz Köşkü sallandı, elektrikler gitti geldi. &ldquo;Damadın heybetine, gücüne bakın, devletin kalbini hoplattı&rdquo; dedi onunla birlikte içeri giren MİT&rsquo;çi Damat Mithat.</p>

  <p class="p11">Rasim aklının bir köşesinden, &ldquo;Hayret kıskanmadı, mendebur&rdquo; diye geçirdi. Fazla akıllı bir adam olmamasına rağmen, &ldquo;Müstakbel damadı böylesine sevdiğine göre...&rdquo; diye düşündü. Devamını getirebilseydi, &ldquo;Yoksa aynı şeyin soyu musunuz?&rdquo; diye soracaktı.</p>

  <p class="p11">&ldquo;Müstakbelliği mi kalmış?&rdquo; dedi MİT&rsquo;çi Damat Mithat.</p>

  <p class="p11">ASALA&rsquo;nın peşindeyim diye bütün Avrupa&rsquo;yı dolaşmaktaydı. Bu seyahatlerin birisinden, Zürih&rsquo;ten dönmüştü ve cildinin yanıklığını Alp&rsquo;lerde yaptığı mesaiye borçluydu. Mesai arkadaşı da bilmem söylememe gerek var mı, Banu Ballı&rsquo;ydı ve beraber geçirdikleri...</p>

  <p class="p11">&ldquo;Ne zaman kurutacaksınız bu ASALA&rsquo;nın kökünü?&rdquo;</p>

  <p class="p11">Sözümü kesmek zorunda kalan Rasim&rsquo;in kin damarı adamakıllı kabarmıştı. Bir dedikodu sebep olmuştu buna. ASALA&rsquo;yı temizleme harekâtı için harcanan paranın muhasebesini tutan bir istihbaratçı fısıldamıştı Rasim&rsquo;in kulağına:</p>

  <p class="p11">&ldquo;Emer Sultan ve sizi basmak için damadınızın atmadığı takla kalmadı efendim. İstanbul Hilton Otelinin 69 numaralı odasına sizin için özel tesisat çektirdi ama... Fişi takmayı unuttu.&rdquo;</p>

  <p class="p11">Mesleki deformasyon; istihbaratçı, yılarca gizli bilgileri Rasim&rsquo;e servis etmekten ötürü bu defa emrine amade olduğu kişiye ait mahrem bir sırrı apaçık söylemekte bir sakınca görmemişti. Rasim&rsquo;in şaşkınlığı bunun içindi ama, &ldquo;Ne fişi?&rdquo; diye sormuş bulundu.</p>

  <p class="p11">&ldquo;Mikrofonun fişi...&rdquo;</p>

  <p class="p11">&ldquo;Şey yapıyorduk, kahve içiyorduk derdim&rdquo; dedi Rasim. &ldquo;Gözleriyle görmediği sürece de öyle sanırdı nitekim&rdquo; deyip gülmüştü sonra.</p>

  <p class="p11">Garezle ASALA meselesini açmasının biricik nedeni işte buydu. Müstakbel damat elinde olmadan bir adım geriledi. Yoksa müstakbel kayınpeder her şeyi biliyor olabilir miydi? MİT&rsquo;çi Damat Mithat kayınçosu Reis&rsquo;in sırtına vurarak sessiz, sözsüz parolayı vermiş oldu:</p>

  <p class="p11">&ldquo;Korkma, gerçek kimliğini bilmiyor!&rdquo;</p>

  <p class="p11">Herkesin bildiği ama dillendiremediği şey MİT&rsquo;çi Damat Mithat&rsquo;ı sinsice güldürdü:</p>

  <p class="p11">&ldquo;Ulan herif kızını altı aylık şişirmiş. Artık müstakbel damatlığı mı kalmış?&rdquo;</p>

  <p class="p11">Kızının karnındaki şişkinliğin izahatı Damat Mithat&rsquo;ın ayarladığı doktor kılığına girmiş istihbaratçılar tarafından sindirim sistemindeki bir problem, olmadı beş kiloluk bir tümör, kan birikmesi, bağırsak iltihaplanması olarak yapılıyordu. Sahte hastalık raporları ve bu derde çare bulmak için yurtdışında ayarlanan doktorlara muayene turları İsviçre&rsquo;de cezaevinde bulunan nişanlıyı ziyaretten ibaretti. Tebeşir tozundan haplar, su basan şırıngalar, hepsi işin uydurmasıydı. Rasim&rsquo;in yatalak karısı yeni vefat etmişti ve kızını da kaybetmekten çok korkuyordu.</p>

  <p class="p11">Daha da garibi müstakbel damadını yeni görüyor oluşuydu. Üç yıl boyunca her bayram ve yılbaşı telefonda o diye yine MİT&rsquo;çi Damat Mithat&rsquo;ın ayarlaması stajyer ajanlardan birisiyle konuşup durmuş, kızının nişanlısının efendiliği ve hatırşinaslığı konusunda ikna olmuştu. Hatta bir keresinde hatlar karışmış, damat kusursuz Fransızcasıyla müdahale etmişti. Yine bir keresinde &ldquo;Almanya&rsquo;da bir telefon kulübesinden arıyorum&rdquo; dediğinde kendisine yol soran bir Almanla Almanca konuşmasını duymuştu Rasim. Bir ihale için gittiğini söylediği İtalya&rsquo;da da hatta girip duran santralle İtalyanca.</p>

  <p class="p11">&ldquo;Maşallah eğitimli çocuk&rdquo; demişti diğer damadına, Mithat&rsquo;a. Bizimki, &ldquo;Yeni ajanların dil eğitimi tam da tetiğe bas dediğinde gözünü kırpıyor, elindeki makineliyi murakabe edemeyip omzunu kırıyor sersemler&rdquo; diye geçirmişti içinden. &ldquo;Ya, ya demişti&rdquo; şüphe çekmemek için, &ldquo;dört dörtlük bir mühendismiş duyduğuma göre.&rdquo;</p>

  <p class="p11">&ldquo;Gelsin memleketine faydalı olsun o zaman&rdquo; diyordu Rasim&rsquo; de. &ldquo;İnşallah inşallah&rdquo; diyordu bizim Mithat da. O günlerde gelecekti inşallah.</p>

  <p class="p11">Nihayet uyuşturucudan girdiği İsviçre cezaevinden kaçırılıp Türkiye&rsquo;ye gelmesini sağlayabilmişti müstakbel damadın. Onu Rasim&rsquo;e takdim edildiği adıyla analım artık: Reis Kurdoğlu&rsquo;nun.</p>

  <p class="p11">&ldquo;Sevmedim bu soyadını&rdquo; demişti Rasim ilk duyduğunda, &ldquo;Kürtoğlu der gibi&rdquo;</p>

  <p class="p11">Elleriyle kurt işareti yapmıştı Damat Mithat:</p>

  <p class="p11">&ldquo;Kürt değil efendim, kurt kurt&rdquo;</p>

  <p class="p11">Yüzünü ekşitmişti Rasim, ellerini anında kurt kafasına dönüştüren damadını gördüğünde:</p>

  <p class="p11">&ldquo;O itleri hâlâ etrafında toplamıyorsun değil mi?&rdquo;</p>

  <p class="p11">Damat konuyu kapatmak için, Reis&rsquo;in soyadını değiştirmeyi önerdi. Ne olsun diye düşündüler. &ldquo;Yılmaz olsun&rdquo; dedi MİT&rsquo;çi Damat Mithat, &ldquo;yılmaz bir savaşçı olmasından dolayı.&rdquo; İçtiği votka limonların etkisini yanık teninden seçilecek kadar kızarmış burnundan da anlamak mümkündü. Belli olmaz, kana karışan alkol nedeniyle aniden Reis&rsquo;in Avrupa&rsquo;da iş gören teşkilatını, bu teşkilatın kendisine bağlı olmasının MİT içinde ona bahşettiği gücü anlatabilirdi.</p>

  <p class="p11">&ldquo;Rasim eline bir kâğıt kalem alıp eski Türkçe harfler karalayıp Reis&rsquo;e yeni soyadı bulmak için Atatürk pozlarına girdi de sustu bizimkisi&rdquo; diye anlatıyor o anı Mösyö Kevork. Hatta düğün için bekleyen fotoğrafçıyı çağırmış, mühim bir iş yapıyormuş gibi göründüğü bu halini ölümsüzleştirmişti. Bu kadar poza bulduğu soyadı Ülhak&rsquo;tı. O da karşısında oturuyordu zaten.</p>

  <p class="p11">&ldquo;Reis Ülhak&rdquo; dedi &ldquo;Bundan sonra yeni soyadın Ülhak.&rdquo;</p>

  <p class="p11">&ldquo;Ben de İslamabad&rsquo;ın en önemli caddelerinden birine bu adı vereceğim. Bana verdiğin şerefin şerefine&rdquo; dedi Ziya Ülhak da.</p>

  <p class="p11">1996&rsquo;da patlayacak skandaldan ve Reis&rsquo;in kamyonla çarpışan Mercedes kazasındaki ani ölümünden sonra birileri üşenmeyip gidip fotoğrafını çekmişti bu caddenin ve onun süslü pirinç levhasının: Reis Ülhak Caddesi.</p>

  <p class="p11">&ldquo;ASALA mevzusunu bana unutturamazsın&rdquo; dedi Rasim.</p>

  <p class="p11">Anlaşılan 69 numaralı odada basılma dedikodusuna fena takılmıştı:</p>

  <p class="p11">&ldquo;Adamları vurduk-vuruyoruz diyorsunuz, adamlar kendi kendilerini vuruyor. Sizin devirdiğiniz bir ASALA köpeği yok ki ortada! Hem ayrıca o katiller senin gibi hoşbeş etmeye Alplere de çıkmıyorlar.&rdquo;</p>

  <p class="p11">Reis, öfkesinden bir mürekkepbalığı gibi şişmişti. Söylenenleri üzerine alıyordu.</p>

  <p class="p11">&ldquo;Sırası mı şimdi bunların Paşam&rdquo; dedi Damat Mithat. &ldquo;Sırası!&rdquo; dedi Rasim. Sesini yükseltince sesi çatallandı biraz. &ldquo;O itleri hâlâ etrafında toplamıyorsun değil mi?&rdquo; diye bir kere daha sordu.</p>

  <p class="p11">&ldquo;Peşinde o itlerden birisiyle dolaşıyor n&rsquo;aber?&rdquo;</p>

  <p class="p11">Mithat, köşkün taraçasına açılan pencerelerin birisinden Milli Şef&rsquo;in hayaletinin bakıp bunu söylediği sanrısına kapıldı. Bunun dehşetiyle soluğunu sıkıştıran göğsünü yumrukladı. Rasim onun gözünün yaşına bakmadı:</p>

  <p class="p11">&ldquo;O kocamış kurdun, Hüseyin Feyzullah&rsquo;ın kapısında görmüşler seni.&rdquo;</p>

  <p class="p11">Şiddetli bir dalga taraça korkuluklarını aşıp pencereye kadar vurmuştu. Milli Şef&rsquo;in hayaleti camlardan süzülen deniz sularının ardından hâlâ bakıyordu.</p>

  <p class="p11">&ldquo;O bendim!&rdquo; diyor Mösyö Kevork. &ldquo;Beni de fotoğrafçıyı da dışarı çıkarmışlardı. Servise başlayacaktım yahu! Kollamam gerekiyordu içeriyi.&rdquo; 2 eylül 1983 günü Florya Deniz Köşkü&rsquo;nde yapılan düğünü, Rasim&rsquo;in o gün elleriyle hesapladığı bir asır kadar uzak bir zamandan, bugünden, 2000&rsquo;li yıllardan gözlerini kısarak izleyen ve bize aktaran Mösyö Kevork, &ldquo;Söylemeden geçemeyeceğim&rdquo; diyor, &ldquo;Köşk hayaletlerle doludur. Bir tek Ulu Önder&rsquo;in hayaletiyle tanış olamadım. En çok ayak altında dolaşan, pişen tarhana kokusuna gelen Cemal Günsel, muslukları açıp kapatan Fahri Korutürk, kuşlar için ufaladığım ekmek kırıntılarına bile kıyamayıp avucuna doldurup galeta unu kavanozunun içine koyan Milli Şef. Hepsini birden anlatmak istemiyorum sana. Eteğimdeki taşları teker teker dökmek istiyorum. Neyse canım, istediğim kadar konuşmama müsaade varsa anlatayım: Baştan aşağı ıslanmıştım. Dalgadan. Damadı korkuttuğum için de mütebessimdim ayrıca. Odamın yolunu tuttum üzerimi değiştirmek için. Servis kapısından girdiğimde, oracıkta, duvara monte telefonun başında bekleyen Horoz Paşa&rsquo;yı gördüm. Meğer diğerlerinin kaç veto yediğini öğrenmek için Ankara&rsquo;ya telefon bağlatmış, onu bekliyormuş. Kendi partisinin fire vermediğinden o kadar emindi ki yediği vetoların sayısını öğrenince ötüp duran bir horozun diri ibiği gibi kızardı ve telefon başında soyadını aldığı hayvancağız gibi kendisini tutamayıp haykırdı:</p>

  <p class="p11">&lsquo;Yetmiş kişi mi?&rsquo;</p>

  <p class="p11">O anda holün kör bir noktasında kalan pufun üzerine sinmiş Keje&rsquo;yi gördüm. O pufun üzerinde en son tebrikleri kabul etmek için başında kraliçelik tacıyla içeri çağrılmayı bekleyen Keriman Halis&rsquo;i hatırlarım. Yarım bardak su rica etmişti benden, heyecandan kuruyan dili damağı için. O güne kadar gördüğüm en güzel ellere sahipti ve o eller bir bardağı tutamayacak biçimde zangır zangır titriyordu. Anladı, ya üzerine dökecek suyu, ya da içmekten vazgeçecek. Müsaade buyrun ben içireyim, demiştim. Minicik ağzıyla yudum yudum içmişti. Şehvetli rüyalarımın açılışını hep o ağız yaptı. Yıllarca tarihin bekçiliğini yapmış bir uşağın mahremini de merak edersen diye anlattım bunu. Beni anılarımdan silkeleyen şey, öncelikle sırılsıklam olmam nedeniyle hapşırmam, sonra, ağıza alınmayacak şeyler söyleyerek telefonu duvardan sökecek kadar sert kapatan Horoz Paşa&rsquo;nın benden bir bardak su istemesi oldu. Ama bundan önce Keje kucağındaki tek düğmesi kopuk erkek ceketini uzattı bana. O vakit Horoz Paşa&rsquo;nın gömlekle olduğunu fark ettim. Dikip getireyim hanımefendi, dedim. Odama gittim. Şehmuz ve Keje&rsquo;nin olduğunu bilmediğim çocuk hâlâ benim yanımdaydı. Ona tahsis ettiğim yatağın üzerinde iki büklüm uyumuş kalmıştı. Odaya geliş amacım öncelikle kurulanıp giyinmekti. Beni çağıran zil acı acı çalınca gayri ihtiyarı düğmesini dikmek üzere elimde taşıdığım Horoz Paşa&rsquo;ya ait ceketi çocuğun üzerine örtüp çıktım. Herkesin bana ihtiyacı vardı çünkü.&rdquo;</p>

  <p class="p11">Rasim, müstakbel damadını ki artık alışalım onu yeni soyadı ve adıyla takdim etmeye: Reis Ülhak&rsquo;ı böyle sinirli, sıkıntılı karşılıyor olmaktan mahcubiyetini dile getiriyordu:</p>

  <p class="p11">&ldquo;Ankara&rsquo;da üç gündür şeyi şey yapıyoruz. Seçime katılacak siyasi partilerin gösterdikleri adayların şeceresini inceliyoruz. Tabii herkes gibi bizim de ailevi sorunlarımız var&rdquo; son sözünü söylerken diğer damadına baktı. Mahcubiyetini kısa kesti çünkü Reis Ülhak&rsquo;ın saçına sakalına fena takılmıştı:</p>

  <p class="p11">&ldquo;Evladım bana gösterdikleri fotoğrafta sen akça pakça bir oğlandın. Anladık Avrupa&rsquo;da yaşamaktasın ama biz burada saçını sakalını kesmeyen profesörleri üniversiteden atıyoruz. Senin için ne derler şimdi?&rdquo;</p>

  <p class="p11">Vermiyorum kızı, olmuyor düğün der gibi bir edayla oturdu yerine Rasim. Kirli, sararmış bir klozet kapağı gibi görünen dişleri meydanda, karşısında oturan biricik dostuna baktı. Ziya Ülhak&rsquo;tan bir işaret alsa hazırdı buna. Ancak diğer damadın bu evliliğin gerçekleşmesi uğruna yapamayacağı şey yoktu. Onun da yardımına Ziya Ülhak yetişti:</p>

  <p class="p11">&ldquo;Peygamber efendimiz Hz. Muhammed&rsquo;in (S.A.V.) de uzun bir saçı ve sakalı varmış.&rdquo;</p>

  <p class="p11">&ldquo;Canım peygamberin başka şeyini taklit etmek de var. Develerin üzerinde cenk mi edelim? Kendimizden büyük kadınlarla evlenelim sonra dokuz yaşında bir kız çocuğuna nikâh mı kıyalım? Bu işlere dini karıştırma&rdquo; dedi Rasim. &ldquo;Bak üç gündür şeceresine dini karıştıran herkesi veto ettik&rdquo; dedi. Baktı gördü misafiri Ziya&rsquo;nın yüzü ayağına basılmış gibi gerildi, meseleyi toparlamaya girişti: &ldquo;Yani biz, halk, dine dört elle sarılsın istiyoruz, sol belasından uzak dursun diye, asker dinsiz demesinler diye toplu iğnelere mıknatıs tutar gibi Kuranıkerim&rsquo;i meydanları dolduran kalabalıkların üzerine tutuyoruz ama...&rdquo;</p>

  <p class="p11">Tam bu sırada uzunca bir süre holde kopuk düğmesinin dikilip ceketinin geri getirilmesini bekleyen Horoz Paşa&rsquo;nın sabrı taşmış, içeri dalmıştı. Rasim&rsquo;in onun geldiğinden haberi bile yoktu. Aile içindeki düğüne davetli değildi. Zaten düğünden uçan kuşun haberi yoktu. Arayı sıcak tutma ısrarıyla &ldquo;Geçerken uğradım&rdquo; diyecekti Horoz Paşa. Vetoları öğrenmeden önce niyeti buydu. Diğer parti adaylarının veto yeme hikâyelerini dinleme arzusundaydı ayrıca. Ancak evdeki hesap çarşıya uymamıştı:</p>

  <p class="p11">&ldquo;Benim yetmiş iki adayımı veto etmek de neyin nesi?&rdquo; diye gürleyerek salonun ortasına doğru uygun adım yürüdü.</p>

  <p class="p11">&ldquo;Höst, burası senin kışlan değil Horoz&rdquo; dedi Rasim.</p>

  <p class="p11">Horoz Paşa o vakit alttan alması gerektiğini anladı:</p>

  <p class="p11">&ldquo;Kusura kalma Rasim&rsquo;ciğim. Telaşlandım bu kadar vetoyu yiyince.&rdquo;</p>

  <p class="p11">&ldquo;Ben de şaşırdım Horoz&rsquo;cuğum&rdquo; dedi demesine de adayları neden veto ettiklerini bir türlü hatırlayamadı. Sonunda &ldquo;Hafızası benden iyidir&rdquo; dediği Nuri Paşa&rsquo;yı telefona bağlatıp sordu.</p>

  <p class="p11">Bu arada Mösyö Kevork da düğmesini diktiği ceketi Keje&rsquo;ye teslim etmişti. Kafa mı bırakmışlardı Mösyö Kevork&rsquo;ta? Ceketi içine tükürdüğü bir bardak soda limon ikram ettiği Horoz Paşa&rsquo;ya bizzat kendisi de verebilirdi. Şansı vardı, gözlerini Nuri Paşa&rsquo;nın telefona çıkmasını bekleyen Rasim&rsquo;den ayırmayan Horoz Paşa bir gömlekle oturmanın hesabını Mösyö Kevork&rsquo;a sormayı akıl edememişti.</p>

  <p class="p11">&ldquo;Aloooğğğ Nuri Paşa! Biz Horoz&rsquo;un adamlarını neden şey ettik?&rdquo;</p>

  <p class="p11">Düğünün başından beri bize söylemek istediği buydu:</p>

  <p class="p11">&ldquo;Yahu Horoz&rsquo;un partisindekiler niye veto yedi?&rdquo;</p>

  <p class="p11">Tek kişilik servisler için kullandığı küçük gümüş tepsisiyle mutfağına dönmekte olan Mösyö Kevork tuhaf bir ses duyarak olduğu yerde kaldı. Önce yavru köpek büyüklüğündeki lağım farelerinden biri yolunu bulup yine köşke çıktı diye düşündü. Sonra bir burnun koklarken çıkardığı bu kesik kesik seslerin, holde kocası Horoz Paşa&rsquo;yı beklemekte olan Keje&rsquo;den yani Kevser&rsquo;den geldiğini fark etti. Şimdi sizden bütün dikkatinizi toplamanızı rica edeceğim:</p>

  <p class="p11">Keje, Horoz Paşa&rsquo;nın ceketini koklayıp duruyordu.</p>

  <h2 class="h22"><a id="ncx2536"></a><a id="a68"></a>10</h2>

  <p class="p11">&ldquo;Uşak, efendisinin beline kuşaktır kuşak / Ya düşürür pantolonu / Ya toplar ayıbı.&rdquo;</p>

  <p class="p11">Ali Çoban uşak fıkrası bilmediğini fark etti ve bir halk ozanı hüneriyle yukarıdaki dizeleri sıraladı. Gizli bir takvimi vardı Zincirbozan&rsquo;da. Gömleğinin cebinde taşıdığı. Kaç ay bitmişti bugün, bir bakalım: Üç.</p>

  <p class="p11">Günleri şifreli mektuplar yazarak geçiyordu. En başa dönersek, Ali Çoban neden uşak fıkrası bilmediğine hayıflanıyordu? Alacağımız cevap için biraz beklememiz gerekecek çünkü bir gülmedir tuttu Ali Çoban&rsquo;ı. Kendisi gibi Zincirbozan&rsquo;da sürgün diğer partililer başında toplanmış, &ldquo;Eee ne olmuş?&rdquo; diye soruyorlardı ısrarla.</p>

  <p class="p11">&ldquo;Talat&rdquo; deyip soğuktan kaçan hamamböceği gibi sırtüstü düşüvermişti oracıktaki alçak koltuğun üzerine.</p>

  <p class="p11">&ldquo;Bizim Kâhya Talat&rdquo; diye yeniden söze başlıyor, gülme krizinden çıkması mümkün görünmüyordu. Aralarında sinir buhranı geçirdiğini düşünenler bile oldu. Biraz istirahat etmesi gerektiğini. Ama zaten istirahat ediyor olduğunu. Durun bakalım buna istirahat denemeyeceğini.</p>

  <p class="p11">&ldquo;Dinleyin&rdquo; dedi Ali Çoban. Gülme krizi akan bir musluk gibi aniden kesilmişti. Şimdi onun bildiğiniz ama asla tanık olmadığınız bir yönünü göreceksiniz. (Basit bir şey, fıkra anlatacak.) &ldquo;Bir gün adamın danası yığılmış kalmış, kırk kafadan ses çıkıyormuş, git mezbahaya kestir diyenler çoğunluktaymış, sahibi böyle diyenlere dönmüş demiş ki: Bir de ona sormak lazım.&rdquo;</p>

  <p class="p11">Ali Çoban telaşla getirilen bir bardak suyu yudumlayıp, doğrulup oturup fıkradan beter Kâhya Talat hikâyesini anlatmaya başlıyor nihayet:</p>

  <p class="p11">&ldquo;Horoz Paşa&rsquo;nın adamlarını veto ettiren bizim Kâhya Talat&rsquo;mış...&rdquo;</p>

  <p class="p11">&ldquo;Kâhya Talat mı?&rdquo; dile hayretle uludu topluluk.</p>

  <p class="p11">&ldquo;Meğer Gürbüz Sokak&rsquo;taki kapıya diktikleri komiser şaşırtıcı olmayacağı üzere eve girip çıkanı rapor edermiş. Ancak çoğunun ismini bilmediğinden bizim Uşak Talat&rsquo;tan ricacı olmuş. Sen yaz gelen gidenin adını, ver bana. Bizimkisi de Horoz Paşa&rsquo;nın yakınında yöresinde ne kadar adam varsa yazmış isimlerini, vermiş komisere. Çoğu gazetelerden okuyup bildiği isimlermiş, bir kısmını da eve girip çıkana sorarak öğrenmiş. Adamların hepsi Gürbüz Sokağa girip çıkıyor diye fişlenmişler. İsimlerinin yanına sakıncalı notu düşülüp listeler öyle gönderilmiş Rasim&rsquo;e. O da sormamış ki sakıncaları ne?&rdquo;</p>

  <p class="p11">&ldquo;Vay bizim Kâhya Talat&rsquo;a&rdquo; dedi uzun zamandır bu kadar çok neşelenmemiş, gülüp eğlenmemiş olan topluluk. Sadece içlerinden birisi Ali Çoban&rsquo;ın Zincirbozan&rsquo;a geldiğinden bu yana bilmediği bir şeyi fısıldadı:</p>

  <p class="p11">&ldquo;Öyleyse Kâhya Talat&rsquo;ı neden kovdunuz?&rdquo;</p>

  <h2 class="h22"><a id="ncx2549"></a><a id="a69"></a>11</h2>

  <p class="p11">Banu Ballı film çekiyordu ama aklı hasta timsahında olduğundan kendisini rolüne veremiyordu.</p>

  <p class="p11">&ldquo;Bu film bobini de sizin gibi pek kıymetli&rdquo; diyordu rejisör, &ldquo;bir kerede yapalım şu işi.&rdquo;</p>

  <p class="p11">&ldquo;Yapalım anam&rdquo; diyordu Banu Ballı, Yeşilçam&rsquo;a Avrupa&rsquo;da sinema tahsil edip gelen ve bu sebeple bir kerede çekmeyi kendisi dışındaki nedenlerle beceremeyen rejisöre.</p>

  <p class="p11">&ldquo;İyi de tövbe edecek bir orospu gibi durmuyorsun ki bebeğim&rdquo; diyordu rejisör.</p>

  <p class="p11">Uzakta sütunların arkasından, &ldquo;Tövbe&rdquo; sesi yükseldi.</p>

  <p class="p11"><span class="t13">İ</span><span class="t13">mam</span> <span class="t13">İ</span><span class="t13">mam Efendi film çekimini izlemeye can at</span><span class="t13">ı</span><span class="t13">yor ama yapam</span><span class="t13">ı</span><span class="t13">yordu</span>.</p>

  <p class="p11">Derken Banu Ballı küçük aptesinin geldiğini söyledi, çekime kısa bir ara verildi. Üzerinde tövbe eden orospu kostümü; panter desenli uzun bir ceket ve bej rengi bir başörtüsü vardı. Fileli çorapları belki öyle olması gerektiği için ya da istemeden öyle olduğu için kaçıktı. Lame topuklu ayakkabılarının derisi çatlamış, yer yer soyulmuştu.</p>

  <p class="p11">Caminin kapısından çıkar çıkmaz başındaki örtüyü çekti çıkardı. Düzensiz bir çalı öbeği gibi açıkta kaldı röfleli saçları. Narçiçeği rengi ojeli, uzun tırnaklı elleriyle saçlarını daha da kabarttı. Bileğindeki pırlantalı altın künyeleri şıkırdadı. Nefsine hâkim olamayarak Banu Ballı&rsquo;nın peşi sıra dışarı çıkan ama kendisini öyle yapmadığına çoktan inandıran, Allah rızası için ona temiz bir hela gösterecek olduğunu düşünen İmam, &ldquo;Cemaatin pislediği helaya girmeyin Banu Hanım&rdquo; dedi.</p>

  <p class="p11">İmam&rsquo;ın bu yumuşak uyarısına şadırvan kenarında ıslanan kumrular gurultularıyla bir ezgi uydurdular. Banu Ballı bu uyarıdan tövbe etmeye niyetli bir orospu gibi etkilendi. İmam gelip tam karşısında durdu. &ldquo;Farzımuhal gerçekten tövbeye niyetlenmiş biçare bir kadın bu&rdquo; diyerek, Banu Ballı&rsquo;nın siyah göz kalemiyle çerçevelenmiş yeşil gözlerine ve tuhaf ten rengine baka baka, &ldquo;Pis oluyor tuvaletler, kesik oluyor sular, deliğe isabet ettiremiyor müminler&rdquo; dedi. &ldquo;Bin mersi&rdquo; dedi Banu Ballı.</p>

  <p class="p11">Isırılası dudakları, daha önce MİT&rsquo;çi Damat Mithat&rsquo;ın teşhis ettiği gibi şişkin bir dili vardı.</p>

  <p class="p11">&ldquo;Ya allahül mahmudü fi külli Şalih&rdquo; dedi &ldquo;İmdat!&rdquo; der gibi İmam. Bu güçlü dua kalıbı bile içinde uyanan şehvet duygusunu bastırmaya yetmedi. Yetmedi ki gözü panter desenli ceketin içinden seçilen dekolteye kaydı. Elini o şişkin göğsün üzerine koymak belki ibadet etmekten daha büyük bir haz verirdi, kim bilir?</p>

  <p class="p11">&ldquo;Ya halimü zel enati fela yüadilühu şey&rsquo;ün min halkıh.&rdquo;</p>

  <p class="p11">Bil ki o göğüs, altındaki kalbin atışıyla pıt pıt inip kalkmakta.</p>

  <p class="p11">Dua öyle demiyordu elbet. Ama ihtiva ettiği anlamla da İmam İmam Efendi&rsquo;yi, cin ve şeytan sataşmasından koruyamıyordu.</p>

  <p class="p11">&ldquo;Kendimi rolüme veremiyorum İmam Efendi&rdquo; dedi Banu Ballı. Onu az çok tanıyoruz, bu haliyle olağanüstü bir rol çıkarıyordu ortaya. Rolüne devam etmekte ısrarlı, &ldquo;Bakın&rdquo; diyerek boynundaki madalyonu açtı. Gösterdiği madalyona bakmak için yanaştı İmam. Baş döndüren bir dişilik kokusunun içine girmiş oldu böylece. Burnunun ucu Banu Ballı&rsquo;nın göğüs çatalına saplanacaktı neredeyse.</p>

  <p class="p11">&ldquo;Ya zakiyüt tahiru min külli afetin li kudsih.&rdquo;</p>

  <p class="p11">Cismani afetlerden muhafaza olunmasını sağlayan dua bir işe yaramamış, İmam kendisini Banu Ballı&rsquo;dan buram buram yayılan kokuyu içine çekerken yakalamıştı.</p>

  <p class="p11">&ldquo;Bu Şeytan, bu Cin&rdquo; dedi Banu Ballı. Madalyonundaki bir zebra, bir timsah fotoğrafını göstererek söylüyordu bunu ama İmam çoktan başka bir kılığa girmiş melekler aracılığıyla sınavdan geçirildiğini, nefsinin hudutlarının Allah katında ölçülüp biçildiğine kanaat getirdi.</p>

  <p class="p11">&ldquo;Nasıl düştüm bu tuzağa?&rdquo; diye yığılıp kalacaktı neredeyse.</p>

  <p class="p11">Banu Ballı, nefesi İmam&rsquo;ın kulak memesini üfürecek biçimde yanaştı. İmam gözyaşları içinde teslim oldu. Pek etkilendi bu durumdan Banu Ballı. Çünkü anlattığı hasta timsahıyla, bacağı alçıda zebrasının hikâyesiydi. Komünist Aslan&rsquo;ı da, sağ elinin orta parmağındaki üzerine hayvancağızın bir vesikalığını kondurduğu şövalye yüzüğünü göstererek takdim etti, ardından onun derdine geçti: Hayvancağız bütün bir gün şakır şakır ağlıyordu. İmam, fotoğrafa daha yakından bakmak isteyip Banu Ballı&rsquo;nın elini tuttu, biçare, gözleri çapaklı aslanla göz göze geldi.</p>

  <p class="p11">&ldquo;Komünist Aslan&rsquo;ın&rdquo; dedi Banu Ballı. Sonra sağına soluna baktı bir duyan oldu mu diye, &ldquo;sıkıntısı bizlerin iç sıkıntısı gibi.&rdquo; Eli hâlâ İmam&rsquo;ın elindeydi.</p>

  <p class="p11">&ldquo;Bana yolu göstereceksiniz değil mi?&rdquo; dedi Banu Ballı.</p>

  <p class="p11">&ldquo;Buyrun hanımefendi, buyrun&rdquo; dedi İmam da yüz numaranın yolunu misafirperverlikle işaret ederek.</p>

  <p class="p11">Kendi konutunun tuvaletini açacaktı Banu Ballı&rsquo;ya. İkamet ettiği cami bahçesindeki konutunun iki girişi vardı. Sadece kendisinin kullandığı arka girişten girdiler. Diğer taraftan da girseler aynı sofaya çıkar, aynı manzarayla karşılaşırlardı:</p>

  <p class="p11">Pertev ve Hocaefendi görüşmedeydiler.</p>

  <p class="p11">Biraz önce bahçede Banu Ballı ile burun buruna konuşurken bakın bir iki saç teli nasıl da mukaddes cübbesinin omzunda asılı kalmış. O iki kavruk, cansız, ne renk olduğu seçilemeyen saç telini hayranlıkla parmaklarının arasına almış, o saç telleri gibi uçuşup titremekteydi ki Pertev&rsquo;in yeni tutulan korumalarından birisine tosladı İmam. Adamlar telaşa düştüler, ta ki Pertev&rsquo;in, &ldquo;Gel buyur İmam Efendi&rdquo; deyişine kadar.</p>

  <p class="p11">Banu Ballı akıl mı bırakmıştı İmam&rsquo;da?</p>

  <p class="p11">Hocaefendi bu pek özel görüşmenin burada olmasını rica etmişti. Aman dikkat çekme, herhangi bir günmüş gibi davran diye tembihlenmişti İmam Efendi. Bu sebeple Isparta&rsquo;da çekim yapan film ekibine tövbe eden hanım kardeş sahnesini çekmesi için izin dahi vermişti. O gün camiye ve nohut oda bakla sofasına giren çıkan belli değildi. Gelin görün ki bu mühim görüşmenin kendi fakirhanesinde yapıldığını çoktan unutmuştu. Elinde Banu Ballı&rsquo;ya ait saç telleri, papatyadan fal açmış âşık gibi dalmıştı içeri.</p>

  <p class="p11">Banu Ballı, Pertev&rsquo;i tanıdı, elini öptü. Kendisine elini vermeyen Hocaefendi&rsquo;yi ise çıkaramadı. Pertev halini hatırını sordu. Sinemanın durumunu. Vergi verip vermediğini. Banu Ballı birkaç ricada bulundu. Hepsi de saçma sapan şeylerdi. Pertev yine de yanındakilere bunun notunu aldırdı. Ardından yüz numaranın yolunu tuttu. İmam, aşk afyonunun etkisinden biraz olsun çıkabilmiş, Banu Ballı&rsquo;nın burada bulunma sebebini Hocaefendi&rsquo;nin, &ldquo;Bırakın, dinlemeyin şu taklacı güvercini&rdquo; ifadesine rağmen aktarmaya çalışıyordu.</p>

  <p class="p11">&ldquo;İyidir, iyidir&rdquo; dedi Pertev, &ldquo;halkın her kesiminden insanla konuşmak, görüşmek iyidir. Mabetlerin kapısı herkese açıktır. İşte benim partim de böyle olacak&rdquo; dedi Hocaefendi&rsquo;ye bakarak.</p>

  <p class="p11">Ardından MİT mensuplarına sunulan, Rasim&rsquo;in damadının biricik zaafı Banu Ballı&rsquo;yı peşine takmasını beceren İmam Efendi&rsquo;nin adının; İmam, soyadının; İmam, irtibat telefonunun alınmasını rica etti yanındakilere. İmam İmam&rsquo;ın siyasi hayatının başlangıcı oldu bu.</p>

  <p class="p11">Bu görüşme için Farah Diba&rsquo;lı halıyı gözden çıkaran İzmirli gazino sahibi fırsat bu fırsat heladan çıkan Banu Ballı&rsquo;nın arkasından seğirtti. İş teklif etmişti. Motosikletle sahneye çıktığı, bir su borusuna tutunup kıvrılıp büküldüğü tatlı şovları vardı Banu Ballı&rsquo;nın. Bunları açıklama münasebetsizliğinde bulunması yetmezmiş gibi, &ldquo;Ya seçimi kazanamazsak! Diyorlar ki Horoz Paşa&rsquo;nın partisine verecekler, boşuna kürek çekiyorsunuz, ben de diyorum ki ekmek teknemi sağlama alayım&rdquo; deme gafletinde bulundu gazinocu.</p>

  <p class="p11">Pertev sessiz kaldı ama kararını vermişti. Gazinocu hergelenin yerine İmam Efendi. Ya da ikisi birden. Herkese açık bir kapı değil miydi onunkisi?</p>

  <p class="p11">Hocaefendi ile pazarlığına gelince; bilinen şey: Birisi özgürlüğünü, diğeri oyları istiyordu. Mutabık kaldılar. Pertev&rsquo;in ve bütün sülalesinin el aldığı tarikatın şeyhi Korku Efendi&rsquo;yi rahmetle andılar. Ardından Hocaefendi aşka geldi, Pertev&rsquo;in gözlerini nemlendiren bir vaaz verdi, hayır duaları okudu.</p>

  <p class="p11">Perhizi bozmuş, Amerika&rsquo;da bin bir zahmetle verdiği kiloları birer ikişer almaya başlamıştı. Dün ve bugün sıkıntı ve endişeden eh biraz da Şermin&rsquo;in yokluğundan, ekmeğe uzanan eline vurup tabakları önünden alan kimsenin olmayışından, Başkent&rsquo;ten ayrılıp Anadolu&rsquo;ya çıkışının daha ikinci gününde beş kilo fazlası vardı. Şimdi nemli gözlerinden süzülen yaşa gelince... İleride muhtelif anılarda &ldquo;Hocaefendi&rsquo;nin konuşmasından öyle etkilendi ki&rdquo; diye geçecek hislenmenin tek sebebi, vetolardı. Ağaç gibi budamışlardı partisini. Öyle ki kurucu üye sayısının altına düşürüp &ldquo;Giremezsiniz seçime&rdquo; bile denilebilirdi kendilerine. Belki de böyle söylenecekti, Rasim ve arkadaşlarının kurduğu tuzak buydu. Bir fire vermelerine bakardı her şey. Belki boşu boşuna Korku Efendi hazretlerinin nefesindeki zerrecik olamayacak Hocaefendi&rsquo;nin lakırdılarını dinlemek zorunda kalıyordu.</p>

  <p class="p11">&ldquo;... İnşallah tez zamanda bu memleketi başı secdeden kalkmayan, imana gelmiş, Müslümanca yaşayan kullarla ve hak yolunda onların layık olduğu yüce Allah&rsquo;ımın yarattığı dünya nimetleriyle, zenginlikle, yürüdüğü yollar ipekten, oturduğu minderler kuş tüyünden, aptesini bozduğu helalar gümüşten, secdeye varacak başını apteslediği çeşmeler altından, yaradanın adını zikrettiği tespihleri elmastan, fani bedenine geçirdiği esvapları biricik, ayağındakiler keza yumuşacık tay derisinden, sırtına aldığı abası kaşmirden olsun inşallah bizim el vereceğimiz iktidarınızda.&rdquo;</p>

  <p class="p11">Tanıksınız, seviyordu Hocaefendi zenginliği, gösterişi. Tutamıyor, açık ediyordu bu zaafını. Bir kulp buluyordu bu zaafına. Etrafındaki sağırlar duymasa bile gayet anlaşılırdı söyledikleri.</p>

  <p class="p11">Hocaefendi&rsquo;nin sözlerini müteakip tekrarlamaktan hoşlandığı şeyi söyledi; &ldquo;Zengini severim&rdquo; dedi Pertev.</p>

  <p class="p11">Yanıldığı nokta şuydu. Kendi kuşağının bütün siyasetçileri zengini se<span class="t13">viyorlard</span><span class="t13">ı</span> <span class="t13">ama kendileri için zenginlik istemeyecek kadar iktidar h</span><span class="t13">ı</span><span class="t13">rs</span><span class="t13">ı</span><span class="t13">yla</span> doluydular. Çevresindekilerin iktidarlarından nasiplenip dünya malıyla donanmalarına ses çıkarmıyorlardı o kadar. Hocaefendi ise hepsinden farklıydı. O zenginliği ve gösterişi bizzat kendisi için istiyordu.</p>

  <p class="p11">Biz, bu buluşmaların mimarı İmam Efendi&rsquo;nin yanına geri dönelim. Sabah ayazında namaza durduğu kanadı kırık bir kuş gibi sığındığı İmam Hatip günlerinden bu yana, hayatı boyunca diyelim biz buna, bu kadar güzel bir gün yaşamamıştı. Kâh, cüppesinin eteklerini savura savura film çekimine, tövbe eden orospu rolündeki Banu Ballı&rsquo;nın yanına seğirtiyordu, kâh iktidar pazarlığındaki Pertev ile Hocaefendi&rsquo;nin nezdinde memleketin geleceğinin şekillendirildiği buluşmaya. Şadırvanı kocaman adımlarla yürüyüp geçerken sırtına vuran eylül güneşiyle gevşiyordu. Sonunda yoruldu. Heybetli caminin gölgesinin düşmediği bir köşeciğe çöktü. Koşucu olmak isterdi çocukken. Kulağından tutulup zorla yerleştirildiği İmam Hatip Okulu&rsquo;nda bu arzusunun üstünü örtmek zorunda kalmıştı.</p>

  <p class="p11">&ldquo;Rüzgâr gibi mübarek&rdquo; derlerdi onun için, &ldquo;Hâşâ&rdquo; demeyi öğrenmişti <span class="t13">okulda. Allah&rsquo;</span><span class="t13">ı</span><span class="t13">n yaratt</span><span class="t13">ı</span><span class="t13">klar</span><span class="t13">ı</span><span class="t13">yla boy ölçü</span><span class="t13">ş</span><span class="t13">emez hiç kimse. Sonra, bir köyden</span> bir köye, gerekirse kasabaya, bir koşuda gidip geldiğini düşünürken &ldquo;hâşâ&rdquo; demeye başladı. Bir rahle başında çile çekmekteydi. Koşmak isteyen çocuk bedeni iki büklüm, en uzağa atılmak isteyen dizleri nasırlanmış, bir ileri bir geri sallanarak okumaya çalıştığı Arap alfabesiyle yazılmış dualar başını döndürürken, elinde değil düşünürdü:</p>

  <p class="p11">Bir insan nasıl ibadet eder?</p>

  <p class="p11">Koşarak ibadet edebilir mi bir insan? Bir çocuk, İmam Hatip&rsquo;e yerleştirilmiş bizim küçük İmam, Allah&rsquo;ın yarattığı kusursuz makineyi bir güzel çalıştırıp göğsünü yarattığı güçlü rüzgâra siper ederek, hızı dudaklarını gerdirip onu gülümseterek, mutlu olarak, mutluluğuna, neşesine, sağlığına şükrederek, koşarak ibadet edebilir mi? Küçük İmam bu sorunun cevabını çok aradı. Sonunda dertten tasadan, koşmaktan alıkoyulmaktan, rüyalarında koşup &ldquo;Hâşâ&rdquo; diye çığlık çığlığa uyanmaktan kalbinde bir delik açıldı. Kaderine razı oldu, imam oldu. Asla aşağıdaki ses tertibatını açarak okumaz ezanını. Hâlâ iyi bir koşucu olduğunun düşünü kurarak çıkar minaresine. Karanlık, dolambaçlı merdivenleri koşarak çıkar. Minarenin merdivenleri beyaz çizgili, toprak yollar olur. Kalabalıklar bunu alkışlar, bizim İmam, kalbinde delik açan çocukluk düşünün mutluluğuyla koşar. Ezanı okuyup her minareden inişindeyse tövbe eder: Neden koşucu olduğunu hayal ediyorsun ki? Tövbe. Öyle ki tövbeden tövbe eder. Yine de bu hayalinin peşini bırakamaz.</p>

  <p class="p11">Güneş öyle ısıtmıştı ki kara cübbesinin altındaki bedenini, belki erir de kurtulurum bu günahkâr, bu tövbekâr, bu hayalperest, bu şeytanın karıştığı oyunları seven fani bedenimden diye düşünmeye koyulmuştu. Film çekimi biten Banu Ballı&rsquo;nın yanına gelmesiyle silkindi. Lame ayakkabılarının ışıltısı gözünü almıştı. Leopar derisi ceketinin dokunulacak kadar güzel parlaklığı vardı. Sanki Banu Ballı, çevik, atak, sıçrayan, koşan ve avına yaklaşan bir leopardı. Saç tellerini itinayla mendilinin arasına yerleştiren, bunu yaparak günaha giren, boynunu çoktan eğen bu günahlarla Allah&rsquo;ın evinde boşuna vakit geçiren İmam&rsquo;ı tavlayabilir miydi Banu Ballı? İmam buna razı mıydı?</p>

  <p class="p11">Onun düşündüğü başkaydı. Cübbesini, sarığını el çabukluğuyla çıkardı, itinayla katladı.</p>

  <p class="p11">&ldquo;Bitti mi vazifen?&rdquo; diye sordu Banu Ballı. Sanki paydos saati varmış gibi bu işin.</p>

  <p class="p11">&ldquo;Bitti&rdquo; dedi İmam gayet müstehzi.</p>

  <p class="p11">&ldquo;Çıkabiliyor musun dışarı, gezebiliyor musun, gidebiliyor musun her yere?&rdquo; diye sordu Banu Ballı.</p>

  <p class="p11">&ldquo;Allah&rsquo;ın evi değil artık benim evim&rdquo; dedi İmam, &ldquo;Günahkârım ben. Tövbeden tövbe etmeye dilim bile varmıyor artık.&rdquo;</p>

  <p class="p11">&ldquo;Bize ne olacağını bilmiyoruz ki günahkâr olalım?&rdquo; dedi Banu Ballı. İmamın kalktığı yere o çökmüş, Fiyakalı bir biçimde bacak bacak üstüne atmış, üstüne bir de sigara yakmıştı.</p>

  <p class="p11">&ldquo;Aynı rüyayı görüyoruz. Belki de yok gördüğümüz hiçbir şey. Öldükten sonra başlayacaksa gerçek olan, bu dünyadakinden daha fazla ne acı verebilir ki bana?&rdquo;</p>

  <p class="p11">Ağlamamak için yumruklarını sıktı imam. Hangi mezar azabı, hangi cehennem ateşi İmam Hatip&rsquo;in o küf kokulu dünyasına, zindana kapatıldığında, &ldquo;Artık koşmayacaksın&rdquo; denildiğinde kendisine, çocuk kalbinde delik açan o acıdan daha büyük olabilirdi?</p>

  <p class="p11">Pertev ile birlikte Ankara&rsquo;ya gidip partide görev almaya karar verdi. Kayıt için istenen belgeler arasında tam teşekküllü bir hastaneden alınacak sağlık raporu da vardı. İşte bizim İmam, o anda bir mucizeyle karşılaştı:</p>

  <p class="p11">Kalbindeki delik kapanmıştı.</p>

  <h2 class="h22"><a id="ncx2604"></a><a id="a70"></a>12</h2>

  <p class="p11">Emin gece tünel kazmaya inmez olmuştu.</p>

  <p class="p11">Emin âşık olmuştu. Kadınlar koğuşunun en güzel kızına.</p>

  <p class="p11">Kızın kömür karası kısa saçları vardı. Saçının bir tarafındaki dalgalar yumuşakça sağ kaşının üstünü örtüp bakışını gölgeliyordu. Siyah uzun bir hırkası vardı ve tuhaf bir biçimde tek eline eldiven takıyordu. Şimdiye kadar gördüğü kadarıyla sağ eline. Daha doğrusu Emin kızın sol elini hiç görmemişti çünkü sol eli uzun hırkasının cebinde yürüyordu: Dimdik ve gururlu. Sadece iç paralayan bir gülümseyişi vardı, Emin&rsquo;e kalırsa: Kabullenmişlik, teslimiyet, direniş ama yenilgi, her şeye rağmen bir umut, bak alıştık, hayat benim için artık burada, dışarıyı merak etmiyorum bile.</p>

  <p class="p11">Kız da kendisi gibi müebbet hapisti. Metris&rsquo;e Mamak&rsquo;tan gelmişti.</p>

  <p class="p11">&ldquo;Şu Metris&rsquo;in önü bir uzun alan / Bir tek seni sevdim gerisi yalan.&rdquo;</p>

  <p class="p11">Kıza ilgi duymaya başladığından beri bu türküyü tutturmuştu Emin. Gececi gardiyan sabah yedide havalandırmanın kapısını açar açmaz da dışarı atmıştı kendisini. Koğuştaki açık görüş gününde kız gelmiş, yatağına oturmuş, her şey başlamış olmuştu böylece. Emin&rsquo;in ranzasının etrafını çeviren perde sayesindeyse başlamak kolay... Masaların, koltukların, derme çatma sandalyelerin altında kurulan çocuk evleri gibiydi perdeleri örtülmüş yatağı. Yatağının dayandığı duvarda güzel bir manzara asılıydı. Emin&rsquo;inkisi uçsuz bucaksız bir çöldü. Kızın ilk bunu sormasından korkuyordu, kız bunu sormadı.</p>

  <p class="p11">&ldquo;Sırtımı çöle dönersem bu nemli koğuşta biraz olsun ısınır mıyım?&rdquo; dedi ve gerçekten ısınıyormuş gibi gözlerini kapayıp gülümsedi kız.</p>

  <p class="p11">Sevdiği kız gözlerini kapar kapamaz Emin onun sol eline baktı. Var olduğunu düşündüğü el hâlâ cebindeydi. Kız bir şey bekliyormuş gibi usul usul açtı gözlerini. Aynı yaşlarda olmalarına rağmen daha önceden sevmiş, âşık olmuştu besbelli. Karşısındaki aceminin duvarını incelemeye koyuldu.&nbsp; Çerçevelenmiş kocaman açmış bir gül fotoğrafı. Emin&rsquo;in gizli gizli burnunu dayayıp koklaması gibi kız da resmi kokladı. İnsan kendisine benzeyeni sever. Emin&rsquo;in sevmesi, âşık olması için tek nedeni bu olmamıştı. Usulca kokladığı ve en umutsuz günlerinde buram buram koktuğunu düşündüğü gül resminin çerçevesinin arkasındaki gizli şeyle yüzleştirecekken onu, kız ondan hızlı davranmış, sırrını itiraf etmişti: Sol elini cebinden çıkarmıştı. Sol eli diye bir şey yoktu. Eldivenli diğer eliyle sol kolunu bileğinden kavrayıp çok ağır bir şeyi kaldırır, bir kuklaya &ldquo;merhaba&rdquo; dedirtmeye çalışır gibi salladı ucunda parmakları, el ayası ve bileğinin bir kısmı olmayan kolunu.</p>

  <p class="p11">&ldquo;O zaman ölmedim ya, hiçbir zaman ölmem!&rdquo;</p>

  <p class="p11">Emin gözlerini faltaşı gibi açmış bakıyordu. Kız fısıldar gibi devam etti:</p>

  <p class="p11">&ldquo;Yaşını biraz daha almış bir devrimci olsaydım bu paye beni kraliçe yapardı. Ama ben bu diyetle şimdilik prensesim.&rdquo;</p>

  <p class="p11">Nasıl oldu da duymamıştı bu hikâyeyi Emin? Soygun, suikast, suikast gözcülüğü, en ağır işkenceden geçen, işkencede tek kelime etmeyen, faşoların cephaneliğini talan eden... Devrimci çocuklar göğüslerinde taşıdıkları bu nişanlarla dolanıyorlardı ortada. Emin bile her gün parlatıyordu kendisini ömür boyu hapse mahkûm eden payeleri:</p>

  <p class="p11">Reis&rsquo;in kafasını kırdım, çatıdan çatıya uçtum, silah kaçırdım, tank zapt ettim. Soygun için girdikleri bankada tatbikat yapıldığı için enselenen arkadaşları bile, &ldquo;O soygunu kazasız belasız yapsaydık&rdquo; diye anlatmaya başlamışlardı. Koğuşu bir gülme tutar, kahkahalar yere saçardı göğüslerindeki şeref, cesaret daha ne derseniz deyin madalyalarını. Bu seansların birisinde Emin kendisini gülerek anlatır bulmuştu:</p>

  <p class="p11">&ldquo;Sıkıştım çıkamıyorum tankın içinden!&rdquo;</p>

  <p class="p11">Sol eli olmayan kızın hepsinden esaslı bir madalyası vardı. Ömrü boyunca göğsünü gere gere taşıyacağı, tebessüm etmeden sadece kendisi isterse anlatacağı bir kahramanlık hikâyesi.</p>

  <p class="p11"><span class="t13">Perdelerle örtük ranza alt</span><span class="t13">ı</span> <span class="t13">soluklar</span><span class="t13">ı</span><span class="t13">yla dolmu</span><span class="t13">ş</span><span class="t13">tu. Tarç</span><span class="t13">ı</span><span class="t13">n, karanfil, nane</span>, yenibahar, kahve, Emin&rsquo;den dolayı biraz da tütün kokuyordu solukları.</p>

  <p class="p11">&ldquo;Sol elimi kime diyet verdim biliyor musun?&rdquo;</p>

  <p class="p11">Bu kadar kibirli bir kıza bu kadar yakın olmaktan, âşık olmaktan, korkmaya başlamıştı Emin. Geçmiş olsun; kız onunla kimseyle konuşmadığı şeyleri konuşmaya hazırlanıyordu:</p>

  <p class="p11">&ldquo;Reis enseledi ve kesti elimi. Duvar yazısı yazmaya çıkmıştık, hayvan gibi kıstırdı beni. Örgüte üye bile değildim daha. Resim yapmayı, yazı yazmayı sevdiğim için beğendiğim çocuk almıştı beni aralarına. Onun için oradaydım ben.&rdquo; Başka bir gönül hadisesinden söz ederken göz <span class="t13">ucuyla bakt</span><span class="t13">ı</span> <span class="t13">Emin&rsquo;e. Emin&rsquo;in kalbinde yuvalanan k</span><span class="t13">ı</span><span class="t13">skançl</span><span class="t13">ı</span><span class="t13">k yerini süzülerek</span> bakan gözlere duyulan hayranlığa ve &ldquo;Sus&rdquo; deyip onu öpme arzusuna bıraktı ama yapamadı. Bunun yerine kızın anlattıklarını dinledi:</p>

  <p class="p11">&ldquo;Küçük bir cümleciğin tek bir harfini yazabildim, Faşizme Ölüm&rsquo;ün F&rsquo;sini. Elime boya bulaşmıştı, üzerime sıçramıştı, kolej kızıydım, âşık olduğum çocuk zaten fırçayı yemişti, &lsquo;Çoluğu çocuğu toplayıp getirme buraya,&rsquo;&rdquo; güldü sözün burasında.</p>

  <p class="p11">&ldquo;&lsquo;Hilton&rsquo;da beş çayında pasta kesmiyorsun küçük hanım&rsquo; demişlerdi ayrıca. Doğru söylemişlerdi. Macera peşinde, şımarık, şuursuz çocuğun tekiydim.&rdquo;</p>

  <p class="p11">Dalıp gitti sonra. İkisi de yüz yüze, dizlerinin üzerinde oturuyorlardı. Üsttekiler kıpırdadı, tahtırevan gibi sallandı ranza. Çocukça bir oyunmuş gibi bu, gülümsediler.</p>

  <p class="p11">&ldquo;Sonra, aniden faşistlerle bir çatışma başladı. Bizimkilerin bekledikleri bir şey değilmiş gibiydi bu. Dağıldık. İçlerinden birisi beni tuttu. Reis. Gözlerimi, ayaklarımı ve ellerimi bağladılar. Çok korkmuştum. Ama korkudan çok hissettiğim, şerefsizce bir şeydi, adice. Fırsatını bulsam, kafam karışık benim diyebilirdim onlara. Ailem zengin, param var, inandığım bir mesele değil bu. Hatta öleceğime kanaat getirsem, isterseniz sizden olabilirim bile diyebilirdim. Daha da fazlası, iyice alçalıp, ihbarcı bile olabilirdim. Tek elim keskin bir baltayla &ldquo;çat&rdquo; diye kesilene kadar boktan bir kızdım ben. Sol elimi kaybettikten sonra devrimci oldum. Kuru kuru bir ant içmedim. Pelür kâğıda yazılıp bana verilen kabul belgemin karşılığında varlığımı sundum ben. Sağ elimle saydırdım, kurşun yağmurlarının altında durdum, polis kontrollerinden silah, bomba dolu ceketlerle geçtim, elimi kolumu sallayarak soygun yaptım, sol kolum ucunda bir ağırlık olmadığından daha fazla sallandı sağ kolumdan. Sonunda enselendim. Asıl dram bundan sonra başladı. Eski bir güzellik kraliçesi olan annem üzüntüden felç oldu, bir işkence çıkışı beni gösterdikleri babam Gayrettepe&rsquo;den Sirkeci&rsquo;ye yürüyerek gidip kendini trenin altına attı. Bu aile dramıyla birlikte hikâyem inandırıcılık kazandı. Hayatımdaki bu kötü tesadüf olmasaydı şimdi nerede olurdum? Hilton&rsquo;da nişanlanıyordum muhtemelen. Avrupa&rsquo;dan somon rengi duvar kâğıtları getirtmenin derdine düşmüş, mukaddes yuvamı düzenliyor olurdum. O devrimci çocuğa bekâretimi bile vermemiştim, kristal avizeleri, duvar apliklerini, evlenince altıma verilecek arabayı namusumla hak edeyim diye. Kirli parkalı çocukların inancını aşağılıyordum. Sol elim bende kalsaydı burada olmak yerine tek derdi kocasına bir hizmetçi daha aldırmak olan yeni evli bir kadın olabilirdim. Sol elim bende kalsaydı ruhum ve inancım olmayacaktı. Buna karşılık ülkeyi değiştirecek, herkese somon rengi duvar kâğıtlı eşit yuvalar vaat eden inancım oldu. Hak, eşitlik, özgürlük, hukuk, sosyalizm! Ne güzel kelimeler değil mi? Benim için kızların birbirlerine gösterdikleri nişan yüzüklerinden daha güzellerdi. Zihnimdeki perdenin çekiliverip kendimi sizlerin arasında bulmak en iyisiydi benim için.&rdquo;</p>

  <p class="p11">Emin kendisine anlatılanları hayatı boyunca unutmayacağını düşündü. Çevrelerini kuşatan örtü nereden geldiği bilinmez bir rüzgârla dalgalandı, incecik bir ışık demeti, gölge oyunu yaptı. Kız söyleyecekleri bitmiş gibi başını eğmişti. Emin lanet okuduğu burjuvalığın böyle bir şey olduğunu aklından geçirdi: Düzgün cümlelerle konuşmak, iyi bir eğitim aldığı, güzel beslendiği, terbiye edildiği, sadece kendisi gibi olanlarla vakit geçirdiğini her fırsatta belli etmek. En önemlisi ketum olmak, bir defaya mahsus en mahremini anlatmak ama bunu yapmanın altında bir amacın yatması.</p>

  <p class="p11">Ranza altı kendiliğinden bir yağmur başlatacak kadar nemlenmişti. Kızın burun kenarları, şakakları, alnı bu nemle parlamıştı. Emin nemlenen gözlerini kaçırmanın çaresini arayıp sordu:</p>

  <p class="p11">&ldquo;Benden ne istiyorsun?&rdquo;</p>

  <h2 class="h22"><a id="ncx2631"></a><a id="a71"></a>13</h2>

  <p class="p11">Hüseyin Feyzullah&rsquo;ın mutfak acemisi karısı soluğunu tutmuş, anahtar deliğinden, cezaevinden pek gizli çıkıp gelen kocasını gözlüyordu. Gözünü dayadığı delikle anahtar deliği arasında yarım metrelik bir mesafe vardı. Bu da yetmezmiş gibi arada bir delik daha. Yatak odalarının duvarından, evrak dolu bir dolabın sırt verdiği, arkası kocasının çalışma odası olan duvara açılmıştı delik. Aynı deliğin bir tanesi dolabın gövdesinde, anahtar deliğinin hizasında. Üç delikten göz bebeğine düşen görüntüsünde kocası pek kederliydi. Ne tuhaf, gazetelerin baş sayfalarına bakmaktan kendini alamıyordu.</p>

  <p class="p11">RASİM ÖGÜR&rsquo;ÜN KÜÇÜK KIZI EVLENDİ</p>

  <p class="p11">Başlığın altında göğüs üstü çekilmiş bir evlilik fotoğrafı vardı. Üniformalı Rasim, kızının koluna girmişti. Kızı duvak yerine geniş kenarlı, beyaz tülden bir şapka takmıştı. Belki kaşlarını fazla incelttiğinden, epey solgun ve yorgun görünüyordu. Fotoğraftan seçildiği kadarıyla gelinliğin organze üstü ortası incili müge çiçekleriyle süslenmiş, kabarık karpuz kollarının dirseğe yaklaşan bitimine fiyonklar kondurulmuş, vaktiyle manken Twigy&rsquo;nin Vogue kapağında giydiği Yves Saint Lourent etiketli gelinliğin bir taklidi, epey frapan bir şeydi. Fotoğrafta Ziya Ülhak vardı, Rasim&rsquo;in dünürleri, büyük damat, büyük kız hatta bir köşede dikilen garson bile... (Selam, fotoğrafta uyumuş ama gülümsemeyi ihmal etmemiş Mösyö Kevork!)</p>

  <p class="p11">Ama damat yoktu. Damat neden yoktu?</p>

  <p class="p11">&ldquo;Sıkıysa sorsunlar&rdquo; diyordu Rasim basın danışmanına.</p>

  <p class="p11">Hüseyin Feyzullah kendisini gözetleyen karısına oturduğu yerde eceliyle öldüğünü düşündürecek kadar fazla baktı bu fotoğrafa. Pencere önüne konan kumruların gurultusuyla kıpırdanıp doğrulunca derin bir nefes aldı karısı. Başını şefkatle bitli kumrulara doğru eğmişti. Bütün sesleri emip kulağına akıtan aparatını duvara dayadı. Böylece; &ldquo;Söyleyin nerede o?&rdquo; dediğini duydu kocasının. Asla tehditkâr değil! Kayıplara karışmış bir dostun kalbinde yaktığı ateşle derbeder, yalvarırcasına. Bu defa kulağını dayadığı aparatı çekip gözünü dayadı deliğe. Kocasının kumrularla konuştuğunu gözleriyle görmüştü işte... Büyülenmiş gibi kendisini dinleyen &ndash;özel eğitimliler miydi acaba?&ndash; bitli kumrulara sorduğu, silahlarla, bir sırla, parayla ortadan kaybolan bir ülkücünün akıbeti değil gibiydi. Bir bildiği varmış gibi gariplerin, gurultudan başka bir ses çıkarmayan kumrulardan sufle alıyormuş gibi konuşmaya devam etti Hüseyin Feyzullah:</p>

  <p class="p11">&ldquo;Önce it dedim... Aşağıladım... Gönlümdeki bu sır ile yaşarım sandım... Geldi mi düğüne... Sakal mı bırakmış... Suretini aksettirmemesinin yegâne sebebi bu muymuş... Fotoğrafın kıyısında görünen...&rdquo;</p>

  <p class="p11">Biraz önce elinden bıraktığı gazeteyi heyecanla aldı. Karısı kâh kulağını kâh gözünü dayadığı deliğin başında öyle heyecanlanmıştı ki kalbinin atışından korkar olmuştu. Başbuğ, gazetenin belli belirsiz, deliği isabet ettiremeyen bir köşesine bakıyordu:</p>

  <p class="p11">&ldquo;Demek gölgen düşmüş bir kıyıya / Sen benden neden düştün ırağa / O gölge senin yiğit gövdenindir / Yüz sürülse gölgelere / Bil ki yüzüm eteğindedir / Çevir başını bak bana / Azap etmek yiğit gövdelerin değil / Çekip giden Şems&rsquo;indir.&rdquo;</p>

  <p class="p11">Neler söylüyordu kocası böyle? Besbelli daha hayırlı mevkiilere getirmeyi düşündüğü bir yiğidinin gidişine üzülüyordu.</p>

  <p class="p11">&ldquo;Bir hatırımı sormadan, huzuruma varmadan gitti demek?&rdquo;</p>

  <p class="p11">Besbelli kendi kendine konuşuyordu.</p>

  <p class="p11">&ldquo;Kanlı bohçayı huzuruma bırakıp gittiğinden beri görmedim yüzünü. Ne diyebilirim ki. Bir yiğit benim ulvi hislerimden habersiz ancak böyle gidebilir.&rdquo;</p>

  <p class="p11">Şaşırmak hazların en büyüğü. Hele gözetlemek. Karısına ikisini birden yaşatan Hüseyin Feyzullah&rsquo;ın gariplikleri karşısında &ldquo;Belki&rdquo; dedi kadın<span class="t13">ca</span><span class="t13">ğı</span><span class="t13">z &ldquo;gizli bir ses tertibat</span><span class="t13">ı</span><span class="t13">yla konu</span><span class="t13">ş</span><span class="t13">uyor, mesaj geçiyordur bir yerlere</span>.&rdquo; Koskoca Başbuğ, diye geçirdi içinden, boşa konuşacak hali yoktu ya...</p>

  <p class="p11">&ldquo;Hanım, hanım!&rdquo; diye bağırdı gözetlediği kocası. Heyecanla fırladı karısı yerinden. Önce ait olduğu yere, mutfağına daldı, yerine kocasının kulağının alışık olduğu acemilik ve sakarlık seslerini çıkarsın diye bıraktığı yavru kurdu defetti, sonra çağrıldığını yeni duyuyormuş gibi koştu, süklüm püklüm odaya girdi. Biraz önce gizlice izlediği kocasını kırk sekiz numara terliklerini giymiş, kaşlarını tente gibi kaldırmış kükrüyor görmekten dolayı müstehzi, güldü:</p>

  <p class="p11">&ldquo;Getir&rdquo; dedi Hüseyin Feyzullah tek kelimeyle.</p>

  <p class="p11">Karısı neyi getireceğini biliyordu. Rahatça taşınan küçücük bir sandık huzura çıkarıldı. Karısı yanından ayrıldı. Ne mutlu, sandığın içinde ne olduğunu görebilecekti. Yavru kurdu yeniden mutfağa saldı. Mutfakta tangırtılar, tungurtular başlar başlamaz deliğinin başına koştu. Sandık açılmadan kapı çaldı. Merdiven altında, holde, kapı önünde bekleyen yavru kurtlar da açardı kapıyı ama şüphe uyandırmamak için ve belleklere yerleştiği üzere evin hanımı olarak o koştu.</p>

  <p class="p11">Gelenler Aydınlar Ocağı&rsquo;ndandılar. Bir iki tane de eski, bir de gençten bir partili.</p>

  <p class="p11">Köşesine koşup gözünü deliğe dayadığında neredeyse burun buruna gelmiş gibi oldu kocasıyla. Hüseyin Feyzullah dolabı açmış, sandığı yerleştiriyordu. Bunu deliği kapamayacak biçimde yapmasına sevindi karısı. Ne iyi olmuştu bu delik, tek bir kadın arkadaşını ağırlayamadığı çile dolu ev hayatında onu avutmuştu.</p>

  <p class="p11"><span class="t13">Dava arkada</span><span class="t13">ş</span><span class="t13">lar</span><span class="t13">ı</span> <span class="t13">bir durgunluk sezdiler Hüseyin Feyzullah&rsquo;da. Ses etmedi</span> <span class="t13">Hüseyin Feyzullah. Pencere önünde dikilmi</span><span class="t13">ş</span><span class="t13">ti.&nbsp; S</span><span class="t13">ı</span><span class="t13">rt</span><span class="t13">ı</span> <span class="t13">misafirlerine dönük</span>. Kumrularla ettiği muhabbetten sonra dünya işlerine dönmek pek güç geliyordu şimdi kendisine.&nbsp; En kıdemli partili boğazını temizledi,&nbsp; Hüseyin Feyzullah ile yarıştırılan davudi sesiyle konuşmaya başladı:</p>

  <p class="p11">&ldquo;Yüce Türk milliyetçiliğini partiler üstü devlet politikası haline getirmeyi amaçlıyorsak,&nbsp; şimdi yapacaklarımız çok önemli.&rdquo;</p>

  <p class="p11">Hüseyin Feyzullah bir bakışıyla ahkâm kesmemesini buyurdu, partili mesajı alıp devam etti:</p>

  <p class="p11">&ldquo;Şerefli davranıp idealistliğimizi kanıtladık: Otuz kurucu üyemizin yirmi sekizi veto edildi, biz onları görevde tutma konusunda ısrarlı davrandık. Partimiz kapatıldı ama sağlık olsun. Her zaman sadık olduğumuz liderimizin ulu düşüncesini bir kere daha telakki etmeyi yararlı buluyorum: Misyonumuzu partimizin sürdürülmesine indirgemek ülkücülük adına dar görüşlülük olur.&rdquo;</p>

  <p class="p11">Hüseyin Feyzullah düşünüyordu ama başka bir şeyi: &ldquo;Boşu boşuna dolanıyor gurbette. Benden uzak düşmek için.&rdquo;</p>

  <p class="p11">Bu sırada söz almasından endişe edilen kekeme partili konuşmaya niyetlendi:</p>

  <p class="p11">&ldquo;Yaaa-niii mer-kez-siz-le-şe-cek-miiiiyiz?&rdquo;</p>

  <p class="p11">Vay, Betonkafabalyozayak bu! Demek genç faşoların sözcülüğüne kadar yükselmiş.</p>

  <p class="p11">&ldquo;Kanımca merkezsizleşme geri adım değildir. Bizim bu rejimle fikrin esas sahiplerini zindanda tutması dışında bir alıp veremediğimiz yok. Yapmamız gereken bu rejimin sağlayacağı zemin üzerindeki ülkücü fikriyat konusunda önemli icraatlar yapmaktır. Biz ülkücülerin bu çerçeve içinde rejimi daha yetkinleştirmemiz mümkün.&rdquo;</p>

  <p class="p11">Başbuğ&rsquo;larının kafasının içinden neler geçiyordu? Kuşkusuz orada bulunanlar iki el ayası büyüklüğündeki kafatasımızın içinde bazen sürprizlerin cereyan edebileceğini hesaba katmıyorlardı:</p>

  <p class="p11">&ldquo;Ne yapıyor Avrupa&rsquo;da. Bir Ermeni köpeğini bile ayıklayamadı. Aksine Avrupa&rsquo;da uyuşturucu mafyasını elinde tutan Ermenilerle iş çevirdi, ortak oldu. Silaha giden para başka nasıl bulunur ki... El verseydim ona, kalır mıydı yanımda?&rdquo;</p>

  <p class="p11">Baktılar, Başbuğ&rsquo;ları derin düşüncelerini şimdilik onlarla paylaşmayacak, mürekkep yalamış, eli kalem tutan ülkücüler mevzuyu kolayca toparlamaya giriştiler:</p>

  <p class="p11">&ldquo;Bütün belli başlı sağ partilerde yer almamız icap etmektedir.&rdquo;</p>

  <p class="p11"><span class="t13">&ldquo;Pertev&rsquo;inkinde mi, Horoz&rsquo;unkinde mi? Bütün a</span><span class="t13">ğ</span><span class="t13">abeylerimiz devlet tecrübesine</span> değer biçip Çoban&rsquo;ın partisine gittiler, enkaz altında kaldılar.&rdquo;</p>

  <p class="p11">&ldquo;Güç ve iktidar şansı kimdeyse&rdquo; dedi düşünceli, liderlerinin gölgesi gibi hareket eden.</p>

  <p class="p11">&ldquo;Bir tek Horoz Paşa, Sayın Hüseyin Feyzullah&rsquo;ı anarşistlerle birlikte hapsedip ülkücü kardeşlerimizi darağacına göndermeyi karışıklıktan saymış.&rdquo;</p>

  <p class="p11">&ldquo;Horoz ötmüş ama korka korka.&rdquo;</p>

  <p class="p11">&ldquo;Hem ne fayda, Horoz&rsquo;un kanatları altına aldığı bazı ağabeylerimiz cuntacılar tarafından çoktan gagalandı bile.&rdquo;</p>

  <p class="p11">Reis bir keresinde bir çatışmada yaralanmış, yarası mikrop kapmıştı. Balon gibi olmuş, dikişi pıt diye atınca oluk gibi kan akıtmıştı. Kendi elleriyle yarasına basmıştı oracıkta bulduğu dantelli bir örtüyü. Neredeydi o kanlı örtü? Saklamıştı, saklıyor gibi görünmemeye gayret ederek. Komünistler Başbuğ&rsquo;larının evine pusu kuracak diye duymuş, yaralı yaralı omzunu tutarak gelmişti...</p>

  <p class="p11">&ldquo;Geçmiş olsun&rdquo; böyle demiş bulundu Hüseyin Feyzullah. Tam belleğindeki kapıyı açmış, karşısında dişini sıkmış nur yüzlü çocuğu bulmuşken. &ldquo;Vah canım&rdquo; bile demiş olabilirdi...</p>

  <p class="p11">&ldquo;Geeç-miş ooool-sun ta-biii&rdquo; dedi Betonkafabalyozayak. &ldquo;Kaaal-dık mı Per-tev&rsquo;eeeee...&rdquo;</p>

  <p class="p11">&ldquo;Pertev&rsquo;in peşrevi uymaz bize!&rdquo; dedi en hatırı sayılır partili gözünü liderlerinden ayırmadan. &ldquo;Fazla maddiyatçı&rdquo; diyerek kısaca fikrini de açıkladı.</p>

  <p class="p11">&ldquo;Ama&rdquo; dedi aralarında ilk defa söz alan, akademisyendi, epey zayıf, sarkaç gibi salınan gözbebeklerinden, neredeyse hiç hareket etmeyen gövdesinden anlaşılacağı üzere fazlasıyla sinirli ve titiz. Partililer sigara külleriyle deşilen koltuklara yayılır dedikodusunu yaparlardı: Gömleklerini bile kendi ütülermiş, eee ne yapsın adam bekârmış, niye evlenmeyi düşünmüyormuş...</p>

  <p class="p11">&ldquo;Ama, bizim oy tabanımızı oluşturan kasabalardaki orta sınıfa umut vaat etmeyi başarıyor Pertev. Taşradaki pek çok gencimiz 70&rsquo;lerde Çoban&rsquo;ı çok ciddi bulduğu için memlekete hizmet etmeye bize geldi. Şimdi aynı şeyi Pertev için yapıyorlar.&rdquo;</p>

  <p class="p11">Hüseyin Feyzullah&rsquo;a bakanlar, gövdesini görüyorlardı. Ama o başka yerdeydi:</p>

  <p class="p11">&ldquo;Reis nerede, Reis&rsquo;e ne oldu? Sana bana olan, ona da oldu.&rdquo;</p>

  <p class="p11">Boğazını temizledi Hüseyin Feyzullah, aralarına dönmeye karar vermişti:</p>

  <p class="p11">&ldquo;Doğru buyurdunuz&rdquo; dedi gözlerini tek bir noktada sabitleyemeyen partiliye.</p>

  <p class="p11">Bu katılımı, utangaç, ürkek, fazlasıyla tuhaf akademisyen partiliye el vermek bile sayılabilirdi. Eh faşoların da hisleri vardı. Aralarında kıskançlık ateşiyle yananlar oldu:</p>

  <p class="p11">&ldquo;Dava arkadaşlarımızın üniversitelerde aldığı görevlere dikkat çekmek istiyorum...&rdquo; diyen partilinin sözü Betonkafabalyozayak tarafından şiddetle kesildi:</p>

  <p class="p11">&ldquo;Biiir kısım miiiilliyetçiler iniiim iniiimm inletilirkeeeen kıçlaaarınaaa sokulan joplarlaaaa. Üniversitelere deeekaaan reeektör olanlar sisteminnnn ve düüüzenin biiir parçaasıııdırlar.&rdquo;</p>

  <p class="p11">Partili büyüklerden birisinin eliyle sertçe otur işareti yapması üzerine toparlandı Betonkafabalyozayak. Anlaşılan herkesin görüşleri tepetaklak olmuştu; nerede &ldquo;Devletin çıkarları bizim çıkarlarımız değil mi?&rdquo; diye soran Betonkafabaylozayak, nerede bu söze öfkelenip &ndash;laklaka yemeğinin yarattığı gaz ile olduğunu biliyorsak da&ndash; perdeleri tutuşturan Hüseyin Feyzullah?</p>

  <p class="p11">Betonkafabalyozayak&rsquo;ı yerine oturtan partili söz aldı:</p>

  <p class="p11">&ldquo;Devlette güzel mevkiler edinen dava arkadaşlarımızın olması fena mı? <span class="t13">Hem güçlenece</span><span class="t13">ğ</span><span class="t13">iz hem ideolojimizi müfredata yedirme</span> <span class="t13">ş</span><span class="t13">ans</span><span class="t13">ı</span><span class="t13">m</span><span class="t13">ı</span><span class="t13">z olacak</span>. Böylece dava uğruna acı çeken kardeşlerimizin yaralarını saracağız.&rdquo;</p>

  <p class="p11">&ldquo;Ancak bu bir ayrışma yaratacaktır. Bunun sonuçlarının neler olacağını, hareketimize, tabanımıza olan etkilerini tespit etmemiz gerek. Ama öncelikli sorunumuz bu değil. Önümüzdeki seçimlerde ne yapacağız şimdi bunun tartışmasını yapmalıyız.&rdquo;</p>

  <p class="p11">&ldquo;Her partiyi bir &lsquo;Truva atı&rsquo; olarak kullanacağız.&rdquo;&nbsp;</p>

  <p class="p11">Oturduğu yerde ümüğü sıkılmış, boğazına bir şey kaçmış gibi çırpınmaya başlayan, partililer tarafından &ldquo;Helal, helal!&rdquo; nidalarıyla sırtına vurularak ferahlatılan Betonkafabalyozayak&rsquo;ın ne söylemek istediğini ben aktarayım:</p>

  <p class="p11">&ldquo;Atın adı aklıma gelseydi ben önerecektim sizin söylediğinizi.&rdquo;</p>

  <p class="p11">Hüseyin Feyzullah, kalbine söz geçirme arzusuyla yumruklarını sıktı, &ldquo;Unut gitsin, unut gitsin.&rdquo; Ardından kendisini var eden siyasete, liderliğine dört elle sarıldı:</p>

  <p class="p11">&ldquo;Bazı arkadaşlarımız&rdquo; diye başladı sözüne, bırak boğulsun pezevenk anlamına da geliyordu bu; Betonkafabalyozayak kaderine terk edildi. Garibim öksürüğünü duyurmamak için rengi gittikçe koyulan al bir balon gibi şiştikçe şişti.</p>

  <p class="p11">&ldquo;...bazı arkadaşlarımız teşkilatçılıkları ve aldıkları siyasi terbiye ile yeni <span class="t13">ortamlar</span><span class="t13">ı</span><span class="t13">nda h</span><span class="t13">ı</span><span class="t13">zla sivrileceklerdir. Ülküda</span><span class="t13">ş</span> <span class="t13">tabanlar</span><span class="t13">ı</span> <span class="t13">da onlar için seferber</span> <span class="t13">olacakt</span><span class="t13">ı</span><span class="t13">r. Ama tabanlar</span><span class="t13">ı</span><span class="t13">na dönüp</span> <span class="t13">ş</span><span class="t13">unu mutlaka söylemelidirler, yeni</span> parti kimlikleri geçicidir, politikamızı meşrulaştırmak için araçsaldır.&rdquo;</p>

  <p class="p11">Kendisini can kulağıyla dinleyenlerin, şimdi söylediklerini, aşağıdaki <span class="t13">ülkücülere, eli silah tutan kalem tutmaz, ad</span><span class="t13">ı</span><span class="t13">n</span><span class="t13">ı</span> <span class="t13">yazamaz, kan döküp parmak</span> damgası basanlara anlatmalarını kolaylaştırmak için tercüme etti:</p>

  <p class="p11">&ldquo;Yiğit olup bağrımıza taş basıp o pezevenklerin arasında yuvalanacağız. Şerefli partimize geçme günü gelip çattığında o itleri kuyruklarından birbirine bağlayıp iş göremez hale getireceğiz. İktidar bizimdir!&rdquo;</p>

  <p class="p11">Hep birden ayaklanıp ellerini uzatıp kurt başı işaretini yaptılar. Kendini tutamayıp uluyanlar da oldu. Dört bir tarafa dağılmış yavru kurtlar da duyup seslerini eşlik ettiler onların ulumalarına.</p>

  <p class="p11">Hüseyin Feyzullah kalbine söz geçiremiyordu: Reis ne güzel yapardı bu hareketi. &ldquo;Ruhun aynası sevilenin yüzünden başka bir yerde değildir.&rdquo;</p>

  <p class="p11">Görüşmenin bitip herkesin gitmesine sevindi Hüseyin Feyzullah. Açtı dolabı, çıkardı sandığını. Karısı böyle olacağını hayal ettiğinden ayrılmamıştı deliğinin başından. Truva atının içinde beklemek sabır gerektirirdi ne olsa. Hüseyin Feyzullah ibadet etmeye hazırlanır gibi yerleş<span class="t13">tirdi sand</span><span class="t13">ığı</span> <span class="t13">önündeki sehpan</span><span class="t13">ı</span><span class="t13">n üzerine. Hu</span><span class="t13">ş</span><span class="t13">u içinde açt</span><span class="t13">ı</span> <span class="t13">kapa</span><span class="t13">ğı</span><span class="t13">n</span><span class="t13">ı</span><span class="t13">. Usulca</span> içinden çıkarıp elinde yükselttiği şeyle &ldquo;Olmak ya da olmamak&rdquo; diyen Hamlet&rsquo;e benziyordu. Yalnız ilk bakışta sahneyi komedileştiren bir <span class="t13">unsur vard</span><span class="t13">ı</span><span class="t13">: Hüseyin Feyzullah&rsquo;</span><span class="t13">ı</span><span class="t13">n elinde tuttu</span><span class="t13">ğ</span><span class="t13">u bal dolu bir kavanozdu</span>. Ancak okuyucularımdan her zaman dikkatli olmalarını istemişimdir:</p>

  <p class="p11">Bal dolu kavanozun içinde Reis&rsquo;in biricik armağanı, kesik sol el duruyordu.</p>

  <h2 class="h22"><a id="ncx2698"></a><a id="a72"></a>14</h2>

  <p class="p11">&ldquo;Benden ne istiyorsun?&rdquo; dedi Emin.</p>

  <p class="p11">Hâlâ açık koğuş ziyaretinde, perdelerle örtük ranza altındaydılar. Kız sol kolunu ona doğru uzattı. Emin, gövdesi bir ağaç parçasıyla dürtülecekmiş gibi irkildi. Kız bu duruma üzülmüş gibi boynunu büktü. Emin dehşet içinde sorusunu tekrarladı. Kaldı ki cevabını allak bullak olmuş zihninde zapt edilmez şımarık bir fino gibi gezdiriyordu:</p>

  <p class="p11">&ldquo;Kesik elimi bulmanı... Elimi benden alanı bulmanı... Reis&rsquo;i bulmanı... Kafasını kırdığın gibi elini de...&rdquo;</p>

  <p class="p11">&ldquo;Benden ne istiyorsun?&rdquo; diye sormuş bulundu Emin heyecandan.</p>

  <p class="p11">&ldquo;Mini mini bir Güliver olup ağzının içinde dolaşmayı&rdquo; dedi kız. Ardından teklifini yaptı: &ldquo;Dilimi sana ödünç verebilirim.&rdquo;</p>

  <p class="p11">Kocaman haşlanmış bir çilek hâlâ sımsıcak. Emin o dili alabildiğince dibine kadar ağzının içine aldı. Kızı kendine bastırdı ve diliyle damağını yaladı iştahla. İkisinin de çeneleri sırılsıklam oldu. &ldquo;Mendil&rdquo; dedi kız ve elini teklifsizce&nbsp; Emin&rsquo;in pantolonunun cebine daldırdı. İşte ne olduysa o zaman oldu. Emin&rsquo;in pantolon ceplerindeki şişkinliğin sırrı çözüldü. Avuç avuç toprak yatağın üzerine döküldü.</p>

  <p class="p11">&ldquo;Kaç metre kazdınız?&rdquo; diye sordu kız.</p>

  <p class="p11">Kadınlar koğuşuna kadar ulaştıysa bu haber, elimizi çabuk tutmalıyız diye düşündü Emin. Kız onu şaşırtan bir şey daha yaptı ve kafasının içinden geçenleri okumuş gibi konuştu:</p>

  <p class="p11">&ldquo;Merak etme, biz kadınlar siz erkeklerden daha iyi sır saklarız. Dokuz ay bir bebeği taşıdığımız gibi bütün sırları taşımasını da biliriz. Ama siz erkekler, bütün kalleş şeyleri üzerimize yıkmakta üstünüze yok...&rdquo;</p>

  <p class="p11">Emin bu tartışmaya bir son verdi.</p>

  <p class="p11">Sonra da kendisini üzerine abandığı kara bir deliğin başında buldu. Elinde sapı epeyce eğilmiş bir yemek kaşığıyla, Mühendis ile birlikte kazmakta oldukları tüneldeydi. İnanın bunun nasıl olduğu konusunda en ufak bir fikri yoktu. Rüya mı görmüştü, yoksa arada geçen şeyler hafızasından silinmiş miydi? O küçük kara delik kendisini çekecekmiş gibi geri çekildi. Mühendis&rsquo;in konuşmasına kulak kabartınca, &ldquo;Karılar duyduysa yandık... Doğruyu söyle bana, sen mi söyledin, yoksa o mu sen söylemeden söyledi... aralarında tünele indirmeyi kafama koyacağım bir tane var ama... karı bana yüz vermiyor ki... senin şu kesik elli kız... bütün bunları konuşurken ranzanın altında siz... ulan sizi bir dinleyen olmasın...&rdquo;</p>

  <p class="p11">Emin, her şeyin sizin de tanık olduğunuz biçimde geliştiğini anlayıp derin bir soluk aldı:</p>

  <p class="p11">&ldquo;Yuh! Oksijen niyetine hiçbir şey bırakmadın be! &rdquo;</p>

  <p class="p11">Gözleri yuvalarından fırlamış biçimde tünelden çıktılar. Kazmakta oldukları tünelin başında bir kişi onları bekliyordu. Yukarıda yirmi altı kişi bu büyük maceranın içindeydi.</p>

  <p class="p11">&ldquo;Çok konuştunuz, ne konuştunuz böyle?&rdquo; dedi kendilerini ciğerlerine yeniden dolan havayla birlikte karşılayan arkadaşları. Birkaç ay önce yerin yani Metris&rsquo;in altının geçekten yedi kat olduğuna inananlardandı.</p>

  <p class="p11">Şöyle ki, geçmiş cezaevinde bir kayaya toslayıp canım tüneli kısa kesen Mühendis burada da nabız tutmak için, &ldquo;Yerin altı yedi kattır&rdquo; demeye başlamıştı.</p>

  <p class="p11">&ldquo;He valla&rdquo; diyordu diğer mahkûmlar. Bıkıp usanmadan tekrarlıyordu Mühendis: &ldquo;Yerin altı yedi kattır.&rdquo;</p>

  <p class="p11">&ldquo;He valla ve billa öyledir.&rdquo;</p>

  <p class="p11">&ldquo;Yerin altı yedi kattır.&rdquo;</p>

  <p class="p11">&ldquo;Denyo musun &ndash;ben uyduruyorum bunu tabii o yıllarda yok böyle hitaplar&ndash; nesin! Metris&rsquo;in altı yedi kattır. Bir kat beton, bir kat toprak, bir kat beton...&rdquo;</p>

  <p class="p11">Mühendis&rsquo;in duymak istediği buydu. Şimdi sıra havalandırmada biten cılız bir ot sayesinde buranın altının yedi kat beton olmadığını ispata <span class="t13">kalm</span><span class="t13">ı</span><span class="t13">ş</span><span class="t13">t</span><span class="t13">ı</span><span class="t13">. Geçmi</span><span class="t13">ş</span> <span class="t13">zaman günler boyunca &ldquo;Art</span><span class="t13">ı</span><span class="t13">k pes, delirdik&rdquo; der gibi o ot</span> <span class="t13">tutam</span><span class="t13">ı</span><span class="t13">n</span><span class="t13">ı</span><span class="t13">n çevresinde dönüp durdular. Volta at</span><span class="t13">ı</span><span class="t13">ş</span> <span class="t13">turlar</span><span class="t13">ı</span> <span class="t13">o boktan ot tutam</span><span class="t13">ı</span><span class="t13">n</span><span class="t13">ı</span><span class="t13">n</span> yanı başında yavaşladı. Ayağı takılıp tam oracığa düşenler oldu. Ayakkabısının bağcığı oracıkta çözülenler. Sigarasını o ot tutamının üzerine düşürüverenler. Sonunda teşhis tamamdı. O çatlakta biten otun kökü vardı. O kök topraktaydı. Bunu aralarında günlerce tartıştılar.</p>

  <p class="p11">Derken Mühendis koğuşun en sıska adamını rögar deliğinden aşağı sallandırdı. Sallanan adam, iki faşo kahvesini taramaktan &ndash;içeri, yaz olduğu için yakılmayan ocağın bacasından dalmıştı&ndash; üç polisi birbirine bağlayıp silahlarını gasp etmekten &ndash;karakolun bacasından kaçmıştı&ndash; müebbet hapisti. Üç metrelik delikten aşağı inmesi kolay olmuştu. Yukarı çıktığındaysa müjdeyi almışlardı:</p>

  <p class="p11">&ldquo;Deveye sormuşlar söyle neren eğri, deve demiş ki...&rdquo;</p>

  <p class="p11">Bu memleketin ahlakı çoktan delinmişti. Delenler de devrimciler değil, adam gibi beton attığını söyleyen müteahhitlerdi. İnançları uğruna burada olan, elektrikli masalarda en derin uykularına yatan bu güzel çocuklar buna, müteahhitlerin inançsızlığına çok sinirlenmişlerdi.</p>

  <p class="p11">Betonu delmek kolay oldu. Üç koca ay Emin&rsquo;in &ndash;maşallah balyoz gibi&ndash; kafasıyla delinen betonların mutluluğuyla geçti. Mutluluğa giden yol tuvaletteydi. Büyük apteslerini ederken seyretmenin kafa yaptığı siyah beyaz mozaikli taşların bir bölümünü çıkarmışlardı. Çalışmaya girenlerin arkasından kapak gibi kapatılıyordu bu taşlar. Aralarındaki teknik ressam siyah beyaz kareleri yeni baştan boyuyordu. Tüneldekiler çıktıktan sonra yeni baştan. Dördüncü aya girdiklerinde çocuğun gözleri yaşarmaya başlamış, ebedi göz nezlesine tutulmuş, mide bulantısı ve baş dönmesinden ayakta zor durur hale gelmişti.</p>

  <p class="p11">Tüneldeyse şükür toprağa kavuşmuşlardı. Kaşık sapıyla da kazmıyorlardı artık. Emin el alışkanlığından yapıyordu bunu. Kazıya iki kişi iniyorlardı ve tünel uzadıkça bir körüğe ihtiyaç duyulmaya başlamıştı. Mühendis&rsquo;i kara kara düşündüren buydu. İç çamaşırlarından yaptıkları körük ne iyi çalışmış ne de uzun ömürlü olmuştu. Yenisi için daha farklı bir malzeme gerekiyordu. Mühendis bunu günlerce düşündü ve bir gece kucağında Midnight&rsquo;s Children ve Ada or Order ile daldığı uykusundan, her zaman iki kitap birden okurdu, uyandığında kitabın sert sırtı ona körük için kullanılacak malzemeyi fısıldadı: Cilt bezi. Cezaevi yönetiminden kütüphane kuruyoruz bahanesiyle istediler. Ciltlenecek çok kitap var diye de biraz fazlaca.</p>

  <p class="p11">Tünelden çıkan toprakların hokus pokusuna gelince; ellerinden geldiğince futbol maçı yaptılar. Paçalarına doldurdukları toprakları sahaya saçtılar. Bir bölümünü kanalizasyona döktüler, kanalizasyon çabucak tıkanınca koğuşa taşıdılar, koğuştaki tavan lambasını söküp toprağı çamurdan topaklar haline getirip tavana gönderdiler. Ayrıca, Rasim ve Nuri&rsquo;nin içini de tünelden çıkan topraklarla doldurdular. Rasim ve Nuri&rsquo;ye gelince onlar birer kuklaydı. Alt ve üst eşofmanlar birbirine dikilmiş, içleri toprak ve pamuk ile doldurulmuş, yüzleri için beyaz çamaşırlar çay ile boyanıp ten rengine dönüştürülmüştü. Aralarında ressam olan bir tanesi onlara mükemmel suratlar bahşetmişti. Bu maceraya katılan yirmi altı kişiyi kırk gün kırk gece güldüren, Rasim ve Nuri Paşa&rsquo;nın suratlarının tıpkısını. İki numara tıraşlı saçları bile vardı kuklaların. Sürekli tünelde olan iki kişinin yerine sırtlarını dönüp uyuyordu bu kuklalar. Bazen çok hasta oluyor yerlerinden kalkamıyorlardı. Koğuşun maskotu olmuşlardı. Buna rağmen vaftiz edildikleri isimler ve benzetilen suretleri sebebiyle kuklalara tecavüze yeltenilmiş, mahkûmlardan birinin sürtünerek üzerlerine boşaldığı tespit edilmiş yine öfkeli bir arkadaşları kuklalara tekme tokat girişmiş karınlarından patlatmış, koğuşun baba yanında terzilik ederken üniversiteye girip komünist olan ve babası tarafından &ldquo;Keşke, ah keşke terzi olarak kalsaydı&rdquo; denilen üyesi tarafından eskisinden sağlam onarılmışlardı. Kuklalar başlarına gelen talihsiz şeylerin yanı sıra koğuş içi eğlencelere de katılmışlar, mahkûmlarla birlikte halay çekmişlerdi. Bu arada halaylar ve futbol maçlarında duvarları titreten şutlar fazlaca çekilir olmuştu. Bunun sebebi tünelin çok zor bir dönemeci fazlaca gürültü çıkaracak biçimde almasıydı. Tünel için çalışan herkes çok yoruluyordu. Emin hayatının en tatlı uykularını o zaman uyudu.</p>

  <p class="p11">Tünelde çalışmaya inmeden önce havalandırmada ciğerlerine bol bol oksijen almak pek iyi bir etki yapmıyordu. Bunun yerine kafaya bir yastık kılıfı geçirip yorganın altında yatmak soluksuz kalma süresini uzatmaya yardımcı oluyordu. İşte Emin ikinci vardiya için böyle bir antrenmandaydı şimdi. Oksijeni tükenmiş ama zihnindeki, &ldquo;firar ettiğimde ne olacak?&rdquo; sorusu uçup gitmemişti.</p>

  <p class="p11">Ana ve babasının evine tıpkı rüyalarındaki gibi gizlice girecekti belki de. Çatıdan çatıya uçtuğunu hayal etti. &ldquo;Kaçmak&rdquo; denildiğinde orada, Çankaya&rsquo;nın çatılarında kalmıştı çünkü. Mühendis vardiya saatlerinin geldiğini fısıldadı. Yaptığı antrenmanın boktanlığına verdi veriştirdi:</p>

  <p class="p11">&ldquo;Soluksuz kalmaya dayanma işini kafanda halledeceksin&rdquo; dedi ona. &ldquo;Kaldı ki sen isterse uçan, duvarlara vantuz gibi yapışan, kafanla beton kıran bir delikanlısın.&rdquo;</p>

  <p class="p11">Mühendis doğru söylüyordu.</p>

  <p class="p11">Tünele indiler ve kazıya başladılar. Emin de Mühendis gibi ikna oluyordu, yerin altı çok güzeldi. Yine de zihnindeki soruyu gömemeyip hâlâ ana baba nasihatine ihtiyaç duyan delikanlılar gibi &ndash;ki öyleydi aslında hepi topu 21 yaşındaydı&ndash;, Mühendis&rsquo;e sordu:</p>

  <p class="p11">&ldquo;Neden firar etmek istiyorsun?&rdquo;</p>

  <p class="p11">Bu Mühendis&rsquo;in beklemediği bir soruydu. Elindeki keskiyle dondu kaldı. Başında biricik hazineleri olan fenerin ışığı toprağı aydınlatmaya devam etti, bir çift solucan fırsat bu fırsat kaçtı.</p>

  <p class="p11">&ldquo;Çünkü&rdquo; dedi mühendis, &ldquo;Çünkü...&rdquo; sonra söyleyeceğini bir çırpıda söyleyip işe koyuldu:</p>

  <p class="p11">&ldquo;Geçmiş içimde ikinci bir nabız gibi atıyor.&rdquo;</p>

  <h2 class="h22"><a id="ncx2735"></a><a id="a73"></a>15</h2>

  <p class="p11">&ldquo;Bu memleketin münevver evlatları geçmişini hatırlayacak elbette. Geçmiş onların içinde ikinci bir nabız gibi... ikinci bir kalp gibi...&rdquo;</p>

  <p class="p11">Ali Çoban hâlâ sürgündeydi ve en büyük meşgalesi olan mektuplardan birisini kaleme alıyordu. &ldquo;Geçmiş&rdquo; ile başlayan cümleyi karaladı ve onun yerine şunu yazdı, &ldquo;Geçmişe dönüp bakanlarsa beni ve bu millete nurlu ufuklar doğurmak için çalışan diğer kıymetli siyasetçileri, devlet adamlarını görecekler.&rdquo;</p>

  <p class="p11">Şöyle de devam etti:</p>

  <p class="p11">&ldquo;Ama ne halde görecekler? Sürgün edilmiş, yasaklanmış bir halde görecekler. Vatana hizmet etmenin bedeliyse bu, gelecekte geçmişte ettiğimden bin kat fazlasını etmeye ant içiyorum!&rdquo;</p>

  <p class="p11">Mektubun sonunda dolmakalemi kustu. Bu lekeyi temizlemekte çaresiz kalınca mektubu temize çekmeye karar verdi ama bunu yapmaya üşendi.</p>

  <p class="p11">&ldquo;İsmet Paşa&rsquo;nın oğlunu bile veto etmişler&rdquo; diye söylenerek girdi içeri partili sürgünlerden birisi. Yerin kulağı vardır diye sesini alçalttı sonra. Hemen akabinde de cuntacıların gönlünü alacak şeyler söyledi:</p>

  <p class="p11">&ldquo;İsmet Paşa&rsquo;nın fizikçi olan küçük oğlu. Hani şu diş macununu tüpün içine geri sokanı.&rdquo;</p>

  <p class="p11">Bu gereksiz açıklamaya başını sallamakla yetindi Ali Çoban.</p>

  <p class="p11">&ldquo;Ama bakınız adamcağızı uzaylı yaratık E.T.&rsquo;ye benzetmişler. Meğer ortalıkta E.T. yapamaz bu işi gezegenine geri döner söylentileri çıkmış. Bir partilisi de çıkıp ne demiş biliyor musunuz? &lsquo;E.T.&rsquo;nin gitmesine izin vermeyeceğiz. O buranın insanı.&rsquo;&rdquo;</p>

  <p class="p11">Bu sözler üzerine gülümsedi Ali Çoban. İsmet Paşa&rsquo;nın ite kaka siyasete atılan ve E.T. diye anılan oğlu da böyle gülümsüyordu. Doğru, alışılmış siyasetçi tipinin dışındaydı.</p>

  <p class="p11">&ldquo;O siyaset yapamaz&rdquo; dedi Ali Çoban. Ardından, &ldquo;Daha ne kadar tutacaklar bizi burada?&rdquo; diye sordu. Tam, &ldquo;Dün gece rüyamda...&rdquo; diye söze başlayacaktı ki, siniri bozuk olduğu aşikâr sürgün partili lafı ağzına tıktı:</p>

  <p class="p11">&ldquo;Pertev kendisine 12 Eylül öncesi sizin niye istifa etmediğiniz, böylece darbeye engel olmadığınız sorulduğunda ne demiş biliyor musunuz?&rdquo;</p>

  <p class="p11">Ali Çoban cevabı duymak istemiyor gibi baktı partilisinin suratına ama anlamadı adam:</p>

  <p class="p11">&ldquo;Gereksiz şüphelere kapılmak yerine, neticesine katlanabileceğini düşündü de ondan, demiş efendim.&rdquo;</p>

  <p class="p11">&ldquo;İyi, iyi demiş&rdquo; dedi Ali Çoban, &ldquo;bana sorsalar ben de öyle söylerdim&rdquo; diyerek bu partiliye kısa bir siyaset dersi verdi ve sonrasında kendisini şöyle düşünmekten alıkoyamadı:</p>

  <p class="p11">&ldquo;Bunlarla beraber burada ne işim var benim. Söylediklerimi bana aktaran bu adamlarla mı siyaset yaptım ben?&rdquo;</p>

  <p class="p11">Belleğinin bu kadar gizli hislerini kusmasına asla müsaade etmezdi Ali Çoban. Tam kapatılan partisinin hemen akabinde kurduğu partinin yapılanmasına kendisini kaptıracak gibi olmuştu ki biraz önce anlatmaktan alıkoyulduğu rüyası tezahür etti. İyi ki anlatmamıştı çünkü tıpkı onun zihni gibi siz de iki defa kaydetmek zorunda kalacaktınız: İçeri bir binbaşı girdi ve; &ldquo;Milli Güvenlik Kurulu&rsquo;nun Resmi Gazete&rsquo;de yayınlanan kararı ile...&rdquo; diye söze başlamasıyla Ali Çoban&rsquo;ın gözlerinin kararıp sendelemesi bir oldu. Rüyasında şimdi kendisine iletilen &ldquo;Terhis edildiler&rdquo; kararının tam tersini görmüştü: &ldquo;İdam edildiler.&rdquo;</p>

  <p class="p11">Sürgün bir partilinin anılarında yazdığı üzere &ldquo;Bir çınar gibi devrilmeden ayakta kalmayı başardı&rdquo; ve kendine geldiğinde kararın idam mı, terhis mi olduğunu karıştırdı. Çevresindekiler yine aktarıldığı üzere onu ilk defa bu kadar heyecanlı görüyorlardı. Derken gerilimin ikinci perdesi başladı:</p>

  <p class="p11">Zincirbozan&rsquo;da yaşananların, görülenlerin, tanık olunanların anlatılmamasına ilişkin imzalı belgeler. Ali Çoban hiç düşünmeden bastı imzayı. Ancak CHP&rsquo;nin gençlerinden birisi ayak sürüyordu. Kararlıydı. İmza atmıyordu. Sonunda kriz, imzalatılan bu belgelerin iptaliyle çözüldü. Ankara&rsquo;ya doğru yola çıkarlarken, Ali Çoban elini sıktığı CHP&rsquo;liye &ldquo;Sırtımdaki değirmentaşını kaldırdın&rdquo; dedi.</p>

  <h2 class="h22"><a id="ncx2755"></a><a id="a74"></a>&nbsp;16</h2>

  <p class="p11">Ankara&rsquo;ya doğru yola çıkanlardan birisi de &ndash;sırtında değirmentaşı kadar ağır bir yükle&ndash; bizim Kâhya Talat&rsquo;tı. Memleketi Isparta&rsquo;ya gitmişti. Daha doğrusu öylesine kulağınıza fısıldanmıştı onun yokluğu, ayrıntılardan habersizsiniz, Gürbüz Sokak&rsquo;tan kovulmuştu.</p>

  <p class="p11">Kapıdan çıkarken son sözünü söyleme gereği duymuş; &ldquo;Beyefendi dönünce görün bakın çağırır beni yeniden&rdquo; demişti üzerinden çıkarmadığı gecelik sabahlığıyla kendisini uğurluyor mu, kovuyor mu belirsiz, &ldquo;Hadi güle güle, hadi güle güle&rdquo; diyen Nazlı Hanım&rsquo;ına.</p>

  <p class="p11">Elinde tutmayı yeni alışkanlık edindiği geceliğinin rengindeki &ndash;gülkurusu&ndash; mendilini arkasından sallayıp &ldquo;Sen de sürgünsün onun gibi&rdquo; demiş ve kocasının sürgünden döneceği 1 ekim 1983 cumartesi günü saat 20:35&rsquo;e kadar vurup kafayı yatmıştı.</p>

  <p class="p11">Talat&rsquo;ın nereye gideceğini bilemediği yolculuğu sürprizli başlamıştı. Kapıda onu Nazlı Hanım&rsquo;ın yıllardır hurdaya çıkmasın diye çalıştırılan üstü açık mavi Chevrolette&rsquo;sini satın alan Bülent Paye bekliyordu. Burası karışık ama açıklayayım:</p>

  <p class="p11">Bülent Paye&rsquo;nin sahne yasağını delmek için geldiği gün, Talat onu eski anılarının sarhoşluğuyla ağırlarken, Nazlı Hanım&rsquo;ı aşağı inmiş,</p>

  <p class="p11">&ldquo;Ne bu rezalet?&rdquo; demişti.</p>

  <p class="p11">&ldquo;Ayol rezalet olan ben miyim, teessüf ederim&rdquo; demişti Bülent Paye de.</p>

  <p class="p11">Nazlı Hanım&rsquo;ı bu defa bizzat Talat&rsquo;a çıkışmıştı:</p>

  <p class="p11">&ldquo;Özel misafirlerini ortalıkta değil, odanda ağırla.&rdquo;</p>

  <p class="p11">&ldquo;Nazlı Hanım&rsquo;ım, Bülent Hanım...&rdquo; diye söze başlayacak olmuştu Talat, &ldquo;Hösst&rdquo; diye sözünü kesmişti Nazlı Hanım.</p>

  <p class="p11">İnatçı Talat devam etmişti:</p>

  <p class="p11">&nbsp;&ldquo;Bülent Hanım...&rdquo; &ldquo;Hösttt&rdquo;</p>

  <p class="p11">&ldquo;...benim değil...&rdquo;</p>

  <p class="p11">&ldquo;Höstttt&rdquo;</p>

  <p class="p11">&ldquo;Sizin konuğunuzum efendim&rdquo; diye ikisinin birden sözünü kesmişti Bülent Paye. Kafası kurnazlığa çalışmış, Nazlı Hanım&rsquo;ı ziyarete geldiğini söylemişti. Nazlı Hanım&rsquo;ı buna hiç mi hiç inanmadığını belirten mimiğini yaptı. Aynı mimik Ali Çoban&rsquo;da da vardı. Bülent Paye&rsquo;nin bu mimiğin anlamını çözmesi mümkün değildi. Talat lafa karışacak oldu, Bülent Paye ısrarla konuşmasını sürdürdü:</p>

  <p class="p11">&ldquo;Ben de sizin gibi pek bedbaht ve mutsuzum hanımefendi. Güzel günlerin hayaliyle daldığım uykulardan nihayet uyanabildim. Siz katlanmanın ne olduğunu bilenlerdensiniz...&rdquo;</p>

  <p class="p11">Nazlı Hanım&rsquo;ı müstehzi bir ifadeyle onu dinliyordu. Ancak bu ifadeyi de bilmeyen çözemezdi: Gerdanıyla, yüzünü birleştiriyor, ağzını fermuarı bozuk bir cüzdan gibi açıyordu. Zavallı Bülent Paye onu tanımıyordu ama kabul etmek gerekir ki kurnazlıkta bir parça peynir uğruna methiyeler düzen tilki gibi ısrarlıydı:</p>

  <p class="p11">&ldquo;Evinize girerken meşhur arabanızı gördüm kalbim pır pır etti. Ah sizi böyle karşımda görünce...&rdquo;</p>

  <p class="p11">&ldquo;Satıyorum o arabayı&rdquo; dedi Nazlı Hanım&rsquo;ı.</p>

  <p class="p11">&ldquo;Ben de onu almaya gelmiştim&rdquo; dedi Bülent Paye.</p>

  <p class="p11">&ldquo;Kurtulmak istiyorum geçmiş güzel günlerden o mavi arabayla geçirilen&rdquo; dedi. (Dedikodu yapmayacağım, dedikodu yapmayacağım!) &ldquo;Artık üstü açık bir arabaya binemem.&rdquo; Öyle bir şey yapması durumunda başına gelenleri görmüş gibi dudağını ısırdı Talat. Nazlı Hanım&rsquo;ı hâlâ hayaller ülkesinde yaşadığının işaretini veren gerekçesini sundu: &ldquo;Artık kendimi kime göstereceğim ki...&rdquo;</p>

  <p class="p11">&ldquo;Oysa ben kendimi göstermek istiyorum&rdquo; diye şakıdı Bülent Paye.</p>

  <p class="p11">İşte araba böyle satıldı ama Talat &ndash;bir süreliğine de olsa&ndash; kovulmaktan kurtulamadı. Yıllarca kontağını çevirip garaj içinde çalıştırdığı arabanın sürücü koltuğunun yanında oturuyordu şimdi. Hiçbir işi yoktu, seyahate çıkıyordu, üstelik bunu kendisini uşaklığa, kâhyalığa düşüren nedenle birlikte yapıyordu.</p>

  <p class="p11">Talat&rsquo;ın Başkent&rsquo;ten ayrılışı böyle olmuştu.</p>

  <p class="p11">Şimdi Beyefendi&rsquo;nin direktifiyle yuvaya dönüyordu ama arada geçen zaman zarfında neler olmuştu acaba?</p>

  <p class="p11">Anlatalım:</p>

  <p class="p11">Bir kere başına sardığı eşarbın üzerinden yüzünün bir tarafını tehlikeli bir biçimde kapatan geniş kenarlı şapkasıyla Bülent Paye, &ldquo;İtiraz yok, ben nereye istersem oraya gideceğiz&rdquo; demişti.</p>

  <p class="p11">Talat itiraz etmemişti ama gitmek istenilen yer kaderin cilvesi, Isparta&rsquo;ydı. Isparta&rsquo;ya gitme nedenini topuklanan gazın ve üstü açık arabanın yarattığı rüzgârla başında durması mucize şapkasının altından şöyle açıkladı Bülent Paye:</p>

  <p class="p11">&ldquo;Ahiret kardeşim orada. Biliyor musun kim? Banu Ballı.&rdquo;</p>

  <p class="p11">Kendini tutamayıp,</p>

  <p class="p11">&ldquo;En son Bir Ters Bir Düz&rsquo;ü seyretmiştim&rdquo; dedi Talat.</p>

  <p class="p11">Suratı asılan Bülent Paye, &ldquo;Seyretme öyle fena şeyler. Ben sana yeterim&rdquo; dedi.</p>

  <p class="p11">Şapkasının altında ikisine de yer vardı.</p>

  <p class="p11">Buraları geçelim.</p>

  <p class="p11">Talat, babasının halı atölyesinin külünü savurduğu günden beri gitmiyordu memleketine. İlk gün türbe, yatır gezdiler. Film çekimini sürdüren Banu Ballı&rsquo;nın kendilerine katılma fırsatını bulamayacağını düşünerek baş başa yaptılar bu işi. Bu manevi şehir turunu duyan Banu Ballı&rsquo;nın ilk tepkisi, &ldquo;hidayet&rdquo; kelimesinin anlamını &ldquo;haz almak&rdquo; ile karıştırabileceğini hesaba katmadığı Bülent Paye&rsquo;ye, &ldquo;Anam ben senden önce erdim hidayete&rdquo; demek oldu ve otelin mescidinden çıkan İmam Efendi&rsquo;siyle tanıştırdı onları. Ardından Allah huzurunda yaptıkları evliliklerini fısıldadı. Talat ve Bülent Paye tebriklerini sundular. Konuşacak çok şey vardı, konuştular. Talat, Pertev&rsquo;in partisinden siyasete atılacağını öğrendiği İmam&rsquo;a kulağına küpe bilgiler verdi. Erkekler birbirlerini sevdiler. İki yakın kız arkadaş bundan memnuniyet duydular.</p>

  <p class="p11">Ardından Bülent Paye&rsquo;nin Isparta&rsquo;ya gelmek konusundaki ısrarının biricik nedeninin Banu Ballı olmadığı ortaya çıktı. Bir sünnet düğününe davetliydi. Davetli olmak Bülent Paye için hepimizin bildiği türden bir şey değildi. Onun bir düğüne davetli olması sahne yasağından dolayı oturduğu yerde şarkı söylemesi anlamına geliyordu. Talat onu gözleri yaşlarla dolu seyretti. Görmenizi isterdim, Bülent Paye oturarak şarkı söylemesi icap etmesine rağmen dinleyenleri sıkmayacak bir gösteri hazırlamıştı. Derin dekolteli elbisesinin kuyruğu gibi görünen aparat, mikrofonu eline almasıyla birlikte açılıveriyordu. &ldquo;Kuranıkerim&rsquo;de anlatılan beyaz cennet kuşu değil mi bu?&rdquo; diye sorduğu oluyordu davetlilerin. Tüylerin menşeini bana uzun uzun anlattırmayın. İncili başlığı ve oturduğu yerde salındıkça etrafı kaplayan enfes bir kokusu vardı. Salona girerken ve çıkarken seyrediyordu insanlar onu. Otururken ve kalkarken. En içlendiği şarkıyı okurken, rakıyı fondipleyip bardağı taklit edilmez bir edayla yere atarken. Yasak elma olmanın cazibesiyle sahne ücretini ikiye katlamış, tarife gelmez bir gösteriydi sandalye üzerinde oturarak yaptığı şey. Ama unutmayın sahne de onun için yasak meyveydi. Ne olursa olsun Bülent Paye kadın kimliğinin kabul edilmesini ve yeniden sahneye çıkabilmeyi çok istiyordu.</p>

  <p class="p11">Otele döndüklerinde bunun için ağladı. Banu Ballı ve İmam İmam&rsquo;ın da katıldığı sofra muhabbetinde bir bardak şerbeti masaya vurdu, bardağın dibi çıktı, etraf kan dökülmüş gibi oldu. Çok kederliydi Bülent Paye. Talat elinden geleni yapacağını söyledi. İmam, siyasetteki ilk mücadelesinin bu olacağına yemin etti. Zaten o sırada resepsiyonun telefonu kendisine uzatıldı. Arayan Pertev&rsquo;di. İmam, siyaset dersine iyi çalışmışa benziyordu zira Genel Başkanı&rsquo;na şu cevabı verdi:</p>

  <p class="p11">&ldquo;Kimse benim adıma düşünemez Sayın Genel Başkan&rsquo;ım. Tıpkı hiç kimsenin benim adıma şapka giyemeyeceği gibi.&rdquo;</p>

  <p class="p11">Talat onun bir çuval inciri berbat ettiğini düşündü. Bülent Paye siyasi hayatının başlamadan bittiğini. Banu Ballı yol yakınken kendisine el vermeyen o tuhaf adamın tarikatına girmesinin iyi olabileceğini. İmam ise telefona cevap verirken değiştirdiği ifadesini bozmayıp siyasette yolunun açık olacağını müjdeleyen şu açıklamayı yaptı:</p>

  <p class="p11">&ldquo;Pertev Bey, cuntacıların bazı konular hakkındaki görüşlerini aktardı da...&rdquo;</p>

  <p class="p11">Isparta günleri işte böyle geçti ve Başkent dönüşü İmam&rsquo;ın Talat&rsquo;tan bir ricası oldu: Mutlaka onun çevresi daha genişti, Ankara avucunun içiydi, şu pek kıymetli olduğu söylenen gazete kâğıtlarıyla ve naylon bir sicimle paket edilmiş halıyı elden çıkarabilirse kendisini milletvekili seçtirecek para hazır olmuş olurdu.</p>

  <p class="p11">&ldquo;O pakette ne var?&rdquo;</p>

  <p class="p11">&ldquo;Açınca görürsün&rdquo; demişti İmam.</p>

  <p class="p11">Isparta dönüşü değirmentaşı gibi ağır bu emaneti bir kenara bırakıp Gürbüz Sokak&rsquo;taki evi hayata döndürmeye girişmişti Kâhya Talat. Dört ay boyunca kapalı kalan ev önce bir güzel havalandı. Beyefendi&rsquo;nin yokluğunda kendisinin talimatıyla çalışma odası ile yatak odası arasına yerleştirilen böylece dünyanın en kısa mesafesini kat eden asgari 140 kilo kapasiteli asansörden arda kalan molozlar temizlendi. Duvar köşeleri örümcek ağlarıyla vedalaştı, tozlar alındı, yerler cilalandı, büfedeki gümüşler üzerlerine düşen görüntüleri esnetip genişleterek gösterecek biçimde parlatıldı, saatler ayarlandı, kuruldu, aynalar yüzünü gösterdi, pencere camları sirkeli sularla silindi, Nazlı Hanım hiçbir şey olmamış gibi halı yıkama moduna getirilen elektrik süpürgesinin sesine uyandı. Partililer boncuk gibi etrafa saçıldı, kurbanlık koyunlar çift sıra merdivenlere dizildi.</p>

  <p class="p11">Beyefendi geldi.</p>

  <p class="p11">Dünya dönmeye devam etti.</p>

  <p class="p11">Talat istirahat için odasına çekildiğinde, adını dolu dolu söylemenin tam yeri, siyasette İmam İmam adıyla tanınacak olan ama bizim İmam İmam Efendi olarak bildiğimizin emaneti olan paketi açtı. İyice katlanmış bir ipek halıydı bu. Talat önce halının ne kadar yanlış katlandığına hayıflandı. Ardından eline değen saçaklarla ürperdi. Kâğıt gibi katlanmış halıyı açtı. Gözyaşları Farah Diba&rsquo;nın yumuşakça kıvrılan çenesini ıslatırken Talat haykırıyordu:</p>

  <p class="p11">&ldquo;Affet beni baba! Utancımı, vicdan yaramı neden karşıma çıkardın baba! Kurtar beni baba!&rdquo;</p>

  <p class="p11">Bu haykırış elini yüzünü yıkamak için nihayet lavaboya girebilmiş Ali Çoban&rsquo;ın kulağına kadar geldi. Siyasette yeniden doğuşunun sloganını bulmuştu.</p>

  <h2 class="h22"><a id="ncx2805"></a><a id="a75"></a>17</h2>

  <p class="p11">&ldquo;Şimdi sevgili vatandaşım cari açık nedir? Bunu size şöyle izah edeyim. Ya da bunu unutalım. Eskilerin yaptığı... Ekonominin ana meselesi nedir bilir misin benim aziz vatandaşım... Sizi asıl meşgul edenin geçim derdi olduğunu da biliyorum benim canımdan çok sevdiğim vatandaşlarım.&rdquo;</p>

  <p class="p11">&ldquo;Döörttt liraya abi dörttttt liraya!&rdquo;</p>

  <p class="p11">Pertev ilk halka hitabında çuvallamıştı.</p>

  <p class="p11">Bir kere seçim otobüsünün etrafını saran kalabalığın kurulmakta olan halk pazarı için olduğu ortaya çıkmıştı. İki yumurta sarısı içip bağıran esnaf halkı ikna etmekte, başına toplamakta daha başarılıydı. Mikrofonu oracığa bırakıp aşağıya indi Pertev.</p>

  <p class="p11">&ldquo;Çok kötü&rdquo; dedi &ldquo;çok kötü.&rdquo;</p>

  <p class="p11">Oysa ikili sohbetlerde, kahvehane gezilerinde ne kadar iyiydi, mülakat verirken televizyonda. Nereye gitmişti o babacan, sevecen hali, hazırcevaplılığı? Halk karşısında konuşmak bambaşka bir şeymiş, bunu anlamıştı. Bu kadar kötü konuşan daha doğrusu halka hitap etmesini beceremeyen bir adam nasıl siyaset yapacaktı? Böyle düşünen bir milletvekili adayı seçim otobüsünün arka kapısından sıvışıp kaçmıştı. Hepsi kara kara düşünüyordu. Pazarcılar, parti amblemiyle donatılmış, Pertev fotoğraflarıyla süslenmiş otobüsü yumrukluyorlardı:</p>

  <p class="p11">&ldquo;Çekin kardeşim şunu. Terlikçiyle peynircinin bu mevkii....&rdquo;</p>

  <p class="p11">Ses teçhizatını kuran, önceki işi parti içi seçimlerde milleti oyalamak için konuşmak, parti başkanını kürsüye davet etmek, kafa göz yaranları sözle ikna etmek olan, &ldquo;Bu böyle olmaz&rdquo; dedi ve pazar kalabalığında dikkatini çeken erkek suratlı ihtiyar kadının yanına gitti. Kadın bu şehrin en bildik yüzlerinden birisiydi. Gelen geçene laf atıyor, gelen geçen ona laf atıyor, bazen çevresinde onlarca kişi toplanıyor o hiçbir şey yapmıyor, sadece konuşuyordu.</p>

  <p class="p11">&ldquo;Affedersin hanımefendi&rdquo; dedi Pertev&rsquo;in kadrolu ses teçhizatçısı olarak partisine aldığı.</p>

  <p class="p11">&ldquo;Hanımefendi senin anandır&rdquo; dedi kadın cevaben.</p>

  <p class="p11">Cebine sıkıştırılan bir para karşılığı bu kadın seslendi otobüsün üzerinden hemşerilerine:</p>

  <p class="p11">&ldquo;Ulan dürzüler, ulan işe yaramazlar, ulan bir baltaya sap olamamışlar! Gelin dinleyin şu topalağı. Memleketi ya çıkaracak ya batıracak diyorlar bunun için. Dün kapı kapı gezen jandarmanın huyuna suyuna gitmeyin o kadar. Karı gibi korkaksınız diyeceğim ama ben karı halimle buradayım. Ne lan gelmeye korkuyor musunuz? Ne benim karı olduğumdan şüpheniz mi var? Ulan aç aç değil burası. Bayramlık ağzımı açarsam görürsünüz siz!&rdquo;</p>

  <p class="p11">Sonunda arzulanan kalabalık toplanmış, Pertev rahatlamıştı. Kimilerine göre o gün o saatte Korku Efendi&rsquo;nin kabri başında &ndash;kanserden ölmüştü bir ay önce&ndash; anacığının yaptığı bir pazarlık sonucu bir hitabet ve inandırıcılık kabiliyeti hasıl olmuştu kendisine. Bunu bizzat aşağıda sigarasını tellendirerek kocasını dinleyen Şermin&rsquo;in ağzından duyanlar vardı:</p>

  <p class="p11">&ldquo;Anası yaptı yine yapacağını.&rdquo;</p>

  <p class="p11">İşte o seyahatte &ndash;güya&ndash; soğuk bir rüzgâr yiyen Şermin&rsquo;in ağzı burnu çarpılmıştı. Beraber seyahat ettikleri arasında hacetini yanlışlıkla cinlerin üzerine yaptığı için bu hale geldiğine inananlar da vardı ki çoğu Süleyman Tel&rsquo;in kapatılan partisinden devşirmeydiler. Lafı uzatmayalım; Şermin çarpılma nedenini biliyordu. Bir elinde kortizonlu bir krem, diğer elinde ayna, yüzünü ovuştura ovuştura dönmekte oldukları Başkent yolunda, &ldquo;Oğlunu iktidara getirsin de beni ne yaparsa yapsın&rdquo; diyordu.</p>

  <h2 class="h22"><a id="ncx2821"></a><a id="a76"></a>18</h2>

  <p class="p11">Sahi ne oldu bizim Süleyman Tel&rsquo;imize?</p>

  <p class="p11">Tel tel oldu dağıldı. Gerçekten böyle oldu çünkü Huzur adıyla vaftiz ettiği yeni partisi dibine kadar veto yedi. &ldquo;Vaftiz ettiği&rdquo; diyorum çünkü kendisi kullandı bu kelimeyi, yanlışlıkla. Ah aklının frenk köşesi, bıkıp usanmıyordu ona böyle oyunlar oynamaya.</p>

  <p class="p11">Her şeye rağmen herkesten daha fazla umutluydu; kendisi ve partisiyle ilgili. Rasim&rsquo;in Kuranıkerim&rsquo;i üzerine salladığı kalabalıklar ki dayanamamış kendisi uyarmıştı bir aracı vasıtasıyla; &ldquo;Heyecanlanıp sallıyor elinde onu ama sıradan bir kitap değil ki o...&rdquo; Ancak siz gidip şöyle aktarın bu dediğimi demişti zehir zemberek kurnazlığını devreye sokup: &ldquo;Paşa, Kuranıkerim&rsquo;i ortaya çıkardığında nasıl da coşuyor kalabalıklar, elinde bu kutsal kitabı tutana dinsiz imansız komünistler bile dokunamaz. Meydanlara din ile kitap ile çıktığı için tebrik ederim onu. Biz yapmalıydık bunu. Oysa bir elinde Kuranıkerim&rsquo;li tek bir mitingim yoktur, ne ahmaklık. Ancaaak söyleyin Paşa&rsquo;ya sallamasın kitabı o kadar. Yoksa birbirine karışır her şey.&rdquo; O sonuncu cümleyi söyleme diye de uyarmıştı aralarında gidip gelen ulağı.</p>

  <p class="p11">Bunun üzerine Rasim karşısında ne söylese alkışlayan, ne söylese inleyen, o ne derse öyle olan kalabalığa Kuranıkerim&rsquo;i gösterdikten sonra öpüp alnına koyup, öpüp alnına koyup, öpüp alnına koyup öyle veriyordu yanında bekleyen emir subayına, damadı olamayan Çevik&rsquo;e. Sonra tıpkı benim gibi aklı karışıyordu onun da: &ldquo;Ne diyordum efendiler?&rdquo; diye soruyordu kalabalığa, her kafadan bir ses çıkıyordu, Rasim de aklına ne gelirse ondan söz ediyordu: &ldquo;Diyorsunuz ki gitmeyin, daha yapacak çok iş var? Bir yere gitmiyoruz ki, biz bayrağı devrediyor, o bayrağı alıp koşanın arkasına geçiyoruz. Niçüüün arkasına geçiyoruz, nefesimizi ensesinde hissetsin diye, yanlış yola saparsa onu doğru yola getirelim diye. Sonra benim için diyorlarmış ki Ziya Ülhak&rsquo;ı çağırıp altın tabaklarda yemek yediriyor, Emer Sultan&rsquo;a da şey ediyor, şarkı söyletiyor. Misafiri iyi ağırlamak ne zamandan beri ayıp oldu, utanç oldu, sorarım size aziz vatandaşlarım...&rdquo;</p>

  <p class="p11">Halk çılgın gibi alkışlıyordu.</p>

  <p class="p11">&ldquo;Delirmiş bunlar&rdquo; demişti Süleyman Tel, devletin biricik resmi televizyonundan canlı canlı verilen böyle bir mitingi izlerken:</p>

  <p class="p11">&ldquo;Ey süngünün hangi tarafının iş gördüğünü bilmez ahmaklar ordusu, Kuranıkerim öyle tutulmaz ki?&rdquo;</p>

  <p class="p11">Bunun üzerine Rasim&rsquo;e acil bir uyarı daha geçti: &ldquo;Büyük bir kutsiyetle öpüp teslim ettiğiniz, halkın size karşı sevgisini nurlandıran Kuranıkerim&rsquo;i teslim alan şahsiyet onu bel altında tutmasın. Emir subayınızın Kuranıkerim&rsquo;i göğüs hizasında tutması icap etmektedir. Dine olan saygı ve sevginiz sizi halkımızın gözünde daha da yüceltmektedir, ne mutlu size!&rdquo;</p>

  <p class="p11">&ldquo;Ne mutlu size, dediğimi iletme!&rdquo; diye tembihleyerek yaptı bunu.</p>

  <p class="p11">Rasim ise, &ldquo;Adamın yalakalığına bak&rdquo; diyordu. &ldquo;Beni öve öve bitiremiyor. Karganın ağzındaki peyniri almaya çalışan tilkinin dil dökmesi gibi...&rdquo;</p>

  <p class="p11">Mesele Rasim&rsquo;in cephesinden böyle görünüyor olabilirdi. Kabaca doğruydu da. Yanlış olan şey, Süleyman Tel&rsquo;in tilki değil, yüz elli, iki yüz yıl hayatta kalabilen bir karga gibi düşünmesiydi. Zamana tanıklık eden ve sonuna kadar sabırla bekleyen, tarihi görüp geçirdiği için de kurnazlıkta üstüne olmayan, yıllar yılı direndiği için de her şeyi hakkı sayan, verilmeyen hakkını çalmakta sakınca görmeyen.</p>

  <p class="p11">&ldquo;Kargaların hep bir bildiği vardır. Peyniri ağzımdan atıvereyim de şu insanlık beni aptal sansın, başka yana baksın, ben de benden hiç ummadıkları bir şeyi yapıvereyim. İşte böyle düşünür kargalar.&rdquo;</p>

  <p class="p11">Yalancı olan tilkiler değil iki yüz yıl hayatta kaldıklarına insanları inandıran kargalardı ki doğanın tehlikelerinden uzak yaşayanı seksen yaşında ölüvermişti BBC&rsquo;nin &ldquo;Bilim Haberleri&rsquo;nde&rdquo; iletildiği üzere.</p>

  <p class="p11">Rasim&rsquo;in söylediklerine pek içerleyen Süleyman Tel, bir kalabalığa karşı konuşma yapma hakkından mahrum olduğu için çareyi haklı olarak kendisini daha yakın bulduğu kargalar üzerine fikirlerini ihtiva eden bir ses kaseti doldurmakta bulmuştu. Eski partililerin Rasim&rsquo;in Süleyman Tel&rsquo;in kulağına gelen sözlerinden haberleri yoktu: &ldquo;Adama bak yahu... Karganın ağzındaki bla bla bla...&rdquo; Bu sebeple pek anlam veremediler hocanın neden kargalardan söz ettiğinden. Vardır bir bildiği deyip geçtiler. Aralarında toprakla, tarımla iştigal edenler tarlalarındaki korkulukları yaktılar. Kargalara bu kadar müsamaha göstermenin bedelini de ödediler. Süleyman Tel&rsquo;in kurdurduğu Huzur Partisi&rsquo;nin o yılki bağışlarındaki azalmanın biricik nedeninin nedeni işte buydu. Tabiatta her şey birbirine bağlıdır, siyasette olduğu gibi.</p>

  <p class="p11">&ldquo;Kargalara müsamaha göstermeyeceksin, müsaade etmeyeceksin. Yoksa beklerler beklerler, gelir hasadını yerler&rdquo; demişti Süleyman Tel kargaların faziletlerine kendi sesinden doldurulmuş ses kasetlerini dinleye dinleye inanan partili çiftçilere.</p>

  <p class="p11">Ardından kargalara müsamaha göstermenin sonuçlarını uzun uzun düşündü Süleyman Tel. Soldan ve komünizmden korkan, bu sebeple dine doğru evrilen bir halk kitlesi vardı. Rasim ve arkadaşları da yaradana sığınıp halkın kalbinde taht kurmak istiyorlardı. Süleyman Tel, Rasim&rsquo;in mitinglerini hiç kaçırmıyordu. Hatta tebdili kıyafet bizzat gidip katılmışlığı da vardı. Gözleri yaşarıyor, gözbebekleri bir su birikintisinde çırpınıp duruyordu:</p>

  <p class="p11">&ldquo;Bugün onlar, yarın benim için, benim refahım için bu kalabalıklar.&rdquo;</p>

  <p class="p11">Aynı anda kürsüdeki Rasim haykırıyordu:</p>

  <p class="p11">&ldquo;Benim babam cami hocasıydı.&rdquo;</p>

  <p class="p11">&ldquo;Ne muhterem bir adam&rdquo; diyordu Süleyman Tel, &ldquo;Bakın babası cami hocasıymış.&rdquo;</p>

  <h2 class="h22"><a id="ncx2842"></a><a id="a77"></a>19</h2>

  <p class="p11">&ldquo;Bizim de bir cami hocamız, imamımız var artık&rdquo; diyordu Pertev.</p>

  <p class="p11">İmam İmam&rsquo;ı takdim etmenin uygun bir yolunu bulduğunu düşünerek. Tam parti genel merkezinin toplantı salonunda mübarek öğle namazına durmuşlardı ki, çat diye açıldı kapı &ldquo;Höyttt&rdquo; diye seslendi Şermin:</p>

  <p class="p11">&ldquo;Çıkar o takunyaları ayağından Pertev!&rdquo;</p>

  <p class="p11">Apar topar aptes alıp öğle namazına duracakları büyük salona yeni adım atmıştı Pertev. Soluk soluğa ayaklarını iyice kurulamanın derdine düşmüştü, aksi takdirde azıyordu ayak mantarları. Şermin&rsquo;in bu baskınıyla neye uğradığını şaşırmış, dengesini kaybetmişti. Şimdi anlatacaklarımı iyi dinleyin, dedikodunun ne biçim bir şey olduğunu anlamanız için, herkesin tanık olduğu bir olayın kulaktan kulağa aktarılırken, bırakın kulaktan kulağı, birinci ağzından dinlenirken ne hale geldiğini, algı ile gerçek arasındaki o ilahi farkı görebilmeniz, aslında herkesin kapağı açılmamış bir hayal hazinesine sahip olduğu gerçeği kafanıza dank etsin diye:</p>

  <p class="p11">&ldquo;...tam namaza duracakken Şermin içeri nara atarak girdi. Burası doğru. &lsquo;Çıkar o takunyaları ayağından Pertev&rsquo; diye gürledi. Burası da doğru. Ardından kocasının takma dişlerini odanın öbür ucuna kadar gönderdi. Yanlış, Pertev&rsquo;in takma dişleri yoktu. O da ağzından çıkan takma dişlerini almak için emeklediğinde kıçına tekmeyi bastı. Yanlış. Charles Jourdan marka ayakkabılarıyla küçük birer filikaya benzeyen ayaklarını öfkeyle yere vurmaya başladı. Bu da yetmezmiş gibi ayakkabısının topuğunu başka bir partilinin kafasına geçirdi...&rdquo;</p>

  <p class="p11">Olay elbette böyle gelişmemişti. Adam karısından dayak yiyor, karısı adama dayak atıyor!</p>

  <p class="p11">Ne derseniz deyin ama külliyen yalan. Şermin öfkeyle yere vurduğu ayağından fırlayan Charles Jourdan marka ayakkabısını birisinin kafasına geçirmek için değil, sahip olduğu değerli bir şeyi kaybetmekten korkar gibi eline aldı. Ayrıca ayakkabıyı filikaya benzeten lacivert beyaz biyeleri ve toka niyetine bir can simidinin olmasından öte, süslediği ayakların cüssesinin Hira Dağı&rsquo;nda bulunduğu söylenen ayak iziyle yarışır genişlikte olmasıydı. Gördüklerini tahrif edenlerin asıl gördüğü şey işte buydu.</p>

  <p class="p11">Duydukları ise şu:</p>

  <p class="p11">&ldquo;İbadeti gösteriş olarak yapın. Gizli saklı ibadet ederek vakit kaybetmeyin. Sakın ola beni çarşafa sokmayın!&rdquo;</p>

  <p class="p11">&ldquo;Zaten İmam da yok meydanda?&rdquo; dedi bir partili. Topluca namaz kılamamanın, Şermin&rsquo;i yatıştırmanın yolunu bulmuş gibi. Pertev, rükûya varmış gibi oturup durduğu yerden bu genç partiliye göz kırptı. Zehir gibiydi maşallah hepsi. Şimdi hep anlatılan soğukkanlılığını göstermenin tam sırasıydı:</p>

  <p class="p11">&ldquo;Sahi nerede bu İmam?&rdquo;</p>

  <p class="p11">Herkes ne biçim uyduruyordu. Bırakın odanın öbür ucuna gönderilen takma dişleri, Pertev&rsquo;in gözlükleri bile gözündeydi.</p>

  <h2 class="h22"><a id="ncx2855"></a><a id="a78"></a>20</h2>

  <p class="p11">&ldquo;Bana bak kaltak, kaltaklık payesi öyle kolay kolay alınmaz. Bacaklarının arasından sallanan kıllı Hindistan cevizini budattırmakla da olamazsın kaltak. Ama ben sana dediysem kesin olmuşsundur kaltak. Evet şimdi bana bak kaltak, çekirge bir sıçrar iki sıçrar...&rdquo;</p>

  <p class="p11">Banu Ballı Bülent Paye&rsquo;ye hitaben söylüyordu bunu. Meşhur, Kuaför Salonu kavgasına yetiştik!</p>

  <p class="p11">&ldquo;Çekirge bir sıçrar iki sıçrar sonra da gelir senin ağzına...&rdquo; Banu Ballı&rsquo;nın cümlesi kendi arzusuyla yarım kalmıştı. Seyretmeye doyamadığı kaplanı gibi sıçramıştı manikür ve pedikür yaptırmakta olan Bülent Paye&rsquo;nin üstüne. Komünist Aslan&rsquo;ın Başkent&rsquo;ten getirilmesiyle başlayan, içtikleri su ayrı gitmeyen arkadaşları ayıran kuaför kavgası buydu. Ne bir eksik, ne bir fazla. Kristal Kuaför ve Güzellik Salonu bir saatin sonunda havanda dövülmüş kristal parçası gibi paramparça, un ufak olmuştu. Bu kavganın şehveti, enerjisi, aksiyonu yıllarca Türk Sinemasını, magazin basınını beslemişti. Yıldönümü vardı bu kavganın. Bu dövüş sonrası kepenklerini kapamak zorunda kalan güzellik salonunun yerine açılan kebapçı, tüpgaz bayii ve bugünlerde yoga, masaj ve alternatif tıp merkezi bu kavganın izlerini silip atamadı. Kırk yogi el ele tutuşup uçtu yine de o yıkıcı enerjiyi temizleyemedi. 1 ekim 1983&rsquo;de, 1005 adet irili ufaklı metal saç bigudisini ayaklar altına alıp jilet gibi incelten bir enerjiden söz ediyoruz.</p>

  <p class="p11">Banu Ballı ve Bülent Paye oracıkta birbirlerinin canına okudular. Öyle ki hastaneye kaldırıldıklarında, &ldquo;Ne oldu bana?&rdquo; diye soruyorlardı. Banu Ballı güzellik salonunun tüpgazlı şofbenlerinin peşi sıra patladığını, Bülent Paye içeriye bir kamyonun daldığını sandığını söylüyordu. Şükür, bire bin eklemeye gerek duymayacak, gözlerinin önünde olanı abartarak anlatmaya güçlerinin yetmeyeceği tanıklar vardı.</p>

  <p class="p11">BANU BALLI VE BÜLENT PAYE BİRBİRİNE GİRDİ.</p>

  <p class="p11">İyi ama neden?</p>

  <p class="p11">Bu topraklarda bir baltaya sap olamamış herkes annesinin karnından bu soruyla çıktı:</p>

  <p class="p11">İyi ama neden?</p>

  <p class="p11">Bu sorunun cevabını bulmak için biraz derine inmek gerekiyordu. Ama magazinciler böyle yapmak yerine, her şeyi kusacak bir ağzın peşindeydiler. Banu Ballı ve Bülent Paye&rsquo;nin zayıf bir anını kollamayı bekleyecek kadar da yüzeysel. Sözgelimi ben şöyle bir bilgiye bile ulaştım: Bülent Paye oturarak şarkı söylediği düğünün birisinde kendisini tutamaz ve sahneye fırlar. Onu sahneye fırlatan sebep nedir? İltifatlarıyla, tezahüratlarıyla onu çılgına çeviren, gözünü karartan bir masa. Masa kimlerden oluşmaktadır? Magazin gazetecilerinin kiraladığı figüranlardan. Sonunda ne olur? Hakkında sahneye çıkma yasağı bulunan Bülent Paye şarkısı bitmeden aşağı indirilir ve doğru karakola götürülür. Kendisini sahnede basanlardan birisi o tezahüratı bol masadan kalkmıştır, diğer ikisi davetliler arasından çıkmıştır, bir tanesi zaten sünnet olan çocuğun kirvesidir, bir diğeri kukla oynatıcısı. Baskının polisleri bile hazırdır. Bülent Paye de sizin gibi düşünüyordu, &ldquo;Polislere bir çorba parası veririm olur biter.&rdquo; Gayet rahattı emniyete giderken, cicilerini bicilerini gösterdiği gazete eklerinden ziyade gazetelerin ana sayfalarında görünecekti muhtemelen, bu da iyiydi. Velhasıl gülücükler saçıyordu:</p>

  <p class="p11">&ldquo;Anacım, nereden bileyim beni üç gün, üç gece sorguda tutacaklarını?&rdquo;</p>

  <p class="p11">Sevenlerine böyle söyleyecekti Bülent Paye. Talat bile kurtaramamıştı onu Gayrettepe&rsquo;nin vaktiyle komünistleri inim inim inleten polislerinin elinden.</p>

  <p class="p11">&ldquo;Saunaya girmiş gibi ter atıp üç kilo vererek çıktım sorgudan&rdquo; diyecekti son diktiği elbise üzerinden dökülen terzisine.</p>

  <p class="p11">Bülent Paye, halkın aklı başka yerde!</p>

  <p class="p11">&ldquo;Neden kırmızı elbise giydiniz?&rdquo; diye soran sorgucularını &ldquo;Elbise değil tuvalet&rdquo; diye düzeltiyordu Bülent Paye. &ldquo;Neden sahneye fırladınız, yoksa komünist misiniz? Elbisenizin, tuvaletinizin, sırtındaki, popo üstündeki işlemeler, kristal taşlı işlemeler, orak çekiç simgesi mi? Tut-i Mucize Guyem&rsquo;i okuma amacınız nedir? Sol örgütlere bir mesaj mı?&rdquo;</p>

  <p class="p11">&ldquo;Nereden çıkarıyorsunuz bunları?&rdquo; demişti Bülent Paye. Bu defa çark etmişti sorgucuları:</p>

  <p class="p11">&ldquo;Mikrofonu tutan elinizin işaret ve serçe parmağını açarak kapatılan bir partinin kurt işaretini mi veriyordunuz?&rdquo;</p>

  <p class="p11">&ldquo;Anam benden köpek olmaz.&rdquo;</p>

  <p class="p11">&ldquo;Ali Çoban&rsquo;ın Nazlı Hanım&rsquo;ının arabasını alarak ona değerinden fazla bir parayı hibe mi etmiş oldunuz? Gizli fuhuş yapıyor musunuz? Bir tarikata üye misiniz?&rdquo;</p>

  <p class="p11">&ldquo;Bakmayın siz, Allahu Teala dilimden düşmez ama kelime şahadete bile dilim dönmez benim.&rdquo;</p>

  <p class="p11">&ldquo;Üsküdar&rsquo;da bir eve &lsquo;Hu&rsquo; çekmeye gidiyor musunuz?&rdquo;</p>

  <p class="p11">&ldquo;Anam o &lsquo;Hu&rsquo;cu&rsquo; karı benim ağdacım.&rdquo;</p>

  <p class="p11">&ldquo;Kaçan Banker&rsquo;in paraları sizde mi? Kestirdiğiniz organınızı sapık bir işadamına sattınız mı?&rdquo;</p>

  <p class="p11">&ldquo;Hanginiz becermek istiyorsa beni, becersin de gideyim ama hepiniz birden olmaz&rdquo; demekle de çözülmedi iş.</p>

  <p class="p11">Gariptir, ne Talat mevzuna ne Isparta seyahatinin ayrıntılarına indiler. Sonunda sadede gelip, &ldquo;Banu Ballı ile ettiğiniz o kavga, iyi ama neden?&rdquo; diye sormayı becerebildiler, magazincilerin cevap karşılığı yazlık sitede birer kooperatif evi vaat ettikleri sorgucu polisler. Bülent Paye tam cevap vermek için ağzını açmıştı ki sorgu odasına beklenmedik bir misafir damladı. MİT&rsquo;çi Damat Mithat&rsquo;tı bu. Kendisini gül suyu kokan bir imam uğruna terk eden Banu Ballı&rsquo;nın adının karıştığı bu kavga başından beri rahatsız ediyordu onu. Bunun kendisi için hazırlanan bir komplo olduğunu düşünerek basmıştı sorguyu, el koymuştu duruma, kurtarmıştı Bülent Paye&rsquo;yi. Peşlerine tek bir gazetecinin bile takılmasına izin vermeden, onu bir çorbacıya götürüp sonra evine bırakmıştı.</p>

  <p class="p11">Bülent Paye, Banu Ballı kavgasının nedeni, sonrasındaki on üç yıllık küslüğün nedenine gelince: İkisi de bu ülke tarihinin yazılması için eteğindeki taşları dökerlerken gülerek, ağız birliği etmiş gibi şöyle dediler:</p>

  <p class="p11">&ldquo;Sebebi pek önemli değil aslında.&rdquo;</p>

  <p class="p11">Banu Ballı, Kristal Kuaför ve Güzellik Salonu baskınından on dakika önce, evinin iki sokak altındaydı burası, sevgilisi İmam İmam ile konuşmuştu.</p>

  <p class="p11">Aynı dakikalarda bizim İmam&rsquo;ı sormakta olan Pertev&rsquo;in sesinin kulağınızda çınlamasını isterdim:</p>

  <p class="p11">&ldquo;Sahi nerede bizim İmam?&rdquo;</p>

  <p class="p11">Şimdi aynı soruyu ciddiyetle biz soralım ve cevabını verelim:</p>

  <p class="p11">&ldquo;Sahi nerede bizim İmam?&rdquo;</p>

  <p class="p11">Gürbüz Sokağa gitti.</p>

  <p class="p11">Ne yapmaya? Halısını almaya.</p>

  <p class="p11">Halı kimde? Talat&rsquo;ta. Talat nerede?</p>

  <p class="p11">İmam İmam&rsquo;ın tam karşısında.</p>

  <p class="p11">Halı nerede?</p>

  <p class="p11">Ne halısı?</p>

  <p class="p11">Para nerede?</p>

  <p class="p11">Ne parası?</p>

  <p class="p11">Geçelim bu çocukça tekerlemeyi de ciddi bir soru soralım:</p>

  <p class="p11">Kavgayı ne başlatır?</p>

  <p class="p11">Evet, şimdi cevap verelim:</p>

  <p class="p11">Yanlış anlamalar.</p>

  <h2 class="h22"><a id="ncx2899"></a><a id="a79"></a>21</h2>

  <p class="p11">&ldquo;İşte Şermin bu İmam.&rdquo;</p>

  <p class="p11">Pertev, alı al moru mor odasına dalan İmam İmam&rsquo;ı böyle takdim etti Şermin&rsquo;e. Bir sıkıntısı olduğu besbelli İmam da utana sıkıla baktı Şermin&rsquo;e. Elindeki puronun yüzünü örten dumanı bir perde gibi kalktığında İmam onu günah işleyip işleyip parasıyla sevap kazanmaya camiye gelen zengin kulüp üyesi kadınlara benzetti.</p>

  <p class="p11">&ldquo;Bir sıkıntın mı var evladım?&rdquo; diye soruşuyla da vefakâr bir kadına.</p>

  <p class="p11">Bizim İmam lafı fazla uzatmadan konuya girdi:</p>

  <p class="p11">&ldquo;Hangi parayla milletvekili olacaktı?&rdquo;</p>

  <p class="p11">Bazı ayrıntıları atlayarak elinden uçup giden ganimetten söz etti. Bu sırada telefon çaldı. Şermin hiç tereddüt etmeden çalan telefonu açtı. Telefondaki de hiç tereddüt etmeden Pertev&rsquo;e vermesi gereken raporu ona verdi. Pertev, çenesindeki gamzeyi meydana çıkarmış İmam için bir çözüm yolu düşünürken, Şermin lafa karıştı:</p>

  <p class="p11">&ldquo;Oğlum senin ne işin var Gürbüz Sokak&rsquo;ta?&rdquo;</p>

  <p class="p11">Bu İmam&rsquo;a ders oldu: Pertev&rsquo;lerden hiçbir şey saklanmaz. Hikâyeyi bu defa hiçbir ayrıntıyı atlamadan yeni baştan anlattı. Şermin ısrarla çalan telefona bakmadı, Pertev içeri dalan prenslerinden birisini bir baş işaretiyle geri gönderdi. İkisi de, &ldquo;Neymiş bu halı böyle?&rdquo; diyerek meraklarını dile getirdiler.</p>

  <p class="p11">Her ne kadar mantıklı olmasa da Pertev ile Şermin, Ali Çoban cephesinde bir husumet nedeni daha yarattılar:</p>

  <p class="p11">&ldquo;Fakir fukara bir İmam&rsquo;ın bizim partimizden seçilmesini bile hazmedemiyor!&rdquo;</p>

  <p class="p11">&ldquo;Gözü dönmüş bir harami gibi elindekini avucundakini haczediyor!&rdquo;</p>

  <p class="p11">&ldquo;Üstelik bunu kendisi de yapmıyor, yaptırıyor...&rdquo;</p>

  <p class="p11">İmam, Ali Çoban&rsquo;ın bu işle bir ilgisi olmadığını, Talat&rsquo;ın da halının kendisinin olduğunu iddia ettiğini, bunun gerekçelerini... İncir çekirdeğini doldurmaz, ağız oyalayıcı şeylerin hiçbirisini söyleyemedi. Anladı ki Pertev&rsquo;lerin kendisine kanı kaynadı, sustu, uzatmadı.</p>

  <p class="p11">&ldquo;Pertev, sen ver bu çocuğu bana, ben hayalimdeki partiliyi yaratayım sana&rdquo; teklifini yaptı Şermin.</p>

  <p class="p11">Eti senin, kemiği benim usulü Şermin&rsquo;e emanet edildi İmam. Böylece bütün meclisi bu tür siyasetçilerle dölleyecek hamlenin ilk adımı atılmış oldu. Şermin ve İmam gitmeden, Pertev&rsquo;in bir konuda daha fikre ihtiyacı vardı. Ezile büzüle söyleyeceğini söyledi:</p>

  <p class="p11">&ldquo;Yeni genel merkez odasını çok şık döşedik, duvardaki Atatürk resmi bile çok fiyakalı, halılar okşanacak kuzular gibi bembeyaz öyle ihtimam ediyorum ki bu düzen bozulmasın...&rdquo;</p>

  <p class="p11">&ldquo;Söyle Pertev ne diyeceksin&rdquo; deyip onu sadede getirdi Şermin.</p>

  <p class="p11">&ldquo;Şu çerçeveciği bir köşeciğe iliştirebilir miyim?&rdquo; diye bir küçük çerçeve çıkardı Pertev.</p>

  <p class="p11">Şermin, çerçevenin içindekini görmeden öfkeyle doldu: Ya anasının verdiği bir büyü parçasıdır, ya Korku Efendi&rsquo;nin kaleminden çıkma bir duadır, ya girdiğim an çarpılmamı sağlayacak cin aynasıdır ya da anacığının bön bön bakan bıyıksız babamı andıran fotoğrafıdır!</p>

  <p class="p11">Hiç birisi. Ağzını açtığı anda ateş kusacak bir edayla yerinden kalkan Şermin, &ldquo;O da ne?&rdquo; diye sormak zorunda kaldı.</p>

  <p class="p11">THY amblemli bir servis peçetesinin üzerine çiziktirilmiş şeylerden ibaretti gördükleri. İmam kafasının çalıştığını ispatlamak arzusuyla:</p>

  <p class="p11">&ldquo;Bu neyin mühendislik planı efendim?&rdquo; diye sordu.</p>

  <p class="p11">&ldquo;Yıllar önce bir uçak yolculuğunda yanıma oturan bir mühendis çizmişti bunu. Keşke onun bu peçete üzerinde çizdiği gibi yapsaymışız Keban&rsquo;ı. O günün beceriksiz mühendislerine teslim ettik ve batırdık bu memleketi...&rdquo; dedi Pertev.</p>

  <p class="p11">&ldquo;Bütün bunları televizyonda da söyle&rdquo; dedi Şermin. Amerika&rsquo;da iyi bir televizyon izleyicisi olup çıkmıştı ne de olsa.</p>

  <p class="p11">&ldquo;Hatta, bu mühendisi arıyorum&rdquo; diye bitirin konuşmanızı diye akıl verdi İmam. Baktı gördü söylediği kabul gördü, coştu bizim İmam:</p>

  <p class="p11">&ldquo;Bütün millet arar, heyecanınıza ortak olur. Bulunan o mühendis kalkınma hamlemizin, şantiyeye dönecek memleketin sembolü olur.&rdquo;</p>

  <p class="p11">&ldquo;Ben bu mühendisi arıyorum, nerede o mühendis?&rdquo;</p>

  <p class="p11">Pertev ilk alkışını Şermin ve İmam&rsquo;dan aldı. Televizyon konuşması provasına kendisini kaptırmıştı:</p>

  <p class="p11">&ldquo;Nerede o mühendis!&rdquo;</p>

  <p class="p11">&ldquo;Bazı soruları, bir cevabı olabileceğini düşünerek sormaktan korkmalı insan.&rdquo;</p>

  <p class="p11">Pertev keşke pek saygı gösterdiği rahmetli Korku Efendisi&rsquo;nin söylevlerini kulağına küpe etseydi. İşte o zaman hepimizin nerede olduğunu pekâlâ bildiğimiz mühendisin &ndash;Mühendis&rsquo;in&ndash; nerede olduğunu sormaya cesaret etmezdi.</p>

  <h2 class="h22"><a id="ncx2931"></a><a id="a80"></a>22</h2>

  <p class="p11">Sıra geldi sorması cesaret gerektirmeyen, cevabından korkulmayacak sorulara... Hiç sormuyorsunuz Rasime ile Reis Ülhak&rsquo;ın evliliği nasıl gidiyor diye? Daha da önemlisi düğün gecesi Kevser oradan kucağında öz kızıyla ayrıldı, sonra ne oldu diye? Önce şimdilik üzerinde fazla durmayacağımız, baş göz ettiğimiz gençlerden başlayalım: Evlilikleri iyi gidiyor, Fransa&rsquo;ya uçtular. Rasime uçakta doğurdu. Üç hostesin çekerek çıkardığı 4 kilo 230 gram ağırlığında bir kızı oldu. Başka bir kimlikle doğurduğu için gazetelere &ldquo;Uçakta doğuran kadın&rdquo; haberi bile yapıldı.</p>

  <p class="p11">Şimdi üzerinde hassasiyetle duracağımız diğer mevzuya eğilelim:</p>

  <p class="p11">&ldquo;Bir çocuk eksikti&rdquo; demişti Horoz Paşa, Florya Deniz Köşkü&rsquo;nden ayrılırken. Kafasını toplayıvermiş, &ldquo;Nereden çıktı bu çocuk?&rdquo; diye soruvermişti sonra. Mösyö Kevork nefti yeşil Mercedes&rsquo;lerine binene kadar arkalarından bakmıştı onların. Belki de ona sormalı:</p>

  <p class="p11">&ldquo;Her şeye son dakikada yetişen, yalaka, dedikoducu, terleyince kokan, yalan diline yuva yapmış basın müşaviri onlar çıkarken acele acele köşke koşturmaktaydı. &lsquo;Ne şirin bir çocuk&rsquo; dedi bizim ufaklık için. &lsquo;Allah bağışlasın efendim&rsquo; temennisi merdivenin ikinci basamağında arkasından yetişti Horoz Paşa&rsquo;ya, &lsquo;Bilmiyordum böyle ay parçası bir kızınız olduğunu&rsquo; sözü daha yeni granit kaplanan yola ayak bastığında, &lsquo;maşallah maşallahlar&rsquo; pek de iyi döşenmediği için kumların üzerinde sallanıp duran granit taşlı yolda ağır ağır yürürken.</p>

  <p class="p11">&lsquo;Teşekkür edip, hayırlı vazifeler&rsquo; diledi Horoz Paşa.</p>

  <p class="p11">Bu, çocuğu planının bir parçası yaptığı anlamına geliyordu besbelli. Keje ne kadarını anladı bilmem. Ama hissetmiştir muhakkak. Kadın bu koskoca şehirde geldi, çocuğunu buldu. Arkasından baktığımı pekâlâ hissediyor olmalıydı ki geniş vatkalı omzunun üstünden başını usulca çevirdi, bana gülümsedi. Kevser ya da Keje. O ve kızı bilinmez bir akıbete doğru gidiyorlarmış gibi baktım arkalarından.&rdquo;</p>

  <p class="p11">Eve dönmek için yola koyulduklarında, &ldquo;Kabulüm, bu bitli velet yanımızda kalabilir&rdquo; dedi Horoz Paşa. Bir bildiği vardı. Bu yaşta hayret kuşu kalkmış ve bu çocuğu yapmış diyenlerin oylarını almak istiyordu. &ldquo;Ne güzel bir aile. diyecek olanların. Halka sempatik, sıcak, yumuşak görünmesi gerektiğini söylüyorlardı ona. Pertev öyle yapıyor diyorlardı. &ldquo;Asker emeklisi adamım ben&rdquo; diyordu Horoz Paşa da. Gömleğimin kollarını kıvırarak çıkamam halkın karşısına. Öyle iki kolumu başımın üstünde yumruk yapıp tuhaf selamlar icat edemem. Malatya Malatya türküsünü hiç söyleyemem.&rdquo; Partisinin reklam kampanyasını yürütenler çare düşünüyorlardı. Kadın seçmenler sözgelimi, &ldquo;Eski karısını boşayıp genç bir karı almış kendine&rdquo; diye düşünüyorlarmış. &ldquo;Bu yüzden oyumuz karısına sadık Pertev&rsquo;e&rdquo; diyorlarmış. Ay ayy ay, Horoz Paşa&rsquo;ya böyle brif&lsquo;ler verilmeye görsün, &ldquo;O kadınların&rdquo; diye gürlüyor, sonra kendi uydurduğu münasebetsiz bir küfrü kusuyordu.</p>

  <p class="p11">O kadınların ağzından girip burnundan çıkmanın yolunu bulmuştu. Kevser&rsquo;in o çocuğu nereden bulduğunun, neden bırakmak istemediğinin önemi yoktu. Sadece çocuğun bir ana ve babası olup da kapılarına dayanması halinde kötü şeyler olabileceğini düşündü, bu düşüncesini Kevser ile paylaştı. Paylaştı demek iyi niyetlilik olur, dikte etti. Cevap olarak Kevser çocuğu bağrına bastı. Erol Horoz kendisi tarafından zulmedilen pek çok anne ve çocuk görmüştü. Onlar gibiydiler. Bu çocuk, Kevser diyebilmek istediği kadının öz çocuğu olmalıydı. Böylece bir kadın gazeteciye röportaj vermişlerdi ailece. Bütün soruları Horoz Paşa&rsquo;nın cevapladığı bir röportaj:</p>

  <p class="p11">&ldquo;Kevser en güzel kuru fasulyeyi pişirir.&rdquo;</p>

  <p class="p11">&ldquo;Karım en çok aniden öfkelenmemi beğenir.&rdquo;</p>

  <p class="p11">&nbsp;&ldquo;Beni mutfağa sokmaz.&rdquo;</p>

  <p class="p11">&ldquo;Bana Horoz Efendi der.&rdquo;</p>

  <p class="p11">&ldquo;Onu bana göstermek için kışlanın önünden geçirdiler.&rdquo;</p>

  <p class="p11">Güzel bir fotoğraftı. Horoz Paşa dışındaki Keje ve kızı yani. Kevser Horoz ve kızı kılığında.</p>

  <p class="p11">&ldquo;Ben de gördüm&rdquo; diyor Mösyö Kevork:</p>

  <p class="p11">&ldquo;Rasim&rsquo;in canı yeşil mercimek çekmişti. Bir gazetenin üzerine dökmüş ayıklıyordum mercimeği. Görmüş geçirmiş nice belalar ayıklamış parmaklarım aralayıverdi mercimek tanelerini, çıkıverdi ortaya Keje&rsquo;nin ve kızının gül yüzleri. İnşallah asıl görmesi gerekenler görür diye de geçirdim içimden. Rasim de lakırdısını yaptı bunun: &lsquo;Ne zaman peydahladı o piçi?&rsquo; diye sordu. Horoz Paşa&rsquo;yla olan yakınlığından büyük rahatsızlık duyduğu Nuri Paşa&rsquo;ya hitaben bilhassa. Ben de çok düşündüm şu cuntacılar birbirlerini yesinler diye. Elimden geldiğince bozmak istedim aralarını. Küçük, süfli ama çok insani şeyler yapıp entrikalar çevirerek sözgelimi. İnsanların arası böyle şeylerle açılır ya da kapanır; &lsquo;Ah ah senin şu vişne likörün yok mu?&rsquo; dediğinde Nuri Paşa, eğer salona teşrif etmemişse Rasim, &lsquo;Aman efendim teveccühünüz. Rasim Paşa şişeyi yanına koyma şerbet gibi içer valla diyor. Ben Kore Harbi&rsquo;nden tanır bilirim onu diyor&rsquo; diye boşboğazlık ederdim. Böylece baştan gerilmiş olurdu ipler. Evet, benim söyleyeceklerim bu kadar. Yılların birikimi, tecrübesi radyo gibi yaptı beni. Edindiğim anlayış sayesinde sesimi kısmak ya da kapatmak mümkün.&rdquo;</p>

  <p class="p11">Ne mutlu bana. Böylece vakit kaybetmeden tarihin akışında bir yaprak daha çevirebiliriz. Ama ondan önce müjdeli bir haber: Keje&rsquo;nin dileği yerini bulmuştu. Diyarbakır Cezaevi&rsquo;nde bıraktığımız Şehmuz&rsquo;un amca oğlu ve Keje&rsquo;nin yanlarında kaldığı akrabalar yavan ekmek yedikleri yer sofrasında taş kesmiş gibi kalakalmışlardı: Yerde ne vardı? Gazetede Keje ve kızına çok benzeyen bir fotoğraf. Gökte ne vardı? İstanbul&rsquo;daki kondunun akan tavanı.</p>

  <p class="p11">&ldquo;O kadının, Keje ve bebesi olabilmesi için her şeyin masal olması lazımdır&rdquo; dedi memleketten gelen genç konuğun getirdiği bir avuç kahveden çıkan mırrayı iştahla içen ihtiyar.</p>

  <p class="p11">&ldquo;Her şey masal, dünya boş. Hepimiz yalanların mahpusluğundayız&rdquo; dedi konuk gelen genç.</p>

  <p class="p11">Bu yanılsamadan ibaret dünyada çat pat Türkçe bilen bir gencin Keje olduğunu varsaydığı bir Paşa karısının ve küçük kızının peşine düşmesi tatlı bir avuntu, fena fikir değil.</p>

  <p class="p11">Evet konuşmak isteyen Mösyö Kevork&rsquo;un sesini usulca açalım, fena fikir değil sözüne müteakip söylemek istedikleri var anlaşılan:</p>

  <p class="p11">&ldquo;Rasim bir defasında ne demişti biliyor musunuz? Daha doğrusu onun bilmiş bilmiş konuşup, buyrun içinden istediğini&nbsp; seçin,&nbsp; okulların,&nbsp; hastanelerin, büstlerinin alınlarına nakşedin arzusuyla yanıp tutuştuğu sözleri yumurtlamak istediği anlar vardı. İşte yine öyle bir anda &lsquo;fikir boş bir şeydir&rsquo; demişti, &lsquo;Darbe yapmak da bir fikirdi.&rsquo; &lsquo;Yaptık ne oldu? Bir fikri gerçekleştirmiş olduk. İyi ama ne oldu?&rsquo; Beraber yemek yediği &ndash;ne kötü mönüler hazırlatıyordu bana bir bilseniz&ndash; Türk Tarih Kurumu Başkanı, adamın faşoluğunun nişanesi sarkık bıyıklarının bir ucuna patates püresi bulaşmıştı, dayanamayıp &lsquo;Bunların hiçbirisi tarihe geçecek sözler değil&rsquo; demişti. Rasim&rsquo;in şuursuzluğundan kaynaklanan bir hoşgörüsü vardı zaman zaman, &lsquo;İyi ama demişti, tarihe geçecek sözler nasıl söylenir&rsquo; &lsquo;Söylenmez&rsquo; demişti bizim faşo da, bıyığının ucundaki patates püresi kendiliğinden düşmüştü tabağına, &lsquo;Tarihe geçecek sözler söylenmez. Yapılır. Tarih bir eylemdir. Tarih ona hükmedenleri sever.&rsquo; Bizimkisi kendi sözü olduğunu zorla ispata çalışmış, avazı çıktığı kadar bağırmıştı: &lsquo;Tarih ona hükmedenleri sever.&rsquo; Sonra hızlıca bir emir vermişti: &lsquo;Bu söylediğimi bütün okullara yazın.&rsquo; İyi ama bunu daha önce büyük bir devlet adamı zaten söylemişti dedi faşo başkan. &lsquo;Kim&rsquo; diye sordu cılız bir sesle Rasim. Öyle pasif bir diktatördü ki &lsquo;Kim söylediyse vurun kellesini ben söyledim olsun bundan sonra&rsquo; bile diyemiyordu. &lsquo;Kim söyledi?&rsquo; sorusu, pilakinin taneleri gibi dizildi boğazına da kimin söylediğini öğrenemedi. &lsquo;Tarih ona hükmedenleri&nbsp; sever&rsquo; diyen Cumhuriyetçi Köylüler Partisi&rsquo;ni zapt edip zorla başına geçen Hüseyin Feyzullah idi.&rdquo;</p>

  <p class="p11">Bizi hükmedilen tarihimizle başbaşa bırakan Mösyö Kevork&rsquo;a teşekkür edelim. Artık şunu sormanın tam sırası; iyi ama tarihe nasıl hükmedilir? Demokrasiyle mi şeriatla mı, cuntayla mı, krallıkla mı?</p>

  <p class="p11">Kuşkusuz hepsiyle.</p>

  <p class="p11">Şimdi sıkı tutunun. Birazdan keskin bir viraj alıp tarihini dilimize doladığımız ülkenin can alıcı bir dönemine sıçrayacağız. Merak etmeyin çok uzağa değil. Cuntacıların çok partili döneme, sözde demokrasiye geçtikleri zamana.</p>
</body>
</html>
