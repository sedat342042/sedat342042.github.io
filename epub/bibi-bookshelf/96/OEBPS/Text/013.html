<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h2 class="h22"><a id="a14"></a>1</h2>

  <p class="p11">&ldquo;Darbe oldu canım. En üstteki askerler yaptılar ve bütün askerler onlara katıldılar. Kimse karşı darbe yapmadı. Karşı çıkan komünistleri kolayca toparlıyorlar. Asıl sendikalar, onlar çok sessiz. Herkesi sokağa dökmeleri gerekmez miydi? Boş ver canım. Ne ilgimiz var bizim bunlarla. Canım lütfen. Rica ediyorum. Beni asmayacaklarını umut ediyorum. Benim ne suçum var seni sevmekten başka? Bu ülkede uçsuz bucaksız bir kır manzarasını seyrederek de ölebilirdim pekala. Çobanın ölüsü üzerine yemin ederim. Suss uyanıyor bizimkisi. Sonra konuşuruz bunları. Tabii öyleydi, tabii sensin...&rdquo;</p>

  <p class="p11">Radyonun açık kaldığını düşündü Ali Çoban. Bir radyo tiyatrosunun seslendirildiğini ya da çok iyi bildiği bir kadın sesinin haberleri okuduğunu. Pijamalarını başkent Gürbüz Sokak&rsquo;taki evlerinde unutan Nazlı Hanım&rsquo;ı sayesinde üzerindekilerle Hayri Şen imzalı koyu renk bir takım elbise &ndash;ve astarına, Başbakanlık&rsquo;ın örtülü ödeneğinin bulunduğu kasanın şifresini iliştirdiği şapkasıyla&ndash; sandalye tepesinde uyukluyordu. Yatak vardı. İstese yatağa uzanır gözlerini kapatırdı ama onu asmaya götürmek için geldiklerinde &ldquo;Sandalyenin üzerinde dimdik oturuyordu&rdquo; desinler istiyordu.</p>

  <p class="p11">Böyle bir saflığa düşmesi ne garip!</p>

  <p class="p11">Oysa yan odada hayatının en tatlı uykularından birisini uyuyan Cevdet Kara yeni yıkanıp ütülenmiş çubuklu pijamalarıyla, üstelik karısı bunlardan neredeyse bir düzine almıştı yanlarına onu nasıl bulurlarsa bulsunlar yandaşları tarafından efsanenin kendi istediği biçimde yaratılacağından emindi:</p>

  <p class="p11">... İçeri girdiler ki Cevdet Kara dimdik ayakta, sırtı kapıya dönük. Dediler ki &lsquo;Arkanızda bırakmak istediğiniz bir mektup varsa oturun yazın.&rsquo; Dedi ki, arkamda bizi yazan, bizim yazdığımız tarihi bırakıyorum. Emekçi kardeşlerimin, köylülerimin aklından ve kalbinden geçenler mektubumdur! Yazılmaya ihtiyacı yoktur. Tarih bizden daha tarafsız ve sağduyulu, her şeyi yazar!&rsquo;</p>

  <p class="p11">Cüssesinden beklenmeyecek horultular çıkaran Cevdet Kara haklıydı: Kendisini sevmeyenler ve görüşlerini paylaşmayanlar ne olursa olsun kendi istedikleri biçimde aktarırlardı tarihi.</p>

  <p class="p11">Ali Çoban yüksekçe bir yerden fırlatılıp atılmış gibi irkildi. Nazlı Hanım&rsquo;ı telefonun başındaydı. Silkinip kendine gelirken, o, gözlerinin önünde ahizeyi yerine koydu. Kendisine küçük bir çanta yapıp getirmişti: Karpuz kollu geceliği, tavuskuşu başlı terlikleriyle; ayağa geçirilecek her şeye zaafı olan karısına Bombay&rsquo;dan almıştı onları.</p>

  <p class="p11">Nazlı Hanım&rsquo;ı kocasının duyduğu telefon konuşmasını kiminle yapmıştı? Bir konuşma yapmış mıydı?</p>

  <p class="p11">Halka hitaben yaptığı konuşmalarda kürsüden inerken, meydanlarda, açık havada, kendi usulü selamını verirken yelpaze gibi sallarken şapkasını&ndash; garibanın teki mutlaka çıkar kapıp kaçmak isterdi şahsına münhasır bu özel eşyasını. Rüzgârın arkasından koşar gibi koşar atılırdı Ali Çoban. Yine öyle yaptı. Havalanıverdi oturduğu yerden. Şapkasını kaptırmak istemezdi, çünkü, bir kere, ne yaparsan yap yaranılmaz halk, ÇZNA&rsquo;yı yere göğe nakşetmişti. Yine aynı şey olsun istemezdi: Şapkayı kapıp kaçan eve gidip şifreyi kırsın ve bir kez daha bu lanetli cümleyi dillendirsin... Bunu istemezdi. Görüyorsunuz işte: Şapkasını kaptırma korkusunun ucu bile Nazlı Hanım&rsquo;ına dokunuyordu.</p>

  <p class="p11">Yabancısı olduğu telefondan &ndash;sümük yeşiliydi bu arada telefon ve dinlenilmek için kim bilir nasıl kurcalanmıştı&ndash; uzun bir sinyal sesi geldi. Gürbüz Sokak&rsquo;taki evinin eline yapışan telefonu değildi bu, ne acı! Ali Çoban&rsquo;ı aydınlatan sanki bu oldu: Askerler gelmişti. Kendisi belki asılacak, belki hapiste çürüyecekti. Uykusunda konuşan zavallılar gibi, halkına kaptırmaya çekindiği şapkası başında, kendi halinde sıradan bir adammış gibi sordu:</p>

  <p class="p11">&ldquo;Kiminle konuşuyordun Nazlı?&rdquo;</p>

  <p class="p11">Sonra bu sorunun ve alacağı cevabın hiçbir önemi yokmuş gibi karanlığa alışan gözleriyle odayı taradı.</p>

  <p class="p11">Önünde oturan, ayrık otu bürümüş tarla gibi düzeltilmemiş ensesini seyrettiği Cevdet Kara kendilerini buraya getiren uçağın penceresinden bakıp &ldquo;Şimdi de Çanakkale&rsquo;ye mi gidiyoruz?&rdquo; diye sormuştu. Süleyman Tel&rsquo;i İzmir Uzunada&rsquo;ya bıraktıktan sonra. Ama kime sormuştu? Bütün lükslerden yoksun küçük askeri uçak zangırdaya titreye gidiyordu. Karşısında oturan subay dudaklarını okumuş olmalıydı. Ne yazık ki Cevdet Kara subayın dudaklarını okuma becerisinden yoksundu. Ali Çoban ne olur, ne olmaz öğrendiği dudak okumanın yararını Başbakanlık&rsquo;tan alınıp ne olacağı bilinmez bir yolculuğa çıktığında görmüştü işte:</p>

  <p class="p11">&ldquo;Genelkurmay, Hamzakoy&rsquo;da iyi tatiller diler!&rdquo;</p>

  <p class="p11">Cevdet Kara&rsquo;nın bir an vücuduna gömülen ensesinde subayın dediğini anlamaya çalışır bir dikkat ve gayret sezdi Ali Çoban. Sonra uçağın penceresinden uçak pencereleri ona Einshower Bursu alarak gittiği Amerika&rsquo;da &ldquo;Barajların Ömrünü Uzatmak&rdquo; konulu bir konferansı dinlemek üzere yaptığı ülke içi uçuşlardan birisinde, iki sıra önündeki yüz yirmi kiloluk obez Amerikalının, nasıl patladıysa patlamış kırk santim çapındaki uçak penceresinden anıra anıra geçip uçup gitmesini hatırlatırdı. Uçak bu küçücük delikten giren havayla darma duman olurken Ali Çoban görünmez kazaya kurban giden Amerikalının cüssesinden aşağı kalmayan varlığını garantiye alıp gövdesini tavan ve yer arasında iyice gerdirip kollarını açmış, boşlukta kaybolan yolcuyu seyre dalmıştı. Dikkatsiz bir göz sırtında bir paraşüt taşıdığını sanabilirdi. Oysa sırtında, açıldı açılacak bir paraşütmüş gibi duran şey adamın takım taklavat sindirim sistemi ve kalın bağırsağının ucuydu!</p>

  <p class="p11">Siz onu bunu bırakın, devletin kurumlarında bir yer kapmaktan başka gayesi olmayan subay bile, altlarında, genç kız elinden çıkmış dantel gibi serilmiş Ege kıyılarını seyretmekte olan Cevdet Kara ile Ali Çoban&rsquo;a bakarken aklından şunu geçirmişti:</p>

  <p class="p11">&ldquo;Aynı pencereyi paylaşıp aşağıdaki manzarayı seyredebiliyorlar. Neden beraberce memleketi yönetemediler?&rdquo;</p>

  <p class="p11">Sorun buna indirgenemezdi.</p>

  <p class="p11">Ateşle su kadar birbirinden uzak bu iki siyasi şimdi aynı yatakta uyuyor gibiydiler. Darbeyi yapanlar tarafından, Hamzakoy&rsquo;da yerleştirildikleri askeri lojmanın, birbirine bitişik iki odasının arasındaki duvar, önce Cevdet Kara&rsquo;nın deriiiin horultusuyla esnedi ve şişti, ardından Ali Çoban&rsquo;ın eylül serinliğinden ürperip hapşırmasıyla tam aksi yöne löpledi. Cevdet Kara yatakta dikildi. İkisi de yan yana olduklarını düşündü. Hatta bunu duvar bile düşündü! Aralarındaki sorun neydi biliyor musunuz?</p>

  <p class="p11">Haset.</p>

  <p class="p11">Tabansızın tekini bir pehlivana, bir soysuzu kaplana dönüştüren haset, sinirleri kamçılar, kanı alevlendirir, vücuda gevşemesine engel olan bir titreme iletir, en sıradan çehreye yoğun bir ateşlilik ifadesi verir. Haset olmasa olaylar olmazdı hatta dünya olmazdı. İnsanı mümkün kılan da o olmuştur. Ama burada darbeye sebebiyet verdi, o başka.</p>

  <p class="p11"><span class="t13">Cevdet Kara yata</span><span class="t13">ğı</span><span class="t13">ndan kalkt</span><span class="t13">ı</span><span class="t13">. Oturdu bir sigara yakt</span><span class="t13">ı</span><span class="t13">. Lojman</span><span class="t13">ı</span><span class="t13">n penceresinden</span> ağaçlar ve uzakta deniz görünüyordu. &ldquo;Eşini Arayan Kumru&rdquo; şiirini gözü kapalı yazabilecekmiş gibi oldu. Masa karanlıktı. Geldikleri anda ortaya saçtığı kalem ve kâğıtlar ve daktilosu oradaydı biliyordu ama bir kâğıdın üzerindeki harfleri seçebilecek kadar ışık yoktu ortada.</p>

  <p class="p11">Acaba halk ne yapıyordu? Şairdi, hayal edebilirdi ama hayal edemiyordu. Siyasetçi yanı ona bütün meydanlarda, caddelerde, şehirlerin giriş ve çıkışlarında fink atan panzerleri ve tankları gösteriyordu. Ne yazık, kendisi bile bu darbeye karşı koyan halk kitlelerini tahayyül edemiyordu. Büyükelçi Orlando&rsquo;nun dediği gibi halka o umudu ve o gücü verememişti öyle mi? İyi ama onun için yollara dökülen, meydanları dolduran milyonlar, onlar neredeydi? Muhtemelen bugün devlet televizyonunda, askerin emriyle çekilen, havaalanından Hamzakoy&rsquo;a sıhhat ve afiyetle postalanışları filmini izlemişlerdi. Buna rağmen sokağa dökülüp darbeye karşı çıkmamışlardı öyle mi?</p>

  <p class="p11">Kimin için siyaset yaptım ben?</p>

  <p class="p11">Kimin için siyaset yaptım ben?</p>

  <p class="p11">İncecik lojman duvarının her iki tarafında aynı soru dillendirildi.</p>

  <p class="p11">Bu sırada görseniz şaşarsınız, kocaman bir ay doğdu. &ldquo;Aaaa hanemize ay doğdu!&rdquo; dedi Reyhan Kara, yattığı yerden, ne zaman uyandığı kestirilmez bir vaziyette.</p>

  <p class="p11">&ldquo;Burası bizim hanemiz değil&rdquo; dedi Nazlı Hanım&rsquo;ı diğer taraftan.</p>

  <p class="p11">Duymamış gibi davrandı bu cevabı Reyhan Kara.</p>

  <p class="p11">&ldquo;Ben bir çay yapayım&rdquo; diyerek kalktı karanlıkta seçilmeyen yataktan.</p>

  <p class="p11">&ldquo;Talat&rsquo;a söyle bize bir çay getirsin&rdquo; dedi Nazlı Hanım&rsquo;ı diğer taraftan.</p>

  <p class="p11">&ldquo;Talat&rsquo;ı da katlayıp koydun mu bavula?&rdquo; dedi Ali Çoban.</p>

  <p class="p11">Duvarın diğer tarafındaki Cevdet Kara&rsquo;nın sinirleri bozuktu. Evet, sinirleri bozuktu, bu sebeple güldü.</p>

  <h2 class="h22"><a id="ncx728"></a><a id="a15"></a>2</h2>

  <p class="p11">&ldquo;Nedir vaziyet?&rdquo;</p>

  <p class="p11">&ldquo;Yollar açık!&rdquo;</p>

  <p class="p11">&ldquo;Arada sırada bir şeyler yapıyorlardır canım. Bu kadar da olamaz.&rdquo;</p>

  <p class="p11">&ldquo;Olagelenler dişimizin kavuğunu doldurmaz.&rdquo;</p>

  <p class="p11">Bu cevaba güldü Rasim.</p>

  <p class="p11">&ldquo;Cezaevleri komünistlerle dolmaya başladı.&rdquo;</p>

  <p class="p11">&ldquo;Sormayın komutanım.&rdquo;</p>

  <p class="p11">İçi kazındığı için peynir ekmek, bir bardak zift karası çayını getiren subaydan kısa bir rapor almıştı işte. Bunlar bildiği şeylerdi. Komünistleri tıkacak yeni cezaevleri yapmaya kalksalar, &ldquo;Yok canım, bu onların konforu gibi olur&rdquo; diye aklından geçirdi Rasim. Saflığına güldü.</p>

  <p class="p11">Kolay olmuştu. İç savaş beklemiyordu ama çok kolay olmuştu! Bunca zaman bu işi ölçüp biçtiklerine hayıflandı. Televizyona giderken bir Nobrıum içip gitmişti. İlk defa televizyon karşısında halka hitap edecekti. İlacın etkisi çoktan geçmiş olmalıydı. Odanın ortasında turlayıp duruyordu. Pencerelere de yaklaşamıyordu. Evi aradı. Sıkıntıdan. Hayret, küçük kızı evde yoktu. Yatalak anasının yanında mı kalmıştı acaba? Bunu düşünmenin zamanı değildi. İki kızı da yerin dibine geçme nedeni olsa bile. Ayak başparmağı sızladı. Milletin idealist çocuklarına karşı duyduğu öfke vücuduna oradan girmiş olabilirdi. Teröristler arasında kadın-kız-çocuk ayrımı yapılmamasını tembih etti.</p>

  <p class="p11">&ldquo;Kökleri kazınmalı&rdquo; dedi.</p>

  <p class="p11">Sahi neredeydi küçük kızı? Annesinin terini silip, yatmaktan sırtında <span class="t13">aç</span><span class="t13">ı</span><span class="t13">lm</span><span class="t13">ı</span><span class="t13">ş</span> <span class="t13">irin ak</span><span class="t13">ı</span><span class="t13">tan yaralar</span><span class="t13">ı</span> <span class="t13">pansuman edilirken onu</span> <span class="t13">ş</span><span class="t13">efkatle seyredecek</span> kızlardan değildi. Babasının emir subayı da darbe ile meşguldü. Tamam ağzımdaki baklayı çıkarıyorum: Rasim&rsquo;in küçük kızı bir süredir Kurt Partisi Gençlik Kolları Asena Şubesi&rsquo;ne gidip gelmekteydi, gizli gizli.</p>

  <p class="p11">Şimdi Ayrancı&rsquo;da bir evdeydi. Buraya hizmet etsin diye getirilmişti. Peşime takılıp buraya kadar geldiğinize göre tahmin etmek hiç zor olmamalı bu evde gizlenenin kim olduğunu... Ama bundan önce izin verirseniz söylemem gereken bir şey var: Gerçekten olmuş olanlar, yazarın okuyucuyu olduğuna ikna ettiği şeylerden daha önemsizdir. Şimdi Rasim&rsquo;in kızını ucu doldurulmuş kırk sekiz numara terlikleri merak ve hayretle evirip çevirirken yakalayabilirsiniz. Hüseyin Feyzullah akşam yemeği öncesi bu eve getirildi. Şimdi uyuyor. İki genç partili uyuduğu odada, bir tanesi kapısında, dört tanesi evin dört bir köşesinde nöbet tutuyor.</p>

  <p class="p11">Rasim&rsquo;in kızı &ndash;elbette bir adı var ama kaderin cilvesi onu şimdilik böyle anmak daha iyi&ndash; babasının kafasındaki en büyük düşüncenin kirli çamaşırlarını yıkayacak. Bütün siyasi parti liderleri sorunsuzca evlerinden alınmıştı. Anlatmanın tam zamanı; Cevdet Kara 12 Eylül geceyarısından sonra Genelkurmay&rsquo;ı aramış. Telefona çıkmayan, emir subayından duyduğu haliyle olayı aktaran Rasim&rsquo;e bakılırsa; &ldquo;Bizim buraya bir tank şeysi geldi demiş. Ne oluyor demiş? Ha ha ha ha...&rdquo; Cevdet Kara üzerinden olayı düşünürseniz, gecenin bir vakti partililerden gelen bir telefon üzerine perdeyi aralıyor ve şaka gibi daracık sokağa zar zor sığışmış &ndash;sonrasında üç gün orada debelenip duran ve oradan çıkamayan, havan topu borusuyla burun buruna durduğu evin salonunu deşen, ucuna evin oturma odasından bulduğu koltuklarından birisini takan&ndash; bir tank görüyor. İlk düşündüğü kapı komşusu Hüseyin Feyzullah destekli bir darbe. Ne gariptir Hüseyin Feyzullah da karşı darbeden şüpheleniyordu ve bu şüphesi üzerine ortadan toz olmuş, tetik çekmekten başka bir şey bilmeyen teşkilatı durumu anlamaya çalışıyordu. Talihin cilvesi, kaderin tokadı, Allah&rsquo;ın sopası, işte o, Hüseyin Feyzullah&rsquo;ın kirlilerini yıkamaktaydı. Her defasında takip ettikleri, evini, yurdunu bildiklerini düşünüp güvendikleri bu Asena kardeşlerinin kim olduğunu öğrenseler, onun Rasim&rsquo;in kızı olduğunu bilseler kim bilir ne kadar sevinirlerdi.</p>

  <p class="p11">Uyku tutmadı Hüseyin Feyzullah&rsquo;ı. Hayret ayakta uyumuştu teşkilatı. Kıvrıldığı yataktan kalkmış, kapıyı açmış, gözünü kırpmadan ayakta uyuyan gençlerin arasından geçmiş, ister misin bunları büyülemiş ya da damarlarına bedenlerini taşlaştıran bir ilaç filan zerk etmiş olsunlar diye düşünmüştü. Bu durum kendisini tedirgin etse de sidik torbasını tuvalete yetiştirme derdindeydi ve oyalanacak vakti yoktu. Kara kuru bir kız çocuğu elinde komünistlere doğrultulması icap eden bir silahla karşısına çıkıverince, silah sabunlu ellerinden kayıp düşüverince, kayıp düşüverip patlayıverince, ortalık birbirine girmişti.</p>

  <p class="p11">&ldquo;Teröristler bassa, çuvala tıkıp götürse, ruhunuz duymayacak ulan!&rdquo;</p>

  <p class="p11">Başbuğ gürlüyordu:</p>

  <p class="p11">&ldquo;Bu karı mı koruyacak ulan beni?&rdquo;</p>

  <p class="p11">Kader zilli bir dondur, mutlaka vuku bulur. Evet, Rasim&rsquo;in kara kuru kızı koruyacaktı onu. Cin gibiydi kız:</p>

  <p class="p11">&ldquo;Kesin ulan!&rdquo; dedi sesini duyurabilmek için bağırarak ve dediklerinin kafalara girmesi için onlar gibi konuşması gerektiğini düşünerek:</p>

  <p class="p11">&ldquo;Caddeden ne yaptığını bilmez bir tank geçiyor!&rdquo;</p>

  <p class="p11">Birbirlerine baktı diğerleri. Bir tanesi sürüne sürüne caddeye bakan pencerelerin yanına gitmeye kalkıştı. Sahip olduğu yüksek cesaret duygusu Hüseyin Feyzullah&rsquo;ı bir heykel gibi taşlaştırmıştı. Sofadaydılar. Caddeye bakan odanın kapısı bu hole açılıyordu. Pencereye ulaşmaya çalışan hürmetini ve bağlılığını ifade etmek istercesine Başbuğ&rsquo;unun ayaklarına yüz sürerek ilerledi.</p>

  <p class="p11">&ldquo;Benim ayağıma yüz sürerek olmaz bu işler. Marifet vazife esnasında ayakta uyumamaktı ulan!&rdquo; dedi ve kaptığı gibi yanındakinin elinden silahı, caddeye bakan pencereye doğru yürüdü gitti. Pencereden korkusuzca baktı ve şöyle dedi:</p>

  <p class="p11">&ldquo;Ne yapıyor ulan bu tank?&rdquo;</p>

  <p class="p11">Alman yapımı Leopard 1 A3 tank yolda gidiyorken kaldırıma çıkıp bahçe duvarına toslayıp insana en çok heyecan veren ateşleme borusunu bahçe kapısının tepesinden dönen demir süslemeye taktırıp geri geri çıkmak isterken koca kapıyı söküp atıvermeyi başarmıştı. Bu tank acemiliği de neydi allasen? Hadi bir evin içini dağıtanını anladık ama burada Hüseyin Feyzullah&rsquo;ın pencereyi açıp, &ldquo;O tankı becerip de kullananı göndersinler ulan!&rdquo; diye bağırmasına neden olacak kadar büyük bir yeteneksizlik söz konusuydu. Ya tankın içinde bir boğuşma yaşanıyordu ya da birisi ilk defa tank kullanıyordu.</p>

  <p class="p11">Bir tankı ele geçirmek Emin için hesapta olmayan bir şeydi.</p>

  <p class="p11">Çizgili pijamalarından ve siyah ağır keçe pelerininden kurtulmaya bile fırsat bulamamıştı. Alçılı bacağı, sargılı kafası ve Penadur&rsquo;lu ruh halini söylemiyorum. Delik kulağı yamandıktan sonra örgüt arkadaşlarının evinin yolunu tutmuş, zaten o gece Reis&rsquo;in kafasını patlatmanın keyfini bile süremeden darbe olmuş, ertesi gün sokağa çıkma yasağı ilan edilmişti. Emin direneceklerini sanıyordu. Ufak tefek çatışma haberleri geliyordu gelmesine ama o daha büyüğünü, en büyüğünü, çığ gibi büyüyenini hayal ediyordu.</p>

  <p class="p11">Askerlerden önce faşolar basabilirlerdi evi. Rüyasında uzun uzun gülmüştü Emin; Kızılay Meydanı&rsquo;nda kafası sargılı biriyle daha karşılaşıyordu. Emin&rsquo;den önce Reis tanıyordu onu. Sonra birbirlerine doğru koşup kafa atıyorlardı. Evde sinirler gergindi. Karakol kurulmuş olması muhtemel bir evden çıkarılması gereken bir silah vardı. Öncesinde &ldquo;Karar senin&rdquo; denilmişti Emin&rsquo;e. O vaziyette bu işi başarması pek mümkün değil gibi görünüyordu ama o yapabileceğini söylemişti. Yapmıştı da. Arka bahçe duvarlarının ve kömürlüklerin üzerinden duman gibi süzülürken sadece pijamasının paçasını yırtmış ve alçısını çatlatmıştı, o kadar. Silahları alıp çıktığındaysa kimseye görünmemeye çalışarak geldiği yoldan gitmek yerine &ndash;ciddi bir komünist avı başlamıştı, duvar dibinden yürüyenler kuşkulu gözler tarafından usulca izlenip ihbar ediliyordu&ndash; elini kolunu sallayarak, darbeyi kendi eseri saymayan sefil, silik, korkak vatandaşlar gibi bir işi çıkmış da sokağa düşmüş gibi ön kapıdan çıkmalıydı. Çıktı. Nereye gideceğini bilemez bir halde yürümeliydi. Yürüdü. Kendisine yardım edecek bir asker, polis arar gibi etrafına bakınmalıydı. Bakındı. Sokakların kesiştiği küçük meydanda bir tank duruyordu. Koskoca tank bir insan gibi şaşkın olur muydu? Olurdu.</p>

  <p class="p11">Teki hâlâ sağlam kalmış koltuk değneğiyle seke seke yürüdü. Değneği marş tıngırdatıyordu, n&rsquo;aber? Silahlar soğuk soğuk baldırlarına değiyordu, sırtına, karnına, beline...</p>

  <p class="p11">&ldquo;Hey genç, dur!&rdquo;</p>

  <p class="p11">Durdu Emin.</p>

  <p class="p11">&ldquo;Asker kardeş hastaneye gitmem gerek.&rdquo;</p>

  <p class="p11">&ldquo;Bekle kenarda göndeririz bir yardım.&rdquo;</p>

  <p class="p11">&ldquo;Yeni geldim askerden. Gelir gelmez kaza geçirdim. Topçuydum askerde. Siz çıkarsanız beni ilerideki kavşağa?&rdquo;</p>

  <p class="p11">Asker baktı. Emin baktı. Kapkara bir çocuktu tankın tepesindeki. Sahra yeşili elbisesinin renginde gözleri vardı. Bir baş işareti yaptı. Tankın içindeki demek rütbece ondan küçüktü. Kimseye sormadan karar vermişti.</p>

  <p class="p11">&ldquo;Şurada&rdquo; dedi &ldquo;biraz ileride polisler. Seni oraya kadar götürürüz.&rdquo;</p>

  <p class="p11">&nbsp;&ldquo;Sağ ol asker kardeş!&rdquo;</p>

  <p class="p11">Asker de tam &ldquo;İyi de bu halde nasıl tırmanacaksın tanka&rdquo; diyecekti. Aklı başına gelecek; &ldquo;Yasak&rdquo; diyecekti. &ldquo;Tankçı olduğumu unuttum kendimi küçük bir askeri araçta sandım&rdquo; diyecekti. Koltuk değneğinin üzerinde uzun atlama yapan atletler gibi sıçradı Emin. Çıt diye bir mermi kayıp düşüverdi paçasından. Çıt çıt çıt zıplaya zıplaya yokuşu indi mermi.</p>

  <p class="p11">&ldquo;Alman parası&rdquo; dedi Emin.</p>

  <p class="p11">&ldquo;Ondan ağır demek&rdquo; dedi asker. Akıllıydı asker. Başka bir şey sorup söylemeyecek, bir tanka, o halde, yardımsız, bu kadar kolay çıkan birisine şaşıramayacak kadar da yorgun. Ayağa kalktı, yükseldi Emin. Olayın heyecanıyla gülümsedi. Yüzünde bakmaya doyulamayacak bir çirkinlik vardı. Gelmiş geçmiş en tuhaf yüz. Kafesinden kaçmış bir aslan. Bir toplantıda ellerini masaya koyduğunda kızlardan birisi düşüp bayılıvermişti. Abartı değildi Reis&rsquo;in kafasını &ldquo;çıt&rdquo; diye kırması, hastane duvarına yarasa gibi yapışması.</p>

  <p class="p11">&ldquo;Gidelim&rdquo; dedi askere. Tank titreyip duruyordu. Titrerken zırıl zırıl bir ses çıkarıyordu. Çok geçmeden bizim kavruk topçu subayı titrek kafasının içinde şöyle bir hakikat yarattı kendisine: Bu delinin teki herhalde. Alay eder gibi gülümsemesinin biricik sebebi buydu. Tankın tepesinde titreyip duran vücudu hissetmez olmuştu demek ki. Yoksa kürek kemiğine dayanan 9 mm&rsquo;lik Kırıkkale&rsquo;yi hesaba katarak düşünürdü.</p>

  <p class="p11">&ldquo;Tam tersi yöne gidelim&rdquo; dedi Emin, her esaslı tecrübenin uğursuz olduğunu unutmadan.</p>

  <p class="p11">Gezintiye çıkmışlar gibi. Başak tarlalarını yara yara, mor dağlara baka baka fazladan biraz daha gitmenin hesabını yaparak vatan toprağını koruma talimindeymişçesine ilerliyorlardı. Sokaklar bomboştu. Işıklı bir mutfak penceresinde genç bir kız gördü. Sırtını kaşıyıp su içiyordu kız. Pek güzeldi kız. Sonra bigudili bir kadın mutfağa girdi. Derdi tasası yok gibiydi. Darbeyle, askerlerle, faşolarla tıka basa dolu bir günde saçlarını sabırla bigudilemek ilgisiz olmayı gerektirirdi. Memlekette olan bitene, bir manzaraya bakar gibi bakıyorlardı.</p>

  <p class="p11">Tarih nasıl yazılır? Toplumsal bellek nasıl oluşur? Tarihi yazanlar kimdir? Tankla dolaşanlar mı, o tankı ele geçirenler mi? Mutfak penceresinden bakanların belleğine kaydolan şey nedir? 12 Eylül gecesi çok susayıp yataktan kalkmaları mı, mutfak pencerelerinin önünde bir tank görmeleri mi? Belleğe kaydolan bu görüntüyü seslendiren ve ayaklandıran bir fikrin olmaması, o tankların her şeyin üzerinden geçip gitmesine neden olmadı mı?</p>

  <p class="p11">Bu kadar soruyla ne yapılır?</p>

  <p class="p11">Çengellerinden zincir yapılır.</p>

  <p class="p11">Zincirler iki şeyi birbirine bağlarlar:</p>

  <p class="p11">Diyarbakır Cezaevi&rsquo;ne gönderilen Taksici Şehmuz&rsquo;un zincirlerle ilgili benden daha derin düşünceleri var. Daha doğrusu oluştu. Başkent&rsquo;ten Diyarbakır&rsquo;a giderken, yolda.</p>

  <p class="p11">&ldquo;Ne şans be!&rdquo; demişti onu Diyarbakır Cezaevi&rsquo;ne nakledecek araca teslim eden polislerden birisi.</p>

  <p class="p11">&ldquo;Esat Yüzbaşı ile beraber yol alacak olman ne şans!&rdquo; Ayrancı&rsquo;da bir tankın içinde sanki uğul uğul bir denizin dibinde gibi yol alan Emin, hatırlarsanız &ldquo;Amca&rdquo; diye hitap etmişti Şehmuz&rsquo;a: &ldquo;Amca neremden kan akıyor?&rdquo; Otuz bile olmamıştı Şehmuz. Yoksulluk ağzında diş bırakmamış, onu amca yapıvermişti. Askeri aracın içine geçip oturduğunda, elleri kelepçeli,&nbsp; ayakları zincirli,&nbsp; iyi kalpli polisin bahsettiği yüzbaşıyı gördü karşısında. Terliydi yüzbaşı. Bir gözü daha fazla kısık, dudağının sağ kenarı kâğıt gibi katlanmış. Bir süre o garip katı izledi Şehmuz, dokunsanız elinizi kesecek kadar keskin duran dudak kenarını. Yüzbaşının dudağı titremeye başladı. İçeri düşen bir parça ışık o çelik bıçak sırtı gibi dudağın üzerinde dağıldı. Şehmuz o dudakların keskin birer&nbsp; bıçak&nbsp; olduğu&nbsp; hayalinden,&nbsp; &ldquo;Söyle!&rdquo;&nbsp; komutuyla&nbsp; kurtardı&nbsp; kendisini. İkinci &ldquo;Söyle!&rdquo; komutuyla birlikte aracın içini bir vınıltı doldurdu. Allahım nasıl incecik bir vınıltıydı bu. Keskin bir bıçağı rüzgâra tutmuş, kıldan inceliğine şaşıp, çıkardığı sesi dinliyormuşsun gibi.</p>

  <p class="p11">&ldquo;İstiklal Marşı&rsquo;nı söyle!&rdquo;</p>

  <p class="p11">Duyulduğunda insanın içini kıyan bir ses çıkardı Yüzbaşı Esat&rsquo;ın dudakları.</p>

  <p class="p11">Şehmuz, İstiklal Marşı&rsquo;nı bilmiyordu ama sanki başlarsa gerisi gelecek gibi makamıyla, &ldquo;Korkma&rdquo; dedi. Sonra sustu. Yüzbaşı Esat&rsquo;ın askerleri İstiklal Marşı&rsquo;nı bilmeyen Kürtlere ne yapacaklarını çok iyi biliyorlardı.</p>

  <p class="p11">Her, &ldquo;Korkma!&rdquo; deyişinde sağlı sollu birer tüfek kabzası indi kol dirseklerine.</p>

  <p class="p11">&ldquo;Korkma!&rdquo; Başkent&rsquo;ten Diyarbakır Cezaevi&rsquo;ne gidene kadar yıllar sonra röntgenine bakan doktorun gözlerine inanamayacağı kadar ince kırıklarla bezendi kolları. &ldquo;Korkma!&rdquo; Sonrasında kanat gibi açık kaldı, gövdesine hiç değmedi kolları.</p>

  <p class="p11">&ldquo;Korkma!&rdquo; Hele bir vakit sonra alçılandığında kolları, kanatlanıp uçuverecekmiş gibi hissetti kendisini.</p>

  <p class="p11">&ldquo;Korkma, sönmez bu şafak&rdquo; diyebildi sonra, ama bu kadar, &ldquo;Benim bir suçum yok!&rdquo; diye inledi sonra. Bunun üzerine Yüzbaşı Esat korkunç bir dayağa girişti. Onları taşıyan zırhlı aracı yol alırken görseydiniz içinde tuhaf bir yaratık var sanırdınız. Öyle bir yaratık ki zırhlı kasa, kedi konulmuş çuvala dönmüştü.</p>

  <h2 class="h22"><a id="ncx785"></a><a id="a16"></a>3</h2>

  <p class="p11">Şimdi bir günlük zaman sıçraması yaşayacağız. Bir nevi ters perende:</p>

  <p class="p11">Pertev&rsquo;i yanaklarından bir çocukmuş gibi öpüp uğurladı Şermin. Kuruyan güller ve kelleşen çimenliklerden ibaret bahçede, yanında iki askerle birlikte uzaklaşıp gitmesini izledi sonra. Kocasının aynı çirkin bahçenin içinden tansiyon, kalp ilaçlarını ihtiyatla yerleştirdiği küçük bavulu elinde geri döneceğinden, adı gibi emindi. Pertev, darbenin olduğu sabah saat on buçukta evinden alınırken rahattı. Kimin başına ne gelmişti, ne olup bitmişti, kabaca biliyordu. Kabul etmek gerekir ki tarihi yazmanın en güzel tarafı başını ve sonunu görebilmeniz. Pertev sonunun ne olduğunu bilmediği yolculuğuna çıkarken, evet, söyleyecek başka bir şey yoktu.</p>

  <p class="p11">Kendisini dosdoğru Genelkurmay&rsquo;a götürdüler. Kalabalıkların imha edici girdabından yoksun boş sokakları seyretti giderken. Halkın itaatkârlığından bir kez daha emin oldu. Halkı iyi tanıyordu. Direnmeyeceklerini biliyordu. Araçlarının bir an durması gerekti, çünkü önlerinden tank geçti. Direksiyondaki subay haklı olarak kendilerine yol verileceğini düşünmüştü. Şaştı kaldı bu işe. Hatta şaşıp kalması neden olacaktı küçük araçlarının tankın paletleri altında kalıp ezilmesine. Şimdilik hapse atılmaktan ve asılmaktan korkan Pertev&rsquo;in darbe esnasında karşılaştığı biricik tehlike bu olmuştu! Bir adaya toplanıp &ndash;romanı yazılsa fantastik olur&ndash; birer birer asılan siyasetçileri aklından geçiriyordu ki bir kazaya kurban gidecekti. Bildiğiniz gibi onun da Korku Efendi&rsquo;si vardı. İşte bu anacığının bağlı olduğu tarikatın şeyhi, Şermin&rsquo;in adını ağzına hayırla almadığı Korku Efendi, geleceği hususunda bir şeyler söylerken yüzünden geçen gölge, hayalinde beliren tanka aitti. Pertev o tankın altında kalabilirdi de kalmayabilirdi de. O tank Korku Efendi&rsquo;nin zihnine nereden girdiyse, ortada o tankın Pertev&rsquo;in canına kastedeceğine dair bir ipucu da yoktu. Korku Efendi kaza deyip çıkmak istemiyordu işin içinden, siyasi bir şeyler arıyor ama bulamıyordu. Kanserin canına okuduğu bedeninde şu his de çırpınıp durmuyor değildi hani: Tankın içindeki... Ama gerisini getiremiyordu Korku Efendi. Bizim gibi tankı Emin&rsquo;in ele geçirdiğini, Emin&rsquo;in kim olduğunu bilmiyordu ki. Geçmiş zaman, bütün bunlar olmazdan evvel Korku Efendi&rsquo;nin zihnine çöreklenmişti Emin; hilkat garibesi alacalı bulacalı beyaz başlı bir yarasa olarak tanımlamıştı onu secdeden başını içine doğan kehanetin çözümsüzlüğüyle kaldıran Korku Efendi.</p>

  <p class="p11">Bir kez daha Pertev ile kaderleri kesişecek, Emin bir tankın içinde Pertev&rsquo;in üzerinden geçecekti, neredeyse! Söz konusu ülkenin tarihinde vuku bulması muhtemel şeyleri tahmin etmek, Korku Efendi&rsquo;nin zihnindeki o tank ve içindeki şey gibiydi. Gerçekte olanlar ise, darbe gibi işte, çok sert ve ölümcül.</p>

  <p class="p11">&ldquo;Ezecekti bizi yahu!&rdquo; dedi Pertev.</p>

  <p class="p11">Her zaman sevimli ve tatlı dilli olmuştu.</p>

  <p class="p11">&ldquo;Ezecekti&rdquo; dedi yanındaki asker.</p>

  <p class="p11">Pertev&rsquo;i teslim alırken de çok kibar davranmıştı asker. Başkent&rsquo;in siyaset dünyasının en tatlı dedikodusu, Pertev ve Şermin&rsquo;in dağınık mı dağınık, pasaklı mı pasaklı evlerini göz ucuyla bile süzmemişti. Sıradan, alışılmış bir eve geldiğini sanıyordu ki ne mümkün! Giyimine kuşamına pek önem veren Şermin ile üstünü pislettiğinde işiteceği azarlardan korkan Pertev sizi yanıltmış, kuruyan güller ve kelleşen çimenliklerden ibaret bahçe kafanızı karıştırmış olabilir. İşte hakikat: Bir bacağı olmadığı için devrildiği yerde kalakalmış bir koltuk, artıkları kurumuş muhallebi kâseleri &ndash;hayret,&nbsp; Şermin muhallebi mi yapmış&ndash; çiftini arayan terlik ve çoraplar, ucunda tülü ve perdesiyle rekor kırması kaçınılmaz bir yüksek atlama atletinin sırığı gibi esneyip duran korniş ve aralıktan gözüken, nedense bir türlü yeşermeyen, aslında çoktan kurumuş, salkım söğüt dalları, atış talimi yapılmış gibi sağa sola kaçışmış çerçeveler, bir yetişkinin yarı beline gelmeyecek yüksekliklerde duvardan ayrılmış &ndash;evin küçük oğlunun marifetleri&ndash; duvar kâğıtları ve onların altından ortaya çıkan gerçek: Ne zevksizmiş bir önceki kiracılar, nereden bulmuşlar bu renge uygun mobilyalar! Ketçaplı parmak izleriyle bezeli döşemeler, kırlentler, tam göbeğinden yumruk geçecek kadar delik açılmış &ndash;dolayısıyla artık işe yaramaz&ndash; sineklikler ve daha neler neler. İşte bütün bunları yok sayıp çok kibar davranmıştı asker.</p>

  <p class="p11">Belki de Rasim böyle emir vermişti, bu da bilinmez. Basının, kuyruğuna 24 Ocak Kararları adını taktığı ekonomik programı anlatırken, kürsüde suyu bittiğinde koşup bardağına su dolduran bir paşa vardı. &ldquo;Yok beni asmazlar&rdquo; dedi Pertev. &ldquo;Kalın bizimle yemek yiyin&rdquo; demişlerdi, karavanadan yemek yemişlerdi &ndash;nohutlu pilavla üzüm hoşafı&ndash; arkadaşça gülmüşlerdi hoşafının içine ekmek doğrayan Rasim&rsquo;e. &ldquo;Beni hapse de atmazlar.&rdquo; Avuçlarının terlediğini bir rüzgâr çarpmasıyla anladı. &ldquo;Hadi canım sen de&rdquo; dedi, &ldquo;Rica üzerine geldim ben buraya. Bakan yapacaklar beni.&rdquo; Sonra sallana sallana yürüdü. &ldquo;Hacıyatmaz&rdquo; gibi dedi arkasından yürüyüşünü izleyen subay.</p>

  <p class="p11">Rasim pencerenin önünde duruyordu, sırtı dönük. Sanki darbe olmamış, bizzat kendisi darbe yapmamış da kuşları böcekleri seyrediyordu dikildiği yerden. Baktığı yöne doğru neredeyse bir manga askerin dizildiğini gördü. Pencereden bakan paşalarının indirilmesinden korkuyordu askerleri. Çekildi. Oysa Pertev&rsquo;i sırtı dönük karşılamak istiyordu. <span class="t13">Olmad</span><span class="t13">ı</span><span class="t13">. Pertev&rsquo;in o tuhaf yürüyü</span><span class="t13">ş</span><span class="t13">ünü izlemek zorunda kald</span><span class="t13">ı</span><span class="t13">. A</span><span class="t13">ğı</span><span class="t13">rla</span><span class="t13">ş</span><span class="t13">m</span><span class="t13">ı</span><span class="t13">ş</span> yayının üzerinde yumuşakça sallanan bir şey getirin gözünüzün önüne, işte öyle. Kiloluydu maşallah ve fazlasıyla kısa boylu. Brifinglerde masanın öte yanından tokalaştığı için, fark etmemişti bu kadarını Rasim.</p>

  <p class="p11">Ihlamur, soda, çay, kahve. Bütün ikramları geri çevirdi Pertev. Bunu hissettirmek için, &ldquo;Su?&rdquo; dedi Rasim. Yine &ldquo;Yok&rdquo; dedi Pertev. &ldquo;Siz bize lazımsınız, korkmayın sizi zehirlemeyiz&rdquo; dedi. Pertev bunu duyunca tedirgin olmadı. Demek zehirleme faaliyetleri de var diye düşünmedi. Pertev böyle şeyler düşünmezdi. Askerler hükümet kuracaklardı. Pertev&rsquo;e o hükümette bakanlık teklif ediyorlardı. Pertev&rsquo;in kulakları başbakan adayının adını duyunca yandı. İşi yokuşa sürmek için olmaz şeyler istedi: Başbakan yardımcılığı, devlet bakanlığı, ticaret bakanlığı, maliye bakanlığı. Evet, Rasim&rsquo;in sağ kaşını kaldırma gibi bir tiki yoktu. Pertev onu hayretler içinde bırakarak makamından çıktı, gitti. Peşinden konsey dışındaki paşalardan birisi koştu. Pertev ona diyeceğini dedi. &ldquo;Sen bir isim söyle&rdquo; denilince kendisine brifingde suyu bittikçe koşup bardağına su dolduran paşayı hatırladı. Deniz köpüğü gibi beyazlar içinde, şimdilerde emekliye ayrılmış bir paşa. Pertev işareti verdiğini düşündü. Şimdi eve dönebilirdi.</p>

  <p class="p11">Yolda ters dönmüş bir tank gördü. &ldquo;Bir arbede mi olmuş?&rdquo; diye sordu. &ldquo;Olabilirdi ama olmadı&rdquo; cevabını aldı.</p>

  <h2 class="h22"><a id="ncx798"></a><a id="a17"></a>4</h2>

  <p class="p11">&ldquo;Ters dönmüş hamamböceği gibi midemi bulandırıyor şu tank!&rdquo;</p>

  <p class="p11">Bunu söyleyen ülkenin en meşhur travesti şarkıcısı Bülent Paye&rsquo;ydi. Pertev&rsquo;in gördüğünü, kaldığı otelin penceresinden o da görüyordu. Hatta bizim, içinde kim olduğunu iyi bildiğimiz aracı işaret edip seslendi yardımcısına, &ldquo;Kız bak! Arabalar geziyor, kalkmış sıkıyönetim, gel dolaşalım.&rdquo;</p>

  <p class="p11">Yelpazesini, ceketini aldı, yardımcısını &ldquo;Ne kadar da sakil yapıyor bu işi&rdquo; diye düşündürerek ayakkabılarını giydi. Dudaklarına üç kat daha ruj çekti. Yardımcısı bu sırada pencereden bakmıştı, &ldquo;Bülent karısı o gezintiye çıkmış bir otomobil değil&rdquo; dedi.</p>

  <p class="p11">Bülent Paye kömür karası saçlarını savurdu, ağlamaklı oldu.</p>

  <p class="p11">Erkek olduğu ve erkek kılığı içinde ortada dolandığı günler henüz unutulmamıştı. Daha geçen gün gazetelerden birisi,&nbsp; &ldquo;BÜLENT PAYE ASKERLİĞİNİ YAPTI MI YAPMADI MI?&rdquo; diye soruyordu. Darbe olduğunda buna sevinmişti; artık soramayacaklarına. Bütün gazeteler baştan aşağı asker fotoğrafları ve okunmayacak kadar küçük yazılarla doluydu. Demek her şey ciddiyet kazanıyordu. Ne kadar yanıldığını anlayacaktı. Başkent&rsquo;e bir sünnet düğününde şakımak için gelmişti. Gerçekten şakıyordu. Tastamam kadın olduğunda Bülbül adını almak istiyordu. Hatta şimdiden tembih ediyordu gazetecilere adını Bülbül Paye olarak yazmaları için ama dinleyen olmuyordu. Bülent kadın adı değildi. Gariptir, kadın kılığına girmiş birisi tarafından kullanıldığı halde yadırganmıyordu. Çirkin bir travesti Bülent adıyla dolaşamazdı.</p>

  <p class="p11">Bülent Paye bunu cazibesine, kadınlığına bağlıyordu. Jilet gibi smokinleri içinde sahne aldığı günlerden bugüne fazla zaman geçmemişti.</p>

  <p class="p11">Halk onun otrişler, pullar, payetler, ipekler, inciler içinde bir kadına dönüşmesini izlemişti. Şaşkından çok meraklıydı halk: Bülent Paye&rsquo;nin önündeki kabarıklığı görme konusunda: Kestirmiş mi kestirmemiş mi? İyi ama nasıl? İktidar çılgınlığına kapılmış politikacılar el birliğiyle demokrasiyi delik deşik ederlerken birileri de &ldquo;KOZASINDAN ÇIKAN KELEBEK&rdquo; haberleriyle meşguldü ya da &ldquo;ÇİRKİN ÖRDEK YAVRUSUNDAN KUĞUYA&rdquo;</p>

  <p class="p11">&ldquo;Güzel Oğlan&rdquo; demişti ilk plağını yapan yapımcı. Yani erkek kılığındayken de beğeniyordu kendini. Kaldı ki dün gece onu sahnede izleyen konuklar, çocuğu sünnet olan çiftin altı yıl önceki düğününde onu yine aynı sahnede izlemişlerdi. O zamanki sahne tavrı farklıydı; ayaklı mikrofonun önünde dimdik durarak, bir elini sandal gezisinde hoşça vakit geçirmek için suya değdirip suyla oynar gibi hareket ettirerek okurdu şarkılarını. Kadın kılığına girdiğinden bu yana daha hareketliydi sahne şovları. Sıkıyönetim nedeniyle tıpkı masaldaki Külkedisi gibi saat on ikiyi vurmadan evde olmaları gereken davetlilerin ağzı açık kalmıştı.</p>

  <p class="p11">Beyaz tavus kuşu tüyünden bir kostüm içerisindeydi Bülent Paye. Bilmem tarif edebilecek miyim; edep yeri ve meme uçları inci ve stras taşlarla bezeli &ndash;bunlar için pırlanta diyordu ama diktiği elbiselerin parasını bir türlü alamayan terzisinden basına &ldquo;Nah pırlanta&rdquo; açıklaması gelmişti&ndash; vücuduna oturan &ndash;bel, kalça, göğüs hatta ayak ve kol bileklerinin ölçüsünü bile yazmıştı gazeteler&ndash; tülden bir elbiseydi üzerindeki. Omuzlarındaki saten pelerinin üzerinde bir dala konmuş &ndash;Resmigeçit yapan bülbüller diyordu onlar için&ndash; bülbüller, yeşim taşlarıyla işlenmiş boyunlarını uzatmış, zümrüt kondurulmuş gözlerini kapatmış &ndash;velhasıl bu sebeple zümrütler yassı kesim imiş&ndash; rengi az bulunan &ndash;havai mavi&ndash; inci tanelerinden bir boşluk üzerinde, yakut bir dalın üzerine dizilmişlerdi. Değeri devlet bütçesine denk bu pelerinin etrafını saran otrişler ise az bulunur bir cins devekuşunun kıçından yolunmaydı. Aynı familyanın tüyleri bütün Arap emirlerinin kostümlerini süslüyordu. Başındaki pırlanta işli bonenin tepesindeki tüylerse daha özeldi; onlara sahip olabilmek için üç Arap emiriyle birlikte bir odaya kapanmıştı; açık artırma nedeniyle. Tüyler, müzayede sahibinin son sözüyle, &ldquo;O güzel oğlanın&rdquo; olmuştu.</p>

  <p class="p11">Karanlıkta ve sırtı dönük çıkıyordu sahneye. İki kolu havada pelerinindeki işli manzarayı seyre daldırıp şakımaya başlıyordu. Şakımaya başlıyordu dün gece için yanlış oldu, her zamanki gibi bülbül sesi çıkararak Tut-i Mucize Guyem&rsquo;i okuyarak başlamamıştı programına. Baharı Bekleyen Kumrular Gibi şarkısı daha çok alkış alıyordu. Şarkı söyleyen bir kumruyu taklit ediyordu. Bülbül ile kumru arası bir kuş demişti dinleyenlerden birisi. &ldquo;Bir Tanrı&rsquo;yı bir de beni sakın unutma&rdquo; mısraında pelerinini savurarak seyircilere dönüyordu. Pelerini boynuna bir inci dizisiyle bağlıydı, açmaya zahmet etmiyor, her defasında koparıp atıyordu. Bunun da haberi yapılmıştı: Sonrasında yere dökülen incileri toplayan garsonların, saz heyeti ya da düşük bir davetlinin, &ldquo;Vallahi de gerçek, billahi de!&rdquo; dediği, bulmaktan mesut olduğu inci tanesi dişlerinin ya da parmaklarının arasında bir fotoğrafla birlikte. Pelerin bir keresinde, bir zamanlar, belki de gerçekten, kaybolmuştu; &ldquo;BULAN YAŞADI&rdquo; haberiyle birlikte. Takside mi unutulmuştu yoksa kuru temizleyici dönüşü paketlerin arasından kayıp düşmüş müydü, bilinmiyordu. Hatırlanan tek şey Bülent Paye&rsquo;nin pencere kenarında uzaklara bakan bir fotoğrafıydı: &ldquo;BULUP GETİRENE ÖDÜL VERECEĞİM!&rdquo;</p>

  <p class="p11">Bülbüllü pelerin bulunamadı. Kimilerine göre zaten kaybolmamıştı ama gazeteler, &ldquo;YENİSİNİ YAPTIRDI&rdquo; haberini verdiler. Bülent Paye fotoğrafta patlamış, beyaz, akıp giden saten kumaşın üzerine eğilmiş meçhul bir haritaya bakar gibiydi;&nbsp; &ldquo;RESMİGEÇİDE ÇIKAN BÜLBÜLLERİ&nbsp; KENDİ ELLERİYLE ÇİZDİ&rdquo; Bir gazino programını, üç ekstrayı, iki özel gece konserini iptal etmişti, bülbüllerin yarı kapalı gözlerini temsilen işlenecek zümrütlerin Güney Afrika&rsquo;dan gelmesinin gecikmesi üzerine. Eh, devekuşlarına, tavus kuşlarına da bir haller olmuştu, kıçlarındaki tüyleri yolmak isteyen iki işçiyi ezerek öldürmüşler, tüyler yolunsun diye bayıltıldıklarında nefes darlığından ölmüşler, o son tüyleri bir Bedevi almak istemiş, Bülent Paye yine bizzat kendisi giderek, &ldquo;Tüyler o güzel oğlanın olacak&rdquo; pelerinin etrafında uçuşacak şeyleri kaptırmamayı başarmıştı.</p>

  <p class="p11">Pelerin hazır olmasına hazırdı da bu defa ekonomi müsait değildi: Memlekette yakıt kalmamıştı, gazinolar, kulüpler buz gibiydi; &ldquo;KEŞKE BİR KÜRK İŞLETSEYDİM SAHNEDE BENİ SICAK TUTARDI&rdquo; Sonra elektrik kesintileri; &ldquo;KARANLIKTAN KORKAN BÜLENT PAYE SAHNEDE DÜŞÜP BAYILDI&rdquo; Ardından parasını bankere yatıran zenginler; &ldquo;BU GİDİŞLE EV EĞLENCELERİNDE OKUYACAĞIM&rdquo; Peşinden siyasi istikrarsızlık; &ldquo;BAHARI BEKLEYEN KUMRULAR GİBİ ŞARKIMIN BAZI ÇEVRELERİN SÖYLEDİĞİ GİBİ ASKERİ YÖNETİMİ ÇAĞIRMAK VE BEKLEMEKLE İLGİLİ BİR MESAJI YOKTUR.&rdquo;</p>

  <p class="p11">Sayın Bülent Paye demokrasi sizin için nedir?</p>

  <p class="p11">Ne bileyim ben nedir, düdüklü tenceredir.</p>

  <p class="p11">Kara mı Çoban mı?</p>

  <p class="p11">Sormayın bana böyle şeyler, ben memelerimi develi armudu kıvamına getirmeyi nasıl başardıysam onlar da siyasi mutabakatı öyle sağlayacaklardır.</p>

  <p class="p11">Karşınızda Bülent Paye, halkın aklı başka yerde! Sahnede herkes belinden aşağıya bakıyordu. Doğru muydu, &ldquo;BÜLENT PAYE&rsquo;NİN HAMAM KEYFİ&rdquo; haberi için Çemberlitaş Hamamı&rsquo;na gittiğinde bir grup kadın üzerine atılmış, peştamalını söküp atmanın yolunu zorbalıkla aramışlardı: &ldquo;BU GÜCÜ NEREDEN ALIYOR?&rdquo; başlıklı haber, &ldquo;Güzellikle isteyin göstereyim&rdquo; dediğini yazmıyordu. Gösterdiğini de. Görenlerin, &ldquo;Basbayağı şey işte&rdquo; dediğini de. &ldquo;Bülent Paye&rsquo;yi beğeniyorum&rdquo; diyen kocasının erkeklik organını kesen kadın vardı bir de. Elinde turşu kavanozu gibi bir şey içinde malum parça: &ldquo;KAN KAYBINDAN ÖLMEYEN KOCAYA KARISI TARAFINDAN YAPILAN, BÜLENT PAYE&rsquo;NİN UĞRUNA PARA BİRİKTİRDİĞİ AMELİYAT KADAR İNCELİKLİ BİR MÜDAHALE&rdquo;</p>

  <p class="p11">Gazeteler haber atlıyorlardı: Hayatta kalan koca, &ldquo;Allah&rsquo;ından bulsun&rdquo; demiş, şikâyetçi olmamış, kadın bir ay yatıp çıkmış, Bülent Paye o kadının izini kaybetmeyip yanına almıştı. Koca kapılarına dayanıp &ldquo;Ulan karı! Senin yüzünden Sümerbank bekçiliğinden oldum, bir de üzerine ellediler, üzerine bir de ah ulan ah!&rdquo; nidaları atınca Bülent Paye onu da yanına aldı. Nasıl olsa bir yardımcıya, bir şoföre ihtiyacı vardı. Üçünün aynı yatakta yattığı ise yalandı.</p>

  <p class="p11">Karşınızda Bülent Paye, halkın aklı başka yerde!</p>

  <p class="p11">&ldquo;Tankın çevresini askerler sardı, patlayacak mı yoksa kız bu?&rdquo; diye sordu Bülent Paye.</p>

  <p class="p11">Yardımcısı pelerinin sökülen otrişlerini tutturmakla meşguldü, davetlilerden birisi eteğine basıvermiş, hem tozlu ayak izini çıkarmış hem de havai mavi incileri şeker gibi çıtır çıtır kırmıştı:</p>

  <p class="p11">&ldquo;Patla e mi Bülent karısı, ne oluyorsa oluyor! Görmüyor musun senin <span class="t12">güzel ülke</span>&rsquo;nin tamiriyle uğraşıyorum.&rdquo;</p>

  <p class="p11">Bülent Paye dönüp <span class="t12">güzel ülke</span>&rsquo;sine baktı. Doğru, Fransız gazetecilere böyle söylemişti. &lsquo;Resmigeçitteki Bülbüller&rsquo; adını verdiği pelerinini ecnebi gazetecilere bu isimle tanıtmıştı, daha çok ilgi toplar diye: &ldquo;GÜZEL ÜLKEMİ OMUZLARIMDA TAŞIYORUM!&rdquo;</p>

  <p class="p11">Başlığın altında akıp giden haber daha ilginçti:</p>

  <p class="p11">Bülent Paye TRT yönetimini ecnebi gazetecilere şikâyet etti. Eurovision yarışması Türkiye seçmelerine kabul edilmeyişine veryansın etti. Ancak ecnebi gazeteciler Bülent Paye&rsquo;nin gardrobuyla daha çok ilgilendi. Bülent Paye güzel ülkem adını verdiği pelerinini, &ldquo;Benim ülkem her türlü sesi ve kimliği bağrında yaşatır. Her türlü düşünceye saygıyla yaklaşır. Pelerinimdeki yakut dala konmuş bülbüller gibi herkes farklı tondan şakısa da ortaya güzel bir armoni çıkar&rdquo; dedi.</p>

  <p class="p11">Yalan, yalan, yalan!</p>

  <p class="p11">Ne acıdır ki Bülent Paye çok istediği Eurovision şarkı yarışması Türkiye elemelerine katılmak için bu röportajı son barutu olarak kullanıyordu. Ecnebi gazetecinin &ldquo;Madem sizin <span class="t12">güzel ülke</span>&rsquo;nizde bir armoni var, peki o armonide size niye yer yok?&rdquo; sorusunu, &ldquo;Cevap yok&rdquo; diye geçiştirmişti. Yalanlarla zehirlenen bir ülkenin starı olmak bunu gerektiriyordu.</p>

  <p class="p11">Bülent Paye döndü, &lsquo;güzel ülkesine&rsquo; baktı. İyi ama hangisine? Önce kirden rengi kararmış yatak örtüsünün üzerinde serili olan temsiline; &ldquo;Bülbüllerin tepesine nota işletmeli&rdquo; dedi, Baharı <span class="t12">Bekleyen Kumrular Gibi</span>&rsquo;nin ilk dizesini mesela...&rdquo;</p>

  <p class="p11">&nbsp;&ldquo;Eeee&rdquo; dedi yardımcısı, &ldquo;bu ne perhiz bu ne lahana turşusu, demezler mi?&rdquo;</p>

  <p class="p11">&ldquo;Bülbüllerin kumru gibi şarkı söylemesi için mi?&rdquo; diye sordu Bülent Paye.</p>

  <p class="p11">&ldquo;Bu halk her şeye alışır, yeter ki kanına dokunmasın&rdquo; dedi yardımcı.</p>

  <p class="p11">&ldquo;Notalar pırlantadan,&nbsp; sol anahtarının göbeğindeki elmas hasarsız, az bulunan pembe elmastan deriz&rdquo; dedi Bülent Paye. &ldquo;Askerler artık sol anahtarı filan dedirtmezler&rdquo; dedi yardımcı.</p>

  <p class="p11">&ldquo;Sol anahtarına da başka bir şey diyeceksek&rdquo; dedi Bülent Paye.</p>

  <p class="p11">İşlerin sarpa saracağını o vakit anladı. Allah bilir ne şarkı söyleyebilecekti, ne sahneye çıkabilecek, gazeteler hikâyelerini dinlemeyecek, kestirip döndüğünde belki vatana alınmayacak, hadi alındı, kadın nüfusu taşıyamayacaktı. Alın size gazete kupürlerinden ibaret bir starın dramı.</p>

  <p class="p11">Bülent Paye, halkın aklı başka yerde!</p>

  <p class="p11"><span class="t12">Güzel ülke</span>&rsquo;sine baktı. Pencereden. Hep bir mesafe olması gerektiğini düşünmüştü, güzel ülkesi ve halkıyla arasında. Yaratmıştı da bu mesafeyi kendi kadınlığını yaratır gibi itinayla, gazete başlıklarından ibaret bir starlık müessesesi, sahneden gördüğü insanlar, otomobilinin arka koltuğundan seyrettiği, ecnebiler karşısında pelerinine verdiği isimde kalan; <span class="t12">güzel ülke</span>m. Bülent Paye&rsquo;den daha fazlası beklenmezdi. Şimdi döktüğü gözyaşları, bülbüllerinin ağzından çıkacak hasarsız elmaslı, sol anahtarsız, pırlantadan nota hayallerinden çok, ucuz stras taşları, hatta parlatılmış tatlı su çakılları gibiydi. Kederini yatıştırmanın, kendisini avutmanın yolunu aradı pencereden güzel ülkesine bakarak:</p>

  <p class="p11">&ldquo;Kız, yarasa gibi bir şey çıktı tankın içinden!&rdquo;</p>

  <p class="p11">Hiçbir şey olmamış gibi davranmayı iyi biliyordu. Yardımcısı çığlığına koştu geldi. Kurşun deliklerinden bir dal çizilmişti Emin&rsquo;in keçe pelerinine. Şükür dalın ucu değmemişti gövdesine. Kurşunlardan hızlı akıp gidiyordu güzel ülkesinin sokaklarında. Bir kurşun tuzla buz etti alçısını. Buna şaşırdığı için duraksadı ya da bir anlığına bacağındaki alçının porselen bir tabak gibi un ufak oluşunu seyretti. Emin&rsquo;e kalırsa yakalanması bunun neticesinde olmuştu.</p>

  <p class="p11">Neler olup bittiğine dair hiçbir fikri olmadan, olan biteni seyrediyordu Bülent Paye. Pelerinli, başında kask gibi tuhaf bir şey olan adam, neden tankın içinden çıkmıştı:</p>

  <p class="p11">&ldquo;Yoksa film mi çekiyorlar kız?&rdquo; diye sordu burnunu çekerek.</p>

  <p class="p11">Yardımcısı cevap vermek üzereydi ki telefon çaldı. Resepsiyondan arıyorlardı. Lobide bekleyen misafiri vardı.</p>

  <p class="p11">&ldquo;Parayı getirmişlerdir&rdquo; dedi Bülent Paye, &ldquo;İn al!&rdquo;</p>

  <p class="p11">&ldquo;Senin inmeni şart koşuyorlar&rdquo; dedi yardımcı.</p>

  <p class="p11">&ldquo;Parayı benim kucağıma sayınca başı arşa mı erecekmiş?&rdquo; dedi Bülent Paye.</p>

  <p class="p11">&ldquo;Hemen çemkirme Bülent karısı, senin karşılaman icap eden bir şahsiyet herhalde&rdquo; dedi yardımcısı.</p>

  <p class="p11">Canı sıkılmıştı Bülent Paye&rsquo;nin. Küçük bir sinir buhranı da geçiriyor sayılabilirdi. Biriktirdiği bütün parayı içinde istiflediği küçük yeşil kasayı kucağına, pelerinini omuzlarına almasının nedeni ancak bununla açıklanabilirdi. Lobiye indi. Kendisini bekleyen düğün sahibinin kız kardeşiydi. Belli ki her şeyi o organize ediyordu. Düğünde başköşeye oturtulmuş, şerefine bir de şarkı istenilmişti. Sigarasını gösterişli bir ağızlıkla içmesi yetmiyormuş gibi, Bülent Paye ödünü patlatan karanlıklar içinde sahne aldığında karşısında kırmızı bir ampul ya da torpidonun altından fırlayan iş görür bir otomobil çakmağı gibi yanan şey dikkatini çekmişti. Bunun okkalı bir puro olduğunu görünce, puro içenin bir Türk karısı olmasına epey şaşırmış, okuduğu şarkının bir satırını laf kalabalığına getirivermişti. Kadının saç modeli de ilgisini çekmişti. Ecnebi mecmualarda yeni yeni gördüğü, buradaki berberlerin &lsquo;Aslanbaşı&rsquo; adını taktığı ve kesmeyi beceremediği modelden. Bir de koyu kumral saçlarının arasında sarı sarı meçler vardı ki bunlar alışılmadık şeylerdi. Bülent Paye&rsquo;nin ilgisini çeken bu kadın Şermin&rsquo;den başkası değildi. Bülent Paye sormadan edemedi.</p>

  <p class="p11">&ldquo;Hanımefendiciğim evden çıkıp buralara kadar nasıl geldiniz?&rdquo;</p>

  <p class="p11">&ldquo;Gazladım geldim&rdquo; dedi Şermin pişkince. Baktı, karşısındaki Bülent Paye ileride Japon kızına benzetip duracağı gözlerini dikmiş pek masum bakıyor, açıkladı:</p>

  <p class="p11">&ldquo;Benim adamı geri getiren askeri araca rica ettim, bıraktılar.&rdquo;</p>

  <p class="p11">&ldquo;Eh bunun bir de dönüşü var&rdquo; dedi Bülent Paye. Bunu söyleyiş edasını bilmem nasıl tarif edebilirim size. Belki de şunu söylemem lazım gelir her şeyden önce; sahne arsızı Bülent Paye sahnelerden inmek bilmiyordu, hepimizin olduğu tarafa, gerçek hayata geçmek istemiyordu. Şarkı söylemezse, oynuyordu. Konuşurken, bedeni gibi kadınsılaştırmaya çalışmadığı bir sesi vardı. Bu onu zorlamıyordu.</p>

  <p class="p11">&ldquo;Hayırdır, kocanızı askerler niye götürdü, niye getirdi?&rdquo; diye sordu. Şermin kaşla göz arasında nasıl görebildiyse, kâğıt inceliğinde bir dili vardı. Bülent Paye&rsquo;yi süzen başka gözler de mevcuttu: Servis yapan garson durduk yerde takla atıyordu. Yetmedi, pelerinin taşlarından birisini sökmeye yeltenmişti gülünç bir bahaneyle:</p>

  <p class="p11">&ldquo;Hanımefendi sakız mı yapışmış buraya?&rdquo;</p>

  <p class="p11">Yeltenmek ne kelime, yakut dalların bir ucunu araklamıştı bile. Bülent Paye kürek kemiğinin ucundan bir şeyin sökülüverdiğini hissetti hissetmesine de ses etmedi. Sadece içinden, &ldquo;Çaldığını düşündüğü şeyi kuyumcuya götürene kadar har vurup harman savurmasa, işini gücünü bırakmasa garibim...&rdquo; diye geçirdi.</p>

  <p class="p11">Şermin, Bülent Paye&rsquo;nin bu gönül zenginliği karşısında bonkörlük edip ısmarladığını düşündüğü viskilerin buzu neden fazla, bak bakalım bir parmağı bile buluyor mu bu viski, dur bakalım valla da suyla karışmış bu, diye söylendiği için sinirlendi. Kendisini ayıplaması, utanması düşünülemezdi bile. Bülent Paye sünnet düğününde sahne almanın bedeli olan parayı pişkince aldı, şapur şupur tükürükleyerek parmaklarını, saydı.</p>

  <p class="p11">&ldquo;Sağ olasın ablacığım&rdquo; dedi.</p>

  <p class="p11">&ldquo;Sen sağ ol güzelim&rdquo; dedi Şermin.</p>

  <p class="p11">Ne olduysa bundan sonra oldu. Duyup duyabileceğiniz en tiz perdeden bir çığlık lobiyi titretti. Öyle ki iki kadının &ndash;diğeri için ne diyeyim artık&ndash; arasındaki sehpanın üzerinde duran viski bardakları çatır çatır çatladı. Bülent Paye&rsquo;nin kucağındaki yeşil el kasasının içi kırpık kırpık gazete kâğıtlarıyla doluydu. Ameliyat parası ortada yoktu. Şermin heyecanını gizleyemedi, eğilip gazete kâğıdından kesilmiş banknotların yerleştirildiği kasanın içine baktı ve şöyle dedi:</p>

  <p class="p11">&ldquo;Çalan bugün çalmış, baksana gazete kesikleri asker resimleriyle dolu!&rdquo;</p>

  <h2 class="h22"><a id="ncx857"></a><a id="a18"></a>5</h2>

  <p class="p11">Asiler, toplum düşmanları, dünyanın cürufu!</p>

  <p class="p11">Allah&rsquo;ın evinin gölgesinde zındıkça yaşayan Allahsızlar topluluğu!</p>

  <p class="p11">Dahası utanmaz, ruhlarında kahrolası kızıl lekeyle doğmuş olanlar!</p>

  <p class="p11">Komünistler!</p>

  <p class="p11">Keşke böyle söyleyebilseydi Rasim.</p>

  <p class="p11">Milletin kanına işleyecek bu kadar kötülük bu solucanın başının altından mı çıkacak diye düşünmezdi insan. İnandırıcı olurdu. Hiç kuşkusuz insana hüzün veren şey, &ldquo;Bu adam mı yaptı bunları?&rdquo; hissiyatına kapılmak. Darbelerin darbesini yapmış adam, tarihin yazacağı kötülükte, yüzüne bakılmaz bir ifrit, fokur fokur zekâ kaynayan kafasını taşıyamadığı için çoluğu çocuğu asan biri, yeryüzünde hasta, yalnız bir ruh, dünyayı yakıp yıkacağından &ndash;kendi menfaati dışında&ndash; korktuğu anlarda ağzını açmamak için çırpınan, şeytanın canından can koparan, pabucunda ayran çalkalayan ulvi bir yaratık olsa, diyecek bir şey yok. O zaman yapacak bir şey de yok.</p>

  <p class="p11">&ldquo;Hey yüce Tanrım sen bu halktan yardımını esirgeme!&rdquo; dedi bizimle aynı fikirde olan Büyükelçi Orlando. Büyükelçi Orlando... Büyükelçi Orlando televizyon seyrediyordu. Televizyonda halka hitaben bir konuşma yapan Rasim&rsquo;i seyrediyordu. Elçiliğin dev salonunda bütün gece sıkıntıyla volta atmaktan şişen ve sızlayan ayaklarını somon füme yapan geleneksel giysili kadınların resmedildiği kumaşla kaplı küçük pufun üzerine uzatmıştı. Rasim&rsquo;i dinledikçe ne yapacağını şaşırıp yorgun ayaklarını durdukları yerde kontrol edemeyip televizyon ekranını kapamalarına mani olamadı Büyükelçi Orlando. Üzüntüden. Üzüntüden aklı başından gitmişti.</p>

  <p class="p11">&ldquo;Bu mu?&rdquo; diyordu televizyona bakıp &ldquo;Bu mu pisleyecek bu milletin çarkını!&rdquo; Hindistan Büyükelçisi&rsquo;nden öğrenmişti bu küfrü:</p>

  <p class="p11">&ldquo;Sana bir şey diyeceğim Büyükelçi Orlando, yakında bu milletin çarkına pisleyecekler.&rdquo;</p>

  <p class="p11">İyi niyetli değildi meslektaşı:</p>

  <p class="p11">&ldquo;Türkler gibi bir milletin çarkına pislenmedikçe, o çark dönmez. Çark nedir biliyor musun Büyükelçi Orlando?&rdquo;</p>

  <p class="p11">Önündeki metni kekeleyerek okuyan bir adam. Küçük yumruklarını sıkarak konuşan bir korkak. Şapkası kafasında fır dönen bir şuursuz. &ldquo;Bu mu?&rdquo; diye sayıkladı Büyükelçi Orlando. Pufu devirerek küt diye indirdi ayaklarını. Rasim&rsquo;den acil randevu talebi işte böyle bir anda oldu. Bağlı olduğu ülkesine bile bildirmeden, kim bilir ne zamana verir randevu diye hayıflanarak, günler sonra öfkesi durulmuş bir vaziyette araya giren zamanla nezaket ziyareti olup çıkmış ziyarette kendisini Rasim ile karşılıklı çay içerken bulmak istemeyerek...</p>

  <p class="p11">Genelkurmay&rsquo;dan gelen cevap ne kadar da hızlıydı.</p>

  <p class="p11">Rasim onu bekliyordu.</p>

  <p class="p11">Özel kalem müdürü bunu ilettiğinde memleketinin fiyortları gibi dondu <span class="t13">kald</span><span class="t13">ı</span><span class="t13">. Böyle bir ziyarette bulunaca</span><span class="t13">ğı</span><span class="t13">n</span><span class="t13">ı</span> <span class="t13">pi</span><span class="t13">ş</span><span class="t13">pirik oynad</span><span class="t13">ığı</span> <span class="t13">biricik arkada</span><span class="t13">ş</span><span class="t13">ı</span> İngiliz Büyükelçi&rsquo;ye iletti. Hatta ne diyeceğini bilemeden telgrafın başına geçip İsveç Devleti&rsquo;ne. Bir saat sonra tam çıkmak üzereyken cevaben gelen ve &ldquo;Sor bakalım&rdquo; diye başlayan telgrafı katlayıp cebine koydu:</p>

  <p class="p11">&ldquo;Sor bakalım, geldikleri gibi gidecekler miymiş? Sor bakalım, eskileri çamaşır gibi asacaklar mıymış? Sor bakalım, Yunanlılarla arayı bulacaklar mıymış? Sor bakalım, Amerika mı istemiş? Sor bakalım zorları neymiş?&rdquo;</p>

  <p class="p11">Başkent&rsquo;e atandığı ilk günler, daha doğrusu bu bir muamma biliyorsunuz, belki şöyle söylemek gerekir; eski büyükelçinin yatağında uyandığında &ndash;ama yanında eski büyükelçi yoktu tabii ki&ndash; Başkent, yeni atanan kadın büyükelçi dedikodularıyla çalkalanıyordu. Lapiska gibi saçlar, çizilmiş gibi bir ağız, hokka gibi bir burun, nazlı bir tente gibi açılıp kapanan göz kapaklarının altına saklanmış buz mavisi gözler, saydam bir ten, her geçenin dönüp dönüp baktığı, İsveç Dışişleri&rsquo;nin &ldquo;Yürüdüğü yolları titretir&rdquo; dediği bir kadın diplomat gelmişti öyle mi? Yalan mıydı? Hayır. Gerçekten lapiska gibiydi saçları, evet o ağız ancak çizilerek yaratılabilirdi, bakkal tartısında hokka gören birisi hokka gibi bir burnu olduğunu da kabul ederdi, gözkapaklarını, buz mavisi gözlerini saymıyorum, yürüdüğü yollar titrerdi hakikaten. Göreve başlar başlamaz onlarca randevu verilmişti kendisine. Nedeni basit: Herkes onunla tanışmak istiyordu.</p>

  <p class="p11">Bütün randevuların iptal olması için ilkinin gerçekleşmesi yetti.</p>

  <p class="p11"><span class="t13">Kurban, onu gördü</span><span class="t13">ğ</span><span class="t13">ünde alt</span><span class="t13">ı</span><span class="t13">na kaç</span><span class="t13">ı</span><span class="t13">ran Cemal Günsel&rsquo;di. Rasim de belki</span> <span class="t13">s</span><span class="t13">ı</span><span class="t13">rf merak</span><span class="t13">ı</span><span class="t13">ndan ça</span><span class="t13">ğı</span><span class="t13">r</span><span class="t13">ı</span><span class="t13">yordu onu. Ya da bilmedi</span><span class="t13">ğ</span><span class="t13">imiz ba</span><span class="t13">ş</span><span class="t13">ka bir</span> <span class="t13">ş</span><span class="t13">ey vard</span><span class="t13">ı</span>, <span class="t13">ö</span><span class="t13">ğ</span><span class="t13">renece</span><span class="t13">ğ</span><span class="t13">iz. Genelkurmay&rsquo;a giderken, yolda, devirdi</span><span class="t13">ğ</span><span class="t13">imiz tank</span><span class="t13">ı</span> <span class="t13">da gördü</span> Büyükelçi Orlando, otelin önünde &ldquo;Polis, polis&rdquo; diye bağıran frapan bir kadını. Volvo&rsquo;sundan indiğinde kapıdaki nöbetçi asker şaşkınlıktan tüfeğini düşürdü. Anadolu&rsquo;nun bağrından kopup gelmiş bu askerciğin kişisel trajedisi orada başlıyordu, bundan sonra bir kekemelik tebelleş olacaktı diline, çocukluktan beri âşığı olduğu kızı bu sebeple vermeyeceklerdi ona, canına kıyacaktı o da, neyse, felaketler bulaşıcıdır.</p>

  <p class="p11">Konsey üyeleri bir sebeple ortalığa dökülmüşlerdi:</p>

  <p class="p11">&ldquo;Allah&rsquo;ın gücüne gitmesin ama insan değil mübarek!&rdquo;</p>

  <p class="p11">&ldquo;Kadın mı gerçekten?&rdquo;</p>

  <p class="p11">&ldquo;Etek giymiş baksana...&rdquo;</p>

  <p class="p11">&ldquo;Asıl eteğinin altına baksana!&rdquo;</p>

  <p class="p11">Laf kalabalığı işte... Bekliyordu Büyükelçi Orlando. Kaldı ki elinde bir telgrafla bekleyen Pakistan Büyükelçisi de oradaydı. Sabahtan beri bekliyormuş şu küçücük mesajı General Rasim&rsquo;in huzurunda okuyabilmek için:</p>

  <p class="p11">&ldquo;Gelişiniz uğurlu, kalışınız daim olsun. Akıttığınız kanlar cennetteki vatanperverlere ve müminlere şerbet olsun. Demokrasiye baş koyduk diyenlerin başları süngülerinize boncuk gibi dizilsin inşallah. Zaferiniz kutlu olsun.</p>

  <p class="p11">Kardeşiniz Ziya Ülhak&rdquo;</p>

  <p class="p11">Beklemekten canı sıkılan Pakistan Büyükelçisi, &ldquo;Bir de özel mesaj var tabii&rdquo; dedi. Okuması uygun olmaz mesajı ne yaptığını bilmez bir halde okudu. Büyükelçi Orlando, usulca kendi cebindeki telgrafı çıkardı, bir göz attı. Ne yani, bu aşağılık darbe sonrasında doğu da batı da aynı soruları mı soruyordu?</p>

  <p class="p11">Emir subayı ortada belirince diğer Büyükelçi ayaklandı.</p>

  <p class="p11">&ldquo;Otur yaar&rdquo; dedi Emir Subayı ona. &ldquo;İsveç Büyükelçisi Orlando&rsquo;yu kabul edecekler önce...&rdquo;</p>

  <p class="p11">Sonrasında tuvalete gidip, ileteceği mesajları göğsüne iliştirerek kendini asacak ama kurtarılacaktı Pakistan Büyükelçisi. Kurtarıldığı andan itibaren kendisini ölmüş bilmesi konusunda haklıydı çünkü kalan ömrü intihar etmeye fırsat bulamamakla ve başka bir ulusun nezdinde kendi ulusunun şerefini iki paralık edip suçlanmakla, eh ceza olarak da Ziya Ülhak&rsquo;ın süngüsünün üstünde oturmakla geçecekti.</p>

  <p class="p11">Şimdi içeri geçelim.</p>

  <p class="p11">&ldquo;Biz sizinle karşılaştık elbette&rdquo; diyordu Büyükelçi Orlando.</p>

  <p class="p11">Karşısında hayretler içinde kalmış bir adam vardı daha ne desindi.</p>

  <p class="p11">&ldquo;Cumhurbaşkanlığının resepsiyonlarında...&rdquo; dedi fısıldayarak, &ldquo;Ben sizi görüyordum.&rdquo;</p>

  <p class="p11">Sizin de beni görmemeniz imkânsız, beni ilk defa görüyormuş gibi bakmayın demeye getiriyordu Büyükelçi Orlando.</p>

  <p class="p11">Hele şükür konuştu bizimkisi:</p>

  <p class="p11">&ldquo;Sizi görmemek mümkün mü?&rdquo;</p>

  <p class="p11">Sözün yetmediği bir şeyi; Büyükelçi Orlando&rsquo;nun kalabalıklarda bulutları tepeden seyreden bir zirve gibi duran başını anlatmak için işaret parmağını boşlukta sallamıştı. Patavatsızlık kanına işlemişti:</p>

  <p class="p11">&ldquo;Ama yakından görmek daha şeymiş, daha şey...&rdquo;</p>

  <p class="p11">Bir gülücük düşünün ki melodisi, &ldquo;Boktanmış&rdquo; der gibi çıksın. Kore Harbi&rsquo;nde can sıkıntısından öğrendiği bu numaranın ardından, Büyükelçi Orlando&rsquo;ya gayet ilgisiz görünen bir şeyi anlatmaya koyuldu:</p>

  <p class="p11">&ldquo;Şeyde, şey bahçesinde, hayvanat bahçesinde bir aslan varmış, biz her şeyi şeye alınca, biliyorsunuz, emir altına, orayı da aldık tabii ki devlet idaresi olduğu için. Neyse efendim bir aslan varmış o şeyde, kızıl yelelerinden dolayı komünistler <span class="t12">Komünist Aslan</span> derlermiş. Şeyin adamları, hâlâ ele geçiremedik onu da bir kötülük gelirse memleketin başına ondan gelecek, kimden gelecek, ha şeyden Hüseyin Feyzullah&rsquo;dan... İşte onun adamları zehirlemeye kalkışmışlar bu aslanı. Böyle de şeyleri, maceraları var aslanın. Neyse, bizim askerler girince içeri, bu aslan kükreyip durmuş onlara karşı. Meğer askere karşı böyle bir şeyi, huyu varmış, asker görünce yiyecek gibi kükreyip dururmuş. Haklı olarak kanına dokunmuş bizim askerin, çekmiş vurmuş komünist aslanı. Şimdi gâvur gazeteler bunun haberini yapıyorlarmış. Hangi memlekettendiniz siz?&rdquo;</p>

  <p class="p11">&ldquo;Bursa&rdquo; dedi Büyükelçi Orlando, sonra karşıdaki pencereye kadar sıçrayacak biçimde ağzındaki çayı püskürtüverdi, elinde olmadan. Nasıl böyle boş bulunabilmişti!</p>

  <p class="p11">&ldquo;Yani İsveç&rdquo; dedi, &ldquo;Görüp çok sevmiştim de Bursa&rsquo;yı.&rdquo;</p>

  <p class="p11">&ldquo;İsveç-Misveç hepsi bir. Bursa başka ama. Bursa bizim. Burada ve Bursa&rsquo;da kimse yazamaz komünist olduğu için vurulan aslanı. Yazmaması da icap eder. Ama sizinkiler tutturmuşlar yazacağız diye. İçlerinden bir tanesi, sizinkilerden biri işte, fotoğraf çekeceğim diye çıkmış duvarın tepesine, düşmüş oradan şeye, yere olsa iyi, şeye, timsah havuzuna. Komünist Aslan yaşıyor ama sizinki ölmüş iyi mi? Şimdi diyorlarmış ki gâvur gazeteler, ben Hayvanat Bahçesini kapatmışım, istemediğim şeyleri yazanları kafeslerden birinin içine atıyormuşum... Kudurmuş bunlar, vurulan Komünist Aslan&rsquo;ın haberini yapacağız diye. Diğerini daha can çekişiyor diye söylemiyorum, o da zebraların kafesine düşmüş, hayvanlar tepe tepe ezmişler adamı. Bunu size niye anlattım?&rdquo;</p>

  <p class="p11">Durdu, düşündü Rasim Öğür. Başını önüne eğdi, apoletlerine bir ışık kondu, parladı:</p>

  <p class="p11">&ldquo;Şey için anlattım. Sizi niye kabul ettim diye düşünüyorsunuzdur belki; o vurulan Komünist Aslan&rsquo;ı merak ettim, görmek istedim ama gidemedim. Şey diye düşünmeyesiniz, şey...&rdquo;</p>

  <p class="p11">Gülerek bir cümlenin sonu tamamlanabilir, şöyle denilebilir miydi: &ldquo;Sizi de nasıl bir hilkat garibesisiniz diye merak edip kabul ettim.&rdquo;</p>

  <p class="p11">&ldquo;Sizin bana ne söyleyeceğinizi tahmin etmek güç değil&rdquo; diye devam etti Rasim Övür bu defa ciddileşerek:</p>

  <p class="p11">&ldquo;Demokrasiyi boğazladığımızı düşünüyorsunuz. Demokrasi o kadar iyi bir şeyse neden faydasını göremedik?&rdquo;</p>

  <p class="p11">&ldquo;Ona hiç sahip olamadınız ki...&rdquo; dedi Büyükelçi Orlando.</p>

  <p class="p11">&ldquo;Biz idareyi yeni devraldık. Öncesindeki şeye demokrasi diyorlardı. Kan gövdeyi götürüyor, bunun adı demokrasi, işçiler sokağa dökülüyor, bunun adı demokrasi, herkes istediğini söylüyor, bunun adı demokrasi. Öyle şeyi ben...&rdquo; Bu defa sözünü gülerek bile tamamlayamadı. Büyükelçinin söyleyecekleri vardı:</p>

  <p class="p11">&ldquo;Kafasını uçurduğunuz şey demokrasi değildi. Ama iyi bakılıp itina gösterilseydi, hataları onarılsaydı on yıl sonra demokrasi olabilirdi. Artık bu ülkenin demokratikleşmek için hiçbir şansı kalmadı.&rdquo;</p>

  <p class="p11">Rasim ayakta memleket haritasına bakıyor, bir yandan ıslıkla Harbiye Marşı&rsquo;nı çalıyordu. Üzerine ışığını kesen uzun bir gölge düşünce anladı ki Büyükelçi ayaklandı.</p>

  <p class="p11">&ldquo;Oturun&rdquo; dedi &ldquo;daha söyleyeceklerim bitmedi.&rdquo;</p>

  <p class="p11">Kaldığı yerden ıslıkla Harbiye Marşı&rsquo;na devam etti. Marşın sonunu üç uzun ıslıkla getirdikten sonra, geçti Büyükelçi&rsquo;nin karşısına oturdu:</p>

  <p class="p11">&ldquo;Kabahatiniz boyunuzdan büyük!&rdquo;</p>

  <p class="p11">Kabul etmek gerekir ki espri olarak yapılmamış, büyük bir espriydi. Ancak, 12 Eylül 1980 günü insan olan nasıl gülebilirdi? Bir insan avı başlatılmıştı. Polisler, askerler, gücünü faşizmden alanlar, inançla dolu idealist gençleri &ldquo;Aaa meğer bu kızılcık şerbeti dolu bir sürahiymiş&rdquo; diye tekmeliyorlardı: &ldquo;Kızılcık şerbeti akıtıyor ağzından, burnundan ve kıçından... Çatlatmışsınız bu sürahiyi!&rdquo;</p>

  <p class="p11">Yazmaya elim varmıyor!</p>

  <p class="p11">Hüzünleniyorum. O tuhaf ziyaret anına geri dönelim: Neymiş bakalım Büyükelçi Orlando&rsquo;nun boyundan büyük kabahati? &ldquo;Şey, şey, şey... Kürtler!&rdquo; Çekmeceden bir dosya çıkarıyor General Rasim. Dosya öyle eski, öyle eski ki masanın üzerine mendil gibi düşüyor. Tül perde gibi uçuşuyor sayfaları.</p>

  <p class="p11">&ldquo;Siz şeyi, Güneydoğu&rsquo;yu karış karış gezmişsiniz. Görmediğiniz yer kalmamış maşallah. Apocuların başındaki o şey var ya, şeyi, onu da Ankara&rsquo;dan tanırmışsınız. (Tanık olacaksınız, bu külliyen yalan!) Kürtlere el mi uzatıyorsunuz?&rdquo;</p>

  <p class="p11">&ldquo;Onlar sizin vatandaşınız değil mi? Onlara el uzatmak sizin göreviniz.&rdquo;</p>

  <p class="p11">&ldquo;Bizim görevimiz, bizim görevimiz...&rdquo; O esnada bir çift kumru geldi, açık pencerenin kenarına kondu, başladı guruldamaya, bitlerini ayıklamaya. Rasim&rsquo;in gözü kumrulara takıldı. Gitti, patladı patlayacak bir şeyden ürker gibi ama yapacağı kötülükten geri kalmadan, zavallı kumrunun kanadını sıkıştırmak pahasına kapadı pencereyi. Sonra bir akıllılık edasıyla açıkladı:</p>

  <p class="p11">&ldquo;Kore&rsquo;de öğrendim bunu: Japonlar patlayıcı doldurup içine, uçururlarmış kuşları. Bir soluk canı kalan kuş konup pencere pervazına...&rdquo;</p>

  <p class="p11">Rasim&rsquo;in sözünü bölmek pahasına ayağa kalktı Büyükelçi. Bir şey söylemeye çalışıyordu ama sanki tutulmuştu dili. Hatta geçirdiği şoktan kendi dilinde bir şeyler mırıldandı önce. Parmağı gövdesinden ayrılmış bir dal parçası gibi sallanıp duruyordu. Nihayet konuşabildi:</p>

  <p class="p11">&ldquo;Türk güvercini, hâlâ orada&rdquo;</p>

  <p class="p11">Rasim yapmacık bir soğukkanlılıkla pencereye baktı. Kumru sıkışan kanadını, parçalamak uğruna kaçıp kurtulmuştu. Büyükelçi, Genelkurmay&rsquo;a girerken askerlerin &ldquo;Top güllesi gibi maşallah&rdquo; dediği başını imkânı olsa kanadı kopan kuşu unutmak için yerin dibine sokardı.</p>

  <p class="p11">&ldquo;Patlasaydı, patlardı!&rdquo; dedi kendini tutamayarak, kızgınlıkla. Bunun için timsah havuzuna mı, boa yılanının yuvasına mı, zebraların arasına mı, sıçan dolu bir kuyuya mı atılacağının bir önemi olmadığını düşünerek.</p>

  <p class="p11">&ldquo;O adi bir kumru, Türk güvercini değil!&rdquo; dedi Rasim. &ldquo;Bir Türk&rsquo;ün kılına zarar vermem ben, bu bir kuş olsa bile...&rdquo;</p>

  <p class="p11">Ne yapacağını bilmez bir halde yerine çöktü Büyükelçi: Ne yapacaktı Türkler bu generalle? Bir memlekette demokrasi olmayınca dünyanın en güzel dağlarına sahip olsun ne değişirdi? Bataklıktan farkı kalır mıydı, dertli, yoksul ve zulüm edilen insanı dağa, kuşa, göğe huzurla bakmadığı sürece? Büyükelçi Orlando boyundan büyük hislere sahipti. Bir hayal kurdu, orada, Rasim&rsquo;in karşısında kederle otururken:</p>

  <p class="p11">Acaba yirmi beş yıl sonra asarlar mı bunu?</p>

  <p class="p11">&ldquo;Eğer bu millet bu cuntacıyı asmazsa&rdquo; diye geçirdi içinden, en büyük küfrü seçmeye çalışıyordu bir yandan, &ldquo;Eğer bu millet bu cuntacıyı, bu cuntacıları &ndash;ikinci adam, Nuri Paşa da gelmiş, çökmüştü Orlando&rsquo;nun karşısına&ndash; asmazsa&rdquo; diye sayıkladı yeniden;</p>

  <p class="p11">&ldquo;O halkın, o milletin çarkına!&rdquo;</p>

  <p class="p11">Nuri Paşa, üzerine ağ atılıp yakalanmayı bekleyen yaralı vahşi bir hayvana benzetti Büyükelçi Orlando&rsquo;yu.</p>

  <p class="p11">&ldquo;Kürtlerle münasebetlerinizi Nuri Paşa da merak ediyor&rdquo; diye asıl mevzuya döndü Rasim.</p>

  <p class="p11">&ldquo;Ben, Apocular diye anılan örgüte, solcularla çatışmaya girmemelerini önerdim&rdquo; dedi Büyükelçi Orlando. &ldquo;Hiçbir çatışmaya girmemelerini tavsiye ettim onlara&rdquo; diye bitirdi sözünü.</p>

  <p class="p11">Nuri Paşa içini çekti:</p>

  <p class="p11">&ldquo;Bağımsızlıklarını kazanmaları, vatanı bölmeleri için çatışmasız yollar mı önerdiniz onlara?&rdquo; diye sordu.</p>

  <p class="p11">&ldquo;Şey mi, akıl mı verdin yani diye soruyor Nuri Paşa?&rdquo; diye açıklamada bulundu Rasim.</p>

  <p class="p11"><span class="t13">&ldquo;Türk Devleti farkl</span><span class="t13">ı</span> <span class="t13">din, dil ve</span> <span class="t13">ı</span><span class="t13">rktan pek çok vatanda</span><span class="t13">ş</span><span class="t13">ı</span> <span class="t13">oldu</span><span class="t13">ğ</span><span class="t13">unu biliyor</span> olmalı. Artık onlarla nasıl beraber yaşaması gerektiğini de öğrenmeli.&rdquo;</p>

  <p class="p11">Büyükelçi çizmeyi aşıyordu. Nuri Paşa&rsquo;nın serçeparmağı seğirmeye başladı:</p>

  <p class="p11">&ldquo;Nasıl?&rdquo; dedi.</p>

  <p class="p11">&ldquo;Öğret bize biliyorsan yolunu&rdquo; dedi Rasim, şuursuzluğuyla silah arkadaşını da kızdırmaya başlamıştı. Şükür bunu hissedebiliyordu:</p>

  <p class="p11">&ldquo;Senden öğrenecek bir şeyimiz olmasa da niyetini öğrenmiş oluruz.&rdquo;</p>

  <p class="p11">Büyükelçi Orlando karşısındaki iki konsey üyesini süzdü. Bu belki bir yargılamaydı. Buraya her şeyi göze alıp gelmişti. Tırmandığı dağın zirvesini görme heyecanına kapılmış bir dağcının bütün cesaretini toplayıp başını geriye atıp bakması gibi, söyledi söyleyeceğini:</p>

  <p class="p11">&ldquo;Bu topraklarda 1915&rsquo;te Ermeni vatandaşlarınızın başına gelenler...&rdquo;</p>

  <p class="p11">&ldquo;Ne gelmiş Ermenilerin başına?&rdquo; Rasim sordu bunu.</p>

  <p class="p11">&ldquo;Rusların oyununa gelen Ermeniler Türkleri kesti. Kürtler de onları. Öyle değil mi?&rdquo; Nuri Paşa cevabı kendisince çoktan verilmiş bu soruyu sordu.</p>

  <p class="p11">&ldquo;Hepimiz biliyoruz ki öyle değil&rdquo; dedi Büyükelçi Orlando. &ldquo;Tarihinizi size ben öğretecek değilim!&rdquo;</p>

  <p class="p11">Rasim karşısındaki Büyükelçi&rsquo;nin akla ziyan bir biçimde diklendiğini görmezden gelerek sordu:</p>

  <p class="p11">&ldquo;Anlamadım, meselemiz Ermeniler mi, Kürtler mi?&rdquo;</p>

  <p class="p11">&ldquo;Meseleniz farklı din, dil ve kültürden insanlara muameleniz&rdquo; dedi Büyükelçi.</p>

  <p class="p11">&ldquo;Kürtler dillerini konuşmak değil, toprak istiyorlar&rdquo; dedi Nuri Paşa.</p>

  <p class="p11">&ldquo;Neden?&rdquo; diye sordu Büyükelçi &ldquo;Kendi topraklarında dillerini konuşup hak ve adalet içinde yoksul düşmeden yaşayacaklarını umut ettikleri için mi?&rdquo;</p>

  <p class="p11">&ldquo;Ne dili, ne dini, ne hukuku! İstedikleri tek şey atalarımın kanıyla sulanan vatanımın bir parçası.&rdquo;</p>

  <p class="p11">Nuri Paşa, bir bölük askere komut verir gibi soluk soluğa:</p>

  <p class="p11">&ldquo;Biz Büyükelçilerimize iyi davranmışızdır. Başlarına ne kaza, ne bela gelmiştir&rdquo; tehdidiyle kapattı meseleyi.</p>

  <p class="p11">&ldquo;O şeyi, İsrail Konsolosu&rsquo;nu kaçırdılar ama şeyler, komünistler&rdquo; dedi Rasim de.</p>

  <p class="p11">&ldquo;Git&rdquo; emrini verdi Nuri Paşa.</p>

  <p class="p11">Rasim misafire karşı bu kadar münasebetsiz olmak istemiyordu belli ki, &ldquo;Nuri Paşa biliyor musun, Bursalıymış Büyükelçi&rdquo; dedi, sonra hatasını düzeltmeye girişti, derken kekemeliği&nbsp; tuttu.</p>

  <p class="p11">&ldquo;Git&rdquo; emrine uymuş gidiyordu Büyükelçi Orlando. Ama açıklığa kavuşturması gereken bir şey olduğunu düşünerek durdu. Uzun gölgesi odayı böldü. Ne garip bir ışığı vardı odanın!</p>

  <p class="p11">&ldquo;Apocuların başı iyi bir lider değil.&rdquo; Büyükelçi sustu, kapıyı açsa burnunun dibinde cehennem başlayacaktı. Arkasındaki iki general de cennet değildi. Kötülüğün ve zulmün içine sürülmek için boyundan büyük kabahatleri vardı, ha bir eksik ha bir fazla diye düşünüp devam etti:</p>

  <p class="p11">&ldquo;Hatırlatmama gerek var mı o kara tarihleri; 1915&rsquo;teki felaket, 1942&rsquo;deki Varlık Vergisi, 1955&rsquo;teki 6-7 Eylül, 1960&rsquo;taki Vatandaş Türkçe Konuş. Güneydoğu Anadolu çok güzel. Orada kıyameti koparmayın. Bunu söylemek için artık çok geç, öyle değil mi?&rdquo;</p>

  <p class="p11">İki general de öfkeden taş kesilmişti.</p>

  <p class="p11">Nuri Paşa, &ldquo;Git&rdquo; dediği halde tarihin zehrini akıtan Büyükelçi&rsquo;nin arkasından fırladı. Kimilerine göre silahını çıkardı, eli tetiğe gitti ama Rasim&rsquo;in:</p>

  <p class="p11">&ldquo;Dur! Bunun hesabını zor veririz&rdquo; demesi üzerine durdu. Hatta anlatılan odur ki, yıllar yıllar sonra Rasim, Cumhurbaşkanı olduğunda ona peşkeş çekilen ülkenin en güzel şarkıcısına sırf bu sebeple Nuri Paşa da ortak olmuş, tarihin yaprakları arasında solan şu tumturaklı konuşmayı yapmıştı:</p>

  <p class="p11">&ldquo;O Büyükelçi / o hilkat garibesi / neler neler söylemişti biz ve tarihimiz hakkında / asıl kafasını uçurmamız gereken oydu / sen durdurmuştun / bana borçlusun / canım namusun mu o şarkıcı senin? / öncesinde damadın kapatmış onu Hilton&rsquo;a / hem dinlemiş, hem dinletmiş Emer Sultan&rsquo;ı oda oda.&rdquo;</p>

  <h2 class="h22"><a id="ncx965"></a><a id="a19"></a>6</h2>

  <p class="p11">&ldquo;Bülent kaltağı nerelerdesin?&rdquo;</p>

  <p class="p11">Dönemin meşhur porno yıldızı Banu Ballı, İstanbul&rsquo;dan arıyordu. Kederler içindeki Bülent Paye sessizce pencereden dışarıyı seyrederken cayırtıyı koparan telefona koşmuştu. Küçük yeşil kasasının içindekilerin, &ndash;kulpunun elmas, pırlanta işli olduğunu uydurmuştu, yakın tarihli bir gazete haberiyle&ndash; bulunduğu hayalini kuruyordu.</p>

  <p class="p11">Birbirlerine bir kaç tatlı laf ettikten sonra, neydi onlar:</p>

  <p class="p11">&ldquo;Diploma sahibi. Ama hangi alanda?&rdquo;</p>

  <p class="p11">&ldquo;Duydum güzelim; &lsquo;Bir yatarım avare olursun&rsquo; demişsin.&rdquo;</p>

  <p class="p11">Bülent Paye paralarını alıp kaçan yardımcısı ve şoförü olacak o hergeleyi anlatmaktan vazgeçti, Banu Ballı asıl konuya geldi:</p>

  <p class="p11">&ldquo;Senden bir ricam var&rdquo; diye başladı, &ldquo;Başkent&rsquo;ten bir emanet&rdquo; diye sürdürdü konuşmasını.</p>

  <p class="p11">Kafanız karışmasın diye gerisini ben getireyim:</p>

  <p class="p11">Biraz önce Rasim&rsquo;in ağzından asker tarafından vurulan Komünist Aslan hikâyesini dinlemeniz isabet oldu. Banu Ballı can çekişmekte olan bu aslanı istiyordu.</p>

  <p class="p11">Bülent Paye, Banu Ballı&rsquo;nın kendisine mütevazı bir hayvanat bahçesi kurduğunu duymuştu. Bir gün telefonda, &ldquo;Sana hasta bir polis şefi var Bülent&rsquo;çim&rdquo; lakırdısının ardından yaptığı; &ldquo;Cancağızım, güzel güneşli bir gün gelsene, seni ayım, kaplanım, jaguarım ve develerimle tanıştırayım&rdquo; teklifinden dolayı biliyordu bunu. Ayrıca herkes gibi basından:</p>

  <p class="p11">BANU BALLI ÖZEL HAYVANAT BAHÇESİNDE POZ VERDİ.</p>

  <p class="p11">Poz da pozdu hani!</p>

  <p class="p11">Kaplan deseni olmasa şaşardım bir tanga ile sütlü kahve, ayaklarının içinde kaybolduğu tüylü çizmeler ve kendisinin moda ettiği alnını kapatan saç bandı, canı sıkılan ev kızları yaptığında yüzüne bakanların korkup kaçtığı türden makyajıyla, karşınızda Banu Ballı! Bacakları birbirine paralel ayısının sırtına uzanmış, objektife yiyecekmiş gibi bakan kaplanının kuyruğunu fotoğrafa bakan herkesin aklına getirdiği ilk şey gibi tutar vaziyette.</p>

  <p class="p11">Soru: Sayın Banu Ballı, hayvanlarınızdan korkmuyor musunuz?</p>

  <p class="p11">Cevap: Ben sadece iki ayaklı hayvanlardan korkarım.</p>

  <p class="p11">Soru: Neden kendinize ait bir hayvanat bahçesi kurdunuz?</p>

  <p class="p11">Cevap: Keyfimden.</p>

  <p class="p11">Soru: Kaplanınızın eğitimli olduğu, fiyatının Etiler-Ulus&rsquo;da bir daireye denk geldiği söyleniyor, doğru mu?</p>

  <p class="p11">Cevap: Doğru.</p>

  <p class="p11">Soru: Paranızı neden bu tür şeylere harcıyorsunuz?</p>

  <p class="p11">Cevap: Ne yapsaydım yani, paramı bankere mi yatırsaydım?</p>

  <p class="p11">Soru: Evinize gelen Banker Hüsnü&rsquo;nün ayınız tarafından saldırıya uğradığı doğru mu?</p>

  <p class="p11">Cevap: Ayımın adı Remzi&rsquo;dir. Remzi, Hüsnü ile arkadaşlık etmek istedi.</p>

  <p class="p11">Soru: Son olarak okuyucularımıza ne söylemek istersiniz?</p>

  <p class="p11">Cevap: Paralarını bankerlere yatırmasınlar.</p>

  <p class="p11">Soru: Banker Hüsnü&rsquo;den ayrıldınız mı?</p>

  <p class="p11">Cevap: Sözümü kesme! Paralarını bankere yatıranlar eğitimli bir kaplan alıp &ndash;banyoda beslememek şartıyla&ndash; altı ay sonra satsalar daha çok kâr ederler. Ama benimki yatırım değil, zevk.</p>

  <p class="p11">Herkes Banu Ballı&rsquo;nın &ldquo;Yattığım yerden kazandığımı zevkime harcıyorum&rdquo; dediğini konuşurdu. Hem binilen Jaguar&rsquo;ı hem tasmasıyla gezdirilen türde olanıyla Hilton Oteli&rsquo;ne gitmesi olay olmuştu. Jaguar&rsquo;ı öyle siyah öyle siyahtı ki metalik mavi ışıltılar saçıyordu. Döner kapıdan geçmek üzereyken Banu Ballı &ldquo;şakkk&rdquo; diye bırakıvermişti jaguarının tasmasını elinden. Kapıdaki vale çoktan ereksiyon haline geçmişti. Bu sahneye şahit olan bütün erkeklerin rüyasına geceler boyunca girecekti. Jaguar&rsquo;ının postunun renginde kürk paltosuyla Banu Ballı. &ldquo;İçine hiçbir şey giymemiş mi acaba?&rdquo; diye düşündüren Banu Ballı. Jaguar&rsquo;ı tıpkı bir insanmış gibi döner kapıdan geçip etrafı keserken tasmasını tuhaf bir çömelme, domalma arası eğilişle alıp etraftakilere &ldquo;Valla da donsuz, billaha da!&rdquo; diye düşündüren Banu Ballı.</p>

  <p class="p11">Oralara da geleceğiz ama Rasim&rsquo;in MİT müsteşarı damadı Mithat&rsquo;ı orada ve o anda ağına düşürdüğü anlatılır. Hilton lobisinde &ldquo;Bir Ters Bir Düz&rdquo; isimli filminin prodüktörü, rejisörü ve ne gerek varsa senaristiyle görüşürken, ağızlıklı sigarasını tüttürüp bacak bacak üstüne attığı bacağını sallayıp dururken, gözlerini bir yolcu vapurunu batırıp işi komünistlerin üzerine atacak ekip ile görüşmesini sürdüren MİT&rsquo;çi Damat Mithat&rsquo;tan ayırmamıştı. Şifreli bir dil ile konuşulan görüşmesini bitiren damat, eh yine şifreli sayılabilecek bir dille tartışılan &ldquo;Bir Ters Bir Düz&rdquo; film ekibinin bulunduğu masanın yanından geçerken, yerde uyuklayan jaguar ayaklanmış, peşi sıra seğirtmişti.</p>

  <p class="p11">&ldquo;Hayır diyorum Gobo&rdquo; demişti Banu Ballı.</p>

  <p class="p11">&ldquo;Tanrım, peltek!&rdquo; diye düşünmüştü MİT&rsquo;çi Damat Mithat. Banu Ballı&rsquo;nın <span class="t13">dilini dü</span><span class="t13">ş</span><span class="t13">ünmü</span><span class="t13">ş</span><span class="t13">tü. A</span><span class="t13">ğ</span><span class="t13">z</span><span class="t13">ı</span><span class="t13">n</span><span class="t13">ı</span><span class="t13">, di</span><span class="t13">ş</span><span class="t13">lerini. Dilinin darbeler vurarak ezdi</span><span class="t13">ğ</span><span class="t13">i kelimeler</span> gibi darbeleyeceği şeyleri, evet bir uzvu! Gobo, Mithat&rsquo;ın ellerini uzun uzun koklamış sonunda sahibesinden, &ldquo;Gobo, kes!&rdquo; emrini almıştı.</p>

  <p class="p11">Gobo kan kokusu almıştı. Elini kana bulamış bir erkek diğerlerinden farklıydı. Korkusuzluğu, gücü, manyaklığı boş verin, farklılık Banu Ballı&rsquo;ya yeterdi.</p>

  <p class="p11">Bülent Paye işte böyle birisine neden yardım etsindi?</p>

  <p class="p11">Cevap veriyorum: El kasasının içindekilerinin bulunması için.</p>

  <p class="p11">Bir başka cevap daha veriyorum; el kasasının içindekilerinin bulunamaması halinde borç para vermesi için. Bülent Paye kestirmek konusunda kararlıydı. Yine de aptalca bir laf ediverdi:</p>

  <p class="p11">&ldquo;Güzelim ben o aslanı nasıl alıp geleyim. Kıçımız gibi serbest değil sokaklar. Sıkıyönetim var.&rdquo;</p>

  <p class="p11">&ldquo;Sana neyi, nasıl yapacağını anlatacağım&rdquo; dedi Banu Ballı. Anlattı da.</p>

  <p class="p11"><span class="t13">Çok geçmeden Bülent Paye kendisini can çeki</span><span class="t13">ş</span><span class="t13">en ama ölmemek için direnen</span> Komünist Aslan&rsquo;ın başında buldu. Bunun nasıl olduğunu önemsemeyip, &ldquo;Nerede?&rdquo; diye sorarsanız: Ankara Garı&rsquo;nda. Nefesi manda pisliği gibi kokan bir adama Banu Ballı&rsquo;nın gönderdiği bir çanta dolusu parayı sayarken de kendisine manasız gelen bir dolu şey dinledi:</p>

  <p class="p11"><span class="t13">&ldquo;Söyleyin o Banu Ball</span><span class="t13">ı</span><span class="t13">&rsquo;ya bu paray</span><span class="t13">ı</span> <span class="t13">fazlas</span><span class="t13">ı</span><span class="t13">yla hak eden büyük bir i</span><span class="t13">ş</span> <span class="t13">yapt</span><span class="t13">ı</span><span class="t13">m. Öldü demi</span><span class="t13">ş</span><span class="t13">ler aslan için. Rasim Pa</span><span class="t13">ş</span><span class="t13">a yine de b</span><span class="t13">ı</span><span class="t13">rakmam</span><span class="t13">ı</span><span class="t13">ş</span> <span class="t13">i</span><span class="t13">ş</span><span class="t13">in ucunu</span>. &lsquo;Kesip yedirin o havyanın etini içeri tıktığımız komünistlere&rsquo; demiş.&rdquo;</p>

  <p class="p11"><span class="t13">Sözün buras</span><span class="t13">ı</span><span class="t13">nda laf</span><span class="t13">ı</span><span class="t13">n kendilerine gelmekte oldu</span><span class="t13">ğ</span><span class="t13">unu anlam</span><span class="t13">ı</span><span class="t13">ş</span> <span class="t13">gibi e</span><span class="t13">ş</span><span class="t13">ekler</span> anırmaya, atlar kişnemeye başlamışlardı. Başka bir yük treninin <span class="t13">vagonlar</span><span class="t13">ı</span><span class="t13">ndan atlaya s</span><span class="t13">ı</span><span class="t13">çraya inen koyunlar</span><span class="t13">ı</span> <span class="t13">seyreden Bülent Paye irkildi. An</span><span class="t13">ı</span><span class="t13">rt</span><span class="t13">ı</span><span class="t13">lar, ki</span><span class="t13">ş</span><span class="t13">nemeler kesilir kesilmez adam kald</span><span class="t13">ığı</span> <span class="t13">yerden devam etti:</span></p>

  <p class="p11">&ldquo;Bu eşek ile at neden burada? İkisi de kesilip etleri komünist aslanın etidir diye Mamak&rsquo;a gönderilecek. Rasim Paşa&rsquo;nın gönlü olsun. Aslan yolda ölürse karışmam.&rdquo;</p>

  <p class="p11">Sonra bir dizi mantıksız şey oldu: Bülent Paye kendisini yük vagonunun dik merdivenini tırmanırken buldu. Saman dolu karanlık vagona adımını atarken de &ldquo;Burada ne işim var?&rdquo; diye düşündü. En başında sorması gereken soru, kıçını dikmiş merdiveni tırmanırken, ardı sıra gelen ne idüğü belirsiz görevlinin nefesini, hırıltısını duyduğu anda aklına gelmişti, ne garip. Banu Ballı ile arasında bir husumet olmadığını aklına getirdi. Çıkar çatışması olabilir miydi? Elinden kaçırmak istemediği bir sevgili Bülent Paye hayranlığını dile getirip Banu Ballı&rsquo;yı kıskandırmış olabilir miydi? Kısaca; Banu Ballı eliyle bu saman dolu yük vagonunda başına kötü bir şey gelebilir miydi?</p>

  <p class="p11">Hayır.</p>

  <p class="p11">Bülent Paye loş vagonun içinde dikildiğinde boyu göğüs hizasına gelen görevlinin anlattıklarını bir beladan kurtulmanın rahatlığıyla dinledi:</p>

  <p class="p11">&ldquo;Ben hem hayvanat bahçesiyle ilgilenirim, hem de Anadolu&rsquo;dan getirilen hayvanlar vasıtasıyla burada, garda bulunurum. Aslana saat başı iğne yapmak için birisinin onunla yolculuk etmesi gerekiyor. Görevimi bırakıp İstanbul&rsquo;a gidemeyeceğime göre bu iş size kalıyor.&rdquo;</p>

  <p class="p11">Bülent Paye&rsquo;nin kötü oyunculuğuyla:</p>

  <p class="p11">&ldquo;Ay ben iyi ama nasıl yani bir aslanla...&rdquo; demesi üzerine, görevli yerde yatan aslanın kuyruğunun üzerinde yürüdü, kuyruğu bir kız çocuğunun atladığı ip gibi kullanıp neşe içinde becereksizce zıpladı. Takma dişleri ağzından çıktı, bunu nasıl yaptıysa artık, ağzını açıp gerisin geriye yutarak yerine yerleştirdi dişlerini, dört atlayıştan sonra alı al, moru mor kaldı, irtifa kaybeden kan basıncı nedeniyle olduğu yerde sendeleyip aslanın kuyruğunun ucuyla Bülent Paye&rsquo;nin burnunu gıdıkladı.</p>

  <p class="p11">&ldquo;Tıpkı bir kadına benziyorsun.&rdquo;</p>

  <p class="p11">Bülent Paye, mevsim için fazla kalın kaçan ceketinin önünü açıp itinayla büyüttüğü memelerini görevliye doğrulttu:</p>

  <p class="p11">&ldquo;Adın ne senin?&rdquo;</p>

  <p class="p11">Sonra adamın cevabını beklemeden aklına bambaşka bir şey geldi. Banu Ballı&rsquo;nın film setinde kendisine âşık bir çocuğa ettiği o güzel lakırdı. O lafı duyduğu andan itibaren, bir erkeğin suratına söyleme arzusuyla yanıp tutuşmuştu:</p>

  <p class="p11">&ldquo;Bir yatarım avare olursun...&rdquo; Adam da ne desin?</p>

  <p class="p11">&ldquo;Avare et beni!&rdquo;</p>

  <p class="p11">Sonra... Sonra kâh Bülent Paye, kâh adam asıldı aslanın yelelerine. Avuç avuç ellerinde kaldı aslanın yeleleri. Detaylara girmeyeceğim. Belki sadece şunu söyleyebilirim: Banu Ballı aslanı gördüğünde, &ldquo;Dişi miydi bu?&rdquo; diye soracak kadar seyrelmişti aslanın yelesi.</p>

  <h2 class="h22"><a id="ncx1020"></a><a id="a20"></a>7</h2>

  <p class="p11">&ldquo;Adınız soyadınız?&rdquo;</p>

  <p class="p11">&ldquo;Bismilllahirrahmanirrahim&nbsp;&nbsp; Entüm&nbsp;&nbsp; Kentüm&nbsp;&nbsp; Bilatühün.&rdquo;</p>

  <p class="p11">Adının ve soyadının sorulmasına çok içerleyen Süleyman Tel, oralı değilmiş gibi davranmak ve daha büyük bir saygısızlık içinde bulunmak gayretiyle ıslanmış çoraplarını ayağından çıkarmış kuvvetle sıkmakta, bir yandan da kulaklarına inanamayarak besmele çekmekteydi.</p>

  <p class="p11">12 Eylül sabahı evinden alınıp İzmir Uzunburun&rsquo;a getirilmişti. Kendisinden sonra dönüp Hamzakoy emanetlerini bırakacak olan uçakla. Bildiğiniz gibi bütün siyasiler aynı uçakta. Yolculuk boyunca Ali Çoban&rsquo;ın anayasayı okuyup durmasından şüphelenmişti: Acaba canlarına mı kastedeceklerdi?</p>

  <p class="p11">Ayrıca bir yağmur boşalmış, Süleyman Tel, &ldquo;Gökler ağlıyor halime&rdquo; diye feryadı koparıvermişti. Eşi Nermin&rsquo;i getirmemişti. İsterseniz eşleriniz de sizinle gelebilir teklifine rağmen. &ldquo;Beni asacak olsalar bu teklifi yapmazlar&rdquo; diyordu içinden. Yağlı ilmek bir sarkaç gibi sallanırken gözünün önünde, bata çıka yürüyordu kumsalda, bir subayın peşi sıra. Astsubay lojmanının sakinleri pencerelere koşmuş, pantolon paçalarını etek gibi tutup yükseltmiş, tin tin yürüyen Süleyman Tel&rsquo;i seyretmekteydiler.</p>

  <p class="p11">Ayakkabıları çakıl taşlarıyla dolmuş, çorapları ıslanmış, hava açmamıştı.</p>

  <p class="p11">Daktilonun başında oturan subayın, &ldquo;Usul gereği soruyoruz&rdquo; açıklamasının ardından, Süleyman Tel&rsquo;in yüreği daktilonun kıskacından salınan pelür kâğıtlar gibi hafifledi. Yine de aklının bir köşesi uçarı pelür kâğıtlarının arasındaki karbon kâğıdı gibi kapkara kaldı: Öyle ya da böyle rejim değişmiş, siyaset yapması yasaklanmıştı.</p>

  <p class="p11">&ldquo;Doğum yeriniz?&rdquo;</p>

  <p class="p11">Resim Paşa siyasilere ne yapacağına karar verememiş olmalıydı.</p>

  <p class="p11">&ldquo;Sinop.&rdquo;</p>

  <p class="p11">Ya sürgün, ya idam konusunda kararsız kalmış olmalıydılar. Beş kişilik bir konsey oluşturup en tepeden yapmışlar darbeyi.</p>

  <p class="p11">&ldquo;Doğum tarihiniz?&rdquo;</p>

  <p class="p11">Halk direniyor muydu acaba? Konya&rsquo;da kendisini kucaklayan iman sahibi insanlar tankları yolundan döndürmüş müydü?</p>

  <p class="p11">&ldquo;1926&rdquo;</p>

  <p class="p11">Hayallere dalması an meselesiydi ki odaya giren başka bir subayın, rütbesini okuyamadığı daha kıdemli birisinin ettiği lakırdıdan halkın, &ldquo;Kurtardınız bizi çok şükür&rdquo; ruh halinde olduğunu sezdi. Belki bunu beni kandırmak için yapıyorlar diye nafile bir hamle daha yaptı zihninde. O iman dolu kalabalıklar şimdi neredeydi? Ayakkabısını ters çevirmesiyle yere saçılan kum ve çakıl taşları gibi saçılıp dağılmışlar mıydı yoksa?</p>

  <p class="p11">Kendisine iyi muamele edildi. Hatta peynir kalıbı beyazlığındaki ayaklarını kurutması için bir elektrikli ısıtıcı bile getirildi.</p>

  <p class="p11">Tavanı akan ve nem kokan bir odaya alındığındaysa misafirliğinin uzun sürmesinden endişe etti. Askerlerin, &ldquo;Süngünün hangi tarafının işe yaradığını bilmez salaklar ordusu&rdquo; sözünü unutmayacağını aklından geçirdi. Bu ülkede siyaset yapmak, bir kez daha o frenk oyununun adını anarak tanımlayacaktı ama; iskambil kâğıtlarından şato yapmak gibiydi. Asker &ldquo;Püf&rdquo; diyor Süleyman Tel&rsquo;in bütün emekleri boşa gidiyordu. Peki asker niye &ldquo;Püf&rdquo; diyordu? Süleyman Tel kendisini nutuk atmaktan alamıyordu. Fıldır fıldır dönen gözleriyle odayı taradı: Çifte atacakmış gibi kamburlaşmış, demek ki masif ama en ucuzundan, çam olan masaya, inatçı bir eşek gibi arka ayaklarını açmış sandalyeye, nemden lekelerle donanmış perdelere, asık yüzlere benzeyen apliklere, yayları zapt edilmez yatağa, tavandan damlayan sularla ıslanıp şişmiş konsola mı nutuk atacaktı?</p>

  <p class="p11">Daha önce kimlere, ne nutuklar atmıştı? Neredeydi o nutukları dinleyenler? Linç edilen demokrasinin altında mı kalmışlardı? Süleyman Tel&rsquo;in demokrasi demeye dili varmıyordu. Demokrasiyle arası hiç iyi olmamıştı. Partisi için daha önce kan kardeşi cemaati mi demiştik? Doğru. Küçük bir ekleme yaparsak siyasi parti liderinden çok bir sırrın paylaşıldığı, apayrı mantığı olan bir cemaatin liderinden öte bir şey değildi. Siyaset yapıyor ama görüş üretmiyordu. Söyledikleri dünyanın her köşesindeki İslamcıyı cezbedecek derinlikten yoksundu. Arap dünyası nezdinde antipatik bir kişiliğe sahipti. Yönetici elitleri muhatap almış İslam topluluklarına doğrudan seslenememişti. Of, of of tavanı akan lojman gibiydi siyasi hayatı.</p>

  <p class="p11">&ldquo;Beni neden Cevdet Kara ve Ali Çoban&rsquo;la beraber tutmadılar ki...&rdquo; diye geçirdi içinden.</p>

  <p class="p11">Süleyman Tel&rsquo;in hayallerine kurşun sıksan yetişmez denilirdi ama hayal dünyası sandalyenin arkasından sallandırdığı, suyu sıkılmış çorapları gibi buruşup kalmıştı. 1971&rsquo;de çöken partisi zamanında güvendiği isimlerden birisine şöyle demişti: &ldquo;Git Çoban&rsquo;ın Partisi&rsquo;nden elli milletvekilinin istifa edip bize transfer olmasını sağla, hükümeti kurma görevi bize verilsin.&rdquo;</p>

  <p class="p11">Biraz kendine gelsin, hayal kurmaya başlardı.</p>

  <p class="p11">Bir asker, yemeğini getirdi: Kapuska, domatesli pilav, hoşaf, çoban salata.</p>

  <p class="p11">Ardından bir subay girdi içeri. Gerekli açıklamalarda bulundu. Pencereden bakabilirsiniz, balkona çıkmayın, tuvalet, banyo, yemek saatleri, özel bir isteğiniz var mıydı?</p>

  <p class="p11">&ldquo;Burası otel değil&rdquo; dedi Süleyman Tel, ben haddimi bilirim edasında. Subay bir şey demedi. Ellerini arkasında kenetlemiş, Süleyman Tel&rsquo;i süzüyordu.</p>

  <p class="p11">&ldquo;Ön kapıda ve balkon kapısında olmak üzere iki asker koruyor sizi. Süngülü tüfekleriyle iki asker...&rdquo;</p>

  <p class="p11">İleride bu subay da anılarını yazacaktı ve ayıbını hatırlamış gibi dudağını ısırdı diye anlatacaktı Süleyman Tel&rsquo;i. Oysa Süleyman Tel tam tersini anlatacak, &ldquo;Sordum&rdquo; diyecekti:</p>

  <p class="p11">&ldquo;İnşallah biliyorlar süngünün hangi tarafının iş görür olduğunu...&rdquo;</p>

  <p class="p11">Bu görüşmede yan odanın boş olduğu bilgisi de verildi Süleyman Tel&rsquo; e.</p>

  <p class="p11">&ldquo;Bir misafir daha bekliyoruz&rdquo; dedi subay, &ldquo;süngünün hangi tarafının iş gördüğünü şanlı Türk ordusunda aldığı eğitimle öğrenen ama sonra bu şerefli meslekten atılan ve siyaset batağına saplanan bir ismi...&rdquo;</p>

  <p class="p11">&ldquo;Daha teslim alamadınız mı Albay&rsquo;ı, Hüseyin Feyzullah&rsquo;ı?&rdquo; diye sordu Süleyman Tel.</p>

  <p class="p11">&ldquo;Eski darbecilerden olduğunu unutmuyorsunuz inşallah&rdquo; diye bir hatırlatmanın akabinde karşısındaki subayın yutkunmasını zevkle izledi.</p>

  <p class="p11">&ldquo;Bir arzunuz olursa demiştiniz asker...&rdquo; diye devam etti sonra.</p>

  <p class="p11">&ldquo;Buyrun&rdquo; dedi onun yumuşak yüzünden, hitabet gücünden fazlasıyla etkilenen subay. Süleyman Tel, ordudan istenecek en son iki şeyi sıraladı:</p>

  <p class="p11">&ldquo;Bir seccade ve bir tespih...&rdquo;</p>

  <p class="p11">Sanki söyleyeceği bir şey daha vardı ama bunu söylemeden önce elini cebine attı, takkesini bulup çıkardı:</p>

  <p class="p11">&ldquo;Hah, takkemi yanımda getirmişim...&rdquo;</p>

  <h2 class="h22"><a id="ncx1057"></a><a id="a21"></a>8</h2>

  <p class="p11">Takke düşmüş, kel görünmüştü.</p>

  <p class="p11">Hüseyin Feyzullah hazinesinin bulunup açıldığını öğreniyordu. Homurdandı. Partisinin genel merkezinde yapılan aramada ele geçirilen liste gözünün önüne geldi: Bir sıkıyönetim komutanı, bir hâkim albay ve 2. Şube dedektiflerinden adıyla müsemma şu adam, Dürüst Oktay. Kemal Türkler&rsquo;in adının hizasına &ldquo;Hurdaya çıkarıldı&rdquo; anlamına gelen şifreyi kendisi koymuştu.</p>

  <p class="p11">Çocuklardan birisi soluk soluğa geldi: Dev-Yol makbuzları da bulunmuştu.</p>

  <p class="p11">Hüseyin Feyzullah burnundan soluyordu. Kükrer gibi konuştu ama ne dediği anlaşılmadı. Tam bu sırada Rasim&rsquo;in kızı elinde yemek tepsisi içeri girmişti. Hüseyin Feyzullah öfkesini ondan çıkardı:</p>

  <p class="p11">&ldquo;Bu Asena kardeşiniz yemek yapacak da karnımız doyacak!&rdquo;</p>

  <p class="p11">Balık getirmişti katiller. Tatlı su balığı. Una bulayıp kızartmak yerine irmiğe bulayıp kızartmıştı kız, balığı. Balığın yanında cacık olmazdı ama o yapmıştı. Bir un helvası kavur demişlerdi, kavurmuştu. Fazlasıyla kavurup kömür etse de şekeri unu içindeydi işte. Yemek yapmayı nereden bilecekti. Bu kadarı bile mucizeydi.</p>

  <p class="p11">Tepsiyi fırlatıp atmasını kimse beklemiyordu.</p>

  <p class="p11">Başbuğ&rsquo;un başını eğmesine rağmen cacık kasesinin kuş gibi omzuna konmasını, yağlı balık parçalarının okkalı birer şaplak gibi duvardaki fotoğrafına çarpmasını, un helvası topaklarının şeytan taşlar gibi Hüseyin Feyzullah&rsquo;ın kafasını gözünü isabet almasını kimse beklemiyordu.</p>

  <p class="p11">Odadaki gençlerden birisi Başbuğ&rsquo;undan emir almadan elini kolunu çamaşır tokacı gibi savurdu, kızı bir güzel patakladı. Bu kadarla kalmayacaktı.</p>

  <p class="p11">&ldquo;Bu kız madem bu kadar cesur&rdquo; dedi Hüseyin Feyzullah, &ldquo;diri diri gömülmek tam ona göre.&rdquo;</p>

  <p class="p11">Katillerinin huyunu iyi bildiğinden, &ldquo;Kızı gömeceksiniz&rdquo; dedi.</p>

  <p class="p11">Bıyık altından sırıtanına bu defa o patlattı:</p>

  <p class="p11">&ldquo;Kıza gömmeyeceksiniz ulan!&rdquo;</p>

  <p class="p11">Kızı-kıza, gömeceksiniz-gömmeyeceksiniz!</p>

  <p class="p11">&ldquo;Hangisini yapacaktık?&rdquo; diye sorarlardı Göl yolunda. İşin içinden çıkamaz ikisini birden yapar gelirlerdi sonunda.</p>

  <p class="p11">Reis tam bu sırada geldi. Hüseyin Feyzullah onu görünce yumuşadı. Diğerleri gözlerini Reis&rsquo;in kafasına diktiler. Komünist çocuğun Numune Hastanesi&rsquo;nde patlattığı kafanın tepesi kazınmış, zikzaklar çizen kırk bir dikiş atılmış, çevresindeki saçlar kendilerine yuva kurmaya çalışan kuşların taşıdığı çalı çırpı gibi kalmıştı. Diğer faşolar kıskançlık ve gıpta ile ona baka dursunlar, Reis kızın icabına bakılması gerektiğini anlamıştı bile. Geçen ziyaretinde bu kızın bir çorabı çitilemesini beceremediğine, donları çamaşır ipine mendil gibi astığına şahit olmuş, bunu yapanın Başbuğ&rsquo;unun önüne bir tas sıcak çorba çıkaramayacağını düşünmüş, nar gibi kızarmış bir tavuğu, ılık ılık bir künefeyi, fıstığı bol, üzümü az, tam Hüseyin Feyzullah&rsquo;ın sevdiği kıvamda bir iç pilavı kapıp gelmişti.</p>

  <p class="p11">&ldquo;Seninle konuşacağız ama önce git şunun icabına bak!&rdquo; dedi Hüseyin Feyzullah.</p>

  <p class="p11">Gülümseyip başını eğdi Reis. Öldürmeye zaafı vardı. Elleriyle adam boğmaya, tetik çekmeye. Rasim&rsquo;in kızını önüne katıp götürürken Başbuğ arkasından seslendi:</p>

  <p class="p11">&ldquo;O deyyus Papa&rsquo;yı vuracağım diye gazetelere mektup yazıyor mu hâlâ?&rdquo;</p>

  <p class="p11">Öfkeli bir baba gibi ellerini gövdesinin arkasında bağlamış, hafifçe kavrulmuş, geniş üst dudağını üzerine para atsanız zıplayacak bir çarşaf kadar germişti. Devam etti:</p>

  <p class="p11">&ldquo;Dön konuşalım. O itin yanına, Viyana&rsquo;ya git gerekiyorsa...&rdquo;</p>

  <p class="p11">Gerekiyordu.</p>

  <p class="p11">Reis, Asena bildikleri kızı alıp çıktı. Pikniğe gider gibi yanına oturan bu kız ilgisini çekmişti. Arabayı park ettiği yerden çıkarırken &ldquo;Sağ yap, topla...&rdquo; diyecek kadar da soğukkanlıydı. Boş bulundu sordu:</p>

  <p class="p11">&ldquo;Adın ne senin?&rdquo;</p>

  <p class="p11">&ldquo;Rasime.&rdquo;</p>

  <p class="p11">Bakın şu işe; demek Rasim küçük kızına kendi adının dişisini uygun bulmuştu.</p>

  <p class="p11">Yolda askerler durdurdu.</p>

  <p class="p11">&ldquo;Nişanlımla biraz hava alacağız&rdquo; dedi Reis.</p>

  <p class="p11">Adını bize bahşeden Rasime, kaplumbağaya benzeyen, nasır tutmuş ve kararmış diz kapakları görünür vaziyette oturuyordu.</p>

  <p class="p11">&ldquo;Fazla oyalanmayın&rdquo; dedi asker.</p>

  <p class="p11">Neden, &ldquo;Asker bu it beni kaçırıyor!&rdquo; dememişti acaba?</p>

  <p class="p11">İşlerin daha fazla karışmasını istemiyor olabilir miydi? Ya da diri diri gömüleceği mezardan elini kolunu sallayarak çıkacağından emindi. İyi o zaman, bırakalım gitsinler.</p>

  <h2 class="h22"><a id="ncx1090"></a><a id="a22"></a>9</h2>

  <p class="p11">Başkent&rsquo;in huzursuzluğundan uzaklaşalım. Çaycı Rıza&rsquo;nın ardında pencere önlerinde, saçak altlarında boş yere kendileri için ufalanmış ekmek kırıntısı arayan Başkent&rsquo;in zavallı kumruları gibi 12 Eylül 1980 günü memleketin hangi köşesinde huzur bulabileceksek. Yine de, belki, yanılmıyorsam, olabilir diye düşünüyorum, huzurun kırıntısına rastlayacağımız bir yer biliyorum:</p>

  <p class="p11">Çaycı Rıza ıhlamur kokulu bir odada uyumakta. Yağmurlu İzmir gökleri altında bir caminin minare dibindeki ışıksız odasında. Elektrikli bir ocak üstünde kaynamakta olan, kaynadıkça ekşiyecek ıhlamurun buharı Rıza&rsquo;nın uykusu gibi usulca salınmakta.</p>

  <p class="p11">Şükür kavuşturana!</p>

  <p class="p11">Hocaefendi&rsquo;si tespihini çekip kendisini görür görmez düşüp bayılan müridinin uyanmasını bekliyordu. Derken beklediği oldu. Rıza mezarında doğrulan ölüler gibi doğruldu uykusundan. Mezarında doğrulduğunu düşünüyordu gerçekten. Hatta hak tarafına çevirdiğinde başını, Hocaefendi&rsquo;sini gördüğünde, onun o nurlu yüzünde, gözlerinde, Hocaefendi&rsquo;sinin cennet hurilerinin kulaklarındaki küpelerin yanında topraktan aşağı ve değersiz kalır dediği gözyaşlarını gördüğünde, koşup kapandı ayaklarına:</p>

  <p class="p11">&ldquo;Beni de ağlat! Gece kadar karanlık ruhuma şefkat et de ağlat. Ağlamalarıma dahi ağlamam geldiği için ağlat. Bükülmüş şu kaddime, solgun ve ölgün rengime, burulmuş boynuma ve kırık kalbime merhamet et de ağlat. Şu en sakin anda, sızlanışlara cevap verdiğin dakikalarda, kapkara gönlümle değil, yaradandan başkasına secde etmeyen başımla sana dönüyor, titreyen dudaklarımla beni ağlatmanı diliyorum.&rdquo;</p>

  <p class="p11">Dili çözülmüştü Rıza&rsquo;nın. Bu mucizenin gerçekleşmesi üzerine daha fazla gözyaşlarına boğulmuştu.</p>

  <p class="p11">&ldquo;Hak rahmetinin insan gözünde damla damla olmasıdır gözyaşları&rdquo; diye başladı Hocaefendi. Rıza ışıksız odada Hocaefendi&rsquo;sinin yanağından kayıp düşen bir gözyaşı damlasını seçti. Karanlığa el açtı, düşmekte olan damlayı tutabilme umuduyla. Sonra da boyun büküp dinlemeye koyuldu Hocaefendisi&rsquo;ni:</p>

  <p class="p11">&ldquo;Heybet, korku, saygı ve sevgi gibi insanı duygulandıran, gönül tasını yakan, kalpten sefil arzuları sıyırıp atan, ulvi hislerin çepeçevre ruhu sardığı anın şahadet kanıdır gözyaşları. Bulut bulut yükselip, Hak rahmetinin eteklerine dudak gezdiren bu fani âlemin bekaya mazhar pırlantalarıdır gözyaşları. Tarih boyunca ağlamayı unutmuşlar, gamsızlar, dertsizler ve ağlanacak hallerine gülenler! Gelin şu çıkmazın başında durup, asırlık gamsızlığımıza bir son vererek beraber ağlayalım. Cehaletimize ağlayalım! Kaybettiğimiz şeylerden habersizliğimize ağlayalım! Kusurdan bir heykel haline gelmiş mahiyetimize, duygularımızın dumura uğrayışına ve hoyratlaşan gönlümüze ağlayalım! Bu vaziyette öleceğimize, öldüğümüz yerde dirileceğimize, tasmalı ve prangalı büyük imtihanda, en büyük merasimde fevç fevç geçecek olan mazinin şanlıları arasında yer bulamayacağımıza ağlayalım. Dalından kopan bir meyve gibi yalnız düşüşümüze, ayaklar altında ezilişimize, rahmetten cüda kalışımıza ağlayalım!&rdquo;</p>

  <p class="p11">Sustu Hocaefendi&rsquo;si.</p>

  <p class="p11">&ldquo;Git, çağırdığımda gel&rdquo; dediğinden bu yana neler yapmıştı Hocaefendi&rsquo;si? Vaazlarıyla ünlenmiş çok geçmeden bazı iş adamlarının kendisine destek vermesinden güç alarak bağlı olduğu gruptan ayrılmıştı. Gerekçe olarak da bu grubun Ali Çoban&rsquo;ın partisine verdiği desteği göstermişti. &ldquo;Beni iman hakikatlerini anlatmaktan uzaklaştırıyorlar&rdquo; demişti. 24 haziran 1980&rsquo;deki vaazında Süleyman Tel&rsquo;i kıyasıya eleştirmesi üzerine Selamet Partililer &ldquo;oyuna geldiklerini&rdquo; söyleyeceklerdi.</p>

  <p class="p11">Hocaefendi&rsquo;nin cami hariminde geçirdiği yıllara, bu mabedin bağrında tünediği sıkıntılı günlere, çok uzak kentlere hesapta olmayan seyahatler eklenecekti. Cuntacılara, &ldquo;Geldiler, hoş geldiler, başımızın üstünde yerleri var&rdquo; diyecekti. 1971 muhtırasındaki gibi hapse girmeyi hiç mi hiç istemiyordu. Bu düşünce aklından geçer geçmez ürperdi. Tıpkı vaaz verdiği camiye Hazreti Muhammed&rsquo;i getirip, &ldquo;Senin olduğun yerde ben nasıl konuşurum ey Allah&rsquo;ın Resulü!&rdquo; dediğinde cemaatini kaplayan ürperti gibi.</p>

  <p class="p11">Hocaefendi bu bedbin düşüncenin sıkıntısıyla, Çaycı Rıza&rsquo;nın zihninde yerini bulan benzetmeyle uçmaya gücü kalmamış bir kumru gibi başını önüne düşürdü. Kaç kere, &ldquo;Var mı Resullah&rsquo;ın yürüyüş yaptığı, var mı slogan attığı?&rdquo; diye sormuş, acaba sesini askere duyurmuş muydu? Komünistleri devletin asker ve polisine bildirmeyenlerin Allah katında sorumlu olduğunu vaaz etmişti, şimdi gönül rahatlığıyla sırtının sıvazlanmasını bekleyebilir miydi?</p>

  <p class="p11">Hayır.</p>

  <p class="p11">Avını bekleyen örümcek gibi sabırlı ve maharetli sayardı kendini. Yine de yollara düşmekten yana evrildi kalbi.</p>

  <p class="p11">&ldquo;Çilenin yükselticiliğini, tenperverliğin öldürücü bir zehir olduğunu anladın mı Rıza?&rdquo; diye sordu. Rıza&rsquo;nın gözyaşları secde ettiği yeri ıslatmıştı. Hıçkırıkları boğazında düğümlendi, cevap veremedi.</p>

  <p class="p11">&ldquo;Ordunun içinde bir ordu kurmak lazım gelir&rdquo; dedi Hocaefendi.</p>

  <p class="p11">Bana kalırsa tarihi lafını etmişti. Söylence; rahle başında içinin geçtiği o gece melekler gelmiş adının arananlar listesinde olduğunu ona bildirmişler. Yıllar yılı bağrı yanık ve yıkık Anadolu insanının onu beklediğini söylemiş &ldquo;Yolun açık olsun&rdquo; temennisiyle billur gözyaşlarıyla billur kaseler doldurup boynu bükük, ayakları külçe, mevzisinden ayrılmak zorunda kalan Hocaefendilerinin ardından saçmışlardı onları. Hocaefendi&rsquo;nin cemaatini halka halka genişletmeye devam edeceği ama gizli saklı yaşamanın canına tak ettiği, uzaktaki şehirlere, hiç hesapta olmayan seyahatleri böylece başlamıştı.</p>

  <h2 class="h22"><a id="ncx1108"></a><a id="a23"></a>10</h2>

  <p class="p11">12 Eylül 1980 günü başlayan bir şey daha vardı:</p>

  <p class="p11">Reis ile Rasime&rsquo;nin aşkı.</p>

  <p class="p11">Reis basbayağı bir mezar kazmış, hatta mezarın dibini su bile basmaya başlamış, &ldquo;Bismillah&rdquo; deyip kızı mezara indirmişti. Rasime gözünü kırpmadan diri diri gömülmeyi bekliyordu. Saçlarının arasına şimdiden avuç içi büyüklüğünde bir örümcek ailesi yerleşmeye koyulmuştu. Bir akrep sürüsü de göbek deliğinin yolunu tutmuştu. Reis muzaffer bir edayla mezarın başında dikiliyor, attığı toprakların Rasime&rsquo;nin çiçekli bluzunun üzerini örtmesini, biçimli memelerinin arasında birikip kalmasını seyrediyordu. Sonunda dayanamadı. Cesaretine hayran olduğu Rasime&rsquo;yi mezardan çıkardı, sırtına ceketini verdi, &ldquo;Yürü git&rdquo; dedi. Rasime tam gidecekken, durdu. Reis, oracıkta, o anda doğmakta olan aşkına rahmet okuyacak tek kelime etmemesini diledi. Rasime&rsquo;yi canlarını aldığı yüzler arasında diri diri girdiği mezarda gözünü kırpmadan yatan, ölüme karşı koymayan, hayatı bağışlandığında da saçlarından çamur damlayarak, mağrur ve cesur arkasına bakmadan çekip giden bir Asena olarak hatırlayacaktı.</p>

  <p class="p11">Bu hülyalardan onu çekip çıkaran, silahının, sahte kimliğinin, pasaportunun ve bunların yanında hiçbir önemi olmasa da parasının, Rasime&rsquo;nin omuzlarına attığı ceket cebinde kaldığı gerçeği olacaktı.</p>

  <h2 class="h22"><a id="ncx1113"></a><a id="a24"></a>11</h2>

  <p class="p11">Böylece Ali Çoban ve Cevdet Kara&rsquo;yı Hamzakoy&rsquo;da bıraktığımız zamana yetişmiş olduk:</p>

  <p class="p11">13 eylül 1980 sabahı Reyhan Kara&rsquo;nın söylediği gibi, &ldquo;Sanki tatile gelmiş gibi&rdquo; başladı. Bu söz üzerine Ali Çoban kahkahayı bastı, Nazlı Hanım&rsquo;ı, &ldquo;Kadıncağız tatil görmemiş&rdquo; dedi, Cevdet Kara karısına küstü.</p>

  <p class="p11">Yumurtaları rafadan olan kahvaltıları geldi. Bir arzuları olup olmadığı soruldu.</p>

  <p class="p11">&ldquo;Telefon çalışıyor mu?&rdquo; dedi Ali Çoban. Bunu söyler söylemez telefon çaldı. Subay, &ldquo;Sizedir&rdquo; diyerek telefonu işaret etti. Telefon sessizlikte bir kaç defa daha çaldı. Ali Çoban tabağındaki zeytin çekirdeklerine, peynir kırıntılarına baktı. Telefonu açmaktan neden korkuyordu? Kendisini havaya uçuracak bir düzeneğin herkese dokunacak zararı olurdu. Tamam, Rasim&rsquo;in patlayıcılara zaafı vardı...</p>

  <p class="p11">&ldquo;Alooo....&rdquo;</p>

  <p class="p11">&ldquo;Genel Başkan&rsquo;ım, Başbakan&rsquo;ım, Sayın Ali Çoban&rsquo;ım, siz misiniz alooğğğğ?&rdquo;</p>

  <p class="p11">&ldquo;Benim İsmet, gözlerinden öperim.&rdquo;</p>

  <p class="p11">&ldquo;Aman gözlerimden öpmeyin efendim, üzerinize afiyet arpacık geçti bizim çam yarması kızdan. Size de geçmesin efendim...&rdquo;</p>

  <p class="p11">Şöyle oldu: Ali Çoban ve Cevdet Kara iki rakip boks spikeri ya da at yarışı takipçisi gibi duvar dibinde omuz omuza vermiş, gün boyu telefon konuşması yaptılar. Ali Çoban ile konuşup telefonu kapayanlar arasında, &ldquo;Allah allah, sosyal demokratlık mı dedi, bana mı öyle geldi?&rdquo; diyenler kadar, &ldquo;Cevdet Kara&rsquo;ya ilaç zerk etmişler, solcular hava yaptı, asker memleketin havasını almak için fevkalade bir gayret içine girdi, olan halka oldu, dedi&rdquo; diyenler de vardı.</p>

  <p class="p11">Şükür, asker bütün telefon görüşmelerini kaydediyordu. Kimin ne söylediği kaydolmuştu. Orduya ulaşması gereken mesajlar aralarından cımbızla ayıklanıyordu. Rasim her gece yatmadan önce bunları okuyordu. Bütün telefon görüşmesi dökümlerini. İstisnasız &ldquo;Havalar nasıl?&rdquo; diye başlıyordu görüşmeler. &ldquo;Yahu, hava durumcu olmuş bunlar&rdquo; diyordu Rasim.</p>

  <p class="p11">Gülmekten katılıp kaldığı bir telefon konuşması dökümü de İzmir Uzunada&rsquo;dandı. Süleyman Tel, Selamet Partisi Başkan Vekilini aramış:</p>

  <p class="p11">&ldquo;Ben aramasam sizin beni arayacağınız yok!&rdquo; diyerek.</p>

  <p class="p11">İşte böyle. Eski liderler soluksuz bir telefon trafiğinin içinde zaman geçiriyorlardı. Hatta Cevdet Kara, konuşmaktan sesi kısılınca, eskisinden daha çok siyaset yaptığını bile düşünmüştü. Ali Çoban dışarı çıkamamaktan mutsuz değildi. Balkona çıkmak neyine yetmiyordu. &ldquo;Siyaset yaparken de gün yüzü gördüğüm yoktu&rdquo; diyordu. Doğruydu. Ne servetine servet katmış, ne liderliğin verdiği imkânlarla hayatı tatlandırmıştı. Telefon başında konuşmuştu, karınca sürüsü gibi kalabalıklara konuşmuştu, meclis kürsüsünde konuşmuştu, uzun masaların ucunda, velhasıl her zaman, her yerde, konuşmuş, siyaset yapmıştı. Değişen bir şey yoktu.</p>

  <p class="p11">Ancak Hamzakoy&rsquo;da bir gün, hiç unutmayacağı bir şey olmuştu:</p>

  <p class="p11">Çıkmalarına izin verilen balkona çıkmış, denize bakmıştı. Eylül geçmiş, ekim gelmişti. Etrafta sonbahar sakinliği vardı. Güneş daha yeni batmıştı. Deniz mosmordu. Ali Çoban, &ldquo;Denizin rengi hep böyle midir, yoksa değişip durur mu?&rdquo; diye düşündü.</p>

  <p class="p11">Cevdet Kara balkona çıkınca aklından ona sormak geçti. Oysa Cevdet Kara, yan odanın balkonunda onu görür görmez, içeri girmek istedi. Ali Çoban&rsquo;ın gözünde uyuz kara bir sinek gibi kapıya yapıştı. Odasına dönmek için telaş ettikçe eli ayağına karıştı, kapıyı açamadı, Ali Çoban da, &ldquo;İyi günler, iyi günler&rdquo; demiş bulundu, Cevdet Kara başka bir gezegende mor bir denizin kıyısında bir anlığına gördüğü manzaradan fazlasıyla etkilenmiş ama yüzü hâlâ sineklikli kapıya dönük, kalakalmış, velhasıl şiiri gelmişti: &ldquo;Engin bir ummanın eteğine tutunmuş&rdquo; diye başladı şiir. Sonrasında geçmişin, anıların tekrar tekrar canlanmasını ifade etmek istedi. Nereye iliştireceğini bilemediği &ldquo;Mor ipekten bir örtü&rdquo; dizesi belirdi zihninde.</p>

  <p class="p11">&ldquo;Dur kıyıda, bak ummana&rdquo; dedi sonra. &ldquo;Boğ yenilgileri, çıkar zaferleri / Yeniden yaşamak kısmet olsun güzel günleri.&rdquo;</p>

  <p class="p11">Çay bardaklarını kaldıkları oda imkânlarında yıkayan Reyhan Kara, kocasının, &ldquo;Solaris&rdquo; dediğini duydu.</p>

  <p class="p11">Ertesi gün Ali Çoban tarafından telefonla görüştüğü bir gazeteciye, &ldquo;Kapatırlarsa partilerimizi, yeniden kurarız. Hatta Cevdet Kara partisinin adını bile mırıldanıyordu balkonda: SOLARİS&rdquo; diyecekti.</p>

  <p class="p11">Ama bildiğiniz gibi şiirinin adı Solaris&rsquo;di. Bunun üzerine, &ldquo;Bizimle dalga mı geçiyor, yahu isim sol ile başlıyor!&rdquo; demişti Rasim.</p>

  <p class="p11">Şimdi, olduğumuz yerde kalalım.</p>

  <p class="p11">Balkonda.</p>

  <p class="p11">Tarih nihayet iki siyasetçiyi yan yana getirmiş, havadan sudan konuşturmayı başarmıştı:</p>

  <p class="p11">&ldquo;Denizin rengi her zaman böyle miydi?&rdquo;</p>

  <p class="p11">Peşin hükümlü olmakla yanıldım. Cevdet Kara&rsquo;nın cevabı siyasi olacaktı:</p>

  <p class="p11">&ldquo;Denizin rengi de sizin yaptığınız siyaset gibi değişir durur, tutarlılığı yoktur.&rdquo;</p>

  <p class="p11">Balkon korkuluklarına tutunup güldü Ali Çoban. Ön iki dişi arasındaki, annesinin kısmet dediği ayrıklığı göstererek güldü.</p>

  <p class="p11">&ldquo;İki dişimin arasındaki ayrıklık daha da açılır ama kendiliğinden kapanmaz. Senin liderlik vasıflarının bana denk gelmesi de böyledir Cevdet Kara.&rdquo;</p>

  <p class="p11">Cevdet Kara&rsquo;nın omuz silkip denizi seyretmesi, &ldquo;Havalar güzel gidiyor, yüzmemize izin verseler keşke&rdquo; demesi şaşırtıcı değildi.</p>

  <p class="p11">&ldquo;Ben yüzme bilmem, yüzdürmesinler bizi&rdquo; dedi Ali Çoban. Sağına soluna bakındı sonra, söylediklerini duyan casus kulaklar var mı diye? Yaprakların arasında, çatı oluğunun kenarında...</p>

  <p class="p11">&ldquo;Arjantin&rsquo;deki Cuntacılar siyasi suçluları bir iğneyle uyuşturup diri diri okyanusa atmışlar, uçaklardan&rdquo; bunu söyleyen Cevdet Kara&rsquo;ydı elbette.</p>

  <p class="p11">&ldquo;Güzel ölümmüş. Kendilerine gelene kadar boğulmuş olurlar zaten&rdquo; yorumunu yapan da Ali Çoban.</p>

  <p class="p11">Rasim ve arkadaşlarının yöntemleri nelerdi acaba?</p>

  <p class="p11">&ldquo;Bit, pire ayıklar gibi komünist ayıklayacağız&rdquo; diyordu Rasim o günlerde: &ldquo;Gerekirse pire için yorgan yakacağız, bit için kafa ezeceğiz. Madem demokrasi istiyor solcular, komünistler, yoldan çıkmış sağcılar, onları demokrasi yoluna parke gibi döşeyeceğiz.&rdquo;</p>

  <p class="p11">Nereden nereye geldiğimiz sizi şaşırtmasın. Cevdet Kara &ldquo;Arjantin&rdquo; dedi, siz buradaki siyasi suçlular için düşünülen ve uygulananlara tanık olacaksınız. Hazırsanız başlıyorum: Diyarbakır Cezaevi&rsquo;ne teslim ettiğimiz Şehmuz o günlerde çelik gibi gagası olan bir kuş tarafından havalandırılıp çok yükseklerden pat diye aşağı atılıp ölüvermenin hayalini kuruyordu. Üstelik bu Kaf Dağı&rsquo;ndan kaçıp gelen bir kuş mudur bilinmez akıllı ve öyle iyi niyetliymiş ki Şehmuz&rsquo;u Başkent Altındağ&rsquo;daki gecekondularının bahçesine düşecek biçimde atıyordu. Karısı öldüğünü bilsin, yolunu beklemesin, umut etmesin diye. Bu Şehmuz için güzel bir hayaldi. Başka cuntalarda kendisi gibi olanların uçaklardan atıldığını bilse onun hayalini kurardı. Gerçek; havalandırmanın ortasındaki kanalizasyon çukurunun içindeydi. Kapağı kaldırıp o çukurun içine giriyorlardı.</p>

  <p class="p11">&ldquo;Diyarbakır&rsquo;ın bütün bokları buraya akıyor&rdquo; diyordu Yüzbaşı Esat.</p>

  <p class="p11">Şehmuz o bok çukurunun içinde beklerken geçmiş bir anın ıstırabıyla ağlıyordu: Yeni doğmuş bebeklerinin kıçını temizlerken, &ldquo;Pöf&rdquo; demişti. Öz çocuğunun boklu bezini görmekten tiksinmişti. Şimdi bok dolu bir çukurdaydı. Yıkanır gibi bokları koltuk altlarına, kulak arkalarına,&nbsp; başına,&nbsp; ensesine, omuzlarına sıvazlayan, kulaklarının içine dolduran arkadaşı Murto&rsquo;nun neden böyle yaptığını çukurdan çıkarılıp havalandırmada beklerken anlayacaktı: Üzerine en az bok bulaşana ağır dayak vardı.</p>

  <p class="p11">Başını kaldırdığında gökyüzünü görüyordu ne garip. Şehmuz herkesin aynı gökyüzü altında olduğunu düşünüyordu ki bu doğruydu. Garip olan kendisinin boka batmış olmasıydı. İşte çelik gagalı kuş hayaline o anda kapıldı; başının üzerinde çok yükseklerde dönüp duran bir kuş sayesinde.</p>

  <p class="p11">Güneşin üzerindeki bokları kuruttuğu, az boka bulandığı için dayak yiyen, yıkanması mümkün olmadığından yatağına öylece yatan Şehmuz, Cevdet Kara&rsquo;nın anlattığı Arjantin&rsquo;deki cuntanın marifetlerini duysa, &ldquo;Ne insaflı bir cuntaymış&rdquo; derdi, &ldquo;her gün değil, bir gün öldüren, acı çeken mahkûmun ölmek isteme hayalini uyuşturup, uyutarak ölümü gerçekleştiren bir cunta!&rdquo;</p>

  <p class="p11">Cevdet Kara&rsquo;nın ülkesinin gizli kapaklı köşelerinde, rögar kapaklarının altında nelerin olduğundan haberi yoktu. O, Arjantin cuntasının marifetlerinden haberdardı. Kendisi gibi aynı ummana, aynı gökyüzüne bakanlar arasında gelmiş geçmiş en sert ve en uzun sürecek darbenin zulmüne tanıklık edenler vardı.</p>

  <p class="p11">Hamzakoy&rsquo;daki lojmanın balkonundan bütün bunların görülememesi ne acı!</p>

  <p class="p11">Hele Ali Çoban, hele Ali Çoban! İçten içe &ldquo;Ya bir daha siyaset yapamazsam&rdquo; korkusunu hissediyor olmaktan, evet sanırım böyle bir sebepten fazla kontrollü değildi. Yoksa hiçbir şey hissetmediği manzaraya bakıp bakıp neden şöyle desindi:</p>

  <p class="p11">&ldquo;Türkiye&rsquo;nin parçalanma korkusu yoksa neden ülkenin bölünmez bütünlüğü üzerine yemin ediyoruz?&rdquo;</p>

  <p class="p11">Engin bir ummanın eteğine tutunmuş geleceğe savrulmuş gibiydi Ali Çoban. Mor ipekten örtüyü kaldırmış, yıllar sonrasının dertlerini görmüş gibiydi Ali Çoban. Durmuş kıyıda, bakmış ummana, neler yumurtlamaktaydı Ali Çoban? &ldquo;Osmanlı Devleti bölünmüş, yirmi beş tane devlet çıkmış orta yere, iki tanesi çıkamamış: Birisi Kürt, diğeri Ermeni devletidir bunların.&rdquo;</p>

  <p class="p11">Gaipten sesler duyuyor, onlara istinaden konuşuyor gibiydi Ali Çoban. SOLARİS yapacağını yaptı, bir damla anlayışı da Cevdet Kara&rsquo;nın üzerine sıçrattı:</p>

  <p class="p11">&ldquo;Daha o meselelere çok var Sayın Çoban.&rdquo;</p>

  <p class="p11">Tarih o meseleleri getirip önlerine koyduğunda topu taca atacaklardı, o başka!</p>

  <p class="p11">Balkonda dişe dokunur başka bir konuşma geçmedi:</p>

  <p class="p11">&ldquo;Siz biraz kilo mu verdiniz Sayın Ali Çoban?&rdquo;</p>

  <p class="p11">&ldquo;Aksine, aldım&rdquo; (Göbeğini okşayaraktan)</p>

  <p class="p11">&ldquo;Hüseyin Feyzullah&rsquo;ı yakalamışlar mı, zatı alinizin bir bilgisi var mı bu hususta?&rdquo; (Sağ ayağının üzerine yüklenmekten vazgeçip sol tarafına yüklenerek.)</p>

  <p class="p11">&ldquo;Sormayın, &lsquo;Hasta, hastaneye yatmak istiyor&rsquo; parolasıyla teslim olmuş kendisi.&rdquo; (Gülerek.) &ldquo;Uzunada&rsquo;ya Süleyman Tel&rsquo;in yanına göndermişler onu da...&rdquo; (Gülmeye devam ederek.)</p>

  <p class="p11">Telefon çaldı, Ali Çoban telefonu açmaya koştu. Telefonu açtı, sanki telefonu fıkra anlatmak için açmış gibi, başladı bir fıkra anlatmaya. Balkonda kalıp şiirin devamını getirmeye çalışan Cevdet Kara fıkrayı ister istemez duydu ve gülmekten yere yapıştı:</p>

  <p class="p11">&ldquo;Allah Alman milletini yaratmış sonra da ona bir ordu vermiş. Fransız milletini yaratmış, ona da bir ordu vermiş. Ama Türkiye&rsquo;ye gelince, önce ordusunu yaratmış, sonra da bu orduya bir millet lazım diyerek, Türk milletini!&rdquo;</p>

  <p class="p11">Cevdet Kara&rsquo;nın kıkır kıkır gülüşünü dam üstündeki saksağan ailesi sessizce dinledi. İçeride, telefon ahizesini, &ldquo;Gözlerinden öperim aziz kardeşim&rdquo; diye kapatan Ali Çoban&rsquo;a, Nazlı Hanım&rsquo;ı balkonda hâlâ gülmekte olan Cevdet Kara&rsquo;yı işaret ederek sordu:</p>

  <p class="p11">&ldquo;Uzlaştınız mı?&rdquo;</p>

  <p class="p11">&ldquo;Ateş ve suyun uzlaştığı görülmüş şey midir Nazlı Hanım&rsquo;ım?&rdquo;</p>

  <p class="p11">&ldquo;Sönmesi gereken ateşi hava olup harladınız, yanması gereken ateşi su olup söndürdünüz.&rdquo;</p>

  <p class="p11">Odanın ortasında ne diyeceğini bilemez bir halde kala kaldı Ali Çoban. Askerlerin yarınki çay daveti için artık ne gerek varsa, kendisine çarşaftan elbise diken, dikiş iğnesini garezle batırıp çıkaran Nazlı Hanım&rsquo;ına bakakaldı. Derken telefon bir kere daha çaldı. Çalan her telefon Ali Çoban&rsquo;ın mutluluğu, nabız atışı, soluk alıp verişi, siyaset ile arasında şükür kopmamış, koparılmamış göbek bağıydı.</p>

  <p class="p11">&ldquo;Hürmetler ağabey&rdquo; dedi telefondaki ses. Kendisini tanıtmasına gerek yoktu. Ali Çoban sesini bir kere duyduğu vatandaşını bile tanırdı.</p>

  <p class="p11">&ldquo;Ağabey beni vazifeye çağırıyorlar&rdquo; dedi telefondaki ses.</p>

  <p class="p11">&ldquo;Vazifeyi kabul et Pertev&rdquo; dedi Ali Çoban.</p>

  <p class="p11">Görüşme kısa sürmüştü. Ali Çoban yatağın kenarına oturdu. Kıskançlık ateşiyle kavruluyordu. Yan odadan, telefonda olsa gerek, Cevdet Kara&rsquo;nın, &ldquo;Desene nur topu gibi bir rakibi oldu&rdquo; dediğini duydu.</p>

  <p class="p11">Başkent&rsquo;in siyaseti yankı yapıyordu.</p>

  <h2 class="h22"><a id="ncx1178"></a><a id="a25"></a>12</h2>

  <p class="p11">&ldquo;Mama! Mamaaa! Mamaaaaa!&rdquo;</p>

  <p class="p11">Mösyö Kevork&rsquo;un seslenişi aramızdaki boşlukta yankılandı:</p>

  <p class="p11">&ldquo;Gözlerim kapalı yürüyor, anneme sesleniyordum. Ataların Der Zor Çölü&rsquo;nün ortasına salmışlardı biz Ermeni çocuklarını. Tarih bazen dillenip şakıyamaz burada olduğu gibi. Kabahati vardır, siner oturur duvar dibine. Bu milletin tarihinde o terbiye de yok ağçigıs.&rdquo;<a id="a26"></a><a href="../Text/notes.html#a386"><span class="t11">{2}</span></a></p>

  <p class="p11">Tahmin ettiğiniz gibi Hamzakoy&rsquo;da günü batırdıktan sonra soluğu Mösyö Kevork&rsquo;un yanında, Florya Deniz Köşkü&rsquo;nde almıştım. &ldquo;Dili olsa da anlatsa&rdquo; temennisinde bulunduğu taraçanın hasır koltuklarında oturmuş &ldquo;Bir tutam kakule var içinde&rdquo; dediği kahvelerimizi içiyorduk. &ldquo;Daha fazla olursa bir fincan kolonya içiyor gibi olursun valla. Duydun değil mi? Bir tutam.&rdquo;</p>

  <p class="p11">Güneş suya dalmış, hava kararmıştı. Cevdet Kara&rsquo;ya SOLARİS adını verdiği şiiri yazdıran, Ali Çoban&rsquo;ın zihnine geleceğin politik dertlerini taşıyan karanlık denizi seyre dalmıştık.</p>

  <p class="p11">&ldquo;Her şeyin bir ölçüsü olmalı değil mi?&rdquo; diye sordu Mösyö Kevork. Elindeki kahve fincanını gövdesinden uzaklaştırıp yükselterek. Bu sayede taraçanın ışığı yanıverdi.</p>

  <p class="p11">&ldquo;Sen-sör-lü&rdquo; dedi. Ali Çoban&rsquo;ınkiyle yarışacak görkemli hafızasından başımızın üstündeki paslı tavanda havanın kararmasıyla birlikte &ldquo;şaakkk&rdquo; diye yanıveren sensörlü lambanın varlık hikâyesini çok lazımmış gibi tuttu çıkardı.</p>

  <p class="p11">&ldquo;Dinle, senin resmigeçitinde Pertev&rsquo;in siyaset hayatı cuntacılarla birlikte yeni başlıyor. Biliyorum daha oraya var ama Pertev cumhurbaşkanı olduğunda müsrif karısı yeniletmeye niyetlenmişti burasını. Bereket köşkün ayakta kalması için işe yarar şeyler yapılmış, mobilyaları sıpıtıp duvarları yıktırmadan, güzel köşkümüz, tek lüksü sensörlü taraça lambalarıyla elinden kurtulmuştu.&rdquo;</p>

  <p class="p11">Kafasına üşüşen sinekleri kovalar gibi &ldquo;Bunun bir önemi yok, hiç yok...&rdquo; dedi.</p>

  <p class="p11">Durgun bir suya bakar gibi durdu. Bu defa hafızasından bir hazine çıkarmıştı:</p>

  <p class="p11">&ldquo;Pertev&rsquo;in karısı Şermin buraya geldiğinde alnının üzerinde hotoz gibi duran koca bir bandaj vardı. Kolları ve bacakları da dikiş izleriyle doluydu. Pansumanı yeni yapılmış pembiş yaraları açıktaydı. Pertev arkasından koşmuş, yetişmişti. Meğer, &lsquo;Karın İstanbul&rsquo;da Florya&rsquo;da&rsquo; dedikleri için bir toplantıdan çıkmış, kaçmış, kalkmış, gelmiş adam. Mutfaktaki lomboz deliğinden bakıyordum yine. Yanındaki mimara &lsquo;Florida evleri gibi&rsquo; deyip duruyordu Şermin. &lsquo;Florida evleri gibi şu uca deniz üstüne bir havuz. Ata&rsquo;nın bitli mobilyalarını da atın. Banyo küvetini yatak odasının ortasına kurun. Her şey beyaz ve pembe olsun. Hatta evin içinde pembe flamingo kuşları dolaşsın.&rdquo;</p>

  <p class="p11">Şermin&rsquo;in bu arzusunu aktarırken araya giriyor Mösyö Kevork:</p>

  <p class="p11">&ldquo;Flamingoların doğal ortamları dışında pembe kalabilmeleri için asla klorlu su içmemeleri gerektiğini biliyor muydu acaba? Bilmiyordu ve bu detayla da ben uğraşacaktım muhtemelen!&rdquo;</p>

  <p class="p11">Sonra tekrar geçmişe kulak veriyor, Şermin&rsquo;i konuşturuyordu:</p>

  <p class="p11">&ldquo;Flamingoların altın tasmaları olsun. İki ayaklarına zincir vurun, eh o altın suyuna batırılmış olabilir. Sahili de palmiyelerle donatın. Halk plajını kaldırın. Rasim&rsquo;in Pekin ördeklerinin çaresine bakın.&rsquo;&rdquo;</p>

  <p class="p11">Hatırlamıyor, yaşıyor: Doksan yıllık gövdesini dal gibi eğmiş lomboz deliğinden bakar gibi görüyor, her şeyi o anda duyuyor gibi anlatıyordu Mösyö Kevork:</p>

  <p class="p11">&ldquo;Pertev, &lsquo;Ulan karı, ulan karı&rsquo; diyerek yetişti. Şermin, mimarı &lsquo;Toz ol&rsquo; deyip gönderdi. &lsquo;Gazeteciler seni bu vaziyette görse ne diyeceksin?&rsquo; diye sordu Pertev. Şermin, çantasını açtı, sigarasını çıkardı, pırlantalı ağızlığına taktı, yaktı, çarşaf büyüklüğündeki mendiliyle terini kurulamakta olan kocasının yüzüne baca gibi bir duman savurdu: &lsquo;Ananın herekesi diyeceğim.&rsquo; Sigara dumanı Pertev&rsquo;in gözlerini yaşartmıştı. &lsquo;Bak Şermin, o kazadan kimsenin haberi yok&rsquo; dedi. Ama benim vardı. &lsquo;Senin Mercedes&rsquo;inde yanında kimlerin olduğundan kimsenin haberi yok&rsquo; dedi Pertev. &lsquo;Şükür kimseye bir şey olmadı, arabanın içindeki pislik ortaya saçılmadı&rsquo; dedi Pertev. &lsquo;Saçılsaydı temizleyemezdik&rsquo; dedi Pertev. Ne kazası, ne pisliği, Şermin&rsquo;in yanındakiler kimdi? Bunların cevabını bilemedim. Bu devletin pisliği buzdağı gibidir. Bizim görmediğimiz, suyun üstünde kalandan çok daha büyük.&rdquo;</p>

  <p class="p11">Boş kahve fincanını tuttuğu eli tir tir titredi. Konuşmasını ayaklarına bakarak sürdürdü:</p>

  <p class="p11">&ldquo;Doksan yıllık ayaklarım. Sözünüzü kestim ben. Ne anlatıyordunuz? Der Zor çöllerinde beş yaşında bir çocuğu nasıl ayakta tutup yürüttüğünüzü mü?&rdquo;</p>

  <p class="p11">Mösyö Kevork ayağa kalktı. Ayakları eğrilmiş iki dal parçası gibiydi. Kollarını uzatmış, bütün gücünü yitirmiş, unutamayacağı acılara şahit olmuş bir çocuk gibi yürüyordu. Gözlerinden akan yaşları görmemek için başımı çevirdim. Daha evvelsi gün neşe içinde bana halk plajını gezdiren adama ne olmuştu? Mösyö Kevork&rsquo;un anlattıklarını dinliyordum:</p>

  <p class="p11">&ldquo;Biz Ermenileri çöle salmışlardı. Der Zor çölüne. Korkudan gözümü açamıyordum. Hayalimde Malatya&rsquo;daki evimiz vardı. Oynuyordum. Mamam kızılcık şerbeti yapıyor, içine de türkü katıyordu: Derenin kıyısında bir salkım söğüt / Saçın değmiş suya / Gel yarim kurut / Saçımı da kurut / Beni de uyut / Gölgede kuytuda&rdquo;</p>

  <p class="p11">Karşısında mamacığı, annesi varmış gibi eğilmişti yere, kulak vermişti duyduğu sese:</p>

  <p class="p11">&ldquo;Egu hokis,<a id="a27"></a><a href="../Text/notes.html#a388"><span class="t11">{3}</span></a> gel tat bakalım!&rdquo;</p>

  <p class="p11">&ldquo;Şad ağvor mama. Şad şad anuş.&rdquo;<a id="a28"></a><a href="../Text/notes.html#a390"><span class="t11">{4}</span></a> &ldquo;Hadi dört tas getir bakalım...&rdquo;</p>

  <p class="p11">Florya Deniz Köşkü&rsquo;nün taraçasında, ayaklarımın dibinde annesinin yaptığı kızılcık şerbetinin tadına bakan, bir koşu gidip içeriden dört tas getirecek beş yaşında bir çocuk vardı: &ldquo;Mamam şerbeti taslara koydu, &ndash;küçük Kevork sevgiyle annesini seyrediyordu&ndash; bana &lsquo;Hokis taşı bunları taşlığa&rsquo; dedi. Taşıdım. &lsquo;Hokis kına artıntsir hayrigı&rsquo;<a id="a29"></a><a href="../Text/notes.html#a392"><span class="t11">{5}</span></a> dedi, uyandırdım. &lsquo;Hokis çağır kuyriğini&rsquo;<a id="a30"></a><a href="../Text/notes.html#a394"><span class="t11">{6}</span></a> dedi çağırdım. Ama biz ailece oturup şerbetimizi içemedik. O şerbetler taslarında öylece kaldı orada. Önce evin erkekleri çağrıldı. Gidenlere ne olduğunu gördüm. Giden geri dönmedi. Dönemezdi. Geride kalan kadın ve çocuklar, biz, evimizden ayrıldık. Yürüdük, çok yürüdük. Ben anamın sırtındaydım. Susamıştım, anamın ensesini yalıyordum. Anamın, mamamın ellerini bileklerimde hissederim hep. Yanımdayken kaybolmasına akıl sır erdiremem hâlâ. Sonra düşündüm, bir eşya gibi fırlatıp atmışlar olsa gerek başında durduğumuz o uçurumdan. Kuyriğimi çekerek almışlardı mamamın elinden. Sonra ben kafamda ışıl ışıl bir hayal hatırlıyorum. Eve, Malatya&rsquo;ya döndüğümü hayal ediyordum. Mamam, hayriğim, kuyriğim taşlıkta oturmuş beni bekliyorlar. &lsquo;Nerede kaldın be Kevork? Bak şerbetimizi içmedik, bulgurumuzu yemedik. Seni bekledik.&rsquo; Gözlerimi açıyordum. Çöldeydim. Çakallar peşimde dolaşıyorlardı. Kim yıkılıp kalırsa onun başına çöküyorlardı. Mamamın sesini duydum: &lsquo;Hokis, çakallar karınlarını doyurana kadar koş git buradan.&rsquo; Mamamın sesi bir rüzgâr gibi itti arkamdan. Daha hızlı yürüdüm, kurtuldum. Şinorhagal yem,<a id="a31"></a><a href="../Text/notes.html#a396"><span class="t11">{7}</span></a> doksan yıldır anıların kemirip boşalttığı bu dertli gövdeyi taşıyan ayaklarım. Neroğtyun,<a id="a32"></a><a href="../Text/notes.html#a398"><span class="t11">{8}</span></a> bana bu acıları reva gören insanların arasından kaçıp kurtulamadım.&rdquo;</p>

  <p class="p11">Mösyö Kevork&rsquo;u diz çöktüğü yerden kaldırdım.</p>

  <p class="p11">&ldquo;Söyle onlara&rdquo; dedi titreyen gövdesini doğrultmaya çalışırken, &ldquo;Yaz, anlat onlara. İnkâr etsinler ama &lsquo;Siz kestiniz!&rsquo; demesinler. İnkâr etsinler ama &lsquo;Hak ettiniz!&rsquo; demesinler. Çünkü ben baldırı çıplak Kevork, mamasının yaptığı kızılcık şerbetini kaşıklayacak bir çocuk idim. Ataların beni Der Zor çöllerine saldı.&rdquo;</p>

  <p class="p11">Mösyö Kevork acı ve öfkeyle gerildi, gerildi. Öyle ki çat diye kırılıverecek sandım gövdesi. Bu tedirginlikle &ldquo;Sizi anlıyorum&rdquo; dedim. &ldquo;İtten post, senden dost olmaz, bile diyebilirsiniz.&rdquo;</p>

  <p class="p11">&ldquo;Bunu söylediğin için hapse atarlar mı seni?&rdquo; diye sordu Mösyö Kevork.</p>

  <p class="p11">Cevabını kendisi verdi:</p>

  <p class="p11">&ldquo;Bir atasözüdür oysa bu. Çılgın Türkler o ataları bulup doldursunlar hapse.&rdquo;</p>

  <p class="p11">Biraz durdu, düşündü Mösyö Kevork,</p>

  <p class="p11">&ldquo;Ne Talat Paşa&rsquo;nın öldürülmesini ne o Beyrutlu ayıların, ASALA&rsquo;nın yaptıklarını onaylıyorum. Yanlıştı. Burada kalan Ermenileri bir kere daha zor durumda bıraktılar. Bana gelince...&rdquo;</p>

  <p class="p11">Tekrar durdu, denizin üzerinde, ışıkları ateşböceği gibi titreyen çok uzaktaki gemilere baktı.</p>

  <p class="p11">&ldquo;Böylesine kinle doluyken devletin kalbinde &ndash;sözün burasında sevimlice güldü, bütün yüzü kırıştı&ndash; devletin püfür püfür esen yazlık kalbinde &ndash;yüzünü kalabalık bir seyirci topluluğuna döner gibi denize döndü&ndash; İsmet Paşa&rsquo;ya, Rasim&rsquo;e ve daha kime kime nasıl hizmet edebildim bir bilsen?&rdquo;</p>

  <p class="p11">Taraçada, sensörlü lambanın altında dimdik durdu, sonra rüzgârla dile gelen ağaç dalları gibi, fısıldadı:</p>

  <p class="p11">&ldquo;Onları zehirlemek istedim.&rdquo;</p>

  <p class="p11">Gözyaşları gözünün irisine kadar aniden yükseldi. İnsanın gözlerinin dolması daha trajiktir ağlamasından.</p>

  <p class="p11">&ldquo;Ama yapamadım. Zehirli kahveler, zehirli limonatalar, zehirli karbonatlı sular, zehirli sodalar, zehirli bir kâse terbiyeli işkembe çorbası... Hepsi elimden kayıp düşüverdi. Hep aynı yerde, kararımı değiştirdiğim noktada, köşkün mutfak kapısından çıkıp yirmi üç adım attıktan sonra düşürüverdim elimden zehir dolu bardakları, kâseleri, fincanları. Sonunda eğrildi, büküldü oradaki döşeme. Öyle ki bizim ahçı Ragıp Ağabey beline kadar çatırt diye içine geçti döşemenin. Pakistan&rsquo;ın püsküllü belası Ziya&rsquo;nın, Rasim&rsquo;in konuğu olduğu bir akşam, mutfak tezgâhından aldığında hepimizin birer kere içine tükürmesini istediği ciğerli, körili pilav tabağı elinde... Pirinç taneleri konfeti gibi yağmıştı üzerimize. Bu memlekete yaptıklarından dolayı it gibi zehirlenmeyi hak eden Rasim ne demişti biliyor musun? &lsquo;Bu millete her şeyi öğrettim, bir tek hizmetkârlığı öğretemedim.&rsquo; Kendimi tutamadım, ulan onu Atatürk söylemişti, dedim. Beni kovmaktan bile acizdi ya da fazlasıyla çakırkeyif.&rdquo;</p>

  <p class="p11">Mösyö Kevork&rsquo;un asıl anlatacakları bunlar değildi. 18 eylül 1980 günü televizyondan izlediği cuntacıların yemin törenini anlatacaktı. Tükürmek babında, &ldquo;Tuh&rdquo; dedi &ldquo;tuh, tuh, tuh!&rdquo;</p>

  <p class="p11">Durdu soluklandı:</p>

  <p class="p11">&ldquo;Allah belalarını versin. Yemin eden cuntacıların önünde dal gibi eğilen adamların Allah belasını versin! Cuntacıları ilk kutlayan Anayasa Mahkemesi Başkanı&rsquo;nın ağzı sadece pislik kokar. O ağızdan hak, hukuk adına hiçbir şey dökülmez!&rdquo;</p>

  <h2 class="h22"><a id="ncx1221"></a><a id="a33"></a>13</h2>

  <p class="p11">Biz iyisi mi yemin törenini Hamzakoy&rsquo;dakilerle beraber izleyelim. Bir çay davetine indiklerini sanıyorlar. Dört asker eşliğinde aşağı indirilirken ikisinin de telefonu acı acı çalmıştı. Cevdet Kara oralı olmasa bile Ali Çoban indiği basamakta kalakalmıştı. Bıraksalar koşar, gider, açardı telefonunu. Başkent&rsquo;ten gelen her haber önemliydi. Arayan partinin ağır toplarından birisiydi. Niyeti telefondan naklen cuntacıların yemin törenini dinlettirmekti.</p>

  <p class="p11">Askerler bunu düşünmüşlerdi. Çay partisi, yemin töreninin şerefineydi.</p>

  <p class="p11">&ldquo;Merhaba Sayın Kara.&rdquo;</p>

  <p class="p11">&ldquo;Merhaba Sayın Çoban.&rdquo;</p>

  <p class="p11">Havadan, sudan.</p>

  <p class="p11">&ldquo;Buyurmaz mıydınız tuzlu kurabiye?&rdquo;</p>

  <p class="p11">Hanımefendileri düşünerek, eşli bir çay partisi.</p>

  <p class="p11">&ldquo;Sıkılıyor mu hanımlar, burada misafir edilmekten?&rdquo;</p>

  <p class="p11">Yüzbaşının sorusunun akabinde karısı hop diye kayıverdi Reyhan Kara ve Nazlı Hanım&rsquo;ından tarafa. Havayı koklayıverdi ucu seyredilmeye değer sivrilikte ucube burnuyla:</p>

  <p class="p11">&ldquo;<span class="t12">Chanel no 5</span> mi parfümünüz?&rdquo;</p>

  <p class="p11">&ldquo;Hayır limon kolonyası.&rdquo;</p>

  <p class="p11">&ldquo;Benimki de tütün. Kimi zaman da gülsuyu.&rdquo;</p>

  <p class="p11">Yüzbaşının karısı yaşlı bir avcı köpeği gibi kendi kendini kokladı:</p>

  <p class="p11">&ldquo;O zaman burnuma gelen kendi kokum.&rdquo;</p>

  <p class="p11">Yelpazesini açtı, salladı. Channel no 5 kokulu bir rüzgâr esti.</p>

  <p class="p11">&ldquo;Mahrumiyettense kolonya, iki kutu fazla Chanel&rsquo;im var. Dostça bir fiyata...&rdquo;</p>

  <p class="p11">Dudaklarını büzüp yelpazesini kapatıverdi. Yüzü yağdan parlıyordu.</p>

  <p class="p11">&ldquo;Yağlı ciltler için talk pudrası birebir&rdquo; dedi Nazlı Hanım&rsquo;ı. Yemin töreni başlamıştı. Reyhan Kara&rsquo;nın gözü televizyondaydı. Yüzbaşının karısı televizyonun önünden geçti.</p>

  <p class="p11">&ldquo;Ne zaman bitecek bu yemin töreni?&rdquo; diye sordu.</p>

  <p class="p11">&ldquo;Daha yeni başladı&rdquo; dedi yüzbaşı.</p>

  <p class="p11">Rasim ve arkadaşları Beethoven&rsquo;in Kader Senfonisi eşliğinde salona girdiler. Senfoninin başı karanlıktan aydınlığa çıkışın simgeleriyle dolu olsa da sonunda tekrar umutsuzluk vardır. Bizim Mösyö Kevork&rsquo;un &ldquo;Tuh, tuh&rdquo;ladığı kutlamalar yapıldı. Bu sırada Beethoven&rsquo;in başka bir senfonisi, Eroica çalmaya başladı.</p>

  <p class="p11">&ldquo;Reyhan, bu Napolyon&rsquo;a ithaf edilmiş bir senfoni değil miydi?&rdquo; diye sordu Cevdet Kara.</p>

  <p class="p11">&ldquo;Ancak Beethoven, Napolyon&rsquo;a karşı büyük bir düş kırıklığına uğrayınca ithaf ifadesini silmiş&rdquo; dedi Reyhan Kara.</p>

  <p class="p11">&ldquo;Başkent&rsquo;i uyarmamız gereken bir durum mevzubahis ise...&rdquo; dedi yüzbaşı.</p>

  <p class="p11">&ldquo;Neden, onlar sizin kahramanlarınız değil mi?&rdquo; diye sordu Cevdet Kara.</p>

  <p class="p11">O anda tarihi bir şey oldu. Bilakis, televizyonda değil, çay içilen salonda:</p>

  <p class="p11">&ldquo;Bunlar da kahramanlık, kötüden güzele erme hallerinin senfonileriymiş...&rdquo; dedi Ali Çoban da.</p>

  <p class="p11">İki siyasi lider aşağı bakmak için aynı uçak penceresini paylaşmaları, balkonda yan yana durup manzara seyretmeleri gibi birbirlerini tamamlamışlardı. Asker karşısında mutabık kalabilirler miydi? Asla.</p>

  <p class="p11">&ldquo;Sizin yapmak istediklerinizi yapmayı taahhüt ediyor&rdquo; dedi Cevdet Kara.</p>

  <p class="p11">Oturduğu yerde kıpırdandı, nedensizce homurdandı Ali Çoban. Hayret, verecek cevabı yoktu.</p>

  <p class="p11">&ldquo;Teracüm Gazetesi yazarı, neydi şu tatar suratlı kadın?&rdquo;</p>

  <p class="p11">&ldquo;Bildim, kim olduğunu&rdquo; dedi Ali Çoban, onun hafızasına el uzatmadan ve Reyhan Kara&rsquo;ya hitaben sorduğu soruya cevap almasını sabote ederek.</p>

  <p class="p11">&ldquo;Ne yazıyordu o kalemşör hanım... &lsquo;Yıllardır bizim yazdıklarımızla General Rasim&rsquo;in beyanları arasında tam bir mutabakat var.&rsquo; &rdquo;</p>

  <p class="p11">&ldquo;Eeee&rdquo; dedi Ali Çoban. Çayından koca bir yudum alışının sesi duyuldu.</p>

  <p class="p11">&ldquo;Sizin söylediklerinizi harfiyen yazmıyor mu bu kadın?&rdquo;</p>

  <p class="p11">&ldquo;Bir bilenin...&rdquo;</p>

  <p class="p11">&ldquo;O siz değil misiniz?&rdquo;</p>

  <p class="p11">&ldquo;Kim?&rdquo;</p>

  <p class="p11">Cevdet Kara neredeyse avaz avaz bağıracaktı. Ali Çoban oralı değildi. Derken Nazlı Hanım&rsquo;ının el dikişi elbisesinin beli patladı, &ldquo;Çoban, odanın anahtarını ver, ben odaya çıkacağım&rdquo; dedi.</p>

  <p class="p11">Ali Çoban:</p>

  <p class="p11">&ldquo;Bura pansiyon mu, ne anahtarı!&rdquo; dedi.</p>

  <p class="p11">&ldquo;Biz de odamıza çıkmak istiyoruz&rdquo; diye ayaklandı Cevdet Kara.</p>

  <p class="p11">&ldquo;Sizin için televizyon getirtildi&rdquo; dedi yüzbaşının karısı.</p>

  <p class="p11">&ldquo;Getirtmeseydiniz efendim&rdquo; dedi Rayhan Kara.</p>

  <p class="p11">Bu memlekette neden siyaset yapılamadığını anladıysanız, yeter, gidelim buradan. İyi ama nereye?</p>

  <h2 class="h22"><a id="ncx1267"></a><a id="a34"></a>14</h2>

  <p class="p11">Siyaset yapmaktan alıkoyulduğuna herkesten daha fazla öfkeli Süleyman Tel&rsquo;in yanına gidebiliriz. Uzunada&rsquo;da bıraktığımız günden bu yana ne yapıyor derseniz: Ördek başı yeşili seccadesini serdi ve bir daha onun üzerinden kalkmadı. Partisi aklına geldiğinde öfkeden aptesi kaçıyordu. Küfür etmenin aptes bozup bozmadığından emin değildi gerçi ama öfkelenince, öfkeyle bir küfür savurunca vücudunda bir şeyler tetikleniyor, midesi yanıyor, yanan mide bir kere kasılıyor, kasılan mide bağırsakları sıkıştırıyor, sıkışan bağırsaklar havası alınan tekerlek gibi inliyor, aptesi şüphe bırakmayacak biçimde bozuluyordu.</p>

  <p class="p11">Rasim&rsquo;e gün gün gönderilen raporlara bakarsak daha fazla şey söyleyebiliriz:</p>

  <p class="p11">&ldquo;Çok yiyor ve seccadesinin üzerinden kalkmıyor. Tokyoyla dolaşıyor, telefonla az konuşuyor. Aranmıyor, arıyor. Komünistlere bela okuyup askerin sırtını sıvazlıyor. Sitem ediyor, &lsquo;Süngüsünü göğe dikmiş şerefli vatan evlatları sağladılar mı milletin asayişini, ah görmek vardı o muzaffer evlatları&rsquo; diyor. Telefonda, niyet edip yattığında gördüğü rüyalarını anlatıyor. Seccadesiyle uçtuğunu gördüğü rüyalarını. Rüyasında, &lsquo;Huzurlu yol&rsquo; diyen bir ses işitiyor. Rüyasını anlattığı kişiye, &lsquo;Valla korkuyorum o sesin sahibinin yan odada kalan kocamış kurt olmasından&rsquo; deyip güldüğünü de yazıyor raporlar, kriptolar. Sonra bizimkisi &ndash;aynen böyle yazıyor&ndash; ay suratlı bir kadının elinden bir tas su içiyor. Susuzluğunu gideremeden su yerlere saçılıyor. Hayırdır inşallah, yere saçılan su damlalarını birer buğday tanesi olarak avucuna topluyor. Sayıyor, yirmi sekiz buğday tanesi. &lsquo;Şubat ayazı iyi gelmez bunlara&rsquo; diye gaipten bir ses daha duyuyor. Sonra... Sonra seccadesine atlayıp uçup gidiyor.&rdquo;</p>

  <p class="p11">Rasim bir not düşerek sormuş: &ldquo;Rüyanın yorumunu dinledi mi?&rdquo;</p>

  <p class="p11">O rüyanın yorumu gelmek bilmedi. Süleyman Tel de unuttu gitti.</p>

  <p class="p11">Hüseyin Feyzullah&rsquo;ın yan odaya yerleştirilmesi yeniydi. Gürül gürül gürlüyor, seccade üzerinde yakaran Süleyman Tel&rsquo;in dualarını bölüyor, rekatlarını karıştırıyor, Allah&rsquo;ın huzurunda uyuyakaldığı, seccadesinin kenarı sırtına doğru örtülmüş uykularından uyandırıyordu. Sonunda dayanamadı;</p>

  <p class="p11">&ldquo;Be mübarek sus!&rdquo; dedi Süleyman Tel. Duvarın ardından bir süre ses gelmedi. Sonra:</p>

  <p class="p11">&ldquo;Ulan kadayıf, sen orda mıydın?&rdquo; dedi Hüseyin Feyzullah.</p>

  <p class="p11">&ldquo;Senin başıboş kalmış kurtların ve komünistler yüzünden memleketin dengesi bozuldu, işte ben bu yüzden buradayım&rdquo; dedi Süleyman Tel.</p>

  <p class="p11">&ldquo;Bir damla mürekkep bir damacana suyu içilmez yapar. Bu memleketin bir damla mürekkebi dini siyasete alet eden sen idin&rdquo; dedi Hüseyin Feyzullah.</p>

  <p class="p11">&ldquo;Ben bu memleketin suyunu okuyup üşerim. Ama senin kurtların o suyu bulandırdı. Asker de bu sebeple geldi.&rdquo;</p>

  <p class="p11">&ldquo;Fikirlerimiz iktidarda, biz hapisteyiz.&rdquo;</p>

  <p class="p11">&ldquo;Askerden ayrı düştüğümüz yoktur görünürde diyeceksin, utanmadan&rdquo;</p>

  <p class="p11">&ldquo;Höyttttt! Askerden ayrı düştüğümüz yoktur görünürde. İsteseler el ele yapardık bu darbeyi. Süngülerin ucuna boncuk gibi dizerdik; bir şeriatçıyı, bir komünisti.&rdquo;</p>

  <p class="p11">&ldquo;Allah&rsquo;sızsınız siz de komünistler gibi!&rdquo;</p>

  <p class="p11">&ldquo;Sen beni Kara&rsquo;nın omzundan havalanıp cami sebiline pisleyen imansız güvercin mi sandın çulluk! Dinime, kitabıma, inancıma laf söyleyeni kadayıf gibi diderim.&rdquo;</p>

  <p class="p11">&ldquo;Hüseyin Bey, daha ne kadar kalacağız burada?&rdquo;</p>

  <p class="p11">İşte böyle.</p>

  <p class="p11">Arada atışır, olmadı, tatlı tatlı konuşurlardı. Siyasi fıkralar anlattılar, bolca dedikodu yaptılar, tarihi masaya yatırdılar, olmadık bir nedenden yine tartıştılar, darbenin geleceğini hesapladılar, birbirlerine sıhhat afiyet reçeteleri yazdılar, öngörüde bulundular, bir nedenden dolayı yine, yine, yine tartıştılar.</p>

  <h2 class="h22"><a id="ncx1287"></a><a id="a35"></a>15</h2>

  <p class="p11">Uzunada&rsquo;da, Hüseyin Feyzullah ve Süleyman Tel&rsquo;in ağızlarından çıkıp havada kanat çırpan her sözcüğü kayda geçen subay, &ldquo;İllallah&rdquo; dedi. Ardından şöyle bir kıyaslama yaptı:</p>

  <p class="p11">&ldquo;Ah benim Hocaefendi&rsquo;m olacaktı ki...&rdquo;</p>

  <p class="p11">Vazife başındaki subay bunu söyler söylemez gözyaşlarına boğuldu:</p>

  <p class="p11">Ağlamalarıma dahi ağlamam geldiği için ağlat beni!</p>

  <p class="p11">Anlaşıldı, Hocaefendi her yeri hayranlarıyla doldurmuştu. Marifeti bu, zaafı istihbarattı. İstihbaratla iştigal eden bir subayla irtibatı hiçbir zaman koparmazdı. İşte bu sebeple Süleyman Tel ile Hüseyin Feyzullah&rsquo;ın ağız dalaşında kendi Hocaefendi&rsquo;sini onlarla mukayese edip kederlenen subay onun nerede olduğunu biliyordu. Ondan önce şunu belirtmekte fayda var: Acaba Hocaefendi, bütün müritlerine ilk önce mukayese etmeyi mi öğretiyordu? Bütün siyasi liderlere kusur bulup şu ışıklı hayale merdiven mi dayatıyordu: &ldquo;Onların boşu boşuna zapturapt altında tuttukları mevkilerde bizim Hocaefendimiz olacak.&rdquo;</p>

  <p class="p11">Bir türlü vuku bulmamış bir liderlik hayali. Kaldı ki daha vakit erken. Hikâye etmekte olduğumuz tarihin ucu çeyrek asır sonrasından çıktığında neler neler göreceğiz. Kuşkusuz komplo teorisi geliştiriyor olsak daha fazla eğlenirdik: &ldquo;Hocaefendi bir süper gücün lider hayali olmuş. &lsquo;Aya gittik&rsquo; yalanını söyleyenler onu üçüncü dünya ülkesine geri gönderecekleri çeyiz sandığında saklayacaklar.&rdquo;</p>

  <p class="p11">18 eylül 1980&rsquo;de gül kokulu &ndash;bazılarına göre o girdiği andan itibaren öyle kokmaya başlamıştı&ndash; bir kıraathanede ama kıraathane gül diyarı Isparta&rsquo;daydı ve kıraathane sahibi elinde kalan gülsularıyla siler süpürürdü her tarafı. Hocaefendi&rsquo;nin çevresinde cereyan eden bütün efsaneler işte böyle kafa karıştırıcıydı. Herkes gibi o da izliyor yemin törenini.</p>

  <p class="p11">&ldquo;Kul bu dünyaya gün yüzü görmeye gelir elbet.&rdquo; Böyle diyordu müritlerine. Teşekkürlerle kabul ediliyordu akçe dolu zarflar, tiril tiril ipek gömlekler, incili tespihler, kuştüyü yataklar. Şimdi? Bitli otel köşelerinde uyumak istemiyor elbette.</p>

  <p class="p11">&ldquo;İnançlı insanın gösterişli olması kadar güzel bir şey yoktur&rdquo; diyordu cemaatine.</p>

  <p class="p11">Bulamamışlardı Isparta&rsquo;da da tek bir mürit. Varolan da gitmiş yerleşmiş Umre&rsquo;ye. Anahtarları altından olduğu söylenen evi, göle bakarak öylece beklemekte onu. Uzunada&rsquo;da vazife başındaki subay boşuna gözyaşı dökmüyormuş meğer. Burdur&rsquo;da Hocaefendi&rsquo;lerini dört gözle beklemekte olan bir müridin haberini uçurmuş tez elden. Hocaefendi, &ldquo;Yük olmayalım garibe&rdquo; demiş. &ldquo;Yatacağı döşeği bana verecek, aşını ekmeğini paylaşıp, tek göz odasında beni misafir etme telaşıyla çırpınacak ise...&rdquo;</p>

  <p class="p11">&ldquo;Yok Hocaefendi&rsquo;m&rdquo; diye sözünü kesmiş fakir. Müstakbel ev sahibinin Hocaefendi&rsquo;nin ağzını kulaklarına vardıran zenginliği anlatmaya koyulmuş o vakit. Rivayet o dur ki bunu duyan Hocaefendi düşüp bayılmış, gözlerini, Burdur&rsquo;daki Karun kadar zengin müridinin sıcaklığından isilik çıkardığı, cennet sandığı evinde açmış. Müridi gözyaşlarıyla, &ndash;ağlamalarıma dahi ağlamam gerektiği için ağlat beni!&ndash; ellerine sarılmış Hocaefendi&rsquo;sinin. Hocaefendi&rsquo;nin istihbarata olduğu kadar değerli ziynete de zaafı var imiş, bu sebeple gözünü başucunda kapısı incili zümrütlü altın kafesinde şakıyan bülbülden alamamaktaymış. Müriti, &ldquo;Affola, hepimizin günahlarını sırtlayıp cehennem zebanileriyle tepiştiğiniz kutsal uykunuzdan bülbülüm uyandırdı sizi. Ama ona sizi görmeyi men edemezdim. Zira o müjdeledi burada konuğum olacağınızı&rdquo; demiş.</p>

  <p class="p11">Hocaefendi&rsquo;nin yüzü sıcakta çözülen bir petek bal gibi gevşemiş:</p>

  <p class="p11">&ldquo;Altın mı kafesi&rdquo; demiş.</p>

  <p class="p11">Bunu sorduğuna ertesi gün bin pişman olmuştu Hocaefendi. Canım altın kafes elden çıkarılmış, &ndash;ah ne çabuk, ne zaman?&ndash; gümüş olanına kapatılmıştı bülbül. Oysa zenginlik görülmeye, seyredilmeye, tadılmaya değerdi, öyle değil mi? Tez zamanda konuyla ilgili vaazını verecekti. Cemaati zenginliğinden utanmaya başlarsa Hocaefendi&rsquo;lerini, iyilik yapıyoruz sanıp, bir hırka, bir lokmayla bırakabilirlerdi. &ldquo;Bağış kabul edilir&rdquo; demeye can atıyordu Hocaefendi. Yoksa nasıl geçinirdi. Bu dünyada o neydi, ne iş yapardı? Konuşarak karın doyar mıydı? Ama onun doyacaktı. Daha fazlasını istemese, Erzurum&rsquo;da, köyünde, imamlık neyine yetmezdi.</p>

  <h2 class="h22"><a id="ncx1302"></a><a id="a36"></a>16</h2>

  <p class="p11">Herkes kaçıp saklanırken bir tek Pertev ortadaydı. Tırnaklarını ojeleyen Şermin ile beraber o da yemin törenini izliyordu ve dişe dokunur tek cümleyi bize o söyleyecekti:</p>

  <p class="p11">&ldquo;O osuruktan teyyareyi başbakan yapacaklarsa olmaz bu iş! Diğerlerinin akıbetinin ne olacağı bilinmezken sen al, başka bir parti başkanını milletin başına çak!&rdquo;</p>

  <p class="p11">&ldquo;Sen kimi tavsiye edersen başbakan o olacak Pertev&rdquo; dedi Şermin.</p>

  <p class="p11">Kocasını gazlamakta üstüne yoktu. &ldquo;Pertev&rsquo;in ailesini biraz tanısalar konsey üyeleri onu akıllarından hiç geçirmezlerdi bile&rdquo; diyenler de vardı. Pertev birasından koca bir yudum aldı. Aptes suyu gibi olmuştu birası, yüzünü buruşturdu. İğrenç, ılık birayı yuttu. Pastırma sıcakları gelip çatmıştı işte! Rasim ekranda konuşuyordu. Ne dediğinin bir önemi yoktu, nasıl olsa zırvalıyordu. Pertev&rsquo;lerin Amerika&rsquo;da edindikleri bir papağanları vardı; konuşmaya niyetlenip konuşamazdı bir türlü. Rasim ona benziyordu.</p>

  <p class="p11">&ldquo;Tarih anlatılmaz, tarih yazılmaz, çünkü tarih bugündür&rdquo; dedi Pertev.</p>

  <p class="p11">&ldquo;Nereden çıktı bu&rdquo; dedi tırnağına sürdüğü ojesini taşırıp bir küfür mırıldanan Şermin.</p>

  <p class="p11">&ldquo;Ülkenin kaderi değişiyor Şermin.&rdquo;</p>

  <p class="p11">Küçük oğulları babasının birasını yudumlamaya koyulmuştu. Terliğini, elinde bira bardağıyla kaçmaya çabalayan ufaklığın iki kürek kemiğinin tam ortasına isabet ettirmeye niyetli Şermin&rsquo;i engelleyen Pertev:</p>

  <p class="p11">&ldquo;Boş ver içsin, arpasuyu&rdquo; dedi.</p>

  <p class="p11">Çocuk kapı eşiğinde durup dudaklarını afiyetle yalaya yalaya birayı içmeye devam etti.</p>

  <p class="p11">Pertev bu arbedenin içinden lider olarak çıkabilecek mi? Sıkıntıyla bunu düşündü. Tırnaklarındaki ojelerin kuruduğunu tespit eden Şermin ufaklığı kulağından yakalamış, lastik top gibi zıplata zıplata odasına götürüyordu. Sevgili anacığı, Korku Efendi&rsquo;lerine sormuştu bunu:</p>

  <p class="p11">Pertev bu arbedenin içinden lider olarak çıkabilecek miydi?</p>

  <p class="p11">Efendileri defalarca istihareye yatmış, tek bir rüya görmeden uyanmıştı. Son bir kez hacca gitme niyetindeydi. Gitti. Rüyayı da orada gördü ya da gördüğünü sandı. Anlatması güçtü ama gün içinde gerçekten olmuş şeyleri uykuyla uyanıklık arasında zihninden geçiriyormuş gibi gelmişti ona. Gerçekti. Hayır, rüya. Öyle ya da böyle, olagelen şey şöyleydi:</p>

  <p class="p11">Hacda şeytan taşlama merasimine geçilmişti. Korku Efendi&rsquo;nin yedi taş toplaması icap ediyordu. Duasını etti: &ldquo;Verayikim bin kuntum bin azzim kül şeytan.&rdquo; Eğildi. Ayağının dibinde taş yoktu. Ötesinde berisinde de yoktu. Başkalarının topladığı taşlara el atmak istedi. Elini attığı taşlar toprağa gömüldü:</p>

  <p class="p11">&ldquo;Euzubillahimineşeytanirracim bismillahirrahmanirrahim.&rdquo;</p>

  <p class="p11">&ldquo;Çürümüş bir elmanın tadına nasıl gelirse kurtlar, işte habis tümörler öyle sarmış nurlu bedenini&rdquo; demişti dergâhından yetişme doktoru. Kanserdi Korku Efendi. Doğruldu. Alaca bulaca güneşe baktı. Kanserli vücudunun bir aldanışı mıydı taşların toprağa gömülmesi? Bir kere daha eğildi. Üzerine it bağlasan durmaz, bağrında ot bitmez toprağı boşu boşuna yokladı. Taş toplamak için koyun sürüsü gibi kıç kıça girmiş kalabalık dalgalandı, tepişti, şükür yere düşüp ezilen olmadı. Kaç defa eğildi, doğruldu, hatırlamıyordu. Bildiği tek şey, şeytan taşlamak için gerekli taşları doğaüstü bir engelle elde edememiş olduğuydu. Sonra... Sonra korkudan aptesini bozduran şey gerçekleşti. Bir ses çınladı kalbinin en derininde:</p>

  <p class="p11">&ldquo;Korku Efendi, sen nasıl taşlarsın beni?&rdquo;</p>

  <p class="p11">Şeytandı konuşan.</p>

  <p class="p11">Nereden girmişti içine?</p>

  <p class="p11">&ldquo;Ben hep buradaydım Korku Efendi&rdquo; dedi cevaben Şeytan. &ldquo;Bu son hac vazifende biricik müttefikini taşlama arzuna alındım doğrusu.&rdquo;</p>

  <p class="p11">&ldquo;Tövbe! Ne diyorsun sen dürzü!&rdquo; dedi Korku Efendi. &ldquo;Nereden müttefikim oluyormuşsun sen benim?&rdquo;</p>

  <p class="p11">&ldquo;İnançlı bir insanın, bir taş parçasını, şeytan saydığı şeyin gözünü kör etme niyetiyle atmasına gerek yoktur. Kâbe&rsquo;yi tavaf etmeye de. Ağzı örümcek ağıyla örtülmüş, önüne güvercinlerin yuva yaptığı oyukları görüp, yüz sürüp heyecandan bayılmaya da. İnançlı bir insanın hiçbir şeye ihtiyacı yoktur. Çünkü bu dünyadaki her şey belki vardır, belki yoktur. Bu dünyadaki her şey bir aldanmadır, oyalamacadır. Ama sonrasını da bilen yoktur. Burada beni taşlayanlar mı cennetlik, yoksa dine sırtını dönenler mi? Bunu bilemiyoruz. Buradaki her ritüel inanabilmek için bir kulp. İş, o kulbu tutmadan inanabilmekte. Bak, beni taşlamak sana kısmet olmadı. İşi rüyaya sormaya ne gerek var? Bir iş ya olur, ya olmaz. Dinle Korku Efendi! Her şey bugünden ibarettir. Dün yoktur. Yarın belki. Sorduğun zatı şahanenin geleceğiyle ilgili bir işaret bekliyorsan hâlâ... O ve hizmet ettiği insan topluluğu mevkisinin hayrını görecek mi? Buradan bakınca alaca bulaca. Elle tutulmayan, gözle görülmeyen bir şeyi vermek gerek senin zavallı biçare milletine. Fır fır dönen dünyaya bakıyorum da senin memleketinin payına düşen, öyle bir seçilmiş yok. Olsa da onu başa getirecek, kadrini kıymetini bilecek insan topluluğu ortada yok.&rdquo;</p>

  <p class="p11">Şeytanın bu uzun nutkundan hiçbir şey anlamamıştı Korku Efendi. Şaşırdığı tek şey gözünü açtığında tayyarede, bulutların arasından oluşuydu. Şeytanla muhatap oluşunun biricik delili siğil dolu ellerine bakıp bakıp ağladı Korku Efendi.</p>

  <h2 class="h22"><a id="ncx1326"></a><a id="a37"></a>17</h2>

  <p class="p11">Bir kadın çamaşır asıyordu. Asacağı çamaşırı silkeledikçe, onu seyreden Emin dişini sıkıp gözlerini yumuyordu. Kırık kemikleri silkelenerek açılmaya çalışılan çamaşır topağıydı. Derman kalmamış bedenini nefessiz bırakan bir halüsinasyon. Bir yandan da başını çevirip bakamamazlık edemiyordu çamaşır asan kadına.&nbsp; Gözkapaklarına söz geçiremiyordu. İsyankâr gözkapakları açılıveriyordu. Bakıveriyordu. Görüveriyordu. Ayakta durmak zorundaydı. İşkenceden çıkmıştı. Ayakta durma zorunluluğu da işkencenin bir parçasıydı. İp parçalarıyla kalorifer borusuna bağlamışlar, kırık ayağının kaçarken bir kurşunla dağılan alçısını hepten çıkarıp atmışlardı.</p>

  <p class="p11">Çamaşır asan kadın ona bakıyordu.</p>

  <p class="p11">Demir parmaklıklı, isli, kirli pencerede bir karaltıdan ibaret olmalıydı Emin.</p>

  <p class="p11">Kadının arkasında kalan balkon kapısı açıktı. Tül perde rüzgârla ağır ağır şişiyor, şişiyordu. Bir ucu uçuyor uçuyordu. Rüzgâr çekilince ağır ağır iniyor iniyordu. Evin içi görünüyordu. Evin içi görünecek kadar yakındı. Ev gibi bir evdi. İşkenceden geçenlerin seslerini duyuyorlar mıydı? Gözlerinin iyi görebilmesine şaştı Emin. Kandan çanaktı her ikisi de. Balon gibi şişirilmiş iki göz çukurunun üzerinde fırladı fırlayacak duran pinpon topları. Ne vardı evin içinde? Açık bir televizyon. Kim vardı televizyonda? Çekilen ve örtülen tül perdenin ardından, sahne alıyor gibi duran, Rasim ve Konsey arkadaşları.</p>

  <p class="p11">&ldquo;Ben buradayım, cuntacılar televizyonda, seyirciler balkonda&rdquo; diye düşündü Emin.</p>

  <p class="p11">Anlatmadım size Emin&rsquo;in çatıdan çatıya uçtuğunu. Tankın içinden fırlayıp, kurşun yağmurunun altında gözden kaybolmuş, bir apartmana dalmış, çatıya çıkmış, sabah ezanına kadar neredeyse bütün Başkent&rsquo;i dolaşmıştı. Beyaz Başlı Yarasa&rsquo;ya çıkmıştı adı. &ldquo;Soytarı&rdquo; demişti örgüt arkadaşları:</p>

  <p class="p11">&ldquo;Kafasındaki küçük delik büyümüş anlaşılan.&rdquo;</p>

  <p class="p11">Oysa sapasağlam genç bir adamdı Emin. Fırsatını bulduğu için ve bir tankla yapılabilecek çok şey olduğunu düşündüğünden zapt etmişti o tankı. Kaçmanın yolunu bulduğu için kaçmıştı. Çatıdan çatıya atlamaktan başka çaresi olmadığından kanatlanmıştı. Davalarına inanıyordu. İnanç, inanmak, bu kelimeler akıl çengeline takıldığında ağlamaya başladı. Gözpınarı diye bir şey kalmamıştı gözlerinde. Gözyaşı diye kan damlıyordu gözünden. &ldquo;Bugünler geçecek mi?&rdquo; diye düşündü. Geçecekse nasıl? &ldquo;Bak aniden sıcağa tutulan buz kalıbı gibi çatırdıyor vücudun&rdquo; diyordu işkencecisi. İşkenceden çatırdatıldığı, bok, sidik, ter, kan, leş kokulu, kabuk bağlamış hücrenin penceresinden gördüklerini hiçbir zaman unutmayacaktı.</p>

  <p class="p11">Hayatlarını sürdüren insanlara kin duymuyordu. &ldquo;Kimin için yaptım ben bunları?&rdquo; diye sormuyordu. Varsın onlar hayatlarına devam etsinler. Çekirdek yiyip cuntacıları seyretsinler. O an, ekmek gibi dilimlendiğini düşündüğü kafasında şu düşünceyi doğrultmaya gayret etti Emin: Yeter ki biz bu işkencecilerin elinden kurtulduğumuzda, darbeyi yapanları beraberce sallandıralım. Balkonda çamaşır asan kadın, içeride cuntacıların yemin törenini seyreden koca, kömürlük çatısına tükürmeyi kendine oyun bellemiş çocuk hesap soracak mı göreceğiz?</p>

  <p class="p11">Cuntacıların yemin töreni sona ermiş, işkenceciler vazifelerinin başına dönmüşlerdi. İki kişi Emin&rsquo;in kollarına girdi. Sürükleyerek elektriğe götürdüler. Muşamba kaplı sedyeyi görür görmez titremeye başladı. Yatırdılar. Kemerlerle sıkıca bağladılar. Çıplak bedeninin belli noktalarına telleri bağladılar. Vücuduna su serpildiğinde daha çok ürperdi Emin. Elektriği vermeye başladılar.</p>

  <p class="p11">Ne istiyorlardı bu güçlü, genç bedenden? Ne istiyorlardı annesini özlemiş bu güzel çocuktan? Üzerinde ele geçirilen silah temizdi. Tankı ele geçirmiş ama küçük bir Başkent turundan öteye gidememişti. Kimsenin burnu kanamamıştı. İşkenceciler suç, Emin&rsquo;in vücudunda dolaşan elektrik çıkıp gidecek bir delik arıyordu. Manyetonun başındaki konuşmaya başladı. Belli, yemin töreni iştahını kabartmıştı:</p>

  <p class="p11">&ldquo;Bizimle hesaplaşmanın hayalini mi kuruyorsun? Kur. Paşalar öyle bir düzen kuruyorlar ki sen sadece kurmakla kalacaksın. Kimse kimseyle yüzleşemeyecek. Biz seni cezalandıracağız. Senin bizi ve bu günleri cezalandıracağın, yargılayacağın günler olmayacak!&rdquo;</p>

  <p class="p11">İşkencecinin uzak görüşlülüğüne şaşmamak elde değildi. Öyle olduğu için birkaç yıl sonra diğer arkadaşlarından ayrılıp büyük bir şehrin emniyet müdürlüğüne getirilecekti.</p>

  <p class="p11">&ldquo;Diyelim bugünleri yazdın, anlattın, tarihine küfrettin. Kabak yine senin başına patlayacak. Devir değişmeyecek. Ama biz elektriğin devrini değiştirelim.&rdquo;</p>

  <p class="p11">Geveze.</p>

  <p class="p11">Geveze işkenceci.</p>

  <p class="p11">Balkondaki çamaşırlar kurudu, sabah oldu.</p>

  <p class="p11">Geveze işkenceci konuştu, Emin dinledi. Sonunda Emin&rsquo;in ölmeyeceğine ve ölse de konuşmayacağına kanaat getirdiler.</p>

  <h2 class="h22"><a id="ncx1345"></a><a id="a38"></a>18</h2>

  <p class="p11">&ldquo;Yakın tarihi yazılmayan bir ulus kilidi bozuk bir el bagajıdır. Her an açılır, içindekiler ortalığa saçılır.&rdquo;</p>

  <p class="p11">&ldquo;Ecnebi bir rejisörün sözleriymiş&rdquo; dedi Rasim&rsquo;e telefonda bu makaleyi okuyan emir subayı.</p>

  <p class="p11">Rasim&rsquo;in gözü sahanda yumurtasındaydı. Dişinin kavuğundaki artıkları diliyle çıkardı, yuttu. Bir an önce kızının hazırladığı kahvaltı sofrasına dönmek istiyordu.</p>

  <p class="p11">&ldquo;Gereken şeyi, uyarıyı yapın işte&rdquo; dedi. &ldquo;Hatta varsa kafanda bir ceza şeysi, uygula.&rdquo;</p>

  <p class="p11">Sahandaki tek göz yumurtasına göz kırpan Rasim lafı ağzında geveledi:</p>

  <p class="p11">&ldquo;Böyle şeyler yazan gazeteleri şey yapabilirsiniz, şey işte, kapatabilirsiniz.&rdquo;</p>

  <p class="p11">&ldquo;Bir de yemin töreninde çalan senfoninin Napolyon için yazıldığını anlatan bir makale vardı.&rdquo;</p>

  <p class="p11">&ldquo;Hepsini uyarın, şey edin&rdquo; dedi Rasim.</p>

  <p class="p11">Emir subayı başka bir şey daha söyleyecekti: &ldquo;Komutanım, şahsi bir meselem vardı... Annem ve babam hayırlı bir iş için ziyaretinize gelmek istiyorlar efendim?&rdquo; Sessizlik.</p>

  <p class="p11">&ldquo;Haaa&rdquo; dedi Rasim. &ldquo;Sen bizim kıza talipsin. Bana göre hava hoş buyursunlar gelsinler. Hem senin gibi damat nereden şey edicem. Hayırlı mevkilere yükselecek, bizim bıraktığımız yerden devam edeceksin inşallah.&rdquo;</p>

  <p class="p11">&ldquo;Teveccühünüz efendim.&rdquo;</p>

  <p class="p11">&ldquo;Yok yok, öyle. Bu ihtilal kafadan yirmi yıl dayanır bu memlekete. Artık yenisini de senin kuşağın yapar!&rdquo;</p>

  <p class="p11">&ldquo;Komutanım, sizin yaptığınız bu ihtilalin sırtı hiçbir zaman yere gelmeyecek. Anayasasıyla, hukukuyla, üniversitesiyle, eğitimiyle hep olacak. Biz gerekirse balans ayarını yaparız.&rdquo;</p>

  <p class="p11">Gelecek, istasyonunu arayan radyo dalgaları gibi tepemizde dolaşıp duruyor. Neyse, Rasim telefonu kapatıp kahvaltı masasının başına çöktü. Telefon konuşmasını dinleyen Rasime duman gibi içeri süzülmüştü. Dünden bu yana, yıkadığı saçlarından çamurlu suların süzülmesi, teninin kurur kurumaz tozlanması babasının dikkatini çekmemişti. Durgun ve sessiz olması da. Kaldı ki, el kadardan böyleydi bu kız. Parayla satın alınacak şeylere dair hiçbir hayali olmayan, Rasimlerin biriktirdiği paraları gerçekten yiyen anneanne tarafına çekmişti: Fazlasıyla tuhaf! Bu sebeple yine anneannesi tarafından memleketin en ünlü cincilerine gösterilmişti. Rasim&rsquo;in siciline bile geçirilmişti bu: &ldquo;Kayınvalidesinin din kaynaklı hurafelere pek meraklı olduğu, torununun psikolojik kökenli rahatsızlıklarının bu yolla iyileştirilmeye çalışıldığı...&rdquo;</p>

  <p class="p11">Bir gün davul gibi şişen, ertesi sabah üzerine örttüğü pike kadar incelen kızcağız için kurtarıcı yol, Karamürselli Cinci Hoca tarafından bulunmuştu: &ldquo;Cinleriyle uzlaşacak.&rdquo; Hoca&rsquo;nın söylediğine göre kıçını dönüp oturan, barışmak için ayak sürüyen, diğer cini de kendine uyduran, &ldquo;Bir tükürürsem ortada kız-mız kalmaz&rdquo; diyordu. Tükürüklü adını verdiği cinin iknası için kız kırk gün kırk gece Hoca&rsquo;nın karşısında oturdu. Cinci Hoca &ldquo;Dilini ver&rdquo; dedi. Baktı gördü küçük kız boş boş bakıyor, &ldquo;Ben mundar elimin işaret parmağıyla hak deliğini, orta parmağımla da bok deliğini tutacağım, sen de burun deliklerini tıka da Tükürüklü ikna olana kadar çıkmasın&rdquo; dedi.</p>

  <p class="p11">Cinler el kadar kız çocuğunun taciz edilmesine göz yumacak değillerdi!</p>

  <p class="p11">İnsanlardan çok daha iyi niyetli olduklarını ispatlamanın zamanı gelmişti. Cinler, Rasime&rsquo;nin yuva kurdukları kalp köşesinden çıkıp yapacaklarını yaptılar: Cinci hoca bok deliğine kalın bir takoz çakılırmışçasına azap çekti. Fitil gibi içine girse ya da çıksaydı ya... İkisi de olmadı. Kol kadar takoz girdiği yerde kaldı. Eh, sormayın artık büyük aptesi bundan böyle neresinden çıktı gittidiye?</p>

  <p class="p11">Artık daha iyi tanımış olmalısınız Rasim&rsquo;in kızı Rasime&rsquo;yi.</p>

  <p class="p11">Odasında Reis&rsquo;in ceketinin cebinden çıkan Bay Binbir surat kimliklerini hayranlıkla seyrederken dinlemişti babasının yaptığı telefon konuşmasını. Düne kadar evet, seviyordu o emir subayını ama bugün Mehmet Çaklı, Yiğit Demir, Aslan Yürekli, Ali Boğan, Yavuz Türkeli, Muhterem Kurt, bütün bu isimlerin ve yüzünün sahte olduğunu bildiği Reis&rsquo;e sevdalanmıştı.</p>

  <p class="p11">&ldquo;Baba, ben senin emir subayına varmayacağım&rdquo; dedi.</p>

  <p class="p11">&ldquo;Bugün benim emir subayım ama...&rdquo; dedi Rasim, gözü çatalının ucundan sallanan omlet parçasındaydı, &ldquo;Yarın önemli mevkilere gelecek bir genç. Ondan iyisini mi bulacaksın?&rdquo;</p>

  <p class="p11">Kızının kararlı suskunluğunu fırsat bilip sahanda yumurtanın dibini kazıdı:</p>

  <p class="p11">&ldquo;Biz burada milleti şey ederken, yönetirken, şerefimi lekeleyecek bir damat istemem. Vatana kelle koltukta hizmet edeni tercih ederim. Benim gücüm öylesini bulmaya yetmez dersen, söyle cinlerine onlar bulsun. Komünist olmasın, devletine itaat etsin yeter!&rdquo; dedi ve ağzının kenarında yumurta sarılarıyla ekmek kırıntıları, karargâhının yolunu tuttu.</p>

  <p class="p11">Bugün büyük gündü: Hamzakoy&rsquo;a gönderilenler geri dönüyordu.</p>

  <p class="p11">&ldquo;Tatil bitti!&rdquo; deyip güldü kendi kendine.</p>

  <h2 class="h22"><a id="ncx1371"></a><a id="a39"></a>19</h2>

  <p class="p11">&ldquo;Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm! Ben Türküm! Türkoğlu Türküm!&rdquo;</p>

  <p class="p11">Kafasını kaldırdı. Bakması yasaktı ama baktı: Sorgusu biten Şehmuz&rsquo;un Diyarbakır Cezaevi günleri başlamıştı. Hem de ne başlamak! Şimdiden hücreye konulmuştu. Hücrelerin kapıları, içeri basan suyu temizlemeleri için açıldı. Alçılı iki kolu çalı süpürgesini marifetlice tutan kanatlar gibi gerildi. İşte o zaman gördü hücresindeyken duyduğu sesin sahibini. Yaşlı bir adamdı Türk olduğunu tekrarlayıp duran. Köy muhtarıydı. Kürt&rsquo;tü ve buradaydı. Okuma yazması olmadığından, Andımız&rsquo;ı, İstiklal Marşı&rsquo;nı, Gençliğe Hitabe&rsquo;yi ezberleyememişti. Onun yerine... Ah, yeter! Nedir bu ihtiyarın suçu?</p>

  <p class="p11">Şehmuz, kendisini çelik gagasına sıkıştırdığı gibi Başkent Altındağ&rsquo;daki gecekondusunun bahçesine bırakacak kuş hayalinden hayır göremeyince başka bir hayal kurmaya koyuldu. Darbeyi yapan Konsey üyelerinin Diyarbakır Cezaevi&rsquo;ni teftiş ettiklerini düşledi. Kaldı ki, Rasim çok meraklıydı teftiş etmeye ama cezaevlerini ve karakolları değil! Yine de Şehmuz&rsquo;un hayallerinde geliyordu oraya.</p>

  <p class="p11">Soruyordu:</p>

  <p class="p11">&ldquo;Nedir bu ihtiyarın suçu?&rdquo;</p>

  <p class="p11">Soruyordu:</p>

  <p class="p11">&ldquo;Neden su içinde hücreler?&rdquo;</p>

  <p class="p11">Soruyordu:</p>

  <p class="p11">&ldquo;Kendi boklarını mı yediriyorsunuz bunlara?&rdquo;</p>

  <p class="p11">Rasim kurtarıcı mıydı? Hayır. Sadece, emri olan zulme onun da şaştığını hayal ediyordu Şehmuz.</p>

  <p class="p11">&ldquo;Karımın haberi yok burada olduğumdan&rdquo; dediğinde Rasim&rsquo;in ona hak verebileceğini düşünüyordu. Böyle hayal olur muydu? Şehmuz böylesini hayal ediyordu.</p>

  <p class="p11">Doksan günlük sorgu süresi nasıl bittiyse, beline kadar su içinde kaldığı hücre cezası da bitti. Yapraklar yere düşmemişken, pastırma sıcakları beklenirken alındığı sorgudan, karlı bir kış günü çıkarılmıştı. Sonsuz sorgu günlerinden söz edenler vardı. Doksan güne doksan gün daha eklendiği oluyormuş, hatta bir doksan gün daha.</p>

  <p class="p11">&ldquo;İşkenceden daha iyidir&rdquo; dediği Diyarbakır Cezaevi&rsquo;nde dayakla karşılanmıştı.</p>

  <p class="p11">Ardından dayanılması güç kurallar.</p>

  <p class="p11">Ranzanın altına gir!</p>

  <p class="p11">Bir karış yüksekliğindeki ranzanın altına girmeleri istenir, bunun için üçe kadar sayılır, açıkta kalanlar dövülürdü.</p>

  <p class="p11">Dışarıya çöp yok!</p>

  <p class="p11">Dışarıya çöp vermek yasaktı. Çöpleri tuvalete dökmek de yasaktı. Çöpleri aralarında paylaşıp yiyorlardı.</p>

  <p class="p11">Karavana geldi, kan akıt!</p>

  <p class="p11">Gelen karavananın koğuşa dağıtılması için içine kan akıtılması gerekirdi. Bunun için yemeği teslim alacak kişi bir güzel dövülür, ağzından burnundan akan kan yemeğe bulaştırılırdı. Şehmuz salıverildiğinde pirinçlerin beyaz olduğuna şaşacaktı. Yıllarca şeker pembesi pilavlar yemişti.</p>

  <p class="p11">Esas duruşta uyu!</p>

  <p class="p11">Bir döşeği ve bir battaniyeyi üç kişi paylaşırdı. Kıpırdamak yasak, hiç kıpırdamadan uyumak kuraldı.</p>

  <p class="p11">Havalandırmaya açılan pencerelerin kışın açık, yazın kapalı tutulması da kuraldandı.</p>

  <p class="p11">Şehmuz hücreden alındıktan sonra, cezaevine bir heyet geldi. Yanmayan kaloriferler yandı. Toplu işkence salonu olarak kullanılan sinema salonu açıldı. Mahkûmlar oturdu ve bir film gösterimi başladı. Daha beş dakika olmamıştı ki film bitti, heyet içeri girdi, film izleme programını bitirmiş tutukluları gördüler. Bütün tutuklulara ellerini dizlerinin üzerine koymaları, heyettekilerle göz göze gelmemeleri emredilmişti. Elinde değil, herkes gibi Şehmuz da göz ucuyla heyetteki tek kadına bakmıştı. Kadın Şehmuz&rsquo;a karısını hatırlatmıştı. Oysa ne güzel aklından kazımıştı bir karısı ve kızı olduğunu. Onlara haber uçurmanın yolunu aramaktan vazgeçmişti ne güzel. Yabancı heyet, gördüğü her şeyi insanlık dışı bulmuş, sonunda cezaevi yönetimi tarafından yaka paça dışarı atılmıştı.</p>

  <p class="p11">O gece herkes uyurken ya da herkes uyuduğunu sanırken koğuşun kapısı açıldı. Bir gölge Şehmuz&rsquo;un yanına kadar geldi. Şehmuz onu kokusundan tanıdı, ağlamaya başladı. Biricik karısı, Keje&rsquo;si gelmişti. Dili tutuldu Şehmuz&rsquo;un. Doğrulamadı bir türlü.</p>

  <p class="p11">&ldquo;Son dileğimdi seni görmek&rdquo; dedi karısı. &ldquo;Bizi merak etme&rdquo; dedi ve öksürdü.</p>

  <p class="p11">Şehmuz gözünün yaşıyla ağlamayalı uzun zaman olmuştu. Yattığı yerden, havalandırmaya açılan pencereden, yıldızlar görünüyordu. Yıldızları seyredebilmek için arkadaşıyla yer değiştiren bir mahkûma kan kusturmuşlardı. Şehmuz kendini şanslı sayardı.</p>

  <p class="p11">&ldquo;Bu bir hayal&rdquo; dedi. &ldquo;Rüya. Ama yine de çok güzel.&rdquo;&nbsp;</p>

  <p class="p11">Karısı iyice yaklaştı. Kekik, toprak, yabani zambak kokuyordu. Şehmuz bunun gerçek olmasından korktu. Karısının başucunda yakalanmasından. Ya da bin bir işkenceden geçirilip başucuna getirilmesinden.</p>

  <p class="p11">&ldquo;Kızımızı İstanbul&rsquo;a gönderdim. Derikli Kırbo&rsquo;lara. Ben gidiyorum Şehmuz.&rdquo;</p>

  <p class="p11">&ldquo;Nereye?&rdquo;</p>

  <p class="p11">Fısıltısından korktu Şehmuz. Karısından cevap alırsa aklına mukayyet olamayacağından korktu. Karısının boynunu kırık bir dal gibi yana eğişine âşık olmuştu. İlk gördüğü günkü gibi Keje boynunu eğdi. Köyün kimsesiz güzel kızı. Arkasındaki açık pencerede gecenin karanlığında iyice acayip duran tozdan bir bulut dönüverdi. Şehmuz dikkatini o rüzgâra verdiğine pişman oldu. Bir anlığına güzel karısına bakmadığına. Öksürdü karısı. Pencerenin esintisi saçlarını uçuşturdu. İncecik parmaklarıyla ağzını örttü. Avucunda kar parçası gibi bir mendil sakladığını Şehmuz o vakit farketti. Kanla lekelenmiş mendili kocasının yastığının altına bırakıp gitti. Karısı koğuşun kapısından çıkıp gidene kadar gözbebeklerini çevirebildiği kadar çevirip arkasından baktı.</p>

  <p class="p11">Sabah olup da yastığının altındaki kan tükürülmüş mendili görünce bir daha kendine gelemedi.</p>

  <h2 class="h22"><a id="ncx1405"></a><a id="a40"></a>20</h2>

  <p class="p11">&ldquo;Taşaklarım sızlıyor kız!&rdquo;</p>

  <p class="p11">&ldquo;Kesmediler mi taşaklarını? Nasıl sızlarmış artık yerinde olmayan şey?&rdquo;</p>

  <p class="p11">Bülent Paye taşaklarını kestirmiş, gerçek bir vajina için parası yetmemişti. Parasını yatırdığı Banker Zühtü &ldquo;Üç ay sonra gel, istediğin parayı al&rdquo; demişti.</p>

  <p class="p11">Refakatçisi Banu Ballı, &ldquo;Dişini sık, üç ay sonra hem taşaklarını hem zamazingonu kestir. Güzelce oysunlar. Bir kerede atlat&rdquo; demiş, gözü yaşlı Bülent Paye, &ldquo;Elime almaya iğreniyorum artık&rdquo; itirafında bulunmuştu.</p>

  <p class="p11">Sonunda taşaklarından kurtulmuştu.</p>

  <p class="p11">Hafiflediğini düşünüyordu ama kasıklarındaki kum torbaları yüzünden kendisine şaka yapılmış da var olanlara koca birer salkım, onlarca taşak eklenmiş gibi hissediyordu kendisini. Bu karabasanın sıkıntısıyla ve elbette katlanılması güç ağrıdan, duvarları tırmalamış, dört sivri tırnak &ndash;hayret, niye beş değil acaba?&ndash; duvarda belirgin yollar çizmişlerdi. Banu Ballı o izlere baktı. İnsandan çok bir hayvana aitmiş gibi durduğundan izler, şefkatlice. Aralarındaki o gizemli kuaför kavgasına daha vardı. İyi arkadaşlardı. Hasta yatağındaki Bülent Paye&rsquo;yi seyreden Banu Ballı dayanamayıp; &ldquo;İki yumurtanı kırdırdın bu hale geldin, ötesini kaldırabilecek misin?&rdquo; diye sordu.</p>

  <p class="p11">Bülent Paye bütün gücünü toplayıp cevabını yapıştırdı: &ldquo;Allahu Teala sana verdiklerinin birisini bana verseymiş bu acıları yaşamamış olurdum.&rdquo;</p>

  <p class="p11">&ldquo;Kafan da ameliyatta taşakların gibi uçtu gitti herhalde. Taşak gibi değil bu, kadınlarda ikişer tane yok!&rdquo;</p>

  <p class="p11">&ldquo;Ağzınla beraber iki etmiyor mu?&rdquo;</p>

  <p class="p11">Bu mahrem uzuvlar muhabbeti serumu değiştiren hemşireyi utandırdı, kızın elindeki serum şişesi yere düştü, kırıldı.</p>

  <p class="p11">&ldquo;O serum şişesinin parasını sen vereceksin!&rdquo; dedi Bülent Paye.</p>

  <p class="p11">&nbsp;&ldquo;Donumun parası kadar etmez&rdquo; cevabını veren Banu Ballı ardında, parfümle karışmış ter, vanilyalı pudra, saç spreyi, sararmış don ağı kokusu bırakarak bir görevli çağırmak için yerinden kalktı. İşte tam da o sırada Bülent Paye&rsquo;nin tırnaklarının derin yollar açtığı duvar, kapı gibi tıklatıldı, bunu yapan, sesini iki hastane odasını ayıran duvar kâğıttanmış gibi duyurdu:</p>

  <p class="p11">&ldquo;Almayın Allah&rsquo;ın adını ağzınıza, kapayın o bayramlık ağzınızı, günahtır. Burada sizin gibi Allah&rsquo;ın verdiğini bozanlar değil, şifa arayanlar da var.&rdquo;</p>

  <p class="p11">Bülent Paye çok utanmış gibi dudağını ısırdı. Tavır değiştirmekte üstüne yoktu. Oysa Banu Ballı&rsquo;nın canı sıkılıyordu. Bülent Paye&rsquo;ye göz kırpıp yüzü duvara dönük konuştu:</p>

  <p class="p11">&ldquo;Geçmiş olsun teyzeciğim, senin hastan da mı kestirdi?&rdquo;</p>

  <p class="p11">&ldquo;Tövbe!&rdquo; diye gürledi duvarın ötesindeki ses. Ardından biraz daha sükûnetle şu açıklamayı yaptı: &ldquo;Benim kocam prostat ameliyatı oldu.&rdquo;</p>

  <p class="p11">&ldquo;Tüh&rdquo; dedi Banu Ballı, &ldquo;Bundan sonra hayır gelmez sana o kocadan.&rdquo;</p>

  <p class="p11">&ldquo;Allah size akıl fikir versin&rdquo; dedi teyze.</p>

  <p class="p11">&ldquo;Sana da tokmak...&rdquo; diye mırıldandı Bülent Paye. Ardından odayı temizlemeye gelen görevlinin gözüne pençe gibi görünen elini göğsüne bastırıp, diğer yüzüne, diğer kişiliğine, yapmacık bir tavırla geçiş yaptı Bülent Paye:</p>

  <p class="p11">&ldquo;Rahman ve Rahıym Allah&rsquo;ın adı ile. Hamdolsun âlemlerin Rabbi, Rahman, Rahıym, Din Günü&rsquo;nün tek sahibi ve mutasarrıfı, Zat-ı Ecelli Ala&rsquo;na kulluk eden şu kulunun derdine deva bul!&rdquo;</p>

  <p class="p11">Bülent Paye&rsquo;nin sesi dalga dalga yükseldi. Öyle ki duvarda asılı, güneşten ağarmış ağlayan çocuk resmi titredi titredi, gözünde donup kalmış yaş kendisini yere bıraktı.</p>

  <p class="p11">&ldquo;Elif lam mim. Hiç şüphe olmayan kitap Allah&rsquo;tan korkanlar içindir! / O&rsquo;nu uyuklama ve uyku tutmaz. / Göklerde ve yerde olan şeyler O&rsquo;nundur. / Halkın önünde ve arkasında olanı bilir. / Allah hâkimlerin hâkimidir.&rdquo;</p>

  <p class="p11">Sonraki sahneyi anlatayım mı?</p>

  <p class="p11">Duvarın ardındaki Teyze, Bülent Paye&rsquo;nin başucundaydı ve soyduğu portakalın yarısını Banu Ballı&rsquo;ya diğer yarısını ona ikram etme ısrarındaydı. Bir yandan da konuşuyor, daha doğrusu susmak bilmiyordu:</p>

  <p class="p11">&ldquo;Ben Rasim Paşa&rsquo;yı da bu husustan dolayı seviyorum: Dini elden bırakmıyor. Kur&rsquo;an-ı Kerim&rsquo;e el basıyor. Meydanlarda ayetler okuyor, hadisler anlatıyor, peygamber efendimiz diyor. Terörün kökünü kurutmasından ziyade dini eline bayrak etmesinden dolayı severim onu.&rdquo;</p>

  <p class="p11">&ldquo;O paşalara fazla güvenme&rdquo; dedi Banu Ballı.</p>

  <p class="p11">Teyze başörtüsünün ucuyla ağzını örttü.</p>

  <p class="p11">&ldquo;Tövbe! Konuşma sen benimle. Küfür yuva yapmış senin diline.&rdquo; Küçük aptesi canını yaktığından, büyük aptesi dikişlerini zorlayacağından portakalı yememek için direnen Bülent Paye&rsquo;ye döndü Teyze; &ldquo;Şu Kadr Suresi&rsquo;ni tekrar okuyuver Bülent Hanım kızım, Bismillahirrahmanirrahıym, inna enzelnahü fi leyletil kadr...&rdquo; Bir şarkıya başlar gibi duaya başlamış, gerisini yatağında pelte gibi yatan Bülent Paye&rsquo;den bekliyordu. Bülent Paye &ldquo;Hanım kızım&rdquo; hitabından hoşnut olsa da her şey bir yere kadardı:</p>

  <p class="p11">&ldquo;Teyze, taşaklarımı on iki saat önce kestirmişim, hatim indirttin bana gece gece. Haydeh, Allah&rsquo;ın sevgili kulu olsaydım beni kız yaratırdı.&rdquo;</p>

  <p class="p11">&ldquo;Şu saçaklının şeytanları seni böyle konuşturuyor&rdquo; dedi Teyze.</p>

  <p class="p11">Banu Ballı vahşi hayvanlarından öğrendiği gibi gözlerini kısarak baktı. İstese teyzeyi parçalardı. Şükür, diğer taraftan takati kalmamış bir el duvarı tıktıkladı:</p>

  <p class="p11">&ldquo;Hanım... Gel artık. Valla bozulacak aptesim.&rdquo;</p>

  <p class="p11">&ldquo;Patla!&rdquo; dedi Teyze duvara hitaben.</p>

  <p class="p11">Banu Ballı tuhaf bir çağrışımla huzursuz çocukluğunu hatırladığından sessizleşti. O sessizleşince ortalık sessizleşti. Teyze, &ldquo;Ben gidip bakayım şuna&rdquo; deyip kalktı.</p>

  <p class="p11">Derin bir oh çekti Bülent Paye:</p>

  <p class="p11">&ldquo;Banu karısı, canım ne çekti biliyor musun? Dibi tutmuş pilav tenceresi!&rdquo;</p>

  <p class="p11">&ldquo;Kız Amerika&rsquo;da gördüğüm şişme yataklar gibisin. Puf diye açılıyorsun, pof diye sönüyorsun. İçinde cin mi var senin, ne çabuk değişiyorsun?&rdquo;</p>

  <p class="p11">&ldquo;Memleketin havası gibiyim ben de. Dinle, pilav zeytinyağıyla yapılmış olacak. Soğumuş, bütün tencere yenmiş, bana dibi kalmış. Kaşığın ucuyla dibe yapışmış ama yanmamış, şehriyesiyle beraber kıtırlaşmış, kabuk kabuk kalkan pilav artıklarını yiyeceksin.&rdquo;</p>

  <p class="p11">&ldquo;Anacım benim çocukluğum dibi tutmuş tencereleri kazıyıp karın doyurarak geçti. Hizmetçi olarak verildiğim bütün evlerde, boyumun yetişmediği ocaklarda, bir taburecik üstünde. Kaldığım her evde ellediler beni. Bir tek çalıştığım üç gâvur evinde kıçıma parmak takmadılar iyi mi? Bizim milletin kanı bozuk!&rdquo;</p>

  <p class="p11">Bülent Paye her zamanki gibi şuursuzca dinliyor görünse de arkadaşının kalbinin en derininden konuştuğunu hissediyordu. Öfleyip, pöflemekten başka yapacak yorumu yoktu. Cevap yan odadan geldi:</p>

  <p class="p11">&ldquo;Ecdadıma, milletime laf edenin dili pelte olsun!&rdquo;</p>

  <p class="p11">Rivayet o ki Banu Ballı o saatten sonra peltek oldu. Ama biz onun Hilton Otel lobisinde peltekliğiyle MİT&rsquo;çi Damat Mithat&rsquo;ı nasıl baştan çıkardığını biliyoruz. O zaman ecdada, millete hakaretten daha bir peltek oldu diyebilir miyiz?</p>

  <p class="p11">Neyse, kapı tıklatıldı. Gelen, Komünist Aslan&rsquo;ın İstanbul&rsquo;a yelelerinin yoluna yoluna getirilmesinin müsebbibi, Bülent Paye&rsquo;nin o zamanki yol arkadaşı, şimdiki sevgilisi, hayattaki en uzun ilişkisi Yele Süleyman&rsquo;dı. Bülent Paye&rsquo;nin canı sıkılmasın diye bir televizyonu kucaklamış getirmişti. Yanındaki de Banu Ballı ile ilgilenen Banker Zühtü&rsquo;ydü. Onun da elinde mezeciye hazırlatılan &ndash;o dönem mezecilerin, metresine giden erkekler için hazırladığı fiks mönüden oluşan&ndash; küçük bir paket vardı: Pirinç ve kuru naneli içle hazırlanmış zeytinyağlı lahana dolma, Amerikan Salatası, yeşil zeytin, dilli salam, somon füme, fincan büyüklüğünde bir kavanozda havyar ve zor bulunur peksimet ekmek.</p>

  <p class="p11">Yele Süleyman çilingir sofrasını, Banker Zühtü televizyonu kurdu. Televizyonda reklamlar vardı. Reklamlarda Banker Zühtü. Bu reklam o yıllarda pek modaydı. Nişantaşı&rsquo;nın, Şişli&rsquo;nin bütün kapıcılarının parası Banker Zühtü&rsquo;ye akmıştı. Reklamın bilinen bir türküden uyarlanan şarkısını Bülent Paye seslendiriyordu. Bunun için para almamış, faizi bir parça daha yükseltilmişti.</p>

  <p class="p11"><span class="t12">Param</span><span class="t12">ı</span> <span class="t12">da de</span><span class="t12">ğ</span><span class="t12">erlendiremedim / Al sen de</span><span class="t12">ğ</span><span class="t12">erlendir Zühtü / O</span><span class="t12">ğ</span><span class="t12">lana dü</span><span class="t12">ğ</span><span class="t12">ün yap Zühtü / Üstüyle ev al Zühtü / Kalan</span><span class="t12">ı</span><span class="t12">yla otomobil / Han</span><span class="t12">ı</span><span class="t12">m</span><span class="t12">ı</span><span class="t12">n üzerine yazl</span><span class="t12">ı</span><span class="t12">k / Hepsini sen mi kazand</span><span class="t12">ı</span><span class="t12">n Zühtü? / Biri bin yapt</span><span class="t12">ı</span><span class="t12">n Zühtü / Hele hele Banker Zühtü. / Param senin emanetine Zühtü.</span></p>

  <p class="p11">Banker Zühtü ve kendine ortak ilan ettiği Yele Süleyman dayanamamış kollarını kanat gibi açıp karşılıklı oynamaya başlamışlardı. Banu Ballı koca bir lahana dolmayı ağzına attı, pirinçlerden önce dolmanın kumları ağzında dağıldı, kırmızı ojeli tırnaklarının garipleştirdiği ellerini, parmak uçlarını, meze paketlerinin kâğıtlarına sildi, ardından &ldquo;Kesin!&rdquo; diye kükredi. Sağlığına kavuşan Komünist Aslanı da böyle kükrüyordu. Yele Süleyman ve Banker Zühtü oldukları yerde kaldılar. Devam etti Banu Ballı:</p>

  <p class="p11">&ldquo;Nerede Komünist Aslan&rsquo;ın eşi? Timsah Necla&rsquo;ya arkadaş, Anakonda? Senin gibi bir çıngıraklı yılan hediye edip kimse bedavaya getirmedi beni?&rdquo;</p>

  <p class="p11">&ldquo;Yüklemişler hayvanları Afrika&rsquo;dan. Yoldalarmış, geliyorlarmış...&rdquo; diye geveledi lafı ağzında Banker Zühtü. İnanır gibi mi olmuştu Banu Ballı, yoksa Zühtü&rsquo;ye mi öyle gelmişti? Neyse, hızını almışken döktürmeye devam etti:</p>

  <p class="p11">&ldquo;Hem askerlerin ekonomiyi tonton ellerine emanet ettikleri Pertev Bey, bizim sırtımızı sıvazladıkça, serbest piyasa ekonomisini körükledikçe, yatırımı tercih ettim doğrusu. Dedim ki Ballım biraz daha beklesin, sonra Nuh&rsquo;un gemisini dayarım kapısına. Bütün hayvanlardan çifter çifter.&rdquo;</p>

  <p class="p11">&ldquo;Şu kızın parasını verseydiniz bari! İki defa bıçak altına yatmaktan kurtulurdu garibim!&rdquo;</p>

  <p class="p11">&ldquo;Ben onu Londra&rsquo;ya Charring Cross Hastanesine Opr. Dr. Peter Philip&rsquo;e götüreceğim Banu Abla&rdquo; dedi Yele Süleyman ve bunu der demez cebinden kırmızı bir kurdele çıkarıp ağır ağır, Bülent Paye&rsquo;nin yanına yaklaştı ve halk arasında loğusalara yapılan şeyi yaptı: Kurdeleyi Bülent Paye&rsquo;nin yıllar yılı maruz kaldığı fön, boya ve krepeden dolayı yanıp kavrulmuş, bu haliyle Yele Süleyman&rsquo;ın memleketinde içine düşen kuşların çıkamadığı kuşboğan çalılarını hatırlatan saçlarının arasından geçirdi, başının üstünde bir fiyonk yaptı.</p>

  <p class="p11">&ldquo;Allah bize loğusalığını da göstersin sevgilim!&rdquo;</p>

  <p class="p11">&ldquo;Ulan manyak, kızın neresine koyacaksın da çocuğu gösterecek sana loğusalığı!&rdquo;</p>

  <p class="p11">Banker Zühtü, Banu Ballı&rsquo;ya hak verdi:</p>

  <p class="p11">&ldquo;Pertev Bey bugün bankerleri topladı. Onun hayal gücünden etkilendi bence. Yele Süleyman&rsquo;ın hayallerinin, arzularının bu bedende gerçekleşmesi biraz mümkün, biraz değil: Bülent kadın olur ama doğuramaz. Pertev Bey&rsquo;in bu memleketle ilgili hayalleri de öyle. Bu millet ihracat yapar ama nasıl? İthalat yapar ama nasıl? Vergi verir ama nasıl? Buluşlar güzel. Lâkin memleket ve halk buna müsait değil.&rdquo;</p>

  <p class="p11">Yalancı dolma ve siyah beyaz bir televizyon.</p>

  <p class="p11">Bülent Paye ve Banu Ballı&rsquo;ya kalan bu ikisi olmuştu. Banker Zühtü batmış, Yele Süleyman ile ikisi ortadan kaybolmuşlardı. Karlı bir kış günü ayakkabıları ve ceketleri Boğaz Köprüsü&rsquo;nde bulunmuştu. Ayak izleri korkuluklarda sona eriyordu. Cesetler bulunamadı. Bülent Paye&rsquo;nin yas giysileri içinde gazetelerde boy göstermesinin tam zamanıydı:</p>

  <p class="p11">İMAM NİKÂHLI KOCAMIN YASINI TUTUYORUM.</p>

  <p class="p11">İstanbul Müftülüğü, iki erkeği nikâhlayan imamın peşine düşmüştü ki batık bankerler Roma&rsquo;da ortaya çıktı:</p>

  <p class="p11">&ldquo;Ayakkabılarımızı köprünün korkuluklarında çıkardık. Atladık sansınlar diye geri dönüp aynı izlerin üzerinden tıpkı bir balerin gibi çoraplı ayaklarımızla seke seke yürüdük. İstedik ki şerefimizle kaçalım. Hem biz kötü bir şey yapmadık ki.&rdquo;</p>

  <h2 class="h22"><a id="ncx1466"></a><a id="a41"></a>21</h2>

  <p class="p11">Bütün bunlar olurken Pertev, Boğaz&rsquo;ın iki yakasını birbirine bağlayan, üzerinden intihar etmenin ve intihara teşebbüs etmenin moda olduğu köprüden bir tane daha yapmak istiyordu. Hak, hukuk, adalet tesis etmekten öte memleketi şantiyeye çevirme arzusundaydı. İkinci köprü için para yoktu. Banker Cano&rsquo;yu bu sebeple aradı.</p>

  <p class="p11">Banker Cano, telefon çaldığında yağı donmuş köftesini ağzına atmış bulunmuştu. Koca bir yudum ayranın yardımıyla köfte parçacıklarını midesine gönderip, &ldquo;Alo&rdquo; dedi.</p>

  <p class="p11">Pertev&rsquo;in sesini duyunca heyecanlandı. Çünkü işler karışmaya başlamıştı. Pertev&rsquo;in kendisine, &ldquo;Seni banka yapalım&rdquo; önerisi vardı. Yine bunu konuşacaklarını düşündü. Halk, &ldquo;Paramı geri ver&rdquo; diye kapısına dayanırsa geri verecek tek kuruşu yoktu. Piyasadaki bütün bankerler dökülüyordu. Güya askerler Cano&rsquo;nun da ipini çekecekti. Yüreğini ağzına getiren telefonlar yüzünden yağdan toplara dönen köftelerini yiyememişti bile. Yağlı parmaklarını yalaya yalaya Pertev&rsquo;i dinledi. Köprü yapacaktı. Para yoktu. Kısaca &ldquo;Bana para bul&rdquo; diyordu. Derken Pertev, sesli düşünmeye başladı:</p>

  <p class="p11">&ldquo;Bu köprü Karayolları&rsquo;nın. Devletin yani. Buna hazine garantisi altında tahvil-hisse senedi çıkarıp satsak...&rdquo;</p>

  <p class="p11">Pertev çözümü bulmuştu.</p>

  <p class="p11">Banker Cano yutkundu. Söylendiği kadar vardı, bu adam pek yamandı.</p>

  <p class="p11">&ldquo;Bana 10 milyar lira bulabilir misin?&rdquo; dedi Pertev.</p>

  <p class="p11">&ldquo;Bir haftaya kalmaz bulurum, ağabey&rdquo; cevabını verdi Banker Cano.</p>

  <p class="p11">Pertev sessiz kaldı. Müteşekkirdi. Bunun karşılığı olarak, &ldquo;Askerler sana bir oyun oynayacaklar&rdquo; dedi.</p>

  <p class="p11">&ldquo;Nasıl bir oyun ağabey, sen biliyor musun?&rdquo; diye sordu Banker Cano. İştahı kaçmıştı. Kuru köfteler gözüne yosun bağlamış çakıl taşları gibi göründü.</p>

  <p class="p11">&ldquo;Neyi ne zaman bilip bilmeyeceğimizi onlar kararlaştırıyor. Haydi kal sağlıcakla&rdquo; deyip kapattı telefonu Pertev.</p>

  <p class="p11">Görmeyeli neler yapıyordu Pertev?</p>

  <p class="p11">Askerlerle çalışmaya alışmıştı. Sözünü geçiriyordu. Zaten ekonomiden anladıkları da yoktu. Günlerden pazardı. Pertev evde çalışıyordu. Şermin elinde, ağzına kadar yaprak sarma dolu bir tencereyle çıkmış, Nazlı Hanım&rsquo;ına ziyarete gitmiş, gerisin geriye dönmüştü. Çünkü kapıdakiler &ldquo;Böyle giderse yakınlarının ziyaretini bile yasaklayacağız&rdquo; demişti.</p>

  <p class="p11">Siyasi yasaklılar Hamzakoy&rsquo;dan dönmüşlerdi. Başka... Cevdet Kara, Hüseyin Feyzullah ve Süleyman Tel tutuklanmışlardı.</p>

  <p class="p11">Hocaefendi&rsquo;ye gelince, o da şu anda yakayı ele verdi.</p>

  <p class="p11">Burdur Emniyet Müdürü&rsquo;nün odasında biçare oturuyor şimdi. Boynu dal gibi bükülmüş, gözleri taştı taşacak iki teneke kova. Ne yapacağını bilmez hali gerçekten yürek paralar. Emniyet Müdürü kaşarlı pidesini afiyetle yerken aklına geleni sormakta ya da söylemekte. Odayı mis gibi kokutan pidenin lastik gibi uzayan kaşarları gibi uzatmakta sözü:</p>

  <p class="p11">&ldquo;Aylardır buradaymışsınız. Arananlar listesindeyken siz, hayret niye bulamamışız biz sizi. Harp okullarında olduğu gibi polis teşkilatında da var mı müritleriniz?&rdquo;</p>

  <p class="p11">&ldquo;Benim müridim yok. Gönlüm kalabalıklar arasında bir başına dolanır. Göğe bakıp, kuşa bakıp, dala bakıp, yüzdeki harflere bakıp dillendiririm kalbimden geçenleri. Bir bakarım kalabalıklaşmış sağım solum. Bir bakarım kulak kesilmiş dinleme arzusunda insanlar. Dilim tutulur kimi zaman o mutlu, kutlu olay vuku bulduğunda. Şükür yüce Allah müjdeyi vermem için bir anlığına çözer dilimi, ben de Allah&rsquo;ın resulü buradayken ben nasıl konuşayım, demeye fırsat bulurum.&rdquo;</p>

  <p class="p11">&ldquo;Sonra da düşüp bayılıyorsunuz değil mi?&rdquo; diye sordu Emniyet Müdürü. Pidenin kaşarlarını kalın parmaklarına dolamıştı. Pidenin pas rengi, koyu, leziz yağları şıp şıp damlıyordu.</p>

  <p class="p11">Hocaefendi küçümseyerek baktı ona.</p>

  <p class="p11">Başına gelecekleri bilmiyordu zavallı.</p>

  <h2 class="h22"><a id="ncx1488"></a><a id="a42"></a>22</h2>

  <p class="p11">1981 yılına Emin ile beraber devam edelim.</p>

  <p class="p11">Gaipten haber alır gibi, Pertev ne zaman sahanda yumurta yese, yemeye niyet etse, aklına kafası sargılı, keçe pelerinli, ayağı alçılı, koltuk değnekli Emin gelir olmuştu. Korku Efendi&rsquo;nin beyaz başlı yarasası.</p>

  <p class="p11">Şermin, bir tencere yaprak sarmayı, Pertev yemesin diye çöpe döktükten sonra sahanda yumurtaya kalmıştı bizimkisi. Beş yumurtayı anacığının hediyesi bakır sahana sığıştırmaya çalışırken söyleniyordu:</p>

  <p class="p11">&ldquo;Nazlı Hanım&rsquo;ının kapısından dönen dolmalar bana neden yar olmaz anlamam!&rdquo;</p>

  <p class="p11">&nbsp;&ldquo;İçine tükürmüştüm de ondan!&rdquo; deyip kestirip attı Şermin. Mutfağı dolduran güneş ışıkları gözlüğünün taşlı çerçevesi üzerinde bir ışık oyunu oynadılar, parıltılı yanılsamalar yarattılar. Şermin purosunu kirli mutfak lavabosunun içinde söndürüp gitti. Pertev puronun kesilmek bilmez cızırtısı eşliğinde devam etti:</p>

  <p class="p11">&ldquo;Al, ben de tükürüyorum kendi sahanımın içine, ne var?&rdquo;</p>

  <p class="p11">Mesele bu değildi elbette.</p>

  <p class="p11">Muhtemelen dolmaların her biri &ldquo;Nazlı Hanım&rsquo;ı kraliçeler gibi kurum kurum kurulamasın inşallah&rdquo; temennisiyle yuvarlanmıştı. Ya da &ldquo;Ev hapisleri hiç bitmesin&rdquo; diye diye.</p>

  <p class="p11">Yumurtalar göz göz oldu, pat pat patladı. İnsan bazen çok alakasız şeyler düşünür ya, demek bu kim olursa olsun değişmiyor. Pertev&rsquo;in kalbinin köşesinden şu geçti:</p>

  <p class="p11">Kim bilir neredeydi kafası sargılı o çocuk?</p>

  <p class="p11">Hemen söyleyelim: Cehennemin dibinde, Mamak Cezaevi&rsquo;nde.</p>

  <p class="p11">&ldquo;İyiyim&rdquo; diyordu ailesine yazdığı mektuplarda. &ldquo;Alıştım.&rdquo; Neye alıştığını söyleyeyim:</p>

  <p class="p11">Kafese.</p>

  <p class="p11">Gerçekten ahırdan bozma bir cezaeviydi Mamak. Mimarisi pek müsaitti bir zamanlar mutlu mesut atların tepiştiği, itinayla tımarlandığı ahırların koğuşa dönüştürülmesine. Sakıncalı bir şairin şiir kitabını yanında bulunduranlar bile buradaydı. Öğrencileri Kahramanmaraş olaylarını protesto eden öğretmenler ve daha kimler, kimler.</p>

  <p class="p11">Rasim haklıydı. Cezaevleri tıka basa doluydu. Pertev, köprü, yol, dev barajlar, gelişmiş telefon şebekeleri peşindeyken onun heyecanla anlattığı projeleri &ldquo;Ne gerek varsa bunlara&rdquo; ifadesiyle dinleyen Rasim, dayanamayıp söylemişti:</p>

  <p class="p11">&ldquo;Yeni cezaevleri yapsak mı? Yok, komünistlerin rahatlığı için değil, acaba cezaevleri ağzına kadar doldu diye tutup salınıverenler var mıdır diye?&rdquo;</p>

  <p class="p11">&nbsp;&ldquo;Yoktur&rdquo; demişti Pertev, &ldquo;tutukladıklarını tıkıyorlar.&rdquo;</p>

  <p class="p11">Kafes şaka gibi, ahırdan bozma cezaevinin tam ortasına inşa edilmişti. Ağır bir işkenceden sonra yatıp uyuyacağını hayal ediyordu Emin. Kitap okuyacağını. Sohbet edeceğini. Yemek yiyeceğini. Belki çay içeceğini. Ayağındaki kırığı doğru düzgün kaynatmak için önlemler alacağını. Sırtını duvara yaslayıp oturacağını. İlk gün hayatının en tatlı uykusunu uyudu. Rüyasında, gasp ettiği tankla doğduğu kasabaya kadar gitti.</p>

  <p class="p11">Ertesi gün yakasını son düğmesine kadar iliklemesini emreden subaya itaat etmediği için kafesin yolunu tuttu. Kafese girerken neden gülümsediği soruldu. Cevap vermediği için itilip kafası lastik top gibi tekmelendi. Havası kaçmış bir top gibi ezildi. Kafasının tam ortasında bir delik açıldı ve kanla birlikte pelteleşmiş beyni, anıları, öğrendikleri, hafızası sanki oradan aktı gitti.</p>

  <p class="p11">&ldquo;Kuş gibi öt!&rdquo; diyorlardı ama Emin kuş nedir biliyor muydu?</p>

  <p class="p11">&ldquo;Öt, öt, cici kuşum!&rdquo;</p>

  <p class="p11">Emin insanüstü fiziki dayanıklılığını aşan işkencelerde acılarını bıçak gibi kesme konusunda kendisini terbiye etmişti. Dayanıklılığını fark eden işkenceciler onu epey zorlamışlardı. Hatta Emin&rsquo;den sonrakinin ellerinde kalmasını buna bağlamış, &ldquo;Arkadaşının katilisin!&rdquo; diye baskı uygulamışlardı:</p>

  <p class="p11">&ldquo;Sana verdiğimiz elektriği ona da dayayınca... Kafanda eğirip büktüğümüz demir çubuklarla vurunca, kalbi durdu ve ortadan ikiye bölündü zavallı!&rdquo;</p>

  <p class="p11">İşkence sonlandı, sorgu bitti, gördüğünüz gibi cezaevindeydi.</p>

  <p class="p11">Kafesteki subay, &ldquo;İkimiz de güçlerimizi sınayacağız&rdquo; diyordu.</p>

  <p class="p11">Böylece mahkûmiyetinin kaderi çizilmiş oldu.</p>

  <p class="p11">Kafeste günlerce kaldı. Kuralları vardı kafesin. Subaylar, gardiyanlar içeri girmezlerdi. Coplar ve kırbaçlar demir parmaklıkların arasından iş görürdü. Mahkûmlar günlerce kendilerine gelemedikleri &ldquo;Hoş geldin&rdquo; dayaklarını Emin gibi kafesin kapısından girmezden evvel yerlerdi.</p>

  <p class="p11">Kafese ayak basmayan gardiyanlar, askerler tarafından en çok vahşi hayvan olmaya zorlanıyorlardı:</p>

  <p class="p11">&ldquo;Bu bölmede maymunlar var. Haydi bitlerinizi ayıklayın maymunlar. Bağırın, neşelenin. Kaşıyın kafanızı, daldan dala zıplayın, dişlerinizi göstere göstere gülün, maymunluk yapın ulan!&rdquo;</p>

  <p class="p11">Sonunda sıra yine Emin&rsquo;e geliyordu.</p>

  <p class="p11">Ama o, hayvan olmayı kabul etmiyordu.</p>

  <p class="p11">Mamak&rsquo;ın ortasında yükselen Kafes&rsquo;ten sorumlu Yüzbaşı Oray bir kırbaç edinmişti. Demir parmaklıkların arasından şaklatıyordu kırbacını. Bir mahkûma da saymasını emretmişti:</p>

  <p class="p11">&ldquo;...902..903..904..905..906...&rdquo;</p>

  <p class="p11">Dal gibi eğilip doğruluyordu Emin. Onun yerine kafesin başka bir bölmesinden olanları izlemeye zorlanan bir diğer mahkûm çığlık atıyordu. Çok geçmeden kan tükürmeye başladı. Yere yıkıldı.</p>

  <p class="p11">Fırsattan istifade Yüzbaşı Oray&rsquo;ı tarif edeyim size:</p>

  <p class="p11">Allah&rsquo;ım o ne çirkin bir gövde!</p>

  <p class="p11">Kocaman bir göt ve kocaman bir göbek. Bu çirkin gövdenin tepesine iliştirilmiş gibi duran manav tezgâhlarına süs niyetine konulan ananasa benzeyen bir kafa. Tıraş olmaya değmeyecek kadar az sakalı, tüyü olmasına istinaden çocuksu bir yüz. İyiliğin kırıntısını barındırmayan, güven telkin etmeyen, birbirine fazlasıyla yakın maymunumsu gözler ve onların üzerine tente gibi eğilmiş gür kaşlar. Büyümesi gereken ama kafaca büyümesi gereken, hastalıklı bir vücut-ruh birlikteliği. Bu hilkat garibesiyle fazla oyalanmaya değmez. Lakabı: Pislik Oray.</p>

  <p class="p11">İç kanama geçiren Emin, biraz hastanede biraz revirde yatırıldı.</p>

  <p class="p11">Hiç hatırlamıyor.</p>

  <p class="p11">Gözünü açtığında koğuşundaydı.</p>

  <p class="p11">Hiç hatırlamıyor.</p>

  <p class="p11">Başucunda bir adam yüzünü sıvazlayıp duruyor, tuhaf şeyler anlatıyordu.</p>

  <p class="p11">Hiç hatırlamıyor.</p>

  <p class="p11">Kırbaçlanmaktan bütün kanı dilinde birikmiş. Dili kandan şişmiş. Gözpınarlarından kan damlamaya başlamış. Kansız kalan gövdeye, biçare kan pompalamaya çalışan kalbi, &ldquo;Nereye gitti bu vücudunun kanı?&rdquo; şaşkınlığıyla debelenmiş. İşte bu debelenme iç kanama anlamına geliyormuş. Ne sağlam bir gövdeymiş ki kurtulmuş.</p>

  <p class="p11">Emin kendisine anlatılanları dinledikten sonra ellerine baktı, sağlam gövdesinin ellerine. Tam o sırada koğuşun kapısı açıldı. İçeri, Yüzbaşı Pislik Oray girdi. Çirkin göbeği rahatsız edici bir biçimde salınıyordu. Herkes hazır olda ayağa kalktı. O dosdoğru Emin&rsquo;in yanına geldi.</p>

  <p class="p11">&ldquo;Daha cezan bitmedi!&rdquo;</p>

  <p class="p11">Sonra, sonra Emin tabutluk adı verilen hücrede buldu kendini. Ayakta duran bir tabut desek yeridir bu hücre için. Emin&rsquo;in sığışması için başını biraz eğmesi gerekmişti. Ayaklarının dibinde bir dışkı kabı vardı. Onu eline alması için hafifçe çökmesi gerekiyordu. Tabutluğu çiş, kan, ter kokuyordu. Boğulacak gibi suyla doluydu. Ne hikmetse bu su görünmüyordu. Duvarları, kabuk kabuktu.</p>

  <p class="p11">Adamakıllı kaynamamış tek bacağının üzerinde çatlaklarla dolu başını eğmiş, bekliyordu.</p>

  <p class="p11">&ldquo;Bir katır dayanmaz bu acıya&rdquo; dedi. Güldü. Demek tabutlukta bile gülünebiliyordu. &ldquo;Bugünler geçecek&rdquo; dedi ve zihnini uyuttu. Hayatının en güzel düşlerini o tabutlukta gördü. Günde bir kere verilen yemek için tabutluğunun sürgüsü açıldığında uyandı düşlerinden. Ördek adı verilen dışkı kabını yemek kabına pislik sıçratmadan ustalıkla boşaltmayı öğrendi. Bunu yapabilmek çok zordu. Becerebildiğine sevindi.</p>

  <p class="p11">Çocukken kabir böceği adını verdikleri böceklerden burada tam beş tane vardı. Beş böceği birbirinden ayırması beş gününü aldı. Günleri, geçen zamanı hesaplamayı altı günde becerdi. Bunu yapana kadar altı günün geçtiğini on günde idrak edebildi.</p>

  <p class="p11">Uyku düzeninin bozulmasına müsaade etmedi. Bir gece doğduğu ve çocukluğunun geçtiği eve gitti. Buz gibi kapı tokmağına dokundu. Bunun rüya olmaktan çıktığını düşünerek bir kere daha yaptı bunu. Kapıyı açmaya yarayan ama geceleri içeri alınan ince bir zincir vardı. Dışarıda unutulmuştu. Tokmağın yanından sallanıyordu. Çekti, kapı açıldı. Yaz mevsiminde kapıya gerilen tül perdenin içinden geçer gibi yürüdü. Tül perde duvak gibi başının üzerinden sıyrıldı. Evindeydi. Gözleri karanlığa alıştı. Karanlığa alışan gözleri bu defa yaşlarla dolup bir şey göremez oldu. Ege evlerinin bildik mimarisi; bütün odaların kapısı giriş kapısının önündeki sofa adı verilen boşluğa açılırdı. Sofada bir masa dururdu. Aile yemeklerini bu masada yerdi. Masanın üzerinde süslü, emaye bir kabın içerisinde hep atıştıracak şeyler bulunurdu. Emin usul usul kaldırdı kapağı. Annesi geceden yapıp koyardı cevizli ekmekleri bu kaba. Kabın içi ekmeklerin sıcaklığıyla ıslanırdı. Kapağını kaldırır kaldırmaz elinize gözyaşı gibi damlardı bu ıslaklık. Emin bütün bunların tadını çıkara çıkara bir lokma aldı, ağzına attı. Bir yudum su içip anne babasının odasına doğru usulca yürüdü. Belli, yoldan gelmişlerdi. Yabanlık giysileri yan yana iki sandalyenin üzerine çıkarılmıştı. Babası ceplerinde ne var, ne yok boşaltmıştı. Ucu yırtılmış iki tren bileti. &ldquo;Beni arıyorlar&rdquo; diye fısıldadı Emin. Burnu tuzlu su çekmiş gibi yandı. Yorgunluktan ağızları açık uyuyan, kederlerini, dertlerini ne mutlu şimdilik uykuya teslim etmiş annesiyle babasının başucunda durdu.</p>

  <p class="p11">&ldquo;Ben geldim&rdquo; demek istedi.</p>

  <p class="p11">Rüyaların ve kâbusların o bilinen mantığı işledi; sesi çıkmadı. Uzanıp annesinin omzuna dokunmak istedi. Olmadı. Çünkü hepsi rüyaydı. Gözlerini açtı. Elini güçlükle ağzına götürdü. Başparmağını ağzının içinde küçük bir tur attırdı. Tükürüğü tarçın, şeker, yenibahar kokuyordu. Ceviz kırıntıları yapış yapış tükürüğünün içinde apak ışıyordu. Evine gitmişti.</p>

  <p class="p11">&ldquo;O daha çok küçük&rdquo; demişti annesi oğlunu göremeyeceklerini anladığı vakit Mamak Cezaevi Müdürü&rsquo;ne.</p>

  <p class="p11">&ldquo;Çekin gidin ulan!&rdquo; demişti kaypak kaypak gülümseyerek Emin&rsquo;in anne ve babasını dinleyen müdür. Kasketini sıkıp kıvırmaktan ve o aşağılık komutanı dinlemek zorunda kalmaktan babanın parmak uçlarına kan oturdu.</p>

  <p class="p11">İşte böyle bir günün gecesinde uyuyordu anne ile baba. Veremediği cevabın öfkesine dayanamayıp uykusundan silkinerek uyandı anne. Sonrası çok trajik: Sofaya çıktı. Lokumluğun kapağını bir tek Emin böyle ters kapatır diye düşündü.</p>

  <p class="p11">&ldquo;Oğlum döndü&rdquo; diye çığlığı bastı. Oda oda oğlunu aradı. Bahçeye fırladı. Kalp krizi geçirip taşlığa yığıldı.</p>

  <p class="p11">Emin&rsquo;e uzunca bir süre annesinin öldüğü söylenmedi.</p>

  <p class="p11">Tabutluk günleri bitti, cezaevi günleri başladı. Kimi zaman güldü, kimi zaman ağladı. Suçu sorulduğunda bilemedi. Bilemediği suçtan ömür boyu hapis cezası yedi. Babasını mahkeme yolunda gördü, elini öpebildi, sarılmasına müsaade edilmedi.</p>

  <p class="p11">Asıl mevzuya gelince; Mamak Cezaevi&rsquo;nden &ldquo;Direnelim!&rdquo; sesleri yükseliyordu. On üç gün süren açlık grevinden bir şey çıkmadı. Koğuşlarda ağırlık Dev-Yol örgütünündü. Onlar da &ldquo;Bizim mahkemeyi bekleyin&rdquo; diyorlardı.</p>

  <p class="p11">Memleketin en büyük hareketi siyasal savunma yapmak yerine, &ldquo;Biz bir örgüt değil, bir gazete etrafında toplanan hareketiz&rdquo; açıklamasını yaptı. Mamak direnişini tek başına Dev-Yol engellemese de Emin&rsquo;in kafasında taşlar yerine oturdu.</p>

  <p class="p11">Direniş yoksa burada durulmazdı.</p>

  <p class="p11">İyi ama nasıl?</p>

  <p class="p11">Soluklanmak için havalandırmaya çömdüğünde harıl harıl çalışan karıncaları seyretti. Karıncalar başlarının üstünde ustalıkla taşıdıkları yiyeceklerle bir tünele girip kayboluyorlardı.</p>

  <h2 class="h22"><a id="ncx1553"></a><a id="a43"></a>23</h2>

  <p class="p11">&ldquo;Buraya haşere gelmez!&rdquo;</p>

  <p class="p11">Mösyö Kevork gözümün içine bakarak söylüyor bunu.</p>

  <p class="p11">&ldquo;Gelse gelse bunlar gelir!&rdquo;</p>

  <p class="p11">İçeridekileri işaret eden bir mimik yapıyor. Sodaları, limonları, leblebileri, fıstıkları güzelce yerleştiriyor servis masasına. Bu akşam kalabalık Florya Deniz Köşkü. Lady Diana ve Prens Charles&rsquo;ın düğün töreni hazırlıkları izlenmekte televizyonda.</p>

  <p class="p11">&ldquo;Niye bizi de davet etmiyorlar ki?&rdquo; diyor Rasim konuğuna.</p>

  <p class="p11">&ldquo;Konuk da konuk! / Ağzıyla kuş tutturduk. / Sonra da sorduk: / Elin dururken niye ağzınla tuttun?&rdquo;</p>

  <p class="p11">Bu lakırdıları Mösyö Kevork ediyor. Kabak çekirdeklerini bütün konuklara taksim ederken, usulca.</p>

  <p class="p11">Konuğumuz Pakistan&rsquo;ın cuntacısı Ziya Ülhak!</p>

  <p class="p11">&ldquo;Onlar&rdquo; diyor Ziya Ülhak, tuzlu fıstıkların kabuğu soyularak yenildiğini bilmiyor herhalde &ldquo;Takma dişlerini yutan demokrasiseverleri severler. Zaten demokrasi de takma dişli bir ağızdır.&rdquo;</p>

  <p class="p11">Mösyö Kevork tam bu sırada MİT&rsquo;çi damat Mithat&rsquo;ın gazozunu doldurmakta. Gazoz da gazoz! Mis gibi votka kokuyor. Demokrasinin takma dişli bir ağız olduğunu söylemesine müteakip Ziya Ülhak&rsquo;ın inci gibi dişleri görünüyor. Rasim, Schweeps&rsquo;inin içindeki buzları takırdatıp lafa giriyor:</p>

  <p class="p11">&ldquo;Takma dişleri gece yatarken çıkarmak gerekir. İşte darbe o boş ağıza yapılır!&rdquo;</p>

  <p class="p11">Gülüyorlar gülmesine de yine de alınmış gibiler İngiliz tahtının kral adayının düğününe davet edilmeyecek olmaktan dolayı:</p>

  <p class="p11">&ldquo;Laz kızlarına benziyor bu gelin be!&rdquo; diyor Rasim. Ardından, Lazların kimler olduğuna sıra geliyor.</p>

  <p class="p11">&ldquo;İncik, çıncık ne çok millet var sizde!&rdquo; diyor Ziya Ülhak. &ldquo;Peki, en itaatkarı hangisi?&rdquo;</p>

  <p class="p11">&ldquo;Onlar&rdquo; diyor Rasim karşısında oturan damadını işaret ederek.</p>

  <p class="p11">&ldquo;Çerkezler!&rdquo;</p>

  <p class="p11">&ldquo;En işe yaramazı?&rdquo; sorusu geliyor hemen akabinde. &ldquo;Kürtler ve Ermeniler, hatta şeyler, şeyler, Rumlar ama onların bir kısmını şey ettik&rdquo; diyor Rasim.</p>

  <p class="p11">Mösyö Kevork tam bir parça buz bırakmaktayken MİT&rsquo;çi Damat Mithat&rsquo;ın votkasına, kendisinden söz edildiği telaşına kapılıyor. Votka bardağını buz koya koya taşırmakla kalmıyor, leblebi kâsesini deviriyor. O da yetmezmiş gibi meyve çanağını.</p>

  <p class="p11">&ldquo;Ermeniler dediniz de Beybabacığım&rdquo; diyor Damat Mithat, &ldquo;burada bulunma sebebim bu esasında...&rdquo;</p>

  <p class="p11">Mösyö Kevork şüphe içerisinde ortalığı eski haline getirdi. Bunu öyle el çabukluğuyla yaptı ki sanki elinde hep bir buz kovası ve maşası hatta maşanın ucuna sıkıştırılmış bir buz parçası, buz parçasının şıpır şıpır erimesine bakılırsa hep öyle hazır olda bekliyor, bekliyor gibiydi:</p>

  <p class="p11">&ldquo;ASALA&rsquo;nın icabına bakacak yöntemlerimiz mevcut!&rdquo;</p>

  <p class="p11">&ldquo;Ah, Beyrutlu Ayılar&rdquo; dedi Mösyö Kevork. Boş bulunmak diye buna denilirdi! Sonra elindeki maşanın arasına sıkışmış erimeyi bıçak gibi kesen buz parçası gibi dondu kaldı. Şükür, Rasim damadına, &ldquo;Ne gerekiyorsa yap!&rdquo; dedi de ıstırabı sona erdi. Servis arabasını ağır ağır sürüyerek misafirlerin yanından uzaklaşırken dönüp arkasına bakma gafletinde bulundu. Ah bakmaz olsaydı. Damat Mithat ile göz göze gelmişti. Rasim damadının burnuna dayadığı bir kaç şeyi imzalamakla meşguldü: ASALA&rsquo;nın üzerine salınacak vatanperverlere her türlü imkânın sağlanmasına yönelik emirler. İleride Reis&rsquo;e sözde şeref ekleyecek meçhul görevler.</p>

  <p class="p11">&ldquo;Adamlarımızdan bir tanesi Niyazi Kaplan kimliğini taşıyor ve halen Viyana&rsquo;da bulunuyor. Kendisi Hüseyin Feyzullah&rsquo;ın teşkilatından...&rdquo;</p>

  <p class="p11">MİT&rsquo;çi Damat Mithat kime anlatıyordu bunları? Kabak çekirdeği çıtlayan kayınpederi gelinin elma şekeri gibi kızardığını müjdelemekte ve konuğunun omzunu dürterek sormaktaydı:</p>

  <p class="p11">&ldquo;Sence kız oğlan kız mıdır?&rdquo;</p>

  <p class="p11">&ldquo;Batılılarda öyle şeyler arama&rdquo; diyordu Ziya Ülhak da.</p>

  <p class="p11">Damat Mithat müsaade isteyip kalktı.</p>

  <p class="p11">&ldquo;Rasime&rsquo;yi de Orduevi&rsquo;ne götür bırak&rdquo; emrini verdi Rasim. &ldquo;Onu burada şey tutuyor, şey, deniz!&rdquo;</p>

  <p class="p11">Kızı deniz tutması mümkün değildi. Şu anda bu konuşmaların geçtiği salona en yakın misafir odasında kulağını duvara yapıştırmış konuşulanları dinliyordu. Babasının gitmesini istemesine memnun oldu. Yolda eniştesiyle konuşacakları vardı. Rasim&rsquo;in kızını postalamasının nedeni, ilerleyen saatlerde sahne alacak, Emer Sultan&rsquo;dı. Konsey üyesi arkadaşları birer ikişer Florya Deniz Köşkü&rsquo;ne çıkmaya başlamışlardı. Damadı ve kızı köşkten ayrılır ayrılmaz deniz kabarmış, içindekileri Köşk&rsquo;ün güvertesine kusmuş gibi olmuştu. Cuntacılar açığa demirleyen Sahil Güvenlik botlarından zodyaklarla alınıp köşke çıkarılmışlardı. Denizin dibi birbirini yanlışlıkla zıpkınlayan sualtı komandolarıyla doluydu. Gelin, gerisini Mösyö Kevork&rsquo;tan dinleyelim:</p>

  <p class="p11">&ldquo;Deniz motorlarından çalkalana çalkalana gelen paşaların bazılarının pantolon paçaları ıslanmıştı. Hemen odalarına çekilip pantolonlarını emir subaylarıyla beraber bana gönderdiler ve ütü yardımıyla kurutmamı emrettiler. İyi de acaba köşkte ütü var mıydı? Benim bildiğim yoktu. En azından aranıldığında hiç bulunamamıştı. Sahne almak için kendisine tahsis ettiğimiz odada bekleyen Emer Sultan&rsquo;da olabilirdi. Kapısını çaldım.&rdquo;</p>

  <p class="p11">Emer Sultan gece yarısından sonra sahneye çıkacağını bildiği için televizyonunu da getirmiş, İngiliz Veliahtı&rsquo;nın düğün hazırlıkları törenini kaçırmak istememişti. Mösyö Kevork&rsquo;a ütüyü oracıkta yapabileceği söylenmişti. Emer Sultan, Pakistanlı kadınların geleneksel giysilerini giymiş, viskisini yudumluyordu. Kibar ve sessiz bir kadındı. Bu gece keyifsiz görünüyordu. Yardımcısı onun bir kolunu havaya kaldırmış yağlıyordu. Yağı bir kaç saat önce Mösyö Kevork getirmişti. Mösyö Kevork&rsquo;a da Rasim tarafından verilmişti. Bu ağır kokulu yağı Rasim&rsquo;e veren ise Ziya Ülhak&rsquo;tı.</p>

  <p class="p11">Emer Sultan yardımcısı tarafından &ldquo;Artık içme&rdquo; diye uyarıldı. O da anında söz dinledi, elindeki viski bardağını konsolun üzerine bıraktı. Yeşil ipek giysileri içinde sararmış solmuş bir çiçek gibiydi. Oturduğu koltuktan kayıp düşecek haldeydi. Mösyö Kevork ona acıdı. Paçalarını ütüyle kuruttuğu pantolonları özenle koluna istifledi, yerlere kadar eğilerek hanımlara &ldquo;İyi geceler&rdquo; diledi. Tam kapıdan çıkmak üzereydi ki neredeyse hayatına mal olacak bir hata yapıyor, &ldquo;Adın ne senin?&rdquo; sorusuna, &ldquo;Kevork&rdquo; yanıtını veriyordu. &ldquo;Hizmetli&rdquo; dedi sonra. Kapıyı kapatıp çıktı. Belki adını Kevork olarak söylemişti. Emin olamadı.</p>

  <p class="p11">Emer Sultan, Ziya Ülhak&rsquo;a sunulmanın derdindeydi. O maymunun koynuna nasıl girecekti? Yardımcısı istediği kadar &ldquo;Bit bile âşık olabilir. Yasalara göre yasak değildir bu onun için&rdquo; deyip onu yatıştırmaya çalışsın.</p>

  <p class="p11">Yardımcısı tekin kadın değildi. Mösyö Kevork onu bir iki kez MİT&rsquo;çi Damat Mithat ile fısıldaşırken görmüştü.</p>

  <p class="p11">Eeee, o gece ola ola bunlar mı olmuştu?</p>

  <p class="p11">Paşaların pantolon paçaları ıslanmış, Kevork onları ütüyle kurutmuş, Emer Sultan coşturmuş, çirkin Prens ile utangaç Prenses&rsquo;in evlilik hazırlıkları cümle âleme duyurulmuştu.</p>

  <p class="p11">Tarihi bir şeyler yok muydu?</p>

  <p class="p11">Vardı ama bu Florya Deniz Köşkü&rsquo;nde gerçekleşmedi. MİT&rsquo;çi Damat Mithat&rsquo;ın tehlikeleri bertaraf etmek için baldızıyla beraber yoldan çevirip bindiği takside oldu bu.</p>

  <p class="p11">&ldquo;Her şeyden haberdarım&rdquo; dedi enişte. Taksi şoförüyle dikiz aynasında göz göze geldiler. Rasime yol almakta olan arabanın kapısını açtı. Eniştesi kolundan yakaladı:</p>

  <p class="p11">&ldquo;Hop kızım! Bitirdim mi ben söyleyeceklerimi?&rdquo;</p>

  <p class="p11">Lafı uzatmanın manası yok.</p>

  <p class="p11">Enişte her şeyi ayarlamıştı. Şimdi Kapıkule&rsquo;ye Reis&rsquo;i almaya gidiyorlardı. Yarın Reis Kurdoğlu kimliğiyle sözlüsü olacaktı. Kızın ağzı kulaklarına vardı.</p>

  <p class="p11">&ldquo;O köpeğin Rasim Paşa&rsquo;nın kapısında bağlı durması hepimizin işine gelir&rdquo; dedi.</p>

  <p class="p11">Rasime öfkeyle tıslamaya başlamıştı. Çok geçmeden burnundan ve ağzından pis kokulu bir gaz salacaktı. Bir süreden beri, kendini kaybettiğinde, olmaya başlamıştı bu.</p>

  <p class="p11">&ldquo;Köpek dediysek, işe yarar bir köpek...&rdquo; Enişte bunu söyleyip sustu.</p>

  <p class="p11">Bir katilin devletin koynunda barınma hikâyesi de böylece başlamış oldu. Öte yandan enişte cephesinde, kayınpederi Rasim&rsquo;e karşı akan, kin, nefret, intikam seli vardı. Nedenini hiç sormayın. Kişisel. Bunun sonucu olarak damat, azılı bir katili devletin himayesine alıp baldızının koynuna sokmak için düğmeye basmıştı. Niyeti zamanı geldiğinde bir skandal yaratmaktı. &ldquo;Alın size tarih!&rdquo; diyeceğim ama o azılı katilin başka siyasilerin kontrolüne girmesini hatta kontrolden çıkmasını da göreceğiniz için şimdilik susuyor ve sizi bir kez daha Florya Deniz Köşkü&rsquo;ne davet ediyorum!</p>

  <p class="p11">&ldquo;Doktorlar bana derin düşünmeyi yasak ettiler&rdquo; diyordu ki Rasim, yerlerini alan sazcılar sazlarını akorda başladılar. Mösyö Kevork&rsquo;un yalancısıyım; sazların ilk tınılarından itibaren başköşede, meyve çanağının hemen gerisine gizlenmiş konuk Ziya Ülhak&rsquo;ın yüzü değişti. Emer Sultan, maşallah, ceylan gibi sekerek salona girdi. Çıplak ayaklıydı ve yürürken tıpkı bir ceylan gibi yarabbim sanki ormanda kuytu bir köşede günlerce kalmış ve ceylanların hoplayıp zıplamasını, cilveleşmesini ve eğilip billur ırmaklardan...</p>

  <p class="p11">&ldquo;Kessss!&rdquo; diye gürledi Ziya Ülhak.</p>

  <p class="p11">Ayağa kalkmış, omuzlarını geriye atmış, gövdesini &ndash;ters yönde&ndash; yay gibi germiş, geriye doğru taradığı saçlarının yağlı kalın bir tutamı yüzüne düşmüştü. Burnundan soluyordu, burnundan nefese dönüşüp çıkan öfkesi yağdan ağırlaşmış saç tutamını yüzünden ayıracak kadar güçlüydü. Söze, Emer Sultan&rsquo;ın seslendirmeye niyet ettiği şarkının adını zikrederek başladı. Zaten felaketlerden birisi de o sırada cereyan etti:</p>

  <p class="p11">&ldquo;Awara Hoon&rdquo;</p>

  <p class="p11">Müsaade edin anlatayım: Ziya Ülhak içini nefretle dolduran şarkının adını öyle bir söylemişti ki sanki şarkıyı söylemişti. Bunun bir önemi yok elbette. Olan, şarkının adını duyar duymaz sabırsızca sazlarının telini titreten sazcılara oldu. Ziya Ülhak her ağzını açıp &ldquo;Awara Hoon&rdquo; dediğinde, bunun şarkıyı söylemek isteme manasına gelmediğini sezemeyip neşeyle sazlarını tıngırdatan sazcıların denize atılmalarını emretti.</p>

  <p class="p11">Mösyö Kevork sazcılara acıdı, şu adam uçuran Amerikan viskisinden kana kana içmelerini, sarhoş olmalarını sağladı.</p>

  <p class="p11">Bu akşam çok yorulmuştu. Caz da saz da bitti derken, Florya tren istasyonuna kadar güç bela bir yük treniyle ulaşabilen, programa yetiştiğine sevinen, üstü başı kene dolu ut üstadı gelmiş bulundu. Diğer saz arkadaşlarının ortada olmayışına şaştı şaşmasına da soracak zaman bulamadan, Rasim ve konuklarının huzurunda, eğilip içeceği billur bir suyun kıyısında, ceylan gibi bekleyen Emer Sultan&rsquo;a eşlik etmeye koyuldu.</p>

  <p class="p11">Ziya Ülhak dellenmesinin izahatını çoktan yapmıştı:</p>

  <p class="p11">&ldquo;Awara Hoon! O şarkı soysuz Hindistan&rsquo;ın şarkısıdır!&rdquo;</p>

  <p class="p11">&ldquo;Biz nereden bilelim&rdquo; demişti Rasim de, &ldquo;Bizde de öyle çok şarkı var ki, birisini söyleyen komünist olur, öbürünü söyleyen kahraman! Yine de komünistlerin ve kendisine demokrat diyenlerin söylediklerini söylememek lazım gelir.&rdquo;</p>

  <p class="p11">Neyse, Ziya Ülhak, Emer Sultan&rsquo;ın boşlukta kıvrım kıvrım kıvranan kibrit çöpü gibi incecik parmaklarını seyretti de iş tatlıya bağlandı.</p>

  <p class="p11">Ama asıl felaket kendini sona saklamıştı:</p>

  <p class="p11">Alkışlar, ıslıklar, yiyecekmiş gibi bakışlar altında Emer Sultan&rsquo;ın programı bitmiş görünüyordu. Diğer saz arkadaşları cehennemin dibini boyladıktan sonra Florya Deniz Köşkü&rsquo;ne varan ut üstadımız günlerce çalıştıkları, üstünden geçtikleri parçayı seslendirmemiş olmalarına alındı, övgülere kandı ve başına buyruk bir iş yaptı:</p>

  <p class="p11">&ldquo;Awara Hoon!&rdquo;</p>

  <h2 class="h22"><a id="ncx1614"></a><a id="a44"></a>24</h2>

  <p class="p11">Dağlara bahar gelmişti.</p>

  <p class="p11">Büyükelçi Orlando yabancı bir heyetle başladığı Güneydoğu gezisini tek başına sürdürme kararı almıştı. Diyarbakır Cezaevi&rsquo;nde tanık olduğu şeylerden sonra biraz açık havada olma, doğayla baş başa kalma ihtiyacı duymuştu. Uçakla Başkent&rsquo;in yolunu tutan İngiliz Büyükelçisi, &ldquo;Cık cık cık...&rdquo; demişti, &ldquo;Bir Büyükelçi&rsquo;nin burada, başına buyruk gezmesi...&rdquo;</p>

  <p class="p11">Bu tasvip edilmez bir şeydi.</p>

  <p class="p11">&ldquo;Ben bir başıma Bodrum&rsquo;a seyahat ediyorum ama bu ülkenin doğusuyla batısı bir değil ki yaaarr. Zaten siyasetçileri bunu anlasa şu Kürt hareketini ciddiye alırlar&rdquo; demişti Hindistan Büyükelçisi.</p>

  <p class="p11">Büyükelçi Orlando anılarında şöyle yazar:</p>

  <p class="p11">&ldquo;Ona, Kürt hareketinin ciddiye alınacak neyi var yaarrr diye sordum? Bu soruyu o günün gecesi günlüğüme de geçirdim. Altındaki tarihi size aktarıyorum: 12 mayıs 1981. Cümlelerinin sonunu &ldquo;yaaar&rdquo; hitabıyla bitirmesini, soyuma aykırı düşecek biçimde taklide doyamadığım Hindistan Büyükelçisi bir parçası alnına yapışan kâğıt mendil lekelini kurulayıp gitti. İşte o andan itibaren Kürt hareketinin ciddiyetiyle baş başa kaldığımı söyleyebilirim. Evet daha önce neler olduğunu biliyordum: Apocuların üç yüz kişiyle bölgedeki aşiretlere göz dağı vermek için yaptığı Bucak Aşireti baskını sonrası bölgeye gitmiştim. Hilvan&rsquo;da düzenlenen cenaze töreninde devlet dairelerini tatil ettirip kalaşnikoflu militanlarla önünde nöbet tutturulduğunu gözlerimle görmüştüm. Buna rağmen bu hareketin önünün alınabileceğini düşünüyordum.&rdquo;</p>

  <p class="p11">Büyükelçi Orlando&rsquo;yu yazmaya olan istidadı konusunda tebrik edip devam edelim: Daha evvelden şahit olduğumuz üzere bu bölgeye ve Kürtlere özel ilgisi vardı. Peki nasıl olmuştu da bu konuda Türkler gibi düşünmüş, Apocular hareketinin ciddiyetini aklından geçirmemişti?</p>

  <p class="p11">Bir aydınlanma yaşayan Büyükelçi Orlando yoluna devam ediyordu. Gerçekten bir yoldaydı; bir minibüsün içinde. Şu andan itibaren durdurulan bir minibüsün içinde! Bölgede Apocular diye bilinen, henüz PKK adını almamış örgütün ilk alıkoyma eylemi böylece gerçekleşmiş oldu: Büyükelçi Orlando minibüsten indirilip götürüldü. Eski model bir Mercedes&rsquo;in arka koltuğuna oturtulduğunda kendisine hemen bir açıklama yapıldı:</p>

  <p class="p11">&ldquo;Merak etmeyin sizi bırakacağız.&rdquo;</p>

  <p class="p11">Sonra araba bir yol ayrımında durdu ve Büyükelçi Orlando&rsquo;ya şu soruldu:</p>

  <p class="p11">&ldquo;Yürüyebilir misiniz?&rdquo;</p>

  <p class="p11">Yürüyebilirdi, hem de nasıl!</p>

  <p class="p11">Çok geçmeden en önde yürüyen Büyükelçi Orlando&rsquo;ydu. Dağlara, kuşlara selam veren, tek arzusu dağlarda yürümekmiş gibi görünen.</p>

  <p class="p11">&ldquo;Acaba&rdquo; dedi dört adamın başı sayılan, &ldquo;yanlış insanı mı kaçırdık?&rdquo;</p>

  <p class="p11">&ldquo;Yok, Cemo&rdquo; dedi diğeri, &ldquo;daha önce gördüğüm de buydu.&rdquo; Elebaşı bir görenin bir daha unutamayacağını düşünerek baktı nihayet özlediği dağlara kavuşmaktan dolayı kontrolsüz bir sevince kapılmış Büyükelçi Orlando&rsquo;ya.</p>

  <p class="p11">&ldquo;Bir adımı bizim on adımımıza bedel he?&rdquo; dedi elebaşı. Yaklaşık bir saattir mola vermeyi düşünen ama bunu yorulmak nedir bilmez Orlando&rsquo;ya yetişip söylemekte zorlanan dört adam sonunda ondan, &ldquo;Yardım ister misiniz?&rdquo; çağrısını aldı.</p>

  <p class="p11">Adamların çantalarındaki konserve kutularının tıkırtısı kesilmiş, oldukları yerde kalmışlardı:</p>

  <p class="p11">Elebaşı, &ldquo;Biz alışığız&rdquo; dedi demesine de göğsü konacak dal arayan bir güvercininkisi gibi kalkıp iniyordu.</p>

  <p class="p11">&ldquo;Sırtımızı şu kayalara verelim&rdquo; dedi Orlando, &ldquo;Hatta geceyi burada geçirelim. Herhalde sabah beni diğer yamacın altındaki kasabaya salacaksınız. Patikası geçen yıl kayalarla örtülmüştü ama pekâlâ üzerinden atlanır o kayaların.&rdquo;</p>

  <p class="p11">Konserve fasulye pilaki ve patlıcan kızartmasını yemiş, sıra, isten kararmış çaydanlıkta demlenen çaya gelmişken, sırtlarını dayadıkları kayaların tarihçesini anlatmaya koyuldu Büyükelçi Orlando. O bitti, tepelerinde süzülen bir kartalın dahil olduğu familyanın, bilin bakalım dünyanın hangi köşesinde daha yaşadığını? Ardından, şu dikenleri görüyor musunuz? Peki taklakroz hastalığını bilir misiniz, bir tür deri hastalığıdır ve ona karşı fayda eden biricik ilaç bu dikenin çiçekleri olmadan...</p>

  <p class="p11">&ldquo;Kürt halkı yüzyıllardır hayal kuruyor, artık uyanmasının zamanı geldi&rdquo; dedi elebaşı.</p>

  <p class="p11">Büyükelçi Orlando yerli halkın osuruk dikeni adını verdiği bitkiyi işaret eden elini indirdi.</p>

  <p class="p11">&ldquo;Anlaşılan tekrar toparlanmaya başladınız.&rdquo;</p>

  <p class="p11">&ldquo;He, yaa&rdquo; dedi elebaşı, &ldquo;1980 eylülünde kolaylıkla dağıldık. Halk bizi yakalayıp Türk askerine teslim ediyordu...&rdquo;</p>

  <p class="p11">&ldquo;Şimdi? Darbecilerin zulmü sizi geçti mi?&rdquo;</p>

  <p class="p11">Güldü elebaşı. Dişleri paslanmış çiviler gibi ağzından fırlamıştı.</p>

  <p class="p11">&ldquo;12 Eylülcüler öyle şeyler yaptılar ki halk eskiyi unuttu valla. Böyle yaparak halkın bize duyduğu nefretin kökünü kuruttular.&rdquo;</p>

  <p class="p11">&ldquo;Açık sözlü adammışsın. Şaşırdım. Bir vakit halkın sizden nefret ettiğini biliyorsun.&rdquo;</p>

  <p class="p11">&ldquo;Apo bana der ki, &lsquo;Buralarda yarısını temizlediğimiz köyler oldu. Ama bir nedenimiz vardı: Bizim davamızdan uzak durmuşlardı ya da daha kötüsü olmuştu; davamıza ihanet etmişlerdi.&rsquo; &rdquo;</p>

  <p class="p11">&ldquo;Gözlerinin önünde yarısını kurşuna dizdiğiniz köy halkı sizin yaptıklarınızı unuttu ha?&rdquo;</p>

  <p class="p11">Ayaklarının dibindeki toprak kabardıkça kabardı, besili bir köstebek elenmiş gibi duran toprak dağının ortasından neredeyse gövdesinin yarısına kadar çıktı, mevzunun tam orta yerine çıktığını anladı, şaşkınlıkla gerisingeriye deliğine daldı, elebaşı kalaşnikofunun kabzasını köstebeğin başına geçirdi.</p>

  <p class="p11">&ldquo;Ne burnu, ne kulağı iş görüyor herhalde&rdquo; dedi elebaşı köstebek için. &ldquo;Darbeciler de bu köstebek gibi işte sayın Büyükelçi. Kürt halkı karşısında ne burnu, ne kulağı iş görüyor.&rdquo;</p>

  <p class="p11">&ldquo;Buradaki halkın sizi sevmesi için ne yaptığınızı biliyorum&rdquo; dedi Büyükelçi Orlando. Elinde bir ağaç dalı, toprağa okunmaz yazılar yazmakla meşguldü. Uzaktan bakılsa şu hayal edilebilirdi: Plajda ıslak kumların üzerine oturmuş, sohbet eden bir grup arkadaş. Büyükelçi Orlando hilkat garibesi ayaklarını ve ellerini toplayarak konuşmasını sürdürdü:</p>

  <p class="p11">&ldquo;Siz Apocular, Kürt halkının gururuna seslenen, bu gurur ve bilinci yükseltmeye matuf bir dil kullanmakta ve bunda etkili olmaktasınız.&rdquo;</p>

  <p class="p11">&ldquo;He, ya...&rdquo; dedi elebaşı, çay servisini yapan diğer arkadaşlarına baktı, &ldquo;Görüyor musunuz, bildi.&rdquo;</p>

  <p class="p11">&ldquo;Yöre halkının sizi şimdilik kurtarıcı olarak gördüğünü sanmıyorum&rdquo; diye devam etti Büyükelçi Orlando, &ldquo;şimdilik olsa olsa Kürt halkının çiğnenmiş onuruna, hiçe sayılmış kişilik bilincine tercüman bir hareket olarak görülüyorsunuz.&rdquo;</p>

  <p class="p11">&ldquo;He valla... Bir Türk&rsquo;ten güzel konuşuyorsun&rdquo; dedi elebaşı.</p>

  <p class="p11">&ldquo;Türk değilim de ondan&rdquo; dedi Orlando.</p>

  <p class="p11">Anlayacağınız ikisi de birbirini yanlış anlamıştı.</p>

  <p class="p11">&ldquo;Diyarbakır Cezaevi&rsquo;ni gördün mü hanımefendi?&rdquo; dedi elebaşı.</p>

  <p class="p11">&ldquo;Gördüm&rdquo; diye cevap verdi Orlando ama belli ki başka şeylerden söz etmek istiyordu:</p>

  <p class="p11">&ldquo;Filistin saflarında çalışma karşılığında Bekaa Vadisi&rsquo;nde barınıyorsunuz. Suriye, Apo&rsquo;yu adam yerine koymuyor. Adam yerine konulabilmek için burada bir güç olmalısınız. Bu zaman zarfında yapacağınız eylemler sadece Suriye&rsquo;nin desteğini almaya yönelik olacak, öyle değil mi?&rdquo;</p>

  <p class="p11">Elebaşı baktı, baktı, kaldı. Sigarasının dumanını havaya saldı. Duman beyaz incecik bir bulut gibi yükseldi, yükseldi. &ldquo;Hepimizden çok şey biliyor&rdquo; diye düşündü. Adıyla anıldıkları Apo&rsquo;nun bile dillendiremediği şeyleri söylüyordu, daha da söyleyecekti. Elebaşının yüreğini ağzına getiren şeyler fısıldamaya devam edecekti:</p>

  <p class="p11">&ldquo;O, bu hareketin lideri olabilir mi?&rdquo; Orlando sorusunun cevabını kendi verdi, &ldquo;O olmazsa kim olabilir? Yaptığınız şey terör olmamalı&rdquo; dedi ve kelimeler yetersiz kalmış da bunu tarif etmek ister gibi koca koca ellerini açtı. Elebaşı boş bulundu, irkilip geri durdu, ardından böyle davranmış olmaktan utandı. Elebaşı, ihanetten yargılanmamak için hop oturdu hop kalktı, Apo&rsquo;yu öven bir konuşma yaptı. Öfkesinden köstebek gibi toprağı eşeledi, her şey bir vodvile döndü, Büyükelçi Orlando çareyi sırt üstü toprağa uzanmakta buldu. Kayaların üzerinde bir ağaç bitmişti. Orlando uzunca bir süre yüzyıllık ağacın rüzgâr tarafından döndürülmüş, burulmuş gövdesini seyretti. &ldquo;Apo olmayacak da kim olacak. Apo, Apo bizi topladı, örgütledi!&rdquo; Dallarına tünemiş karga ailesini, &ldquo;Yoksa kimin aklında vardı bu direniş&rdquo; peygamberdevelerini, masmavi mayıs gökyüzünde gümüş bir para gibi duran güneşi, &ldquo;...başka nasıl görülür ki bu iş?&rdquo; Gözlerini kapadı Büyükelçi Orlando, görmeye devam etti gözleri açıkken gördüklerini, bu güzellik beni incitiyor diye düşündü, şiir gibi düşündü, bir güzellik yok Allah&rsquo;ım, hepsi benim uydurmam diye düşündü, doğayı fethetmek isterdim diye düşündü, bir büyükelçi olmaktansa, yılanların, yengeçlerin, köstebeklerin, geyikböceklerinin, leyleklerin tanrısı olabilmeyi isterdim diye düşündü. Gözlerini açtı. Elebaşı hâlâ zıplıyordu: &ldquo;Apo bizim başımız...&rdquo;</p>

  <p class="p11">&ldquo;Eeee, neden getirdiniz beni buraya?&rdquo; diye sordu Büyükelçi.</p>

  <p class="p11">Elebaşı tepinmeyi bıraktı. &ldquo;Şu patikadan aşağı salıver kendini, kasabaya giden yola çıkarsın&rdquo; demekle yetindi.</p>

  <p class="p11">Adamlar toparlandılar.</p>

  <p class="p11">&ldquo;Dağların tepesinde bu mayıs güneşini başka nerede bulacağım?&rdquo; dedi Orlando ve kıvrılıp uyumaya koyuldu.</p>

  <p class="p11">Adamlar toplanıp giderlerken elebaşı dönüp sönmüş ateşin yanına, kel toprağın üzerine uzanmış Orlando&rsquo;ya baktı: Ona bir şey olursa Apoculardan bilinirdi. Göz kararı Orlando&rsquo;nun boyunu kestirmeye çalıştığındaysa, ona yılanın bile dokunamayacağına kanaat getirdi. Yine de bir adamını takipte bırakıp gitti.</p>

  <p class="p11">Orlando uyandı: &ldquo;Dağlar, gökyüzü, bulutlar amma da yenilesi amma da yenilesi!&rdquo; Kasabaya doğru inişe geçti. &ldquo;Gece de burada kalıp denize benzer ovayı seyretsem mi?&rdquo; diye düşündü. Derken kasabaya giden yola inmiş bulundu. Bu hattın tek minibüsünü durdurdu. Bindi. Şanslıydı, şoför mahallinin arkasında, bacaklarını yerleştirecek kadar geniş olan yer boştu. Oturdu. Arkasına yaslandı. Alnının güneş yanıkları sızladı. Şoför radyoyu açtı. Orlando ip gibi kıvrılan tozlu yola bakakaldı. Radyo parazit yaptı, bilin bakalım sonra hangi şarkı çaldı?</p>

  <p class="p11">Awara Hoon!</p>

  <h2 class="h22"><a id="ncx1666"></a><a id="a45"></a>25</h2>

  <p class="p11">Papa vuruldu!</p>

  <p class="p11">Damat Mithat otomobilini Kapıkule sınırına çekmişti. Nişanlısını görme isteğiyle yanıp tutuşan baldızı bu isteğinden eser kalmamış vaziyette arka koltukta, ağzı uykunun rehavetiyle açılmış uyuyordu. Damat&rsquo;ın eli tam radyoya uzanmıştı ki dinlemekte olduğu haber sesi biraz daha açmaya gerek kalmayacak biçimde tamamlandı:</p>

  <p class="p11">&ldquo;Papa, Mehmet Ali Ağca adında bir Türk tarafından vuruldu!&rdquo;</p>

  <p class="p11">Arabadan indi, Bulgarca biliyor olmanın öfkesi, haberi anlamaktan duyduğu azapla, otomobili tekmelemeye koyuldu. Anadol marka ilk Türk yerli otomobilinin arka kapısı ay yüzeyi gibi çökmüştü.</p>

  <p class="p11">Rasime bu sarsıntıya uyandı.</p>

  <p class="p11">&ldquo;Kalk, kalk, Reis&rsquo;i rüyanda görürsün artık!&rdquo; dedi eniştesi. Her benzin istasyonunda durarak, telefon bağlatarak, şifreli görüşmeler yaparak, arabanın bagajından çıkardığı bond çantayı açıp telsiz teşkilatını kurup küfrederek, İstanbul&rsquo;a döndüler.</p>

  <p class="p11">Durum aydınlığa kavuşmuştu: Viyana&rsquo;da Mehmet Ali Ağca ile aynı evi paylaşan Reis, sırra kadem basmıştı. Nişan töreni için Florya Deniz Köşkü&rsquo;nde ortaya çıkması düşünülemezdi. Faşolar kendi içlerinde bile anlaşmazlığa düşmüş olmalıydılar, çünkü Reis evden son anda kaçabilmişti.</p>

  <p class="p11">&ldquo;Enteresan&rdquo; diyordu bizim Damat, &ldquo;Enteresan.&rdquo;</p>

  <p class="p11">Ne yapıp ne edip Reis&rsquo;i elinde tutmalıydı. Onu baldızıyla baş göz etmek en geçerli yoldu. Peki, birileri çıkıp Rasim Özür&rsquo;e damadının kim olduğunu söyler miydi? Hayır. Neden? Çünkü, Reis aptallar için ortalıkta sahte kimlikle dolanacaktı. Devletin karanlık güçleri için bu sırrın muhafazası Rasim&rsquo;in aleyhlerine bir şey yapmamasına bağlıydı. MİT&rsquo;çi Damat Mithat kıs kıs gülüyordu, havlayamayan bir köpek gibi: Gün gelecek Rasim&rsquo;e bu sırrı ifşa edecekti. Arzu ettiği bir şeyi yapmakta ayak sürüdüğü anda. Bu memleketin hayatı darbeyle, cuntacılarla geçmeyecekti ya! Gün gelecek birileri bu sırrı ifşa edecekti. İntikam için bu da cazip bir seçenekti. Bakalım Çerkez Damat&rsquo;ın aklından geçenler tarihte nasıl yer bulacak?</p>

  <p class="p11">Kendisi bugün zevkten dört köşeydi. Bir, iki, üç, dört... Kendi kendine keyif köşelerini sayıyordu. Bunu da Paris&rsquo;te yattığı Nijeryalı fahişeden öğrenmişti:</p>

  <p class="p11">&ldquo;Kız, asma suratını&rdquo; dedi dikiz aynasından göz ettiği baldızına. &ldquo;Ne yapıp ne edip nişanlayacağım ben seni bu akşam Reis ile...&rdquo;</p>

  <p class="p11">Nişanladı da.</p>

  <p class="p11">Rasim&rsquo;i nasıl ikna ettiğini bir tek Mösyö Kevork biliyor ama o da anlatmak için ayak sürüyor:</p>

  <p class="p11">&ldquo;Genç bir kızın gururuyla oynayamam.&rdquo;</p>

  <p class="p11">Gurur söz konusuysa ve Rasim&rsquo;in küçük kızı, Köşk&rsquo;ün salonundaki kanepenin üzerinde, koşuşturmaktan canı çıkmış Mösyö Kevork&rsquo;un toparlamayı unuttuğu &ndash;kendisi biraz önce henüz ayılamamış udiyi kendisine emredildiği üzere tren raylarının üzerine bırakacağına, bir yük trenine, sığırların, danaların arasına yerleştirip Köşk&rsquo;e geri döndü&ndash; Emer Sultan&rsquo;ın kirli çamaşırlarını buldu. Ördek başı yeşili ipek Pakistan halk giysisinin şalvarı ile siyah tülden bir don. Siyah tülden bir don ve doksan kuplu bir sutyen. Doksan kuplu bir sutyen ve lastikleri yumuşacık bir jartiyer. Lastikleri yumuşacık bir jartiyer ile kullanılmamış bir kondom. Bu malzemelerden birisini kibarcacık tutmuş, kaldırmıştı ki babası yanında bitmiş, sağlı sollu bir tokat nakşetmişti. Bunun iki nedeni olabilirdi: Kızının başkalarının mahremine burnunu sokmasından duyduğu mahcubiyet ya da Çerkez Damat&rsquo;ın uydurduğu hikâyeden &ndash;69 numaralı mikrofonlu oda&ndash; duyduğu mahcubiyet.</p>

  <p class="p11">Nişanı Ziya Ülhak&rsquo;ın kesmesi iyi oldu.</p>

  <p class="p11">Daha köşkten ayrılamamış olan Emer Sultan&rsquo;ın asık suratla bile olsa bir iki şarkı okuması da. Diğer yüzük halkasının boşlukta sallanıp durmasını seyrettiler. Nişan kurdelesinin kesilmesiyle birlikte yüzük yere düştü, kayboldu ve bir daha da bulunamadı.</p>

  <p class="p11">Garip mi garip dünürler düğünün ertesi bir trafik kazasına kurban gideceklerdi. Damat ortada olsaydı bu iş nişandan sonra hallolacaktı. Müstakbel kayınvalide Damat Mithat&rsquo;ın görevlendirdiği ajanlar tarafından, hazırlandıkları evden buraya getirilene kadar Beymen&rsquo;den alınma tayyörünün canına okumuştu. Çorabını kaçırmış, topuklarını nereden bulduysa artık çamura gömmüş, dişine maydonoz yapıştırmış, pes doğrusu, daha yeni sürülen koyu renk ojelerini bile dökmüştü. Çözülen topuzunu ve kesif ter kokusunu söylemiyorum.</p>

  <p class="p11">Emer Sultan başı tutup da odasına kapanınca yardımcısına ilk raporu verdi: &ldquo;Kayınvalidenin incilerinin boyası dökülüyor Suna Abla! O ucuz kolyeyi koptuğu halde tekrar düğüm yapıp takmış, misinalar ensesinden uç vermiş.&rdquo;</p>

  <p class="p11">&ldquo;Hımmm&rdquo; demişti yardımcı, adı Suna Abla: &ldquo;Bu işte bir iş var.&rdquo;</p>

  <p class="p11">Rasim o gece damadını fotoğrafta gördü.</p>

  <p class="p11">&ldquo;Tanışmamıza daha çok var&rdquo; diyordu fotoğraftaki damat, &ldquo;3 kasım 1997&rsquo;ye kadar bekle!&rdquo;</p>

  <p class="p11">&ldquo;Efendi çocuk&rdquo; dedi.</p>

  <p class="p11">İktisat mezunuydu, ticaret yapacaktı. İstanbul&rsquo;a gelince Florya&rsquo;ya yerleşme kararındaydı. Kayınpeder anlattıkça, &ldquo;Aman bizim şu deli kızı zapt etsin de&rdquo; diye içinden geçirdi Rasim.</p>

  <p class="p11">Ertesi gün gazeteciler nişan fotoğrafı sordular.</p>

  <p class="p11">&ldquo;Ulan damadın kendisi ortada yok!&rdquo; dedi Rasim.</p>

  <p class="p11">Var olan tek nişan fotoğrafına gelince, o da; ortada tutunulacak bir dal gibi durmuş Rasim&rsquo;in çevresinde ürkek ve çekingen kümelenmiş misafir topluluğundan ibaretti.</p>

  <p class="p11">Ertesi gün Pertev Ankara&rsquo;dan kalkıp gelmiş, banker mevzunu istişare ediyorlardı. Rasim basın danışmanıyla yaptığı telefon görüşmesini bitirince, &ldquo;Kızlar, karılar adamın başına bela&rdquo; dedi Pertev.</p>

  <p class="p11">&ldquo;Benimkilerin ziyanı yok&rdquo; dedi Rasim, &ldquo;Ama seninkilerden, tanısan hükümete sokmazdın onu diye bahsettiler&rdquo; diye de devam etti.</p>

  <p class="p11">&ldquo;Mümkündür&rdquo; dedi Pertev &ldquo;ama ben bu memleketin tarihinde çıkacak bir delik mutlaka bulurdum.&rdquo;</p>

  <p class="p11">&ldquo;Yani o delik biz olmasak başkaları olurdu mutlaka ha&rdquo; dedi Rasim. Sonrada bu delikli muhabbetin görüşme tutanaklarına geçmemesini emretti.</p>
</body>
</html>
