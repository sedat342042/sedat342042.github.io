<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h2 class="h22"><a id="a2"></a>1</h2>

  <p class="p11">&ldquo;Paşalar tavan arasında toplanmış&rdquo; dedi.</p>

  <p class="p11">Ayağa kalksa o incecik bacaklar o koca gövdeyi nasıl taşıyor diye şaşırabileceğiniz adam. Ziyaretçi diyeceğiz ona.</p>

  <p class="p11">Dürbünle amaçsızca gökyüzünü, dallara konmuş kumruları seyreden, meseleye sessiz kaldı, ki kahramanlarımızdan birisi o.</p>

  <p class="p11">&ldquo;Görüyor musun Başkent&rsquo;in bütün kumruları toplandı?&rdquo;</p>

  <p class="p11">Tavan arası istihbaratını veren ziyaretçi, Çoban lakaplı bu siyasetçinin böyle alakasız şeylerden söz eder gibi görünüp her şeyin farkında olduğunu iyi bilirdi. Oturduğu yerde doğruldu, biraz önce başbakanın dürbünüyle kestiği ufuklara baktı.</p>

  <p class="p11">&ldquo;Vay anasını!&rdquo; dedi hayretle.</p>

  <p class="p11">Pencerenin karşısındaki çınar ağacı kararmıştı. Pencere pervazları bile. Pervazların tepesinde bile nasıl becerdilerse artık yarasa gibi baş aşağı tutunmuş kumrular vardı.</p>

  <p class="p11">&ldquo;Bunların karargâhı Kara Kuvvetleri&rsquo;nin çatısıdır&rdquo; dedi dürbünü masasının üzerine bırakırken.</p>

  <p class="p11">Ali Çoban dünyaya siyaset yapmak için gelmişti. Nitekim yapıyordu da. Sorsanız kimin için? &ldquo;Halk için&rdquo; derdi muhtemelen. Ama okuyup göreceksiniz, bu sözünü ettiğimiz memlekette siyaset hiçbir zaman halk için yapılmamıştı. Kişisel hırslar, ihtiraslar, çıkarlar, inatlaşmalar, daha ne kadar saçmalık varsa siz ekleyin, bunlar yönlendirmişti siyaseti.</p>

  <p class="p11">Askerlerin darbe yapacağına kimi zaman ihtimal veriyor, kimi zaman, &ldquo;Yapamazlar&rdquo; diyordu. Masasının üzerinde duran şaha kalkmış beyaz mermer atın nallarından birisi düşüverdi. &ldquo;Dün yapıştırdık ama tutmadı&rdquo; dedi masanın üzerindeki parçayı eline alırken. Kâhya Talat&rsquo;ı çağıracakken vazgeçti. Vazgeçtiği pek enderdi. Sözünü ettiğimiz memleketin başbakanıydı ama bugün makamında değil, oturduğu sokağın adıyla anmayı alışkanlık edindiği evindeydi.</p>

  <p class="p11">Hayret, telefonu çalmıyordu. Oysa bir kumrunun guruldayıp durması kadar sık çalardı. Sorsanız, Ali Çoban bunun bilgisini ya da istatistiğini verirdi size. Bunu yapmaya niyetlenmişti de. O da sıkılmıştı darbe söylentilerinden. Size olağanüstü hafızasını kanıtlamak için bugün telefonun kaç kere çaldığından, bunun yıllar öncesinin hangi gün ve saatine denk düştüğünden başlamak üzereydi ki telefon çaldı:</p>

  <p class="p11">&ldquo;Ağabey&rdquo; diye başladı müsteşarı. Günün fecaatine damga vurur şeyler söyleyecekti ama ağabeyinin burnundan soluduğunu anladı, sustu. Ali Çoban akıllı insanları severdi. Ama yakın çevresinde değil.</p>

  <p class="p11">Müsteşarı, &ldquo;Ben seni sonra ararım ağabey&rdquo; deyip kapattı telefonu.</p>

  <p class="p11">Ali Çoban dürbününü tekrar alıp pencereye yaklaştı: &ldquo;Aptal bunlar&rdquo; dedi. &ldquo;Yeniden siyasetteki bir kriz anını ihtilal günü seçtiler.&rdquo;</p>

  <p class="p11">Ziyaretçisi tekrar eğildi, kumrulara baktı. Sanki bütün olacakları dallara tünemiş şişinip duran şu bitli kumrular söylüyordu.</p>

  <p class="p11">Boş bulunup &ldquo;Hangi kriz?&rdquo; diye sordu.</p>

  <p class="p11">Ali Çoban sırıttı, kelimeler ön dişlerinin arasındaki aralıktan tıkır tıkır dökülüyor gibiydi:</p>

  <p class="p11">&ldquo;Kara&rsquo;nın partisi gensoru verip benim Dışişleri Bakanımı düşürecek.&rdquo;</p>

  <p class="p11">Ziyaretçi, Ali Çoban&rsquo;ın bu milleti gütmek için gönderildiğine bütün kalbiyle bir kez daha inanıp kulak kesildi.</p>

  <p class="p11">&ldquo;Bakan düşürülse de hükümet istifa etmeyecek.&rdquo;</p>

  <p class="p11">Bunu söyledi ve dürbününden izlediği kumrular gibi guruldadı Ali Çoban:</p>

  <p class="p11">&ldquo;Bahane bulamıyorlar bir türlü. Gelecekler, gelemiyorlar.&rdquo;</p>

  <p class="p11">&ldquo;Tavan arasında toplanmışlar&rdquo; dedi ziyaretçi. &ldquo;Toplanırlar&rdquo; dedi Ali Çoban. &ldquo;Hem biliyorum, oturacakları iskemleleri, yumruklarını vuracakları masayı oraya çıkaran bu halkın evlatları icabında...&rdquo;</p>

  <p class="p11">İstihbaratının iyi olduğu bilinirdi. Telefon bir kere daha çaldı. Ali Çoban iri cüssesinden beklenmeyecek bir çeviklikle telefonun yanında bitti. Elini uzattığı anda telefonun sesi kesildi. Ama Ali Çoban telefona dik dik bakmayı sürdürdü. Ziyaretçi de liderinin dişinin kovuğunu bile doldurmayan istihbaratlarla geldiğini düşünüp ayaklandı. Hakikaten o kürdan gibi bacaklar o koca gövdeyi nasıl taşıyordu?</p>

  <p class="p11">Tekrar çalan telefon Ali Çoban tarafından açıldı:</p>

  <p class="p11">&ldquo;Darbe yapmak o sünepeye kaldıysa vay halimize&rdquo; dedi. Telefonda ona ne dediğini bilemediğimiz muhtemelen bir partiliye, siyasiye, belki de bir bakana.</p>

  <p class="p11">Telefonları dinleniyor olmalıydı ama Ali Çoban&rsquo;ın kimseden korkusu yoktu.</p>

  <p class="p11">&ldquo;Allah&rsquo;tan bile!&rdquo; demişti karısı bir defasında. Ah hangi defasında olduğunu hatırlamak içinden gelmiyor. Teyzesinin kızı, karısı, biricik Nazlı Hanım&rsquo;ı:</p>

  <p class="p11">&ldquo;Çoban, senin iktidarının ve hırsının içine tüküreyim!&rdquo; demişti.</p>

  <p class="p11">Memleket uğruna nikâhlı karısı elden gitmişti, daha doğrusu gidecekti, gitmesine ramak kalmıştı.</p>

  <p class="p11">&ldquo;Çoban, kusurlu olan senmişsin!&rdquo; diye bağırmıştı karısı.</p>

  <p class="p11">Pişkince gülmüştü Ali Çoban, insanın içini kaldıran yapış yapış bir gülüşü vardı ki karısının da midesini bulandırıyordu artık. Dedikodular ayyuka çıktığından beri o vakit.</p>

  <p class="p11">&ldquo;Memleketin derdi tasası yetmiyormuş gibi&rdquo; demişti karısına. Geçmiş zaman, yatak odasındaydılar. Elektrikler kesikti. Yağmur yağıyor, gök gürlüyor, politik evleri tıkır tıkır işliyordu. O eve giren çıkanın hâddi hesabı yoktu. Biraz önce bir partili yanlışlıkla hela sanıp yatak odalarına dalmıştı. Nazlı Hanım&rsquo;ı başını çevirip bakmamıştı bile. Yatağın, yataklarının kenarına oturmuş, sırtını dönmüştü Ali Çoban&rsquo;a. Partili helaya dalıyorum diye öyle hazırlamıştı ki kendisini, neredeyse indirmişti pantolonunu. O halde bile, yanlış yere, parti liderinin mahremiyetine daldığını fark ettiği anda bile, fırsattır deyip koşup elini öpmüştü Ali Çoban&rsquo;ın. Üçüncü dünya siyaseti çıkardan başka ne içerirdi ki?</p>

  <p class="p11">&ldquo;O kunduracıyla ne olduysa oldu&rdquo; dedi Ali Çoban karısına hitaben. Geçmiş zaman, belleğinin bir köşesinde. Güçlü bir ışık yanıp sönmüş gibi oldu odada, çakan şimşeği müteakip. Karısının süs püs aynasının karşısındaki pufa tünemişti. Maşallahı vardı cüssesinin, yaylarını neredeyse yere değdirmişti pufun. Nazlı Hanım&rsquo;ının çeyizinde getirdiği, dokuyanı kör, uzun uzun bakanı sarhoş eden ipek Isparta halısının üzerine, yere, bağdaş kurmuş oturmuş gibiydi böylece. Burnuna pudralı bir ayak kokusu geliyordu ama nereden?</p>

  <p class="p11">&ldquo;Katiller, onu öldürdüler!&rdquo; diye fısıldadı karısı.</p>

  <p class="p11">Fısıldar fısıldar çığlığı basıverir, söylediği her şey anlaşılmaz olurdu. Ali Çoban karısını zıvanadan çıkarmanın ayarını iyi biliyordu. Sadece karısını mı? İktidardaysa muhalefeti, muhalefetteyse iktidarı, koalisyonsa ortağını. Her şeyin kendisi için var olduğunu sanıyordu. Siyaseti var olmak için yapıyordu. Ama karısı doğru söylüyordu. Dedikodusu edilen o kunduracı, ölmüştü.</p>

  <p class="p11">Küçük bir trafik kazası.</p>

  <p class="p11">&ldquo;Çarptığımla taklacı güvercin gibi takla atmaya başladı&rdquo; diye anlatmıştı işi gören. &ldquo;İşte bu da kunduracının ayakkabısı&rdquo; demişti elindeki ayakkabı tekini göstererek: &ldquo;Pencereden içeri düşüvermiş.&rdquo;</p>

  <p class="p11">Eşya da hüzünlü durur muydu? Ama basbayağı boynu bükük duruyordu ayakkabı teki. Kunduracının kanıyla sulanıp bu kazaya yol açan arabanın penceresinden içeri düşüverdiğine göre, epey hızlı olmuş olmalıydı bu iş. Ali Çoban gördüğü bir kâbusta, bu hızdan dolayı tebrik etmişti karşısındakini:</p>

  <p class="p11">&ldquo;Tebrik ederim.&rdquo;</p>

  <p class="p11">Sonra hiç çekinmeden bu kanlı ayakkabı tekini almıştı. Kunduracının kanı daha kurumamıştı. Ayak numarası da kırk buçuktu. &ldquo;Cüsseli değilmiş&rdquo; demişti, gördüğü kâbusta. Nazlı Hanım&rsquo;ına ayakkabı yapan bu adam acaba nasıl birisiydi? Memleket meselelerinden gidip bakmaya fırsatı olmamıştı. Bir fotoğrafı gelmişti önüne. Orada da pek belirsizdi eşkâli rahmetlinin. Rahmetli deyişine kızmıştı sonra. Allah biliyor, kunduracının, iyi kalpli ve saf karısına herkesten daha güzel ayakkabılar yaptığına dair naif dedikodu dışında, ortada utanç verici hiçbir şey yoktu.</p>

  <p class="p11">&ldquo;Kimleri idare ediyorum ben?&rdquo; diye geçirmişti içinden.</p>

  <p class="p11">Halkın arasında karısına güzel ayakkabılar yapan kunduracılar, bunun kıskançlıkla dedikodusunu yapanlar vardı. Sonra, onların bir türlü olmayan çocuklarından binlerce. Sonra o kunduracıyı öldürebilecek olanlar, katiller, katil adayları... Daha önce memleketin suyunu sağlayan bir kuruluşta çalışırken de bunu düşünürdü: Binbir emekle koca koca baraj çukurlarını açarken, kendi tırnaklarıyla kazıyormuş gibi azap çekerken:</p>

  <p class="p11">&ldquo;Kimler içecek bu suyu?&rdquo;</p>

  <p class="p11">Kendi biricikliğine inanması işte böyle oldu. O yıllarda bu memlekette siyaset yapmak mahalle arasında futbol oynamak gibi bir şeydi. Kaldı ki tastamam bir köy çocuğu olduğundan top görmüşlüğü yoktu.</p>

  <p class="p11">Nazlı Hanım&rsquo;ı usul usul ağlıyor, alt kattan partililerin uğultuları geliyordu. Bu kadar mı ses geçiriyordu bu tavan? Tevekkeli kadın yıllar yılı &ldquo;Uyuyamıyorum&rdquo; deyip duruyordu. Pek tabii bu gürültüde uyunmazdı. Nazlı Hanım&rsquo;ı işte bu sebeple mavi, üstü açık Chevrolet&rsquo;sinin direksiyonunda uyuya kalmıştı, Kızılay Meydanı&rsquo;nda, gün ortasında.</p>

  <p class="p11">Bu politik evde, bir yıl boyunca her kadın gibi kundura aşkından aldığı kunduralarını koyacak yeri bile yoktu. İşte bu yüzden üç yüz altmış beş çift ayakkabı ceset gibi dizilidir karı koca yataklarının altında. Oturduğu yerden, perdelenmiş yatak örtüsünün aralığından, ayakkabıları görebiliyordu Ali Çoban. Renk renktiler öksüz ayakkabılar. Her biri için Külkedisi gibi ayağını uzatmış, kalıbını aldırmış olmalıydı Nazlı Hanım&rsquo;ı. Frenk masallarını bilmezdi Ali Çoban. Bir tutam ot için tepişen kuzularının ardında dağlara, toprağa bakarak geçmişti çocukluğu. Kunduracı faturalara iliştirdiği mektupçuklarda &ldquo;Külkedisi&rdquo; diyordu Nazlı Hanım&rsquo;ına: &ldquo;Sıkarsa getirin değiştirelim.&rdquo;</p>

  <p class="p11">1976 yazıydı. Terfi dönemi çatmış, ordu krize girmişti. Ali Çoban başbakandı ve dört yıldızlı orgeneraller dururken yerine üç yıldızlı korgeneral atamış, tarihte ilk defa generaller mahkemeye gitmişti.</p>

  <p class="p11">Neydi allasen bu Külkedisi?</p>

  <p class="p11">Külkedisi, Ali Çoban&rsquo;ın kafasında dolanıp dururken mahkeme kararı bozmuş, terfi bekleyen askerler emekli olmuş, emekli olacaklar terfi almışlardı. Gelecekten zerre beklentisi olmayan Rasim Ögür, Ege Ordu Komutanlığı&rsquo;na işte böyle atanmıştı.</p>

  <p class="p11">Ali Çoban&rsquo;ın kusursuz hafızasında buna da yer vardı; partililerden birisi makamına gelmiş katıla katıla gülerek anlatıyordu: İzmir&rsquo;de yayınlanan bir gazete üçtür yeni komutanları Rasim&rsquo;in fotoğrafını yanlış basıyordu:</p>

  <p class="p11">&ldquo;Duydunuz mu sayın Başbakanım? Üçtür.&rdquo;</p>

  <p class="p11">&ldquo;Külkedisi diye bir masal var mı İsmet?&rdquo;</p>

  <p class="p11">Dönüp böyle sormuştu Ali Çoban. Başbakanlığın penceresinden bakıyordu, pencereden bakmayı severdi. Kaldı ki kapıdaki polisler uyarıp dururdu:</p>

  <p class="p11">&ldquo;Bakmayın efendim böyle pencereden. Bir başbakan vuracakmış komünistler.&rdquo;</p>

  <p class="p11">Kahkahası pat diye kesilmişti partili İsmet&rsquo;in. Liderini iyi tanırdı; böyle kel alaka bir soru sorduğu ve devekuşu gibi yürüdüğü vakit içindeki siyaset canavarının aklını çelen şeyler var demekti. Partili İsmet, küçük obez kızı vesilesiyle, yani yaşı itibariyle küçük, obez kızı vesilesiyle; bu arada kız o kadar beter bir şey olmuştu ki klozeti kırmıştı, Külkedisi&rsquo;ne aşinaydı:</p>

  <p class="p11">&ldquo;Sonunda iskarpin onun ayağına olur, o da prensle evlenir&rdquo; dedi, &ldquo;o masal mı?&rdquo;</p>

  <p class="p11">Ali Çoban&rsquo;ın gözleri dolmuştu, &ldquo;O masal olmalı&rdquo; derken. Partili İsmet&rsquo;in kara suratı daha da karardı. Bunun anlamını çözmeye çalışıyordu. Memlekette ciddi bir kıtlık baş göstermişti, ne tüp, ne yağ, ne ampul, ne elektrik vardı. Acaba başbakan &ldquo;Külkedisi&rdquo; diyerek bu kıtlığı mı kodlamak istemişti? Ama öyle olsa, &ldquo;Benzin vardı da biz mi içtik?&rdquo; der, çıkardı işin içinden.</p>

  <p class="p11">Ali Çoban&rsquo;ın siyasetten başka bir dünyası olamazdı ve her şey bu dünyanın içinde cereyan ederdi. Yani, partili İsmet meselenin hususiyetini kavramıştı kavramasına ama &ldquo;Milletin efendisi olmaya gelmiş bir köylüydü Ali Çoban. Çocukluğu o kadar imkânsızlıklar içinde geçmişti ki Külkedisi masalını ilk benden duymuş, oturup ağlamıştı&rdquo; diyerek hadiseyi yanlış yorumlamıştı yıllar yıllar sonra verdiği bir mülakatta.</p>

  <p class="p11">Külkedisi halka &ldquo;Nurlu Ufuklar&rdquo; vaat eden Ali Çoban&rsquo;ın zihninde dolaştı durdu. Dokunulmayacak kadar rahatsız edici, sadakatsizliğin tüylü bir sembolüydü. Müttefiki Amerika, halkının 1 Mayıs 1977 gününü nasıl geçirmek istediğini sorduğunda &ldquo;Siz nasıl uygun görürseniz&rdquo; cevabını verir vermez tekrar şahsi meselesini düşünmeye dönmüştü. Oysa İşçi Bayramı kutlamalarında kaç kişi gözleri açık, ezilerek, panzerlerin altında parçalanarak ölmüştü. Ah, karısı gül gibi açmıştı. Onu kanla sulamak lazımdı. İçişleri Bakanı bizzat konuta kadar gelip, &ldquo;Söyledikleri gibi oldu, İstanbul&rsquo;un plakası kadar, 34 kişi&rdquo; dediğinde yüzleşmeye karar vermişti. Yüzleşmişti de.</p>

  <p class="p11">&ldquo;Kanıtla&rdquo; demişti Nazlı Hanım&rsquo;ı.</p>

  <p class="p11">Siz ne sanmıştınız? 1 Mayıs katliamı için Ali Çoban hiçbir hassasiyet taşımıyordu ki yüzleşmek ve kanıtlamak bu meseleye dair olsun. Hem İntercontinental Oteli kapatanların hiçbirisinin kaydı yoktu. Ama pencereler içeriden açılmış kurşun delikleriyle doluydu.</p>

  <p class="p11">Öhö öhö öhö....</p>

  <p class="p11">Siyasette layıkıyla yaptığı manevraların hiçbirisini yapamamıştı Ali Çoban. Karısı hakkında çıkarılan yakışıksız dedikodulara karşı yani. Kunduracının kalıbını almanın yolunu bulamamıştı henüz. Bunu düşünüyordu. Şahsi düşüncelerinin devlet işleriyle karışması ne fenaydı. Biraz önce uğurladığı İçişleri Bakanı&rsquo;nın gösterdiği 1 Mayıs kutlamalarında ölenlerin fotoğrafları karışıyordu araya. Sıçmış, işemiş, gözleri açık kalmış ölüler. Ezilerek ölmüş komünistler. 1977 yılı mayıs ayı, o fotoğraflara baktıktan sonra uzun uzun, o kocaman evde yapılan siyasetten ötürü yatak odasında yaşamak zorunda kalan karısını seyretmişti bir süre. Nazlı Hanım&rsquo;ı makyaj masasının üzerine iliştirilmiş tepsiden yiyordu yemeğini. Bir ruj bu yersizlikte yemek tepsisine yuvarlanmıştı. Komünistler de üzerlerine açılan ateşten kaçarken böyle yuvarlanmışlar, panzerlerin altında kalmışlardı. O gün ölenlere acıyor muydu? Hayır. Nazlı Hanım&rsquo;ı tepsisine düşen ruju eski yerine koymuştu. Partilileri sinek gibi kovamazdı ya! Nazlı Hanım&rsquo;ının özene bezene döşediği salonlara, yemek odalarına, misafir, yatak odalarına üşüşmüşlerse ne yapsaydı yani? Hem Nazlı Hanım&rsquo;ı bir günden bir güne şikâyet etmemişti ki. Ayakkabılarını koyacak yer bile bulamamıştı icabında. Ne yapmıştı o da? Uysallıkla yataklarının altına dizmişti onları.</p>

  <p class="p11">Sadakatsizliğin nişanları. Yatak altındaki ayakkabılardan gelen pudralı ayak kokusunu belleğine sadakatsizliğin kokusu olarak yerleştirmişti. Ben nasıl anlatıyorsam öyleydi; Ali Çoban iyi değildi. O pudralı ayak kokusu olmadık yerde burnuna gelir olmuştu. Üç yıl önce General Rasim&rsquo;in kendisine Genelkurmay Başkanı olmasının yolunu açacak Kara Kuvvetleri Komutanlığı&rsquo;na atanması bu yüzdendi, sakın şaşırmayın!</p>

  <p class="p11">Cumhurbaşkanı, Florya&rsquo;daki Deniz Köşkü&rsquo;nde istirahatteydi. 1977 yazı çok sıcaktı. Ali Çoban denizin üzerindeki bu köşkün geniş taraçasında oturmuş, Cumhurbaşkanını bekliyordu. Karısını seyrettiği gibi denizi seyrediyordu. 1 Mayıs ölülerinin fotoğraflarına baktığı gibi bakıyordu denize, ufka. Yine de garip, tarifi zor bir duyguya kapılmıştı. Bilmem anlatabilecek miyim? Orada bir başına kalmış gibiydi. Görünürde öyleydi ama tahmin edersiniz ki ben ruhsal yalnızlıktan söz ediyorum. Deniz güneşle pırıl pırıl parlıyordu. Sevmezdi böyle manzara seyretmesini. Biliyorsunuz çocukluğu boyunca dağları, tepeleri, kuzuları, koyunları, dikenleri, kavruk ağaçları, bomboş gökyüzünü, kartal sanıp ayaklandığı tuhaf karaltıları seyretmişti. Bu yüzden hayrandı insan elinden çıkmış yapılara. Deniz kabarıp alçaldıkça huzursuz oldu. Şapkasını çıkardı. Alışkanlığıydı fötr şapka. Yüzüne doğru salladı şöyle. Cebinden mendilini çıkardı, sihirbaz gibi bir silkeleyişte açtı. Beyaz mendilin üzerinde bir leke gibiydi Nazlı Hanım&rsquo;ının gülkurusu iplikle işlediği, adının baş harfleri. &ldquo;En sevdiğim renk&rdquo; derdi Nazlı Hanım&rsquo;ı. Evlenmeden önce onun bu muhabbetlerini dinlerdi bıkıp usanmadan. Gülkurusunun ne biçim bir renk olduğundan bile haberi yoktu oysa. Terini sildi. Kelini iyice kuruladı. &ldquo;Vallahi saçlarının arkalarında bebek gibi minicik lülelerin var&rdquo; derdi Nazlı Hanım&rsquo;ı. Demek ensesinde kalan bir gıdım saç ince ince lüleliydi ha! &ldquo;Bebek saçı gibi yumuşacık bunlar&rdquo; derdi Nazlı Hanım&rsquo;ı. Kalın, kısa ama çok şefkatli parmaklarıyla okşardı bir tutam saçını. Ellerini tutup öpmüş, öpmüş, öpmüştü Ali Çoban. &ldquo;Küt&rdquo; diye devrilivermiş, şu karşısındaki deniz gibi geniş ve parlak, yumuşak ve kabarık göğsüne gömülmüştü. Tatlı tatlı kıkırdardı Nazlı Hanım&rsquo;ı. Hayır demezdi hiçbir zaman.</p>

  <p class="p11">Başı dönmüştü Ali Çoban&rsquo;ın. Taraçanın kenarına gidip korkuluklara tutundu. Karısının koynunda hızla yol almış, kunduracıya toslamıştı sonunda. Tükürdü denize. Midesi bulanmıştı. İleri baktı. Ciğerlerinin filmi çekilecekmiş gibi soluk aldı, soluk verdi, soluğunu tuttu. Bu meseleye bu kadar hassasiyet göstermesinin nedeni belliydi: İktidar tutkusu. Siyasete girmesi tereyağından kıl çeker gibi olmuş, memleket tarihinin en genç başbakanı unvanını almıştı. Külkedisi&rsquo;nin ve kunduracısının icabına bakacaktı. Ensesindeki incecik lüleler gibi karmakarışıktı kafası. Nazlı Hanım&rsquo;ı ve dedikodular el ele vermiş 1 Mayıs panzerleri gibi üzerinden geçiyorlardı. Bilmem anlıyor musunuz, sorunu şuydu: Memleketi, halkı, ekonomiyi, sanayiyi düşünmek zorundaydı. Hayatında bunlardan daha önemli ne olabilirdi? Yoktu. Olmamıştı. Olamazdı. Ama olmuştu. Şimdi bundan kurtulması gerekiyordu.</p>

  <p class="p11">Yaptığı barajlara âşık olmuştu, anlıyor musunuz? Nazlı Hanım&rsquo;ı pembe naylon sabahlığı sırtında her sabah el sallardı ona. Renk renk kundura alma sevdasına düştükten sonra kıçını devirip yatar olmuştu o ayrı ama öncesinde hayatındaki yeri ona el salladığı kapıydı. Pembe naylon sabahlığıyla politik evlerinin dış kapısına kadar inerdi. Daha gün ağarmadan, güvercin gibi kapısında dizilirdi partililer. Karısının yürüdükçe birbirine sürtünen kalın beyaz bacaklarını, sutyeninin sıkıştırdığı sırtını, gergin geniş karnını partililerden kıskanırdı elbette. Nazlı Hanım&rsquo;ı o tapılası, ısırılası, arkadan sarılıp uyunulası poposunu sallaya sallaya geçerdi partililerin arasından. Zamanla şöyle bir alışkanlık oluşmuştu: Merdivenlerden inen Ali Çoban&rsquo;ı görür görmez ayağa kalkıp yüzlerini duvara dönüyordu partililer. Böylece önde Ali Çoban, arkada mahremi, geçip gidiyorlardı. Zamanla dedikodulardan bitap düşen Nazlı Hanım&rsquo;ı sabahları yataktan kalkamaz oldu. Partililer buna rağmen alışkanlıklarından vazgeçmediler. Liderlerini tıpkı karısı gibi sırtlarını dönerek uğurladılar. Nazlı Hanım&rsquo;ı el salladığı yerde değildi artık. Kıçını devirip yattığı yatakta da yoktu. Ali Çoban&rsquo;ın memleket meseleleriyle dolu zihninde pudralı ayak kokusunun sindiği bir köşede &ldquo;kalıp&rdquo; aldırıyordu.</p>

  <p class="p11">&ldquo;Allah&rsquo;ım bana güç ver&rdquo; dedi Ali Çoban. Karşısındaki ufka, güneşle parlayan denize bakarak, onları yaradanı düşünerek. Oraya neden geldiğini unutmuştu. Nerede olduğunu bile unutmuş olabilirdi üzüntüden. Hepsi üzüntüdendi. Cumhurbaşkanı peşinden koşturanlarla beraber karşısına çıktığında, tanımıyormuş gibi bakmıştı ona. Denizci gibi giyinmişti Cumhurbaşkanı. Çok sağlıklı görünüyordu. Peşi sıra gelen yardımcısının elinde bej rengi keten bir pantolon vardı:</p>

  <p class="p11">&ldquo;Evet, duble paça&rdquo; diyordu Cumhurbaşkanı. &ldquo;Eh, bu duble paça değil ki?&rdquo;</p>

  <p class="p2">Yardımcısının duble paça nedir bilmediği ortaya çıkmıştı. Ali Çoban da bilmiyordu, orada öğrenmişti. Kıyıya vuran dalga gibi çekilip gitmişti Cumhurbaşkanı&rsquo;nın peşi sıra gelenler. Derin bir &ldquo;Ohhh &rdquo;çekmiş, hasır koltuklardan birisine oturuvermişti Cumhurbaşkanı. Ali Çoban hâlâ karşısında dikiliyordu. Cumhurbaşkanı dik dik baktı.</p>

  <p class="p11">&ldquo;Bu yaz günü böyle koyu koyu elbiseler, kendine açık renkli yazlık bir şeyler diktir Ali&rsquo;ciğim&rdquo; dedi.</p>

  <p class="p11">Sonra bir garson çıktı ortaya. Krema gibi bembeyaz giyinmişti. Ali Çoban krema gibi tanımlayamazdı onu. Olsa olsa &ldquo;Bir kaşık ak süt gibi&rdquo; derdi. Cumhurbaşkanı kendisine servis edilen limonatayı aldı. Limonatanın içindeki nane dalı bardağa kök salmış gibi başını dikmişti. İçtiği şeyden, limonatadan, böylesine büyük bir zevk almasına Cumhurbaşkanının, şaştı kaldı Ali Çoban. Garson limonata bardağını neredeyse eline tutuşturdu. Limonata istememiş, kimse, &ldquo;Ne içersin?&rdquo; diye sormamıştı. Memleketin genç başbakanı taraçada durmuş karısının sadakatsizliğini düşüne düşüne kahroluyordu. Bir adım attı, kendine geldi, geçti Cumhurbaşkanının karşısına oturdu.</p>

  <p class="p11">&ldquo;Üç numarada ısrarlı mısın?&rdquo; dedi Cumhurbaşkanı. Ortada kıdem sırasına göre Kara Kuvvetleri Komutanlığına üç aday vardı. Mesele, Ali Çoban&rsquo;ın en kıdemsizinde diretmesiydi. Limonatasından bir yudum alıp suratını buruşturdu. Alışamamıştı böyle içeceklere.</p>

  <p class="p11">Cumhurbaşkanı anlaşabileceklerini düşünüyordu.</p>

  <p class="p11">&ldquo;Bura bir evin içi değil, devletin zirvesi&rdquo; derdi Ali Çoban. &ldquo;Burası&rdquo; diye düzeltirdi onu Nazlı Hanım&rsquo;ı. Eve her geldiğinde karısının adını seslenirdi. O uğul uğul kalabalık politik evde kapıdan girer girmez sesini yukarı ulaştırır ve karısının usul usul tırnaklarını boyarken sesini duyup başını kaldırdığını hayal ederdi. Tırnaklarını törpülerken. Çekmeceleri deşerken. Saçını krepe yaparken. Yeni aldığı bir çift ayakkabıyı seyrederken. Memleket meseleleri içinde en ışıklı yerdeydi, karısının adının seslenişini duyup başını kaldırma anı.</p>

  <p class="p11">Devletin zirvesinde limonata içerek oturuyorlardı ve Ali Çoban gözlerini Cumhurbaşkanının ayakkabılarına dikmişti. Beyaz, bağcıklı ayakkabılardı bunlar.</p>

  <p class="p11">&ldquo;Rahmetlinin bunlar&rdquo; dedi Cumhurbaşkanı.</p>

  <p class="p11">Ali Çoban dişini sıktı. Sizden önce anlamıştı ayakkabıların kime ait olduğunu. Yine de aklı Nazlı Hanım&rsquo;ının kunduracısına gitti. Dedikodulara. Cumhurbaşkanı da biliyor muydu acaba? O, &ldquo;Gömlekleri ve süveterleri de oluyor bana&rdquo; diyordu.</p>

  <p class="p11">&ldquo;Memleketin ilk reisicumhurunun eşyalarını diğerlerinin kullanması fevkalade güzel bir şey&rdquo; dedi Ali Çoban. Aklına bunu söylemek gelmişti.</p>

  <p class="p11">Diğeri yüzünü buruşturdu. Bu içtikleri limonatadan olabilirdi. Cumhurbaşkanının tespiti, şekerinin az, kabuk rendesinin fazla, tadının gereğinden fazla ekşi olduğuydu.</p>

  <p class="p11">&ldquo;Çok rahat&rdquo; dedi Cumhurbaşkanı. Siz &ldquo;Çok ekşi&rdquo; diyeceğini mi umuyordunuz? Sonra hafifçe kaldırdığı ayağını eğdi büktü. Bu gösteriyi yaparken de, &ldquo;Çok yumuşak&rdquo; dedi. Ayakkabı ayağıyla birlikte eğrilip bükülüyordu.</p>

  <p class="p11">&ldquo;Rahmetli hiçbir ayakkabısını arkasına basarak giymemiş&rdquo; dedi. Sonra eğildi, Ali Çoban&rsquo;ın kulağına fısıldar gibi konuştu:</p>

  <p class="p11">&ldquo;Ama şeyinkiler...&rdquo;</p>

  <p class="p11">&ldquo;Kiminkiler?&rdquo; diye aklından geçirdi Ali Çoban ama yine de anlamış gibi davrandı. Bu taraçada, güneşte, devletin zirvesinde, daha fazla vakit kaybetmek istemiyordu.</p>

  <p class="p11">&ldquo;Rezidansından ziyade köşkte giydikleri bile! Yahu adam frakının altına giydiği iskarpinin bile arkasına basmış!&rdquo;</p>

  <p class="p11">&ldquo;Ne olmuş?&rdquo; der gibi bakmıştı Ali Çoban.</p>

  <p class="p11">Anlaşamayacakları apaçık ortadaydı. Cumhurbaşkanı bir kez daha ayağını eğdi büktü. Şaşılacak olan ayakkabıdan ziyade ayağının böylesine esnek oluşuydu. Bütün bunları anlatmamın nedeni olan şey de işte o anda gerçekleşti:</p>

  <p class="p11">Kesif bir pudralı ayak kokusu duyuldu.</p>

  <p class="p11">Ali Çoban kahrolarak ufka baktı: Nazlı Hanım&rsquo;ıyla devletin zirvesinde huzur içinde, hatta Cumhurbaşkanlığı&rsquo;nın bu yazlık köşkünde, Florya&rsquo;da bile olabilirdi bu, oturabilecekler miydi? Nazlı Hanım&rsquo;ını o kunduracıya kaptırmak başbakanlık koltuğunu Kara&rsquo;ya kaptırmak gibiydi. Bakın şu anda Cumhurbaşkanı ile Başbakan geleceğin Genelkurmay Başkanı üzerinde anlaşamıyorlar ama ben sizinle bir konuda anlaşmak isterim: Söz konusu ülkenin tarihini, bu tarihi yazanların şahsi meseleleri eşliğinde okuyacaksınız diyelim ve tekrar havayı koklayalım: Pudralı ayak kokusu!</p>

  <p class="p11">Ali Çoban, astarında başbakanlığın örtülü ödenek şifresinin, &ndash;ÇZNA&ndash; gizli olduğu fötr şapkasını yüzüne doğru salladı. Bu çare değildi. Pudralı ayak kokusundan kurtulmanın çaresini devletin zirvesindeki bu kritik toplantıyı terk etmekte buldu:</p>

  <p class="p11">&ldquo;Siz, hükümetin başı olarak, rahatça çalışacağımı düşündüğüm orgeneralin kıdemini mevzubahis etmekte bu kadar ısrarlıysanız, konuşmayalım&rdquo; dedi ve kalktı. Aslında &ldquo;Müsaadenizle&rdquo; diyecekti ama pudralı ayak kokusunun çelik gibi iradesine ve Nazlı Hanım&rsquo;ının Isparta halılarının göbeğindeki o şişik desene, lambanın içinden çıkan cinin güçlü kuvvetli gövdesine benzettiği heybetli gövdesine ettiklerine hayıflandı içinden.</p>

  <p class="p11">Ali Çoban için &ldquo;Bir kartal gibi havalandı&rdquo; diyecekti Cumhurbaşkanının elinden düşürdüğü limonata bardağının kırıklarını yerden toparlamaya koşan garson. Güzel benzetmeydi doğrusu. Çocukluğunda koyunlarının, kuzularının peşinde dolaşan Ali Çoban, Pratkos Dağları&rsquo;nın zirvelerinden havalanıp boynuzu üç burgulu koçlarını kapıp yuvasına çıkaran kartalları o kadar çok seyretmiş, arkalarından onlar gibi kanatlanıp havalanacakmış gibi öfkeyle koşmuştu ki, doğru, biraz onlar gibiydi.</p>

  <p class="p11">&ldquo;Başbakan köşkü terk ederken, köşk titredi tir tir&rdquo; diyecekti mutfakta bulaşıkları kurulayan hizmetli:</p>

  <p class="p11">&ldquo;Sandım ki bir dalga koydu kıç tarafından köşke!&rdquo;</p>

  <p class="p11">Hizmetlinin &ldquo;koydu moydu&rdquo; diye konuşmasının sebebi ağustos 1977&rsquo;yi hatırlayarak anlatması. Lafı fazla uzatmayacağım söz, ama bilmenizi isterim ki bu hizmetli, hâlâ, vaktiyle cumhurbaşkanlarının yazlık olarak kullandığı Florya Deniz Köşkü&rsquo;nde yaşıyor. Müze haline getirilen toz içindeki o köşkte hayalet gibi dolaşıyor ve artık hiç gelmeyen ziyaretçilerinin isteseler de içeri giremeyecekleri gün olan salı günlerini cumhurbaşkanlarının yattığı yatakta geçiriyor. Diğer günler müzenin resmi kapanma saati 17:00&rsquo;den sonra yapıyor bunu.</p>

  <p class="p11">Bir keresinde takma dişlerini yatağın başucunda unutmuş. O gün de Bursa&rsquo;dan Atatürkçü Düşünce Derneği üyesi bir grup kadın ziyaretçi köşke gelmesin mi? Bir bardak su içinde, konuşmak, anlatmak isteyen bir ağız gibi duran dişlere bakıp bayılanlar, huşu içinde kendinden geçenler, atak davranıp bardaktaki suyu içenler... İçinde dişlerinin durduğu bardağı önce grubun bunu yapamayacak kadar pasif görüneni kapmış, onun elinden tavşan kürklü bir diğeri, onun elinden de &ldquo;Ulu Önderim, Ulu Önderim&rdquo; diye uluyan, kadın demeye şahit ister bir azman. Bizim hizmetliyse dişsiz ağzıyla, &ldquo;Ulu Önder&rsquo;in olduğunu nereden çıkarıyorsunuz?&rdquo; demiş. &ldquo;Kendimi tutamadım&rdquo; diyordu bunu bana aktarırken. &ldquo;Dişsiz konuşmak bir azaptı&rdquo; deyip beni güldürmüştü. Yine de anlamamış bizim Bursalı Atatürkçü kadınlar.&nbsp; Dernek başkanı elini beline koyup, fıkra gibi ama, &ldquo;Kimin o zaman?&rdquo; demiş.</p>

  <p class="p11">&ldquo;Ağzımı büzüp kadınlara baktım&rdquo; dedi hizmetli, &ldquo;Sizinle bir önceki gün görüşmüş olduğum için aklımda kalmış, 6. Cumhuresimiz Korhan Beyefendinin, deyiverdim, iyi mi?&rdquo;</p>

  <p class="p11">&ldquo;Hııııııı&rdquo; deyip gitmiş kadınlar. Kadın demeye şahit isteyeni içtiğinden iğrenip başlayıvermiş tükürmeye. Bizimkisi &ldquo;Tükürmeyin lütfen&rdquo; diye uyarmış. Bu sözü üzerine bir arbede olmuş. Dişlerini o günden beri bulamıyormuş. Bu ufacık tefecik, zayıf mı zayıf beyefendi, &ldquo;Ben de yazıyorum efendim&rdquo; demese, inanın oturur onun şahsi tarihini dinler, yazardım. Kendisinin bir yaz, İtalyan Ticaret Ataşesi&rsquo;nin karşısına öğle uykusundan uyandırılamayan Milli Şef&rsquo;in yerine çıkmışlığı var. Köşkün garsonları gülmekten iki büklüm servis yapmışlar görüşme boyunca. &ldquo;Ama bu ülkenin siyasi tarihinin son otuz yılı iyi seçim&rdquo; dedi başparmağını sallayarak. Birdenbire devlet adamı pozları takınarak, &ldquo;Ne olduysa o zaman oldu&rdquo; dedi ve teşekkür ederim, yine de zahmet edip yaptığı bayat kahveden bir yudum aldı. Birdenbire burada yaşayan bir teyze olmuştu. Köşkün ışıkları gitti geldi, tepemizdeki ampul cızırdadı. &ldquo;Yapıldığı günden bu yana el sürülmedi tesisata&rdquo; dedi. &ldquo;Bu nemde çalışması mucize! Ancak taraçanın şu tarafındakiler, inanmayacaksınız ama sensörlüdür. Nasıl oluyor bu tarafındakiler böyle bakımsız ama o tarafındakiler... Evet, anlatacağım çok şey var.&rdquo;</p>

  <p class="p11">Ali Çoban işi inada bindirip hiç hesapta yokken Ege Ordu Komutanlığı&rsquo;ndan emekliliğini bekleyen Rasim&rsquo;e terfi yolunu açıp, burnunda pudralı ayak kokusu Florya Deniz Köşkü&rsquo;nü titreterek çıkıp giderken, mutfakta tabak kurulayan hizmetlinin anlattıklarına kulak tıkamak çok zor. Söz konusu memleketin tarihi bu yöntemle de yazılabilirdi: Florya Deniz Köşkü&rsquo;ndeki hizmetlinin kişisel tarihiyle. Ama gariptir, o beni &ldquo;Benim hikâyemi anlatmak biraz sıkar&rdquo; diye uyardı. Neyse. Evet, verdiğim sözü tutmuyorum: Ne demiştim bu hizmetli lakırdısını başlattığımda; lafı fazla uzatmayacağım mı? Ama farkındaysanız Ulu Önder için 1935&rsquo;de kırk üç günde deniz üstüne inşa edilen Deniz Köşkü&rsquo;nün mutfağına bırakılan patates çuvalından çıkan ve hep orada kalan bir hizmetliden söz ediyoruz. İki gözü, iki kulağı olan, şimdi darbe yapmasını beklediğimiz, gelecekte cumhurbaşkanı olacak tavan arasında toplanmış paşalardan bir paşaya, Rasim&rsquo;e kadar bütün cumhurbaşkanlarına hizmet eden, yirmi beş yaşında bir çuvala girip Beyrut&rsquo;tan buralara&nbsp; kadar&nbsp; gelen&nbsp; bir&nbsp; adamdan&nbsp; söz&nbsp; ediyoruz. 1977&rsquo;de Deniz Köşkü&rsquo;nü titreterek çekip giden Ali Çoban&rsquo;ın 1993 nisanında henüz bir aylık cumhurbaşkanıyken, Nazlı Hanım&rsquo;ıyla buraya gelişini hatırlayan birisinden söz ediyoruz. &ldquo;Yine o zamanki sofra şefi Sabri serviste bulunmuş, Ali Çoban ona hal hatır sormuştu da şaşırmıştık. Benim gibi hiçbir şeyi unutamamaktan mustaripti. Fil hafızası, yok eşek, katır mıydı yoksa, katır inadıydı o ama değil mi? Ya da her neyse, bunlardan biri işte...&rdquo;</p>

  <p class="p11">Evet ne dinlemek, ne öğrenmek istiyorsunuz? Size soruyorum:</p>

  <p class="p11">Ali Çoban ve Nazlı Hanım&rsquo;ına limonata ikram etmişler. Manidar manidar gülmüş Ali Çoban.</p>

  <p class="p11">Nazlı Hanım&rsquo;ı elinde gülkurusu ipek bir mendil tutuyormuş. Limonata bardağını bununla tutmuş. Hafifçe ıslanmış elinde bir şey olmadığı vakit hamur gibi yoğurduğu ipek mendil. Bir yudum içip gerisini gitmiş denize dökmüş.</p>

  <p class="p11">Taraçada oturmuşlar. Nazlı Hanım&rsquo;ı, &ldquo;Burada ne işimiz var Çoban?&rdquo; demiş.</p>

  <p class="p11">Ali Çoban onu duymamış gibi davranıp gülümseyerek ufka bakmayı sürdürmüş. &ldquo;Gülümsemek değil, gülmek bile denilebilir&rdquo; diyordu lafın burasında hizmetli. Bacaklarını birleştirmiş, ayak parmaklarının üzerinde yükseltmiş, gövdesini bir yelpaze gibi katlayıp, inceltmişti. Hizmetliden söz ediyorum. Dişsiz ağzını kahveyi nasıl içebildiğine şaşabileceğiniz kadar, dudaklarını ve dilini kahvenin yakıcılığından korumak için, büzdü, büzdü, büzdü. Büyük bir yanlışı düzeltir gibi: &ldquo;Gülümsüyor denilemezdi. Sessizce gülüyordu, gülüyordu ki iki ayrık ön dişi görünüyordu.&rdquo;</p>

  <p class="p11">Sorusuna cevap alamayan Nazlı Hanım&rsquo;ı o kadar sıkılmış ki bacak bacak üstüne atıp bir ayakkabısını çıkarıp ayağını sallamaya başlamış.</p>

  <p class="p11">Pudralı ayak kokusu!</p>

  <p class="p11">Hizmetlimiz orada kalacaklarını düşündüğü Ali Çoban ve Nazlı Hanım&rsquo;ı için apar topar yatak çarşaflarını değiştirmeye girişmiş. Çarşafların leş gibi sidik koktuğunu fark edip yatağı son kullanan cumhurbaşkanını hatırlamaya çalışırken, sözün burasında &ldquo;Ben henüz o yatakta uyumayı alışkanlık edinmemiştim&rdquo; dedi, Deniz Köşkü yeniden tir tir titremeye başlamış:</p>

  <p class="p11">&ldquo;Anladım ki yatakta son yatan şeydi, şeydi, şey işte...&rdquo;</p>

  <p class="p11">Göz bebeklerini geriye alınan bir saatin yelkovan ve akrebi gibi döndürdü. Meğer o sırada yatağın kenarına sıkışmış bir tek erkek çorabı bulmuş da çorap tekini yuva belleyen akrep ailesi kendini döşemeye atmış da çorabın kenarına işli isim ve soyadından çorabın sahibi ortaya çıkmış, dolayısıyla yatakta son yatan.</p>

  <p class="p11">&ldquo;Benim bildiğim bir ismin baş harfleri işlenir.&rdquo; Bunu söyledi ve sustu. &ldquo;Çişini tutamayan adamlar yönetti bu ülkeyi.&rdquo;</p>

  <p class="p11">301 direk üstünde duran Deniz Köşkü tir tir titremiş, Ali Çoban ve karısı çekip gitmiş.</p>

  <p class="p11">&ldquo;1977 ağustosunda olduğu gibi koştum arkasından baktım. Ben hep tarihin arkasından baktım&rdquo; dedi hizmetli. &ldquo;Bu adamların, bu memleketin halkını nereden nereye getirdiklerini de şu halk plajından seyrettim.&rdquo;</p>

  <p class="p11">&ldquo;Gel gezelim, gidip bakalım&rdquo; dedi bana da hayatımın kâbusunu görüyorum sandım. Belki ağzından bir iki laf daha alırım diye peşine takıldım ama çareyi o kara, pis, leş gibi denize atlayıp kaçmakta bulacaktım neredeyse. Şehrin bütün dilencileri, düşkünleri, evsizleri, orospuları, üçkâğıtçıları, sübyancıları, oğlancıları, tezgâhçıları deniz sefasına gelmişlerdi. Islak kumların üzerinde yuvarlanıp gülüyorlardı. Orta yaşı geçmişlerse ağızlarında çengel gibi kalmış bir tek diş.</p>

  <p class="p11">&ldquo;Ey tek dişi kalmış medeniyet! İşte bu&rdquo; diyordu hizmetli. Üzerine epey bol gelen güve yeniği dolu süveteri ve dişsiz ağzıyla aralarında kont gibi dolaşıyordu hizmetli. &ldquo;İsmet Paşa&rsquo;nınkilerden kalsaydı bir iki tane, onlar tam olurdu bana&rdquo; diyordu sefaletini gözden geçirir görünce beni.</p>

  <p class="p11">&ldquo;İğrenme onlardan. Bak! Çoğunluk onlar!&rdquo;</p>

  <p class="p11">Plajın güneşi yoktu. Güneş bile yüzünü göstermiyordu suya girip eğlenmeye çalışan sefillere. Karınları sırtlarına yapışmış kavruk mu kavruk bir halk.</p>

  <p class="p11">&ldquo;Bir gün bu plajda bir küçük kız buldum.&rdquo;</p>

  <p class="p11">Ben de dikkatli olduğumu sanırdım, elindeki baston da nereden çıkmıştı? Anlatıyor ve gülüyordu. &ldquo;Paşam&rdquo; deyip elini öpenlere kâğıt paralar büyüklüğünde kesilmiş gazete kâğıtlarını veriyordu. Takır takır gülüyordu çevresini saran sefiller. Şuursuz, tuhaf, iğrenilesi, kumlu ıslak donlarının ağı sarktıkça sarkmış kalabalık. Karşılarındaki hizmetli, kimi zaman Milli Şef, kimi zaman Rasim oluyordu. &ldquo;Bulduğum o küçük kız&rdquo; diye devam etti:</p>

  <p class="p11">&ldquo;Bin dokuz yüz doksan yediye kadar da bu kayıp kızın ve annesinin el posterlerini yapıştırdım şuradaki ağaçlara. Anlatırım belki, eğer yazabilecek cesaretin varsa. Biliyorsun Ulu Önder&rsquo;in de öyle bir evlatlığı vardı. Çengi kıyafetleri diktirmişti ona, oynatırdı taraçada. Televizyonda görmüştüm bir gün Ülkü&rsquo;yü. Kocakarı olmuş bunları anlatıyordu. Ayrıca devletten bir koruma ve şoförlü araba istiyordu laf arasında. Benim lomboz deliğinden seyrettiklerimi nasıl anlatıyor diye sormuştum kendime?&rdquo;</p>

  <p class="p11">Bakılacak bir ufuk yoktu ama o bakıyordu. Sandaletlerini çoraplarıyla giymişti, hali içler acısıydı:</p>

  <p class="p11">&ldquo;Benim köşke aldığım çocuk tek kelime Türkçe bilmiyordu. Adı da Ülkü değildi. Ama Ülkü&rsquo;ye benziyordu. Bitli saçlarını kısacık kestim daha çok benzedi. Ulu Önder çok severdi çocukları. Kanının kaynadığı bütün çocukları alıp bakmak, sevip koklamak isterdi. Florya&rsquo;da yürüyüşe çıktığında piknik yapan aileler arasında çocukları görebilmek için dolaşırdı.&rdquo;</p>

  <p class="p11">Bambaşka bir şey söyledi sonra. Elindeki bastonla sefil kalabalığı dürte dürte yürürken o kalabalık da önüne düşüp dürtülmek ve iteklenmek isterken, o bunu yaptıkça diğerleri kendilerine eğlence bulmuş gibi gülüp dururken, &ldquo;Rasim de kullandı bu bastonu&rdquo; dedi.</p>

  <p class="p11">Birdenbire bastonun numarası aklına gelmiş gibi, çevik bir hareketle bastonu omzuna dayadı, bir gözünü kıstı. Şakasına ortak olmak için kulaklarımı tıkadım. Üzerinde pet şişelerin, ıslak gazete kâğıtlarının, nasılsa martılara yem olmamış ekmek parçalarının ve şişmiş bir it ölüsünün yüzdüğü katran karası denize doğru nişan almıştı. Meğer şaka yapmıyormuş. Halk baston silahın marifetinden korkup kaçıştı.</p>

  <p class="p11">&ldquo;Bu da Ulu Önder&rsquo;in&rdquo; dedi. &ldquo;Her şeyi müzelere sığdıramıyorlar&rdquo; dedi, baston silahın elinde olmasına haklı bir neden bulmak istercesine. &ldquo;Vlll. Kral Edward geldiğinde armağan etmişti. Hatta o da değil, Madam Simpson armağan etmişti.&rdquo; Baston silahı, baston silah kadar ince koluna yatırıp seyretti:</p>

  <p class="p11">&ldquo;Sen bilirsin, erkekten dönme diyorlar Madam Simpson için. Hatta doğuştan çift cinsiyetli olduğu söyleniyor bizim ahçı Ragıp Ağabey gibi. Böyle bir alameti farikası olmasa Kral Edward uğruna tahtı bırakmazdı diyorlar. Kaldı ki ben mayosunun önünde bir kabarıklık...&rdquo;</p>

  <p class="p11">&ldquo;Boşver&rdquo; dedi sonra hiç kimseye yakıştıramayacağım gayet modern bir mimikle: Sağ elinin bütün parmaklarını ayırıp saçlarını yavaşça sıvazlayarak.</p>

  <p class="p11">&ldquo;Benim çocuğa Ülkü&rsquo;nün elbiseleri olmadı. Küçük geldi. Rasim&rsquo;in Çinli bir evlatlığı vardı hatırladın mı? Pekin ördekleriyle beraber Çin&rsquo;den getirdiği. O da Rasim için dans ederdi. Bacaklarını omzunun üstünden geçirir örümcek gibi yürürdü. Rasim taraçadaki hasır koltuklarda ayaklarını toplar kahkahalar atardı. Örümcek gibi tırmanırdı kız koltuğa. Omzunda, sırtında, göğsünde, bir bakardık Rasim&rsquo;in kucağında, tam kucağında.&rdquo;</p>

  <p class="p11">Hizmetli sustu. Rasim gibi baktı. Cehenneme dönmüş cennette &ldquo;Paşam&rdquo; diye üzerine atılan ve kim bilir ne olmuştu garibe, iki büklüm yürüyenin ağzının ortasına baston silahıyla bir tane yapıştırdı. Garibin burnu kanadı, biz yolumuza devam ettik:</p>

  <p class="p11">&ldquo;Anlatırım&rdquo; dedi. &ldquo;Rasim&rsquo;in Deniz Köşkü&rsquo;ndeki günlerini de anlatırım. Ama ben de bu köşkün efendisi sayılmam mı? Benim hikâyemi de dinle biraz. Benim bulduğum, konuşmayı unutmuş çocuk meğer neymiş biliyor musun? Babasını 1980&rsquo;de Başkent&rsquo;te avlayıp Diyarbakır Cezaevi&rsquo;ne koymuşlar. Kız anasıyla ortada kalmış. Diyarbakır Cezaevi&rsquo;ni duydun mu? Orayı da anlatacak mısın?&rdquo;</p>

  <p class="p11">Florya Deniz Köşkü&rsquo;ne geri dönmüştük. Denizin ortasındaki köşke doğru uzanan iskelenin başında:</p>

  <p class="p11">&ldquo;Senin Ali Çoban arkasına bile dönüp bakmadan çekip gitmişti. Hâlâ gözümün önünde. Bir vakit bu iç denize gelmesi mucize, yolunu kaybetmiş bir ayıbalığı çıkmıştı köşk iskelesine. Kutupta yaşayan türünden. Bizi görüp ürküp kaçarken, insan gibi yürüyüverir olmuştu iskelede. Ona benzettiğimden Ali Çoban&rsquo;ın gidişini, hiç unutmam. Gülhane&rsquo;ye götürmüşlerdi o ayıbalığını.&rdquo;</p>

  <p class="p11">Ali Çoban&rsquo;ı yeniden görecekmiş gibi bakıyordu, Deniz Köşkü&rsquo;nü karaya bağlayan, daracık bir kumsaldan sonra sık ağaçlığa çıkan yola.</p>

  <p class="p11">&ldquo;Hadi git sen de peşinden. Sonra yine gelirsin.&rdquo;</p>

  <p class="p11">Hizmetli böyle demese oradan ayrılacağım yoktu.</p>

  <p class="p11">Tavan arasında darbe hesapları yapan Rasim&rsquo;in makamına yerleşmesi işte böyle olmuştu: Ali Çoban&rsquo;ın şahsi meseleleriyle karışık zihninde, Florya Deniz Köşkü&rsquo;nde yaşanan küçük bir karambol neticesinde. Rasim&rsquo;e sorsanız &ldquo;Mukadderat&rdquo; derdi. Bir de Çoban&rsquo;ın o yıllardaki ezeli rakibi Kara&rsquo;nın iktidardayken gözüne pek mülayim görünen Rasim&rsquo;in görev süresini uzatması vardı pek tabii. Rasim&rsquo;e sorsanız yine &ldquo;Mukadderat&rdquo; derdi.</p>

  <p class="p11">Ali Çoban kusursuz belleğinin kepenklerini indirdi. Ziyaretçisi gitmiş, dallara, pencere pervazlarına tünemiş kumrular uçmuştu. Belleğinin tavan arasında darbe yapmak isteyen beş general vardı. Yukarıdan tam zamanında Nazlı Hanım&rsquo;ına çay servisi yapan Kâhya Talat&rsquo;ın ayak sesleri geliyordu. Yoo onun değildi. Hayır onundu ve bir başkasının daha. Kim gelmişti?</p>

  <p class="p11">Darbe olacaktı.</p>

  <p class="p11">1961&rsquo;de &ldquo;Gazozcu Subayların&rdquo; yaptığına benzemeyeceği çok açıktı. Bundan sonra sorulması gereken sorular, &ldquo;Darbenin şiddeti ne olacaktı ve kimler, nasıl direnecek?&rdquo; olmalıydı.</p>

  <p class="p11">Yukarıda kim vardı yahu? Telefon yine çaldı.</p>

  <p class="p11">&ldquo;Ağabey yine benim&rdquo; dedi telefondaki ses. &ldquo;Buyur&rdquo; dedi Ali Çoban.</p>

  <p class="p11">&ldquo;Estağfurullah ağabey&rdquo; dedi telefondaki ses. Müsteşarı Pertev&rsquo;di bu.</p>

  <p class="p11">Ali Çoban onu tostoparlak gövdesiyle masasında oturmuş hayal etti. Pertev laf arasında dilini dudaklarının üstünde hızlıca gezdirir, karşısındakini dinlerken de çenesindeki gamzesini nasıl beceriyorsa artık, akışkan bir şeymiş gibi hareket ettirirdi. Devam etti Pertev:</p>

  <p class="p11">&ldquo;Yeni zam oranlarını belirledim ağabey.&rdquo;</p>

  <p class="p11">Ayrıca kimse onun gibi &ldquo;ağabey&rdquo; diyemezdi: A ve ğ harflerini şişirir, gerisini yuvarlardı.</p>

  <p class="p11">&ldquo;İyi&rdquo; dedi Ali Çoban.</p>

  <p class="p11">&ldquo;Düşündüğünüz gibi&rdquo; dedi Pertev.</p>

  <p class="p11">&ldquo;Mümkündür, mümkündür&rdquo; dedi Ali Çoban.</p>

  <p class="p11">Pertev, bu yılın başında, başbakanlığın petrol sıkıntısından dolayı yanmayan kaloriferlerine aldırmayıp paltosu, atkısı hatta anacığının ördüğü yün eldivenleriyle oturup yeni ekonomik paketi hazırlamıştı. Ampul bile bulunmaz olduğundan Başbakanlık&rsquo;ın son ampulü, Ali Çoban&rsquo;ın odasından sökülen, Başbakanlık&rsquo;ın son ampulü Pertev&rsquo;in odasına takılmış, nihayetinde o da tükenmiş, hem zaten elektrikler kesilmiş, yeni ekonomik tedbirler kör karanlıkta hazırlanmıştı. Ali Çoban Başbakanlık&rsquo;ın karanlık koridorlarında yürürken Pertev&rsquo;in onlarca rakamı mırıldanmasını duyardı. Günlerce sürmüştü bu. Halkın canına okuyacak kararları almak Pertev&rsquo;in idrar yollarına mal olmuştu.</p>

  <p class="p11">Ali Çoban&rsquo;ın dilinin ucuna gelmişti, neredeyse saflıkla soracaktı:</p>

  <p class="p11">&ldquo;Pertev, sence halk galeyana gelir mi?&rdquo; diye. Telefonun diğer ucunda idrar yolları sıkıştıran ve kıştan bu yana aldığı antibiyotikleri vücudundan atmaya çalışan, portakal rengi idrarı pisuarı delip geçen Pertev&rsquo;in şöyle düşündüğünü hissetti:</p>

  <p class="p11">&ldquo;Darbe nasıl olsa önleyecek! &rdquo;</p>

  <p class="p11">Pertev ağzını şapırdattı. Telefondan duyuldu bu.</p>

  <p class="p11">&ldquo;Ağabey, Şermin sizde mi? Dönüşte alayım onu. Hem size de zam kararnamesini imzalatırım.&rdquo;</p>

  <p class="p11">Gözlerini tavana dikti Ali Çoban. Yukarıdaki Şermin olmalıydı. Hem tütün kokusu da gelmişti burnuna. Nazlı Hanım&rsquo;ı sigara içmezdi.</p>

  <p class="p11">Doğru, yukarıdaki Şermin&rsquo;di.</p>

  <p class="p11">Ağızlığına taktığı sigarasını tüttürüyordu ağırdan. Altındandı ağızlığı. Pırlanta kakmalı &ldquo;Pertev&rdquo; okunuyordu kenarında. Yattığı yerden Nazlı okuyordu bunu. Dumandan halkalar yapıyordu Şermin. Her halkada mineli tespihinden bir tane çekiyordu:</p>

  <p class="p11">&ldquo;Selleylüvesselem!&rdquo;</p>

  <p class="p11">Sonra niyetini söylüyordu usuldan:</p>

  <p class="p11">&ldquo;Allah kaynanamın ve onun el etek öptüren Korku Efendi&rsquo;sinin canını alsın!&rdquo;</p>

  <p class="p11">Birden fazla niyeti vardı Şermin&rsquo;in. Dün bin kere &ldquo;Pertev&rsquo;e hayırlı mevkiler&rdquo; dilemişti. Oysa, kanaviçe işli yorganı başına kadar çekmiş, güçlükle aralayabildiği tek gözüyle dünyayı seyreden Nazlı&rsquo;nın, Çoban&rsquo;ın biricik Nazlı Hanım&rsquo;ının dilini döndürecek hali yoktu. Bin birinci niyetini ağzından atan Şermin geniş poposunu alçak koltuğa iyice yerleştirdi:</p>

  <p class="p11">&ldquo;Kendine gel Nazlı. Kadınlar yağ kuyruğunda kendilerini paralıyorlar. O sefiller kadar gücün yok mu?&rdquo;</p>

  <p class="p11">Yoktu.</p>

  <p class="p11">Nazlı&rsquo;nın gücü kalmamıştı. Kâhya Talat her sabah mavi Chevrolote&rsquo;sinin kontağını çeviriyor, kendi kendine beş dakika çalıştırıyordu. Nazlı yattığı yerden duyuyordu motorun sesini. Duyuyor ve &ldquo;Demek hâlâ yaşıyorum&rdquo; diyordu. Sadakatsizliğin nişanı olan ayakkabılarının yatağının altından usulca, çifter çifter eksiltildiğini de biliyordu.</p>

  <p class="p11">&ldquo;Benden günah gitti&rdquo; dedi Şermin. Hakiki timsah derisinden çantasını açtı, dua defterini çıkardı. Kocasının, Allah&rsquo;ın belası kayınbiraderlerinin ve geberemedi gitti şu kayınvalidesinin, el etek öptüren kıymetli hocası Korku Efendi&rsquo;nindi bu dua defteri. Şerefli mevkilere gelmesine kesin gözüyle bakılan kocasına besbelli karısı Şermin&rsquo;den habersiz yaptığı bir ziyarette verilmiş, o da farkına varır varmaz yürütmüştü dua defterini. Rivayet o ki dua defteri iman etmiş bir imansızın derisiyle kaplanmış. Çünkü, çok geçmeden başını secdeden kaldırıp hak yolundan sapmış ve ebediyen imansızlığını ilan etmişmiş bu imansız. İşte bu sebeple yine aynı imansızın kanıyla yazılmış ve dinden imandan dönmeyecek olanların eline verilmiş bu dua defteri. Pertev aylardır bu defteri arıyordu ne aradığını söylemeden. Yatak altlarına, dolap köşelerine bakarken yakalıyordu onu Şermin. Anası, &ldquo;Korku Efendi&rsquo;mizin hediyesi dua defterini bul Pertev!&rdquo; diye direttikçe Pertev&rsquo;in beti benzi atıyordu. Bir pazar günü, bütün bir gün, kıçını dikip defteri aramıştı. Öyle ki doğrulduğunda suratı mosmordu. Kalbi doğuştan dertliydi, yaşını aldıkça yeterince kan pompalayamaz olmuştu, yarasa gibi baş aşağı durup kıyıda köşede Korku Efendi&rsquo;nin dua defterini arayınca da &ldquo;pıt&rdquo; etmişti kafasında bir damar. Şermin, Pertev&rsquo;in kafa damarlarından birisinin &ldquo;pıt&rdquo; edişinin sesini duymuştu. Dayanamamış kayıp dua defteri elinde girmişti içeri oysa. Kendisine, &ldquo;Ne yapıyorsun?&rdquo; diye çıkışılacağını sanan Pertev heyecanla doğrulmuş, onun o mosmor suratını gören Şermin dua defterini elinden atıp çığlığı basmıştı. Yirmi dört saat baş aşağı kalan Pertev koca kafasını olması gerektiği gibi tuttuğu anda olan olmuştu.</p>

  <p class="p11">&ldquo;Buldum&rdquo; diyordu Pertev. &ldquo;Gördüm&rdquo; diyordu. Hastaneye gidene kadar böyle sayıklamıştı.</p>

  <p class="p11">Neyi bulmuş, neyi görmüştü? Gazeteler günlerce bunu yazdılar.</p>

  <p class="p11">Kimine göre, ekonomiye çare bulmuş, Sovyetlerin Afganistan işgalini görmüştü. Şermin bardağı taşıran son damlayı refakatçi olarak kaldığı hastaneye saklamış, kayınvalidesiyle Korku Efendi&rsquo;yi kabul etmemişti.</p>

  <p class="p11">&ldquo;Şeytanın kendisi&rdquo; diyormuş kayınvalidesi onun için. Korku Efendi&rsquo;nin ayağına yüz sürüyormuş, &ldquo;Bağla şunun elini ayağını, çıkamasın dipsiz kuyulardan!&rdquo;</p>

  <p class="p11">&ldquo;Şeytanın ta kendisine ne yapılabilir ki?&rdquo; diyormuş biçare Korku Efendi.</p>

  <p class="p11">İşte Şermin böyle bir kadındı ve düşünmüş, taşınmış rüyalarda yaşayan eski arkadaşı Nazlı&rsquo;yı kendine getirmeye karar vermişti. Nazlı arada bu dünyaya kulak verip sonrasında bıraktığı yerden rüyalarda buluşsa bile kunduracısıyla yaşamaya istekliydi.</p>

  <p class="p11">Rakip olmadan hayat çekilmezdi.</p>

  <p class="p11">Üç çocuk doğurup sekiz çocuk aldırdığı için kendisini kıskanan Nazlı, onu &ldquo;Kocamın müsteşarının hanımı&rdquo; diye takdim eden Nazlı, Pertev koyu Müslümanların, Selamet Partisi&rsquo;nin adayı olduğunda kendisine kan kırmızı çarşaf ve peçe gönderen Nazlı, ayaklanmalıydı.</p>

  <p class="p11">Şermin okuyup üşedi.</p>

  <p class="p11">Bu arada Talat çayını getirdi. Kâhya değil, evin sahibi gibi davranır olmuş, kapı tıklatmaktan vazgeçmiş, çay servisini tamamladıktan sonra utanmadan parmak eklemlerini kütürdetip, çıtlatmıştı. &ldquo;Bıraksan Çoban&rsquo;ın yerine memleketi bile yönetir&rdquo; derlerdi onun için. Merakından Fincanın markasına bakmak isteyen Şermin, çayın bir kısmını kucağına döküverdi. Naylon elbisesinin sıcak çayla göbeğine yapıştığını sandı. Ah, Korku Efendi ve kaynanasının cinleriydi bunu yapan. İşte tam bu sırada doğruldu dağınık yatağında Nazlı, &ldquo;Kuaföre gidelim&rdquo; diye. Havadan sudan konuşmayalı uzun zaman olmuştu. Kunduracının ölümünden sonra ağır ağır zehirlenir gibi yatağa düştüğünden bu yana işin sırrını unutmuştu. Yine de iyi bir başlangıç yapmıştı:</p>

  <p class="p11">&ldquo;Kuaföre gidelim.&rdquo;</p>

  <p class="p11">&ldquo;Gidelim&rdquo; dedi Şermin yanan göbeğinin sızısını duanın gücüne duyduğu şaşkınlıkla unutarak. Kısa bir an için dertlendi bile: Anlatmaya doyamadığı Amerika günlerini sabırla dinleyecek Nazlı yoktu artık. Rakibi geri dönmüş, oyun başlamıştı.</p>

  <p class="p11">Ali Çoban kapıyı çarpıp çıkan kadınların sesiyle irkildi. Hayret, Nazlı Hanım&rsquo;ının ayaklanmasına karşı oralı değilmiş gibi davranıyordu. Talat&rsquo;ı çağırıp sordu:</p>

  <p class="p11">&ldquo;Nereye gidiyor bunlar?&rdquo;</p>

  <p class="p11">Dudak büktü Kâhya Talat.</p>

  <p class="p11">Toparlayalım.</p>

  <p class="p11">Ama neyi? Elimizde kalan en değerli hakikat tavan arasındaki paşalar.</p>

  <p class="p11">Bakın, secdeye varan Pertev bunu düşünmekten namazını kılamıyor:</p>

  <p class="p11">&ldquo;Darbe olacak mı?&rdquo;</p>

  <p class="p11">Allahuekber!</p>

  <p class="p11">&ldquo;Ne yapacaklar benim ekonomik programı?&rdquo;</p>

  <p class="p11">Sübhane rabbiye&rsquo;l-a&rsquo;la, sübhane rabbiye&rsquo;l-a&rsquo;la, sübhane rabbiye&rsquo;l-a&rsquo;la!</p>

  <p class="p11">&ldquo;Bilgilendirme toplantısında Rasim Paşa&rsquo;nın gözüne girdim ama. Ama yine de gönderirler beni. Ama...&rdquo;</p>

  <p class="p11">Allahuekber!</p>

  <p class="p11">Devlet Planlama&rsquo;nın mescidinde sabah namazından bu yana kılamadığı öğle ve ikindi namazlarını kaza ediyor. Küçücük mescidin pencereleri tuvalet pencereleri gibi yukarıda. Bu yeşile boyalı, demir parmaklıklı pencerelere baktıkça duygulanır Pertev:</p>

  <p class="p11">&ldquo;İbadet edenleri yerin dibine sokanları utandıracağın gün gelecek mi yarabbim?&rdquo;</p>

  <p class="p11">Namazı bölünmüş, kaçıncı rekatta olduğunu unutmuş, derken aptesi kaçmıştı. Üşenmedi tekrar aptes aldı. Bu defa acele etmiş, üstü başı epey ıslanmıştı. Şermin kızacaktı. Yoksa bu üzerindekiler su lekesini tutan cinsten takımı mıydı? Amerika&rsquo;dan aldıkları. O zaman Şermin daha çok kızacaktı. Karısı dini vecibeleri yerine getirme konusunda pek hevesli değildi. Pertev bunu dert etmezdi. Takılmadan, şaşırmadan en önemlisi aptesini bozmadan öğle ve ikindi namazlarını kaza etti. Hatta akşamı kılmaya bile niyetlendi. Yatsıyı evde gözleriyle kılardı ya da Şermin erkence uyursa çalışma odasında.</p>

  <p class="p11">Hapşırdı. Pek tozluydu mescit. Kara, 1977&rsquo;de, bir aylığına iktidara geldiği vakit burayı dosya evrak yığınlarıyla doldurmuşlar. Ardından bir buçuk yıllık Ali Çoban hükümetinde tekrar mescit olmuş, 1978 ocağından 1979 kasımına kadarki Kara hükümetinde yeniden depo. Ali Çoban 12 kasım 1979&rsquo;da bir kez daha hükümet kurduğunda yeniden mescit. Seccadelerin saçaklarının arasından fındık faresi pislikleri dökülür, altlarından neler çıkar neler: Altında Kara&rsquo;nın imzasının bulunduğu Amerika&rsquo;ya hitaben yazılmış &ldquo;Haşhaş ekimini yasaklamıyoruz!&rdquo; mektupları, hatta 1974&rsquo;te Kara&rsquo;nın Selamet Partisi ile yaptığı koalisyon zamanından kalma kişisel bir not, ama önce küçük bir açıklama: Kara, Kıbrıs harekâtını neden yaptığını anlatmak için kuzey ülkelerine gitmek ister ancak makamını koalisyon ortağı aşırı muhafazakâr Süleyman Tel&rsquo;e bırakmaktan çekinir ve ortağına şöyle bir not gönderir: &ldquo;Siz de İslam ülkelerini ziyarete gidiniz efendim.&rdquo; Devlet Planlama&rsquo;nın kâh depo kâh ibadethane olan bu köşesinde cevap notunun bile bulunduğu söylenir: &ldquo;Gidemem efendim.&rdquo; Alın bakın, 1967&rsquo;de Amerikan sefirinin dönemin çiçeği burnunda başbakanı Ali Çoban&rsquo;a Sovyetlerle münasebetlerini düzeltmelerinin hesabını soran mektupçuk: &ldquo;Are you changing axis?&rdquo; Bizzat Pertev bulmuştu bunu, kenarı kıvrılan seccadesini düzeltmek isterken.</p>

  <p class="p11">Ah, halıların, seccadelerin altında kalan pislikler!</p>

  <p class="p11">İşin tuhafı Planlama&rsquo;nın lağımı bile mescidin altındadır. Bu da müsteşarı Pertev ile beraber bir gün burada namaz kılan Ali Çoban&rsquo;ın tespitidir. Kendisi ne de olsa inşaat mühendisidir. Böyle şeyleri çok iyi bilir. Hatta bu tespiti yaptıktan sonra: &ldquo;Çok yazık, mümin insan her an aptesim bozuldu şüphesine kapılabilir&rdquo; demiştir.</p>

  <p class="p11">Ali Çoban&rsquo;ın bu hassas tespitini hatırladığında, &ldquo;Bu nasıl da küpe olmadı kulağıma&rdquo; diye içinden geçirdi Pertev. Bir gün de bindikleri asansör çelik halatlarından&nbsp; kurtulmuş, tam yeri öpecekken, &ldquo;Çömelin!&rdquo; demiş beraberindekilere Ali Çoban. Onun böyle şeyleri pek iyi bilebildiğini düşündü Pertev. Ama ekonomi yönetimi konusunda aynı düşüncede değildi. Son düşündüğü iplik iplik aklından çekilecek korkusuna kapıldı. Gayri ihtiyari çevresine bakındı. Mescidin pencerelerine dizilmiş, guruldayan kumrulardan başka bir şey yoktu. Onlar da bir bakışıyla uçup gittiler.</p>

  <h2 class="h22"><a id="ncx251"></a><a id="a3"></a>2</h2>

  <p class="p11">Kumrular gidip Kara&rsquo;nın penceresine kondular. Neredeyse açık balkon kapısından içeri dalıp Erica daktilosunun koluna tüneyeceklerdi ama bunu yapmak yerine pencere önüne sıralanıp şaşkın şaşkın bakmayı yeğlediler.</p>

  <p class="p11">İşte kumru, bu Kara.</p>

  <p class="p11">Cevdet Kara karısına seslendi: &ldquo;Reyhan koş!&rdquo;</p>

  <p class="p11">Reyhan elinde çay tepsisi rüzgâr gibi girdi içeri. Söylemeden edemeyeceğim, kocası siyasete girdiğinden beri diyelim, tuhaf bir marifet geliştirmişti Reyhan Kara, çay tepsisi elindeyken ne kadar hızlı hareket ederse etsin bir gıdım çay dökülmüyordu çatlakları sararmış melamin çay tabaklarına. Bu arada kocası niye &ldquo;Koş!&rdquo; diye seslenmişti, bunu merak etmesine gerek yoktu. Cevdet Kara ve karısı bir elmanın iki yarısı gibiydiler.</p>

  <p class="p11">&ldquo;Ah, kumrular&rdquo; demesiyle Reyhan Hanım&rsquo;ın, bunu duymuş gibi havalandı kumrular. Karı koca ellerinde tavşan kanı çayları bakakaldılar kanat çırpan kumrulara. Diğerleri uçup gidince bir tanesi yapayalnız kaldı olduğu yerde. Boyası dökülmüş kooperatif evi balkonunun demir korkuluklarında dönüp duruyordu şaşkınlıkla.</p>

  <p class="p11">&ldquo;Eşini arıyor&rdquo; dedi Cevdet Kara. Eşini arıyordu kumru.</p>

  <p class="p11">&lsquo;Eşini Arayan Kumru&rsquo; diye bir şiir bile yazabilirdi Cevdet Kara ki politikacılığı kadar şairdi aynı zamanda. Sol eğilimli partinin genç lideri, Ali Çoban&rsquo;ın rakibi. Kara&rsquo;dan uzun uzun söz edeceğiz ama eşini arayan kumrunun hali pek acıklı. Gerçekten eşini arıyor çünkü.</p>

  <p class="p11">Bu gülen kumrunun, Türk güvercininin, eşinin nerede olduğuna gelince. Biraz önce bir taksinin önüne yapıştı. Kanatları açık öylece kalakaldı orada. Radyatör mazgalına tutturulmuş süs gibi. Taksinin arka koltuğunda kolları açık yatan Emin gibi. On dakika kadar önce Emin&rsquo;in kafası, ayrıldığı örgütteki arkadaşları tarafından demir çubuklarla ezildi. Kendine geldiğinde kan içinde bu taksinin içindeydi. Daha yirmisinde değildi. Şoföre sordu:</p>

  <p class="p11">&ldquo;Amca neremden kan akıyor?&rdquo;</p>

  <p class="p11">&ldquo;Nerenden akmıyor ki!&rdquo; dedi şoför ve gaza bastı. Bizim kumru da tam bu sırada taksiye çarptı, çarptığı yerde kaldı ve oracıkta eşini çağırmak için ötüp durdu. Gagası Anadol marka taksinin ön mazgalları arasına sıkışıncaya kadar denedi bunu. Sonra sesi çıkmaz oldu.</p>

  <p class="p11">Kan içindeki devrimcimiz Hacettepe Acil&rsquo;in önünden geçerlerken taksiciye&nbsp; &ldquo;Burada dur&rdquo; demek istedi.&nbsp; Diyemedi. Taksi, bir yıl önce faşistlerin devrimci bir hastayı öldürdüğü Numune Hastanesi&rsquo;nin önünde durdu. Emin nasılsa ölür diye morga konuldu.</p>

  <p class="p11">Emin ölmeyecek.</p>

  <p class="p11">Ama Cevdet Kara&rsquo;nın balkonundaki tedirgin kumrunun eşi öldü. Taksi şoförü otomobilinin arka koltuğunun kanla sulanmış kılıflarını &ldquo;Yıkamakla iflah olmaz bunlar&rdquo; diye toplayıp atarken, ön mazgala yapışmış kumru ölüsünü de çekip çıkardı ve attı. Üstelik bu küçük temizliği yaparken devriye gezen bir polis ekibine yakalandı:</p>

  <p class="p11">&ldquo;Bu kan neyin nesiydi, kimi hastaneye götürmüştü, bir örgüte yardım ve yataklık yapıyor olabilir miydi?&rdquo;</p>

  <p class="p11">Keşke acele etmeyip gidip evinin önünde yapsaydı bu temizliği. Ayrancı&rsquo;daki benzin istasyonunun kurtları onu gözlüyorlardı. Taksici, Numune Hastanesi&rsquo;ne bıraktığı devrimciden önce içeri girdi.</p>

  <p class="p11">O yıllarda kim vurduya gitmek işte böyle bir şeydi. Serüven dolu yılların lideri Cevdet Kara halka hitaben yapacağı konuşmayı hazırlarken durmuş, balkon korkuluklarından ayrılmayan, eşini arayan kumruya dikmişti gözlerini. Canı şiir yazmak istiyordu. Hatta ilk dizesi ağzından dökülecekmiş gibi oldu. Bir şey söyleyecekmiş gibi açtı ağzını ama ister inanın ister inanmayın söylediği o gün bir gazeteci dostundan aldığı istihbarat oldu:</p>

  <p class="p11">&ldquo;Paşalar tavan arasında toplanmış.&rdquo;</p>

  <p class="p11">Bunun bile şiiri yazılabilirdi. Hatta belli belirsiz oluşmuştu kafasında şiir. &ldquo;Tavan arası&rdquo; diye başlıyordu ve onu Kara&rsquo;nın belleğinin en derininden çıkartmayı başarırsam şöyle devam ediyordu: &ldquo;Burası tavan arası / Tavan arasına hoş geldiniz / Burada bir sürü bavul ve bir kutu var / Çiftleşen böcekler gibi birbirinin üzerine binmiş iki kahverengi divan / Cezaya kaldırılmış çocuklar gibi yüzleri duvara çevrili köşelerde ya da raflarda duran bir sürü tablo / Eski bir &lsquo;jikker&rsquo; ya da uçan halı / Renkleri solmuş fakat hâlâ sihirli / Rasim Paşa bunu çocukluğunda kullanmış, sonra sarhoşken bununla uçmuş / Tavan arası / Burası tavan arası. / Tavan arasına hoş geldiniz.</p>

  <p class="p11">Sonra bütün bir gün kâh Rasim ve arkadaşlarının tavan arasında toplandığını kâh bundan ilhamla içine doğan şiiri bir yerlerden mi hatırladığını yoksa kendisinin mi yazdığını düşündü. Şiir pek önemli değildi. Önemli olan siyasetti.</p>

  <p class="p11">&ldquo;Hayır, o şiiri bir yerlerden hatırlıyorum. Hatta şiir bile değildi&rdquo; dedi.</p>

  <p class="p11">Bunu elinde olmadan seslice düşünmüştü. Karısı duydu, başını düzenlediği arşivden kaldırdı. İnanın bu sesli düşünceler ağzından dökülmeseydi bile karısı kafasının içinden geçenleri duyardı! Sanırım bu, birbirine çok benzeyen Kara çiftini tanımlamak için yeterli olmuştur.</p>

  <p class="p11">&ldquo;Bir romandan parçaydı bu&rdquo; dedi Reyhan Kara. &ldquo;İngilizce olarak hatırlıyorum üstelik. Kolejde okumuş olmalıyım&rdquo; dedi, &ldquo;olmalıyız&rdquo; diye ekledi.</p>

  <p class="p11">Kolejde arkadaş oldular, üniversitede evlendiler. Yeryüzünde ruh eşini bulmak diye bir efsane varsa, onlar buna denktiler. Oğlunun şairliğiyle övünen ressam anne Cevdet Kara&rsquo;nın evliliğine karşı çıktı. Daha doğrusu şöyle oldu: &ldquo;Hani&rdquo; demişti ressam anne, &ldquo;daha dün evlenmeyeceğim demiştin!&rdquo; Peyzajlarıyla meşhur ressam annenin eserlerinde o saatten sonra derin bir gölge belirdi. Kasvetli gölgeler Londra&rsquo;ya Sanskritçe öğrenmeye giden Cevdet Kara&rsquo;nın politikaya atılma kararını bir mektupla annesine bildirmesinden sonra yerini karanlığa bıraktı. Anne, karanlık, hüzünlü peyzajların ressamı oldu çıktı. Oğul Cevdet Kara da ayağının tozuyla memlekete dönüp milletvekili seçildi.</p>

  <p class="p11">Kedi tüylerinin uçuştuğu bu evde mutluydu. Dışarısı cehennemdi. Bıraksalar, bayat bisküviler ve ziyaretlerine gelen bir partilinin tansiyonunu fırlatıp geberten, demli mi demli (iyi olmuştu gerçi, söz konusu partili, Ataköy Güneş Motel&rsquo;de AP&rsquo;nin on bir milletvekilini bakanlık yemiyle transfer edişini eleştirmek için gelmişti) çaylarla yaşayıp giderdi.</p>

  <p class="p11">Neden siyaset yapıyordu? Artık iyice yaşlanan ve Salacak&rsquo;tan gördüğü Kızkulesi&rsquo;ni bir karanlığın ortasında resmeden, öyle ki resme baktığınızda karanlık, ışıksız Boğaz&rsquo;da gemilerin canhıraş düdüklerini bile duyabileceğiniz annesi de aynı soruyu soruyordu. Birazdan, sizlerin ayrıntılarıyla tanık olacağınız ev hayatında burada öylece kalıp &ldquo;Eşini Arayan Kumru&rdquo; şiirleri yazabilirdi. Tavan Arası şiirleri de. Ama o siyaset yapmaya daha fazla hevesliydi. Bunun için fazlasıyla beceriksiz olsa bile.</p>

  <p class="p11">Bir kaç gündür rüyalarında kendisini Milli Şef&rsquo;e bağıra bağıra laf anlatırken görüyordu. Sonrasında bu kötü gün rüyası olacaktı. Her kötü şeyin arifesinde Milli Şef&rsquo;e sesini duyurmaya, diyelim duyurdu, söylediklerini anlaşılır kılmaya çabalayacaktı. Uyandığında sesi en şehvetli halka hitap konuşmalarını yaptığı ya da 1972&rsquo;de Milli Şef&rsquo;i alt edip kürsüye çıktığı, 12 Mart müdahalesinde askerin kurdurduğu hükümete bakan vermek neymiş ona gösterdiği günkü gibi boğuk boğuk olurdu.</p>

  <p class="p11">&ldquo;Pısssstttttt!&rdquo;</p>

  <p class="p11">Florya Deniz Köşkü&rsquo;nde bıraktığımız hizmetli bu! Bizi çağırıyor, yanına gidelim mi?</p>

  <p class="p11">&ldquo;Fırtınalarda salıncak gibi sallanır köşk. İnanır mısın bir keresinde bütün kazıklarından kurtulup havalandı. Baktım uçuyoruz. Dedim bu köşk gidip Başkent&rsquo;in tepesine konacak. Meğer 1957&rsquo;de Amerikalıların gönderdiği viski bozukmuş. Viski de nasıl bozulursa artık! Ya da cumhurbaşkanlarımızı usul usul zehirlemek için içine bambaşka bir şey katıp gönderdiler.&rdquo;</p>

  <p class="p11">Hizmetli elinde bastonu köşkün en ucunda durmuştu. Dimdik duruyordu ama yine de komikti. Lafı uzatacağını anlamıştım:</p>

  <p class="p11">&ldquo;O viskiler köşke niçin gönderilmişti biliyor musun? Dinle, bu da tarihtir, politikadır, siyasettir!&rdquo;</p>

  <p class="p11">Dinliyordum. Mevsim yaz değil, hava da kasvetliyse bu iskele Köşk&rsquo;ün tepesinde olmanın bahşettiği depresif ruh haliyle.</p>

  <p class="p11">&ldquo;Viskiler Eisenhower&rsquo;ın söylediklerine harfiyen uyacağız diye gönderilmişti. Küçük bir mükâfat. Neydi bu Amerikalının söyledikleri?&rdquo;</p>

  <p class="p11">&ldquo;Amerika&rsquo;nın çıkarları dünya çapındadır.&rdquo;</p>

  <p class="p11">&ldquo;Evet, 10 ocak 1957&rsquo;de yaptığı konuşmada öyle dedi. Bizimkiler de aralarına kendilerine benzeyenleri alıp, kimdi onlar?&rdquo;</p>

  <p class="p11">&ldquo;Pakistan, İran, Irak.&rdquo;</p>

  <p class="p11">&ldquo;Aferin çalışmışsın dersini. İşte Amerika&rsquo;nın eli yakamıza o doktrinle yapışır.&rdquo;</p>

  <p class="p11">Sustu ve katran karası denize baktı. Denizin kabarıp alçalması korkunçtu, bakamıyordum.</p>

  <p class="p11">&ldquo;Cevdet Kara&rdquo; dedi &ldquo;onu ilk gördüğüm anı anlatmak için girdim araya. Bana kalırsa politikaya girme sebebi anlatacağım o anda gizlidir. Dinleyecek misin?&rdquo;</p>

  <p class="p11">&ldquo;Evet&rdquo; dedim.</p>

  <p class="p11">Bana kibarca oturmamı işaret etti. Rüzgârın, güneşin ve deniz suyunun çürüttüğü hasır koltuklara iliştik. İkimiz karşılıklı aynı anda otururken, popo kısmı delinmiş koltuklar gece uykusunda kontrolsüzce çıkarılan sinir bozucu diş gıcırtılarına benzer sesler çıkardı.</p>

  <p class="p11">&ldquo;Cevdet Kara 1950&rsquo;de babasıyla birlikte buraya gelmişti. Milli Şef, cumhurbaşkanlığının son günlerini geçiriyordu. Şımarık kızlarının Fransız mürebbiyesi, karısı ve her şeye burnunu sokan anası, eşyaları toparlıyorlardı. Cumhurbaşkanı&rsquo;nın kalsaydı üzerime şıp diye oturabilecek bütün giysilerini aldılar. Öyle ki banyo etajerinin üzerinde unutulmuş bir tıraş fırçası için yaver mi ne birisi gönderilmişti, taaa Başkent&rsquo;ten. Cevdet Kara babasıyla beraber köşkteydi. Kim bunlar diye bakmıştım mutfaktaki lomboz deliğinden. Sonra aldı mı beni bir gülme? Çünkü Cevdet Kara kibrit çöpü gibi bir gençti. Hâlâ öyle. O Kıbrıs şeysinde, bu kelime de bana Rasim Paşa&rsquo;dan emanet, başına taktıkları miğfer fırfır dönüyordu. Babası da göbekli möbekli biri. Ben de bir gece önce kapı arkasından Milli Şef&rsquo;in kurdurduğu sinema makinesinden Lorel ile Hardy&rsquo;i seyretmiştim. Gülmemek için yumruklarımı ısırmıştım. Sonra bakmıştım filmi izleyen herkes gülüyor ben de güleyim dedim. Sesim onlarınkine karışır gider. Güldüm. Benim gülmemle Milli Şef tam bir şef edasıyla elini havaya kaldırdı. Koca perdeyi elinin gölgesi kapladı. Bu makiniste &ldquo;Dur&rdquo; demekti. Kaldı ki filmin bir yarısında ara verdirmek pek zordu. Yani film bağlamak filan meşakkatli işlerdi. İşte, Milli Şef kalktı, karanlıkta üzerime doğru yürümeye başladı. Bir de sağır derlerdi onun için. Oysa o gerek görürse toprağın altında çalışan karıncaların sesini bile duyardı. Kapının arkasına sindiğim yerde buldu beni. Pek sinirliydi rahmetli. Kendimi filmden hâlâ alamıyor, gülüyordum. Bana, köşkün direklerinden birisine bağlanma cezası vermişti. Sadece başım suyun üzerindeydi. Sabaha karşı çıkan dalga neticesinde bir kova su yutmuştum. Ayrıca bir denizanasıyla bir avuç gümüş balığı. Neyse efendim, Cevdet Kara&rsquo;nın babası CHP&rsquo;den milletvekiliydi ve Menderes&rsquo;in galip geleceği seçimlere giderken liste dışı kalmıştı. Cumhurbaşkanlığı biter bitmez partisinin başına dönecek olan Milli Şef ile bunu konuşmaya gelmişti. Milli Şef ise içerideydi, bezik oynuyordu ve taraçaya misafirlerinin yanına çıkmaya hiç mi hiç istekli görünmüyordu. Cevdet Kara&rsquo;nın babası için &lsquo;İnsan kasabı&rsquo; diyordu. Oysa adam adli tıpçıydı. Ne ayıp değil mi efendim? Milli Şef&rsquo;in bilmediği yoktu. Adamcağızın üniversitedeki ders notlarını derlediği &lsquo;Ölüm ve Şahadet&rsquo; isimli kitabını bile okumuştu. Onu, muhalif olduğu için liste dışı bırakmıştı.</p>

  <p class="p11">Şimdi bizim oturduğumuz koltuklarda ayakları yere değmeden, ellerini kucağında kavuşturmuş oturuyordu baba. Cevat Kara da taraçanın şimdiki gibi paslı olmayan korkuluklarına dayanmış, o gün belleğinin bir köşesinde bugün muhtemelen şiir kitaplarının arasında bulabileceğin bir şiiri düşünüyordu. Sanskritçe bile düşünüyor olabilirdi, zira Londra&rsquo;dan, bu garip dili tahsil etmekten yeni dönmüştü.</p>

  <p class="p11">İşte böyle. 27 yıl sonra Ali Çoban&rsquo;ın dikildiği köşede öylece durup kalmıştı Cevdet Kara. Memleketin solu o zaman şekillendi. Kutsal kitaplarda dünyanın yedi günde kuruluvermesi gibi.&rdquo;</p>

  <p class="p11">Kendimi tutamayıp güldüm. Kutsal kitaplar filan. Hizmetli buna pek alındı.</p>

  <p class="p11">Cevdet Kara bütün bir gün babasını bekletip sonra uyuyakalan Milli Şef&rsquo;e haddini bildirmek için mi politikaya atılmıştı? Güzel hikâyeydi doğrusu; Florya Deniz Köşkü&rsquo;nde taraçanın güneş altında cayır cayır yandığı saatler de dahil olmak üzere bekleyen babanın oğlunun, on yıl sonra Milli Şef&rsquo;in Çalışma Bakanı olması.</p>

  <p class="p11">Bunların ne önemi var bilmiyorum. Bildiğim tek şey konu ettiğimiz yıllarda bu memleketin iki seçeneğinin bulunması: Ya sol, ya sağ!</p>

  <p class="p11">&ldquo;İkisinin birden olma ihtimali yok mudur? Zira bütün mahlukatların ya solu vardır ya sağı!&rdquo;</p>

  <p class="p11">Gariptir, Cevdet Kara ve Ali Çoban yetmişli yılların sonuna geldiklerinde aynı rüyayı görür olmuşlardı. Uydurmuyorum. İkisi de rüyasını yazılmamak kaydıyla bir gazeteciye aktarmışlardı. O yıllarda ikisinin de kapısından girebilen, ikisiyle de söyleşebilen gazeteci bulmak zordu. Gazeteciler de memleketin seçeneği gibi ya soldaydı ya sağda. İşte bu gazeteci Cevdet Kara&rsquo;nın, &ldquo;Bir aracın direksiyonuna oturmuş giderken direksiyonu sola kırmak istiyordum...&rdquo; dediğini hatırlıyordu. Ardından Ali Çoban&rsquo;ın, &ldquo;Direksiyonu sağa çevirmeyi fevkalade çok istediğim anda&rdquo; dediğini. Sonra aynı gazeteci SSCB ile münasebetleri konuşmak için gittiği Büyükelçi&rsquo;nin &ldquo;Sizin iki inatçı liderinizi rüyamda gördüm&rdquo; dediğini hatırlıyordu. Tıpkı bizim bozuk viskiden zehirlenen hizmetli gibi bu gazeteci de Rus Büyükelçi&rsquo;nin armağanı olan kolonyadan dönme votkadan zehirlendiğinde, bu defa kendisinin bu zehirlenme anında otomobilin direksiyonunda kâh Ali Çoban&rsquo;ın kâh Cevdet Kara&rsquo;nın olduğu, kötü kötü rüyalar gördüğünü düşündü.</p>

  <p class="p11">&ldquo;Bu memleketi solcu yapmazlar.&rdquo;</p>

  <p class="p11">Burası önemli: Numune Hastanesi morgunda yatan Emin hatırlıyor bunu. Emin&rsquo;i ölür herhalde diye morga kaldırmışlardı. Ölürse yazık olurdu: Devrimcilikte bir arpa boyu yol gitmişti. Konya asfaltı yakınlarındaki tepelikte koca koca kayaların ardında silah atmayı öğrenmiş, partiye adaylık başvurusu yapıp, kod adını almıştı. Ardından bir iki silahlı çatışma, nöbetler, toplantılar. Uzaktan bakınca bu kadar işte. Bir şeyleri değiştirme inancı taşıyan insanlardan sadece birisi. O yıllarda dağlarda tepelerde keçi otlatan nineler bile, &ldquo;Neredensin?&rdquo; sorusuna örgüt adıyla cevap verirlerdi. Ya da haritada yerini bilmedikleri köylerden birkaç kişi gelirdi, &ldquo;Kurduk örgütü&rdquo; diye.</p>

  <p class="p11">Herkes kendi cephesinde çalışıyordu. Faşolar hilallerinin bir ucunu memleketin böğrüne batırmak gayretiyle kan dökerlerken, mahallelerin, sokakların, üniversitelerin, okulların hâkimiyeti bir o tarafa, bir bu tarafa geçiyordu.</p>

  <p class="p11">Babası kulağına &ldquo;Oğlun devrimci olmuş&rdquo; söylentisi geldiğinde soluğu Başkent&rsquo;te almıştı. Siyasal ile Hukuk&rsquo;un arasındaki yoldan aşağı inerken Basın Yayın&rsquo;ın duvarının tepesindeki Mahir Çayan ve arkadaşlarından kalma &ldquo;Ya İstiklal, Ya Ölüm&rdquo; yazısını göz ucuyla okumuştu pederi. İzlediği bir tiyatro oyunundan sonra semtlerindeki mahalle kahvesindeki okey ıstakalarını terk edip Sosyalizmin Alfabesi&rsquo;ni okumaya başlayan oğluna nasihat etmeye koyulmuştu. Babalar ve oğullar romanı olmadan bu roman, bu baba hikâyesinin de defterini dürüp buradan uzaklaşalım!</p>

  <p class="p11">Evet, şimdi tekrar Cevdet Kara&rsquo;nın evine dönüyoruz. &ldquo;Anlatmak çok zor&rdquo; diyordu İsveç Büyükelçisi. Alışılmadık bir biçimde kadındı. Hem de ne kadın. &ldquo;Kavak ağacı gibi&rdquo; derdi Ali Çoban onun için. Buraya nereden geldik: Bu upuzun kadın, 1.98, Cevdet ve Reyhan Kara&rsquo;nın kedi tüyü uçuşan evinde konuk şimdi. Bir diplomata yakışmayacak biçimde çat kapı geldi üstelik.</p>

  <p class="p11">Ondan önce Emin&rsquo;i merak ediyorsanız şunlar oldu: Kafasından çok ayağı anasını ağlatıyordu. O kadar çok hırladı ki morg görevlisi radyosunu kısmak zorunda kaldı, &ldquo;Adam ölmemiş&rdquo; diye yerinden fırladı. Buradaki kadar telaşlı değildi aslında. Musalla taşında dirileneni bile görmüştü. Otopsi için neşter vurulduğunda dikileni. Neyse, Emin önce beyin cerrahiye götürüldü. İlk doz Penadur etkisini gösterdi, hastaneden kaçmanın yollarını rüyasında bile olsa, aramaya başladı.</p>

  <p class="p11">İsveç Büyükelçisi gibi bir kez daha çat kapı dalalım Cevdet Kara&rsquo;nın evine. Türklere benzemişti İsveç Büyükelçisi de, &ldquo;Bisküviden başka bir şey yemez mi bunlar?&rdquo; diye düşündü. Böyle düşünmemiş gibi, bisküviler ve çaya teşekkür edermişçesine gülümsedi. Benzerlik işte buradaydı.</p>

  <p class="p11">&ldquo;Darbe olacakmış&rdquo; dedi Büyükelçi.</p>

  <p class="p11">Çay bardağı dikiş yüksüğü gibi kalmıştı elinde. O haliyle Tagor şiirindeki devi hatırlattı Cevdet Kara&rsquo;ya. Şiiri kendisi çevirmişti.</p>

  <p class="p11">&ldquo;Bu ülke bu noktaya nasıl geldi Bay Kara?&rdquo;</p>

  <p class="p11">Ne soru ama! Düşünün bunu 1961&rsquo;den bu yana ülkesinin değiştirmeyi unuttuğu büyükelçi soruyordu. Cevdet Kara bizim gibi düşünmüş olmalı ki şöyle dedi:</p>

  <p class="p11">&ldquo;Bizler kadar siz de bu ülkenin tarihinin tanığısınız. Bizim kadar sizin de bu konuda bir fikriniz olmalı.&rdquo;</p>

  <p class="p11">Yüzündeki pudra dolu çukurlar gerçekten hayret uyandırıcıydı. Tuhaf bir yeşili olan gözlerini hiddetle kıstı büyükelçi. Gözleri parlak, dudakları gevşek ve sarkıktılar. Cevdet Kara onu karşısında görünce dokunmak istiyordu: &ldquo;Gerçek mi, değil mi?&rdquo; Misina kalınlığındaki sarı saçlarından gözlerini alamıyor, asıl endişe verici olanın yüzün bütünündeki ifade olduğunu düşünüyordu. Bu yüzde soyluların yüzlerine bakmayı zevkli kılan o azametli dinginlikten eser yoktu. İyi eğitilmiş hizmetkârların yüzlerindeki vakur itaatkârlık da bulunmuyordu orada; kırış kırış, bumburuşuk, büzüşük bir yüzdü. Böyle düşünen Cevdet Kara&rsquo;ydı. Her ne kadar şairse de sanki övmekten çok azarlamaya, öpüşüp koklaşmaktan çok kavga etmeye, at binmekten çok sürünüp debelenmeye, dinlemekten çok didinmeye, sevmekten çok nefret etmeye alışık gibiydi. Böyle detaylı anlatıyorum çünkü liderlerinin karakteri, düşünceleri memleketin çoğunluğunun izdüşümüdür. En azından burada.</p>

  <p class="p11">Şimdi daha heyecan verici bir şeyden söz etmek istiyorum. Büyükelçi çok sonra Başkent anılarını yazacaktı: Güliver Cüceler Ülkesinde. Garip olan Türk diplomasi tarihinin her döneminde bu büyükelçinin hatırlanmasıydı. Şöyle ki; ondan önce yine böyle boylu poslu ve çok nazik bir büyükelçi daha vardı.</p>

  <p class="p11">İkisi aynı kişi olamazdı çünkü diğeri erkekti. 1961&rsquo;den bu yana görev yapan bu dişi büyükelçinin adı da tuhaftır Orlando&rsquo;ydu. Yani bir kadın ve sahip olduğu adın İskandinav adı olmaması bakımından.</p>

  <p class="p11">Bayan Orlando gerçek bir tanık olabilir!</p>

  <p class="p11">&ldquo;Bu ülkenin en büyük hatası&rdquo; dedi Bayan Orlando &ldquo;bir hatanın varlığından bile söz edilmesinin mümkün olmaması.&rdquo;</p>

  <p class="p11">&ldquo;Anlamadım&rdquo; dedi Cevdet Kara. 1952-1957&rsquo;de Ankara&rsquo;da kurdukları sanat kulübü Helikon&rsquo;da iki lafın biri, &ldquo;Anlamadım&rdquo; derdi. Bunu İngilizlerden öğrenmişti. Bayan Orlando anlatacaktı ama önce Reyhan Kara&rsquo;ya dönüp pisboğazlık etti:</p>

  <p class="p11">&ldquo;Size İsveç&rsquo;den tarçınlı, bayatlamayan bisküviler getireceğim.&rdquo; Bu bir paket hediye bisküviyi aklına düşüren şey kendisine ikram edilen bayat bisküviyi çay bardağının içine sokup tatlandırmak isterken kırıp parçalayıp çayın içine boca edivermesi olmuştu. Türkiye&rsquo;de siyasi manevralar da böyleydi işte:</p>

  <p class="p11">&ldquo;Sizlerin yaptığı siyaset, çayınızın içinden çıkarmakta geç kalırsanız parçalanan bisküviler gibi.&rdquo;</p>

  <p class="p11">Büyükelçi Orlando, Cevdet Kara&rsquo;nın pek sinirli bir adam olduğunu biliyordu. Onu kızdırmak pahasına siyasetine bayat bisküvi muamelesi çekmişti. Yerinden kalktı Cevdet Kara. Aynı anda bir kedi tüyü bulutu havalandı terk ettiği koltuğunun üzerinden. Hapşırdı Reyhan Kara. İyi dayanıyordu alerjisine rağmen.</p>

  <p class="p11">&ldquo;Ali Çoban, ayağımızın altındaki halıyı çekiyorlar, demiş.&rdquo;</p>

  <p class="p11">Yüzü kütüphanesine dönük duran Cevdet Kara sessizce dinliyordu. Devam etti Büyükelçi Orlando:</p>

  <p class="p11">&ldquo;O böyle düşünebilir. Böyle düşünmeli zaten. Ama siz bugün kendinize bağlanan büyük umudun bir hareket haline gelebilmesi için gerekenleri neden yapmadığınızı düşünmelisiniz.&rdquo;</p>

  <p class="p11">Reyhan Kara çayları tazelemek için boş bardakları topladı. Bardaklar, çay tabakları, çay kaşıkları, teneke tepsi, yüzü kitaplığına dönük duran Cevdet Kara&rsquo;nın ruh halini tam manasıyla yansıtan sesler çıkardılar. Cevdet Kara nihayet yüzünü hanımlara doğru dönmüştü, cevap vermek niyetindeydi. Bunu hisseden Reyhan Kara donup kalmıştı.</p>

  <p class="p11">&ldquo;Ben&rdquo; dedi Cevdet Kara, &ldquo;her şeyi yaptım.&rdquo;</p>

  <p class="p11">Reyhan Kara diz çöktüğü yerden elinde çay tepsisiyle kalktı. Büyükelçi Orlando, onun kutsal bir iş yapıyormuş gibi çay tepsisini göğüs hizasında taşıdığını gözlemledi. Annesini hatırladı. Annesi hemşireydi ve verdiği hizmetin kutsal olduğunu düşünerek hastalarının oturaklarını göğüs hizasında taşırdı. Sonra bütün bu gereksiz düşüncelerden kurtulmak istercesine başını silkeledi. Misina kalınlığında saç telleri hışırdadı.</p>

  <p class="p11">&ldquo;Bu halk sizden başka bir çocuk devrimciye hatta bir faşiste bu kadar güvense darbe olmazdı&rdquo; dedi.</p>

  <p class="p11">Cevdet Kara yumruklarını öyle bir sıkmıştı ki çelimsiz vücudunun gücü nasıl yettiyse avuç içindeki damarlarına bastırmak vasıtasıyla kan akışını iptal etmiş, yüzü bir anda üzerindeki gömlek gibi mavileşivermişti. Çay getiren Reyhan Hanım kocasını bir kere daha böyle görmüştü: 1977 Niksar mitinginde. Bu faşo Anadolu kasabasına geldiklerinde neredeyse öldürüleceklerdi. Ertesi sabah miting meydanı inanılır gibi değildi. Meydan, Helikon Sanat Kulübü&rsquo;nde izledikleri Truffaut filmlerindeki gibi bomboştu. O bomboş meydana konuşmuştu Cevdet Kara; morardıkça morararak.</p>

  <p class="p11">Hiç kimseye yaptığı heyecanlı hitabı bittiğinde geceden karaydı yüzü.</p>

  <p class="p11">Neyse, Reyhan Kara kutsal kitaplarda kıyameti ilan edecek suru üfleyecek dört büyük melekten birisi olan Mikail gibi hassasiyetle eğildi, çay tepsisini sehpaya bıraktı. Cevdet Kara&rsquo;da o anda avuç içlerini hiddetle sıkmaktan vazgeçti, rengi ağır ağır normale döndü. Siyasete gökten zembille iner gibi inip çalışma bakanı olduğunda &ldquo;Kimse benden kuşkulanmasın&rdquo; demişti. Üç kelimelik manifestosu yerini bulmuş, kimse ondan kuşkulanmamıştı. Niksar&rsquo;da karşısında bir Allah&rsquo;ın kulunu bulamazken aynı yılın 4 haziranında İstanbul&rsquo;da iki milyon kişiye hitap etmişti. Ne gariptir Ali Çoban gelmiş geçmiş en kalabalık mitingi yapacağını sezip çomak sokmuştu: Bizzat kendi aramış, o garip şivesi ve tonlamasıyla, söylediklerini anlayabilmek için yüzünü buruşturan Cevdet Kara&rsquo;ya, &ldquo;Sana suikast var&rdquo; demişti. Cevdet Kara telefonun ahizesine doğru derin bir nefes çekmişti sigarasından. Öyle ki sigaranın ucunda nefesle alevlenen tütünün çıtırtısı gitmişti Ali Çoban&rsquo;ın kulağına.</p>

  <p class="p11">&ldquo;İstihbarat Almanlardan.&rdquo;</p>

  <p class="p11">Yakın zamanda pek çok defa ölümden dönmüştü. Kendisini öldürmek için her yol denenmişti. Çarşaflı kadın kılığına giren suikastçılar bile! Büyükelçi Orlando&rsquo;yu kara çarşafa soktuğunuzu düşünün. Suikastçılar işte öyleydi. Şair Başbakanlarının dikkatini çekecek kadar kaba saba hareket eden kara çarşaflı kadınlar. &ldquo;Suikastların birisinde hayatını kaybetmiş olsa&rdquo; diyordu sendikacılardan birisi, &ldquo;soldaki mücadelemiz kolaylaşırdı.&rdquo;</p>

  <p class="p11">Büyükelçi Orlando böylesine ağır bir ithamda bulunmayıp sadece soruyordu:</p>

  <p class="p11">&ldquo;Sizce bu ülkenin geleceğinde işçinin, sendikanın, köylünün böylesine solda olduğu bir dönem daha yaşanabilir mi?&rdquo;</p>

  <p class="p11">&ldquo;Yarını kimse bilemez ama bugün hep vardır&rdquo; dedi Cevdet Kara.</p>

  <p class="p11">&ldquo;Bunu bir yerlerde söylesenize, güzel sözmüş&rdquo; dedi Büyükelçi Orlando. Sonra duraksadı, kırk sekiz numara, özel yapım, yapan ustanın bunun bir kadın ayakkabısı olduğuna inanmakta güçlük çekerek fazlasıyla süslediği, kiremit rengi, rugan, yandan tokalı, ter emici astarlı ayakkabılarına bakarak düşündü. Düşündüğü şey, Ali Çoban&rsquo;ın da buna benzer bir sözü olduğuydu:</p>

  <p class="p11">&ldquo;Dün, dündür.&rdquo;</p>

  <p class="p11">Bana sorsalar, dün, bugün, yarın uşakların kullanımına yönelik kategorilerdir derdim.</p>

  <p class="p11">Dönelim gözlerini ayakkabılarından ayıramayan Büyükelçi Orlando&rsquo;ya. Bu defa aklına kişisel trajedisiyle ilgili bir şey takılmıştı: Başkent&rsquo;te kendisine bu kadın ayakkabılarını yapan kunduracının öldüğünü söylemişlerdi. Eskiyordu ayakkabıları. Bundan sonra kim yapacaktı ona kırk sekiz numara kadın ayakkabısı? Yine erkek ayakkabısı mı giymeye başlayacaktı? İsveç&rsquo;ten gelen bakanlardan birisinin &ldquo;Bende de var bunun aynısından&rdquo; dediği türden? Yerin dibine sokulası ayaklarını sehpanın altına doğru uzattı. Böylece dikkatini yeniden toplamayı başardı.</p>

  <p class="p11">&ldquo;Sizin siyasetten ve hayattan bir beklentiniz var mı sayın Kara?&rdquo; dedi.</p>

  <p class="p11">Cevaben, &ldquo;Ülkemizin ruh halinin sizi de fazlasıyla etkilemiş olduğu kanaatine kapıldım, yanılıyor muyum?&rdquo; diye sordu Cevdet Kara.</p>

  <p class="p11">&ldquo;Sorum ruh halimden değil, merakımdan kaynaklanıyor&rdquo; dedi Büyükelçi.</p>

  <p class="p11">&ldquo;Merak kişisel bir şeydir&rdquo; cevabını verdi ve ekledi Cevdet Kara, &ldquo;Konuğumuz olarak şu andaki konumunuz böyle bir soruyu yöneltme cüreti göstermenize neden olmamalı.&rdquo;</p>

  <p class="p11">Yeter!</p>

  <p class="p11">Büyükelçi Orlando da benim gibi haykırmak istiyordu. Beceremedi. Bunun rahatsızlığıyla ayağa kalktı, başı tavana değdi. Ne alçak tavanlıydı şu kooperatif evleri! Cevdet Kara elinde olmadan ürktü. Hakiki deri terliklerini yerde bırakıp ayaklarını havalandırıverdi. Çoraplı ayakları bir kumruya ait masum bir çift pençe gibi boşlukta asılı kaldılar.</p>

  <p class="p11">Bu ani hareketi Büyükelçi&rsquo;yi çok utandırmıştı. Etrafı istemeden yıkıp döktüğünü düşünüp huzursuzca çevresine bakındı, süklüm püklüm yerine oturdu:</p>

  <p class="p11">&ldquo;Affedersiniz&rdquo; dedi &ldquo;darbe olacak söylentileri yüzünden o kadar rahatsızım ki...&rdquo;</p>

  <p class="p11">&ldquo;Onlar darbe yapar, biz de direniriz&rdquo; dedi Cevdet Kara.</p>

  <p class="p11">&ldquo;Gerçekten böyle bir planınız var mı?&rdquo; diye heyecanla sordu Büyükelçi. Bunu sorarken kolu havada yay çizdi, parmaklarının ucu avizeye değdi. Çayları tazelemekten dönen Reyhan Kara sarkaç gibi sallanıp duran avizeye bakakaldı.</p>

  <p class="p11">Büyükelçi dev cüssesini eğmiş cevap bekliyordu. Solun tartışmasız tek liderini &ldquo;ham&rdquo; yapıp yutacak gibiydi. Kekeledi Cevdet Kara ve elinde olmadan geri çekildi. Devliğinin, hilkat garibeliğinin utancı karşısında bir kez daha ezilen Büyükelçi arkasına yaslandı. Bu kadar laf salatasından sonra umarım Cevdet Kara&rsquo;nın söyledikleri gücünü yitirmez. Evet geliyor:</p>

  <p class="p11">&ldquo;Ben sadece Trabzon mitinginde yapacağım konuşmayı yazıyorum. Siz geldiğinizde yani, yazıyordum.&rdquo;</p>

  <p class="p11">Durdu ve gülümsedi Büyükelçi. Ali Çoban ve Cevdet Kara&rsquo;dan beraberce siyaset yapmasını, uzlaşmasını, devleti idare etmesini bekleyen halk gibi herkesin masum, liderlerin pervasız olduğunu düşündü.</p>

  <p class="p11">&ldquo;Bana kalırsa sol hareketin en önemli eksikliği kişiye yönelik olağanüstü ateşli, esrarengiz bağlılıklar içeren, büyük toplumsal hareketler sağlayacak yüceltimlerin bulunduğu...&rdquo;</p>

  <p class="p11">&ldquo;Ben varım&rdquo; dedi Cevdet Kara.</p>

  <p class="p11">Sözü kesilen Büyükelçi içini çekti. Bir anda basık tavanlı odanın bütün havası alınmış gibi oldu. Konuğunu uğurlamak için ayağa kalktı Cevdet Kara. Büyükelçi Orlando&rsquo;nun kusursuz bir diplomat olduğu konusunda bütün Başkent hemfikirdir. Tanık olduğunuz davranışları darbe söylentilerine gerçekten çok üzüldüğü içindi. Öyle dertlenmişti ki birileriyle diplomatik ilişkiler dışında usul usul dertleşmek istiyordu. Kendini biraz rahat hissetseydi, bilseydi ki kendisine bıyık altından gülünmeyecek, su katılmamış bir yurtsever gibi anlatmak isterdi: Türkiye&rsquo;ye ilk geldiğinde İstanbul Elçiliği&rsquo;nin balkonundan seyrettiği dağlarda olmak isteyip isteyip de kendisini nasıl Bursa&rsquo;da buluverdiğini.</p>

  <p class="p11">Bir çingene kafilesine takılıp dere tepe gezmiş, batan güneş Uludağ&rsquo;ın üstünde alev alev yanarken haykırmıştı: &ldquo;Amma da yenilesi!&rdquo; (Çingenelerde &ldquo;güzel&rdquo;i karşılayan bir sözcük yoktur. En yakın karşılık budur.)</p>

  <p class="p11">Çingenelerin topu birden makaraları koyvermişti. Gökyüzü amma da yenilesi ha!</p>

  <p class="p11">Dağlar vardı, ovalar vardı, dereler vardı. Dağlara tırmandı, ovalarda gezindi, derelerin kıyısında oturdu. Tepeleri surlara, güvercinlerin göğüslerine, sığır böğürlerine benzetti. Çiçekleri mineyle, çimenleri eprimiş Türk halılarıyla kıyasladı. Ağaçlar pörsümüş kocakarılardı, koyunlarsa boz kaya parçaları.</p>

  <p class="p11">Aslında her şey başka bir şeydi.</p>

  <p class="p11">Dağın doruğundaki küçük gölü bulduğunda orada gizlendiğini sandığı bilgeliği aramak için kendini neredeyse içine atacaktı; dağın doruğundan çok uzaklarda, Marmara Denizi&rsquo;nin ötesinde Yunanistan&rsquo;ın düzlüklerini görüp Parthenon olduğunu tahmin ettiği bir iki çizgisiyle Akropol&rsquo;ü seçtiğinde (Orlando&rsquo;nun gözleri müthişti!) gözleri yaşlarla dolmuş ve kendisi gibi inananların yaptığı biçimde dağların haşmetini paylaşayım, manzaraların yüceliği karşısında dilim tutulsun vs. vs. vs. diye dua etmiş. Sonra bakışlarını yere çevirince, al sümbül, mor süsen, doğanın güzelliği ve iyiliği heyecanla haykırmasına neden olmuşlardı; gözlerini yeniden yukarı dikince yüksekte uçan kartalı görmüş ve onun coşkusunu paylaşmıştı. Yuvasına dönerken her bir yıldızı, her bir doruğu ve her bir nöbetçi ateşini yalnızca kendisine işaret veriyorlarmışcasına selamlamış ve sonunda çingenelerin çadırında kendini şiltesine attığında, bir kez daha, &ldquo;Amma da yenilesi! Amma da yenilesi!&rdquo; diye haykırmaktan alıkoyamamıştı kendisini.</p>

  <p class="p11">İşte Büyükelçi Orlando böylesine çok seviyordu bu toprakları.</p>

  <p class="p11">&ldquo;Toprak işleyenin, su kullananın&rdquo; diyen Cevdet Kara&rsquo;dan daha çok sevdiğini düşünüyordu bu memleketin topraklarını.</p>

  <p class="p11">&ldquo;Darbe olursa, ki olacak&rdquo; dedi Büyükelçi Orlando, çok duyguluydu sesi, hatta ağladı ağlayacak, &ldquo;Bu defa çok uzun sürecek. Çok şey değişecek. O kadar çok şey değişecek ki, bu sizin için arı kovanının içine başını sokmadan önce neler olacağını bilmemeye benzeyecek.&rdquo;</p>

  <p class="p11">&ldquo;Falcı gibisiniz Sayın Büyükelçi&rdquo; dedi Cevdet Kara.</p>

  <p class="p11">Büyükelçi&rsquo;nin nemlenen gözleri Cevdet Kara&rsquo;yı teselli edecek şeyler söylemeye yöneltti. O da ne yazık ki şu oldu:</p>

  <p class="p11">&ldquo;Belki darbe olacak ama sizi temenni ederim ki Rasim Övün&rsquo;ün mizacı sert şeyler yapmaya müsait değil. Ben kendimi vakitsiz fırtınalara yakalanmış balıkçı gibi görüyorum. Takalar devrilmeyecek.&rdquo;</p>

  <p class="p11">&ldquo;Taka?&rdquo; diye sordu Büyükelçi Orlando. Hayret, bilmediği bir kelime vardı.</p>

  <p class="p11">&ldquo;Tekne yani&rdquo; dedi Cevdet Kara.</p>

  <p class="p11">&ldquo;Yanılıyorsunuz&rdquo; demekten başka çaresi yoktu Büyükelçi&rsquo;nin. &ldquo;Rasim çok kötü bir adam. Bugüne kadar kötülük düşleri kuran sıradan bir adamdı çünkü. Şimdi kendinden geçmiş bir halde bunları yapacak. Hepsi birbirinin faşistliğini ve kötülüğünü tamamlayacak, emin olun.&rdquo; Artık kelimeleri seçemiyordu. Ağlamaya başlamış, Cevdet Kara ile karısı bir gözyaşı sağanağının altında kalakalmışlardı.</p>

  <p class="p11">&ldquo;Bu darbenin ruhu gelecekte devletin ruhu olacak.&rdquo;</p>

  <p class="p11">Böyle söyledi ve gitti Büyükelçi.</p>

  <h2 class="h22"><a id="ncx373"></a><a id="a4"></a>3</h2>

  <p class="p11">Gugukcuk, gugukcuk, gugukcuk.</p>

  <p class="p11">Kumruların sesleri, &ldquo;Pırrrr&rdquo; yapıp silkelenmeleri, hayatta olduğunu düşündürdü Emin&rsquo;e. Sonra duyduğu o ses:</p>

  <p class="p11">&ldquo;Bakalım buradan sağ çıkabilecek misin?&rdquo;</p>

  <p class="p11">Gözlerini araladı. Ama biraz önce gözlerini aralamadan görmüştü. Dudağının üzerinden kapkara bir hilal sarkan birisi yüzüne doğru eğilmişti. Gözleri iradesi dışında kapandı, hemşirenin yumuşak sesiyle açıldı.</p>

  <p class="p11">&ldquo;Neredeyse kafanı bile alçılayacaklardı. Sağ bacağın alçılı ama. Koltuk değneği getirdim. Yarın ayağa kaldırırız seni.&rdquo;</p>

  <p class="p11">Güzel şeyler söylemiyordu hemşire. Sol bacağını uzatınca üzerindeki battaniye gelgit suları gibi çekildi; alçılı ayağının ucu karanlıkta yükselen, terk edilip ışığı sönmüş bir deniz feneri gibi battaniyenin ucunda belirdi. Odada kendisinden başka üç hasta daha vardı ve birisi hırlıyor, diğeri inliyor, öteki oralı değilmiş gibi uyuyordu.</p>

  <p class="p11">&ldquo;Burası en güvenli oda&rdquo; dedi hemşire.</p>

  <p class="p11">Emin gözünü açmayı başardığında güçlü bir flaş çakmış gibi oldu. Tepesindeki floresan açılmıştı. Hemşire serumunu bağlamaya çalışıyordu.</p>

  <p class="p11">&ldquo;Neredensin?&rdquo; diye sordu Emin.</p>

  <p class="p11">Hemşire başını çevirip odayı taradı ve fısıldadı:</p>

  <p class="p11">&ldquo;Dev-Yol&rdquo;</p>

  <p class="p11">Serum damlalarını sayar gibi gözünü şeffaf hortuma dikti, &ldquo;Seninki mücadeleye dahil bir durum mu?&rdquo;</p>

  <p class="p11">Cevap vermedi Emin.</p>

  <p class="p11">&ldquo;Buraya beni öldürmeye geldiler&rdquo; diyebildi sadece.</p>

  <p class="p11">&ldquo;Yan odadaki refakatçiler pek tipsiz&rdquo; dedi hemşire. &ldquo;Ben olmadığımda uyanık kalmaya çalış.&rdquo;</p>

  <p class="p11">Emin&rsquo;in işi zordu.</p>

  <p class="p11">&ldquo;Çişimi nasıl yapacağım?&rdquo; dedi.</p>

  <p class="p11">Hemşire yatağın altından tuhaf ağızlıklı bir kap çıkardı. &ldquo;Buna yapabilirsin.&rdquo;</p>

  <p class="p11">Emin elini kolunu ilk defa o zaman kıpırdattı. Üzerinde kendisine ait olmayan bir pijama altı vardı. Kanlı fanilasını hemen tanıdı. İşedikçe rahatladı.</p>

  <p class="p11">Hemşire sidik dolu kabı kenara bıraktı.</p>

  <p class="p11">&ldquo;Hastabakıcı gelince alır.&rdquo;</p>

  <p class="p11">Kafasının üzerine sargı bezlerinden bir kafa daha kondurmuşlardı sanki. Pencereden dışarı baktı. Kalorifer dairesinin çatısı, hastaneye bakan apartmanların odunluk olarak kullanılan küçük balkonları, bakımsız arka cepheleri görünüyordu. Pencerenin önündeki kumrular ekmek kırıntılarını yiyorlardı. Burada kumrulara bakan birileri olmalıydı. Emin oda arkadaşlarına tekrar göz attı. Hiç birisi olamazdı. Daha fazla dayanamayıp uykuya daldı.</p>

  <p class="p11">Bizim kumrular da karınlarını doyurduktan sonra, su içebilecekleri tüneklerinin yolunu tuttular.</p>

  <h2 class="h22"><a id="ncx397"></a><a id="a5"></a>4</h2>

  <p class="p11">Selamet Partisi Genel Merkezi&rsquo;nin üçüncü katının pencere önünde kumruların su içecekleri bir kapları vardı. Bu kap rüzgârda, fırtınada uçmasın, susuzluktan yanmış kumrular heyecanla alaşağı etmesinler diye tellerle pervaza tutturulmuştu. Kumruların onluk desteler halinde çevrelerine dizilmelerine imkân tanıyacak kadar da geniş kenarlıydı. Kumruları huşu içinde seyreden bir çift göz vardı: Partinin çay ocağını işleten Rıza. Yalnız, doğan güneşe, yağan yağmura gözyaşı dökecek kadar hassas olan Rıza bu düzeneği çok yanlış bir yerde kurmuştu; Genel Başkan Süleyman Tel&rsquo;in odasının pencere önünde! İtiraz etmişti Süleyman Tel elbette. Her zamanki üslubuyla, kurnazca, vaaz verir gibi. Oysa Süleyman Tel bilmiyordu ki Çaycı Rıza için hiç kimsenin vaazı Hocaefendi&rsquo;sinin vaazlarının yerini tutmazdı.</p>

  <p class="p11">Uzun uzun anlatırdı Süleyman Tel, penceresinin önünde neden olmazdı bu kap. Şık takımları içinde, çoğu zaman sadece kol düğmeleri sarı lacivert manşetli gömleği ve en iyi İngiliz kumaşından pantolonuyla. Onun için &ldquo;Şeriat devletini savunan bir liderden çok Belçikalı bir rahibe benziyor&rdquo; demişti bir Fransız gazeteci.</p>

  <p class="p11">&ldquo;Ku ku ku ku kumrular, en çok buraya konuyor Hocam&rdquo; derdi Çaycı Rıza. &ldquo;Hocam&rdquo; derken &ldquo;Nerede benim Hocaefendim, nerede dava arkadaşlarının Hocam diye hitap ettiği Süleyman Tel?&rdquo; diye geçirirdi aklından hiç kekelemeden.</p>

  <p class="p11">&ldquo;Bak, sana güveniyoruz, bu odaya rahatça gi-ri-yor-sun, çıkı-yor-sun ama&rdquo; diye söze başlardı Süleyman Tel. Şarkı söyler gibi konuşurdu Süleyman Tel. &ldquo;Kuşlar mübarek hayvanlar&rdquo; derdi Süleyman Tel. &ldquo;Yaptığın sevaptır&rdquo; derdi de bir türlü o telle tutturulmuş su kabını makam penceresinin önünden sıpıtıp attırtamazdı Süleyman Tel.</p>

  <p class="p11">Londra&rsquo;daydı. Hatta dönmüştü, konvoyu Başkent tepelerini selamlaya selamlaya geliyordu. Tavan arasında bıraktığımız Rasim ve arkadaşlarının dönüşünden haberi olmuş, derin bir soluk almışlardı. 6 Eylül&rsquo;de İsrail&rsquo;in Kudüs&rsquo;ü işgalini protesto için Konya&rsquo;da yaptığı mitingin hesabını sormak istiyorlardı. Neydi o dev Arapça pankartlar, ellerinde sahte tüfeklerle gerilla giysili &ldquo;Millete değil, ümmete inan&rdquo; diye haykıran militanlar, İstiklal Marşı çalınırken cüppelerini sıyırıp kıçını gösterenler.</p>

  <p class="p11">Süleyman Tel&rsquo;in konuşmasını tekbir getirerek kesen partinin gençlik kolu &ldquo;Akıncılar&rdquo; sonunda kelamını söylemişti: &ldquo;Allahuekber! İran ikinci kıblemiz, Allahuekber!&rdquo;</p>

  <p class="p11">Süleyman Tel bu coşkulu kalabalık karşısında kontrolünü yine kaybetmişti. 70&rsquo;li yıllar kâh Kara&rsquo;nın kâh Çoban&rsquo;ın partisine koalisyon ortağı olarak geçmişti. Temelli iktidar için şeriat gerekti. Bunun olabileceğine o anda inanıvermiş, başlamıştı şakımaya. Rasim kendisine getirilen ses kaydını dinlediğinde yerinden fırlamıştı. Ertesi gün televizyon ve radyo duyduklarını gevrek gevrek tekrar etmiş, gazeteler harfiyen yazmışlardı:</p>

  <p class="p11">&ldquo;Ah ordu, ah ordu! Süngünün hangi tarafının iş gördüğünü bilmez salaklar mangası!&rdquo;</p>

  <p class="p11">Süleyman Tel&rsquo;in yurda dönmesi önemliydi. Rasim ve arkadaşları süngünün hangi tarafının iş gördüğünü ona göstermek niyetindeydiler çünkü.</p>

  <p class="p11">Geçelim!</p>

  <p class="p11">Çaycı Rıza kumrularının su içmeye geleceği saati iyi bilirdi. Şimdi pencere önünde onları bekliyordu. Süleyman Tel makamında olsa bile girer içeri, dikilir beklerdi. Metafizik bir şey gerçekleşiyormuş, Rıza mistik bir varlıkmış gibi kimse ses etmezdi. Çaycısı orada su içen kumrularını seyrederken Süleyman Tel varsa misafirine, yoksa kendi kendine bütün sırlarını dökmeye, en gizli bilgileri ifşa etmeye devam ederdi. Hiç çekinmez, oralı olmazdı. Misafirlerinin gözbebekleri Çaycı Rıza&rsquo;ya doğru havalanıverir, Süleyman Tel &ldquo;Zararı yok&rdquo; mimiklerinden birisini çakıp sürdürürdü nutkunu:</p>

  <p class="p11">&ldquo;İktidar tahtımızı bize Güneydoğu&rsquo;dakiler yapacak. Siparişi şimdiden verdim.&rdquo;</p>

  <p class="p11">Çaycı Rıza, duymuyordu, dinlemiyordu. O su içen kumrularına bakarak düşünüyordu:</p>

  <p class="p11">Kendi Hocaefendi&rsquo;si ne güzel anlatırdı!</p>

  <p class="p11">Dertlerinin pençesinde pineklediği mahalle çayhanesinde, 1972&rsquo;de memleketi İzmir&rsquo;de bir adam girmişti içeri. O an, nurlu bir varlıkla karşılaşma anı olarak hafızasına kazınmıştı. Gelen, o vakit Kestanepazarı Kuran Kursu Müdürü olan Hocaefendi&rsquo;siydi. Çaycı Rıza&rsquo;nın, her ne kadar kendini nurlu bir varlıkla karşılaşmış hissetse bile, bu vaizi dinlemek gibi bir niyeti yoktu. İster inanın ister inanmayın şimdi inançlı bir adam olarak Süleyman Tel&rsquo;in makamının pencere önünde sularını içen kumruları seyreden Çaycı Rıza o günlerde dinsiz, imansızın birisiydi. Dinine, yaradanına küfretmekten dilinde tüy bitmişti ve artık dayanamıyordu. Arada sırada uğrayıp eşek sudan gelinceye kadar dövüp elinde avcunda ne varsa aldığı anasının bahçesindeki kör kuyuya atacaktı kendisini. Bu gece.</p>

  <p class="p11">Vaiz çok dalgın görünüyor, gözlerini yerden kaldırmıyordu. Derken konuşmaya başladı. Rıza ayağa kalkmak, kalkmak ve gitmek istedi. Hocaefendi o gün bir kuşun hikâyesini anlatarak başlamıştı vaazına. Çayhane, pencerelerdeki buğuların damla damla süzülüşünün sesini duyabilecek kadar sessizleşmişti. Buğu damlalarından daha sessiz akmaya başlamıştı önce Hocaefendi&rsquo;nin sonra dinleyenlerin gözyaşları. Yine de ölmekten vazgeçmiş değildi Rıza. Buna rağmen bitene kadar konuşma; fedakârlık, vefa, sadakat, çile, sabır, ümit kelimelerinin son harfi düşene kadar kaldı orada.</p>

  <p class="p11">Sonra arkasına bakmadan çayhaneden çıktı. Sokak köpekleri bile korkup kaçtılar ondan. Haklıydılar, daha dün gece durup dururken bir tanesinin kafasını ezmişti. Annesinin yoluk bitik bahçesine girmişti. Yaşama dair bir işaret bulabilse inanın vazgeçecekti. Ama fani bedenini dibine gömmek istediği kuyu, uğursuz bir karaltı olarak yükseliyordu taş taş üstündeki bahçede. Bugüne kadar bu kör kuyuya kırk kedi düşmüş, saf anasının içine kırk birincide cehenneme gideceği doğmuş olduğu için kuyunun üzerini bir kapakla kapatmayı akıl edebilmişti. Kuyunun kapağını ittirmesiyle çıkan gürültüyle anası pencerede bitti. Yüreği ağzına geldi kadının ama önce koşup kapıyı kilitledi üst üste. Kilidin her gıcırtısında içi yandı Rıza&rsquo;nın. Kimse onu istemiyordu. Çıktı tünedi kör kuyunun kenarına. Kedi leşlerinin kokusu başını döndürdü adamakıllı. Bir ara yıldızları görür gibi oldu, gecenin, gece gökyüzünün güzelliğine kapılır gibi oldu, bir an. Hatta ay ilişti gözüne, &ldquo;Yo-oookk gi dil me mi şşşştir ta oraya&rdquo; bile diyebildi içinden. İçinden geçirdiklerinde kekelemezken bu defa tutulmuştu yine başkasına hitaben konuşuyor gibi.</p>

  <p class="p11">Tahmin ettiğiniz gibi işte, tam eşek cennetini boylayacakken Kestanepazarı&rsquo;nın imamı durdurdu onu. Zaten çayhanedeki duman altı vaazında &ldquo;Yaşama arzusundan çok yaşatma arzusundan&rdquo; söz etmişti. İşte ispatı!</p>

  <p class="p11">Çaycı Rıza o gece Hocaefendi&rsquo;nin Kestanepazarı Kuran Kursu&rsquo;nun tek odasından müteşekkil evine konuk oldu. Onu dinledi, ona hizmet etti. Hocaefendi, Işık Evleri hayalini anlattığında kalbi duracak gibi oldu. Cemaatini genişletme arzusundaki efendisi, &ldquo;Şimdi git, çağırdığımda gel&rdquo; diye göndermişti onu. Tereddütte kalmıştı Rıza, elini eteğini öpüp ayağına kapanmıştı Hocaefendisi&rsquo;nin, &ldquo;Bu medrese ilmini, tekke ahlakını ve kalp hayatını daha başka nerede bulurum ben?&rdquo;</p>

  <p class="p11">&ldquo;Şimdi neyin nasıl olmayacağını öğrenme zamanıdır&rdquo; cevabını almış ve kendini burada, Selamet Partisi Genel Başkanlığı çay ocağında bulmuştu Rıza.</p>

  <p class="p11">&ldquo;Rıza, Rıza yine bitli kumrularını mı suluyorsun Rıza? &rdquo; Gelmişti Süleyman Tel.</p>

  <p class="p11">Partililer peşi sıra gelip doldurmuşlardı makamını. Sonunda ileri gelenlerden birisi, &ldquo;Biz gelişmeleri beraber mütalaa edelim, izniniz olursa&rdquo; demiş, partililer anlamamış, &ldquo;Toplanın salonda, gelip bir iki çift laf edeyim&rdquo; deyince Süleyman Tel, herkes yer kapma telaşıyla odadan çıkmış, salona doğru koşmuştu.</p>

  <p class="p11">Partililerin uğultusu su buharı gibi uçup gidince, &ldquo;Nedir vaziyet?&rdquo; diye sordu, karşısındaki emektar partiliye.</p>

  <p class="p11">Ne o? Dünyada kumrulara su içirmekten başka gayesi olmayan Çaycı Rıza&rsquo;dan saklanacak kadar mühim miydi olanlar? Emektar partili, olacakları kendi aleyhlerine hızlandırmaya ya da durdurmaya Çaycı Rıza&rsquo;nın bile gücünün yetmeyeceğini düşünerek söyleyeceğini söyledi. Bilmem, tarihi hikâye ederken onu da burada bir kez daha aktarsam mı?</p>

  <p class="p11">&ldquo;Paşalar tavan arasında toplanmış.&rdquo;</p>

  <p class="p11">&ldquo;Bizim için mi?&rdquo; diye sordu Süleyman Tel.</p>

  <p class="p11">Hep böyle yapardı. Söyler söyler, iktidara giden yol alev alınca döner tövbe ederdi. Fırsatını bulsa paşaları öven bir konuşma bile yapabilir, süngünün iş görür tarafı meselesine açıklık getirirdi ama vakit yoktu. İnkârın inkârı, şahsiyet ve ruh halinin yapı taşlarından birisiydi.</p>

  <p class="p11">&ldquo;Ali Çoban iktidarına konacağından kuşkulanıp sizi kendi partisinden dışlamasa siyasette bu kadar çile çekmezdiniz&rdquo; dedi karşısındaki emektar partili. Cüce miydi ne, Hoca&rsquo;nın karşısındaki koltuğun içinde kaybolmuş kalmıştı.</p>

  <p class="p11">İslamcıların ülkenin siyasi yaşamında kendilerine bağımsız bir alan açma durumunda kalmalarının biricik nedeni bu olamazdı elbette; Ali Çoban&rsquo;ın Süleyman Tel&rsquo;i kendi partisinden... &ldquo;Biz önce ahlak ve maneviyat diyoruz&rdquo; dedi Hoca. Başka ne desindi? Söylemiş söylemiş, emektar partilisi bile gördünüz işte ne kadarını anlamıştı.</p>

  <p class="p11">&ldquo;Sonra ağır sanayi hamlesi!&rdquo; deyiverdi Çaycı Rıza.</p>

  <p class="p11">&ldquo;Maşallah&rdquo; dedi emektar partili, &ldquo;bizim parti tüzüğünü de ezbere biliyormuşsun sen!&rdquo; Doğruydu, biliyordu. Kendi Hocaefendi&rsquo;sinin yanına dönüp &ldquo;altın nesli&rdquo; yetiştirmek için neyin nasıl olmayacağını öğrenme vakti olduğunu aklından çıkarmamış, ezberlemişti.</p>

  <p class="p11">&ldquo;Ne diyor bitli kumruların?&rdquo; dedi Süleyman Tel.</p>

  <p class="p11">Batı düşmanı, hayalperest, metafizik bir kişilikti Süleyman Tel. Dünya büyük bir komploydu onun için. Ortada bir partiden çok kan kardeşi cemaati vardı. &ldquo;Kendi yurdunda garip, kendi yurdunda parya mı diyor bitli kumruların?&rdquo; Böyle sordu Süleyman Tel.</p>

  <p class="p11">Çaycı Rıza dayanamamıştı. Koştu ellerine sarıldı Süleyman Tel&rsquo;in. Kendi Hocaefendi&rsquo;sine duyduğu özlemle öptü onun ellerini. Şaşırmıştı Hoca ama severdi el öptürmesini, eteğine kapanılmasını. Karşılarındaki emektar partili de fırsat bu fırsat başlamıştı nutuk atmaya:</p>

  <p class="p11">&ldquo;Odalar Birliği&rsquo;nden demir aldı bu gemiiii. 60&rsquo;ların sonunda körü körüne batı taklitçiliği yapanların karşısında durduuuuu. Dümeni kültürel İslamdan, siyasi İslamcılığa kırdıııııı. Partiyi kurduuu. Abdülhamit&rsquo;i tahtından indiren Siyonistleeeeerrr. Gün gelecek secde edecekleeeerrrrr.&rdquo;</p>

  <p class="p11">Hoca, karşısında nutuk atanın zavallı ihtiyar başından, saç boyasının paslı kozalak rengine boyadığı kafa derisinden gözlerini alamıyordu. Yine de memnuniyetle dinlemeyi başardı ve &ldquo;Edecekler&rdquo; dedi o çocuksu gülümsemesiyle. Gözbebekleri zevkten fıldır fıldır dönüyordu. Yanakları pamuk helva gibi pembeleşmişti. Çaycı Rıza, çömelip kalmıştı dizinin dibine. Evet, Hoca&rsquo;nın biraz daha konuşması gerekiyordu.</p>

  <p class="p11">&ldquo;Birliğimizin oluştuğu günün mana âlemindeki yeri, milli heyecanın birikip birikip coşkun bir deniz halini aldığı bir anda, bu denizi kendi seddinin arkasında zor zapt etmeye başlayan azametli barajın su kapaklarının açılmaya başladığı gündür. Büyük milletimizin çeşitli tesirlerle kendi yolundan saptırılma gayretlerinin hüküm sürdüğü oldukça uzun bir devreden sonra yeniden ulvi ve şanlı tarihi yörüngesi üzerine oturtulması için füzelerin ateşlendiği gündür o gün...&rdquo;</p>

  <p class="p11">Kumrular sularını hızla içtiler ve çinko tası gagalamalarına bakılırsa susuzluklarını giderememişlerdi. Buna rağmen Hoca&rsquo;nın nutuğuna dayanamayıp uçup gittiler. Kumruların kanat çırpışlarıyla sonlandı nutuk. Tavan arasında darbe hazırlığı yapan paşaların huzurunda sonlanacak o güzel, ılık, yumuşak eylül günü devam etmekteydi. Açık pencereden içeri bir rüzgâr doldu.</p>

  <p class="p11">Peki şimdi ne olacak?</p>

  <p class="p11">Önce Rıza&rsquo;nın çay ocağına dönmesi gerekiyor. Kendi Hocaefendi&rsquo;sinin sesinden kasetleri koyup yüzlerce çay bardağını kaynar sudan geçirecek. Bunun için bir grup partiliye, çıktıkları Almanya seyahatinde bir kasetçalar siparişi vermişti. Çaycı Rıza&rsquo;nın siparişi geldiğinde, görmek için bizzat aşağı, çay ocağına inmişti Süleyman Tel:</p>

  <p class="p11">&ldquo;Bana bak&rdquo; demişti bir süre önce makam aracının kapısına sıkışıp birinci boğumundan kopan sağ başparmağını sallayarak ve de sesiyle bu sallanış arasında senkronizasyonu tutturamayarak: &ldquo;O gâvur aletiyle, sakın Allah&rsquo;a ve düzenine kötü kötü sözler eden şarkıları dinlemeyesin?&rdquo;</p>

  <p class="p11">Hangi şarkılardı o şarkılar?</p>

  <p class="p11">Aralarındaki sessizlikte çay ocağının tıslayan semaveri dillenip söylemişti sanki:</p>

  <p class="p11">&ldquo;Batsın bu dünya diyor.&rdquo;</p>

  <p class="p11">&ldquo;Yok ben Hoooooooocaaaaaaa&rdquo; diye başlayınca Çaycı Rıza, parlak bir fikir gelmişti Hoca&rsquo;nın aklına:</p>

  <p class="p11">&ldquo;Bu aletlerden biz de alsak, onlara kaydetsek konuşmalarımı, her Müslümanın evine girmiş olurum böylece...&rdquo;</p>

  <p class="p11">Size tavsiyem bu anı aklınızda tutmanız. Siyasi tarihi en albenili, en içler acısı, rezaletin daniskası, Kemalistlerin sefertası, cuntacıların lazımlığı, solcuların mezarlığı, tarikatçıların taharet bezi, sağcıların, milliyetçilerin, muhafazakârların, liberallerin beşiğini tıngır mıngır sallayan ülkenin siyasetini dinlerken hatırlayın.</p>

  <p class="p11">Nerede kalmıştık: Çaycı Rıza ocağına dönüp Hocaefendi&rsquo;sinin anlattıklarını dinleyecekti. Ocağa girip çıkanlar onun Hocaefendi&rsquo;sinin nurlu sesini bir iki duymuş, irkilmiş, oracığa çökmüş ağlamışlardı. İki ayağı bir papuçta, Rıza&rsquo;nın zift gibi çaylarından bir tane içip adil düzen hesaplarına koyulmak isteyenlerse onun ne dediğine pek kulak asmıyorlardı. Hocaefendi ne olduğunu, kim olduğunu, nerede olduğunu unutmak için kendini bir füzeye binip arşa savrulmuş gibi hissedenlere hitap ediyordu. Yoksa, &ldquo;Asr-ı saadet, asr-ı saadet bir kere daha ermek ister misiniz o mertebeye ey cemaat?&rdquo; dediğinde, burnunu çeke çeke kıssalar anlattığında, tarihi misaller verdiğinde, boynunu kopacakmış gibi sallayıp dinin ilahi adalet ve muhasebesinden söz ettiğinde, gözünü bir türlü yerden kaldırıp dünya nimetlerine bakamayan ama dünya nimetlerinden, zenginlikten, varaklı oturaklardan, &ldquo;Bunun altın saçaklısı var mı?&rdquo; seccadelerden, zümrüt taşlı tespihlerden de kendisini alamayan Hocaefendi&rsquo;nin söylediklerinden zerre anladıkları ve hislendikleri yoktu. Sadece bu dünyadan kopup gidiyorlardı o kadar. Sonra kopup gittikleri bu âleme güçlü, iktidar sahibi, paralı, itibarlı dönüveriyorlardı, yine Hocaefendi&rsquo;leri sayesinde.</p>

  <p class="p11">Diyeceğim; kumruların makamına tüneyip su içtiği Süleyman Tel&rsquo;in, Hocaefendi&rsquo;nin çay ocağında vaaz verdiğinden haberi yoktu. O da makamında kendi ses kayıtları ile meşguldü. Mikrofonu şefkatlice avcuna alıp, karşısında secde eden kalabalıklar varmışçasına başlıyordu:</p>

  <p class="p11">&ldquo;Muhterem cemaat, iman sahibi bacılarım, kardeşlerim. Kalbin gibi evin de, beni buyur ettiğin odan da, nur dolu, iman dolu. Ya dışarısı? Helal bir dünya var mı kapının dışında? Biz talibiz adım attığın her yeri secde ettiğin yer gibi iman doldurmaya, gâvur pisliğinden temizlemeye, sana secde edecek yer açmaya, biz talibiz...&rdquo;</p>

  <p class="p11">Böyle işte. Çok sevmişti sesini kaydetmeyi Süleyman Tel. Hayallerini anlatıp durduğu incecik şeritler döndükçe gözünün önünde ağır ağır, daha da coşuyordu. Benzer şeyi Numune Hastanesi&rsquo;nde bıraktığımız ve şu an bir Penadur daha yemekte olan devrimci Emin de yapmıştı. Sosyalizmin abecesini kendi sesinden kaydetmişti. Anlayacağınız herkes iktidara talipti. Ne var ki kimsenin iyi bir planı yoktu.</p>

  <p class="p11">Evet biz devam edelim: Rıza çay ocağına döndükten sonra, Süleyman Tel yokluğunda memlekette neler olmuş diye biriktirilip hep yapıldığı üzere masasının altına konulmuş gazeteleri aldı. Geçmiş tarihli gazeteler bir kutunun içindeydi. Şimdi hatırlamıştı; kutu, karaborsadan çekilen yetmiş paket Sana yağ ile doluydu. Karısı Nermin evde bu yağları bekliyor olmalıydı. Londra&rsquo;dan alıp direkt havaalanından eve gönderdiği Burberry&rsquo;s pardösü ve bir deste eşarptan bile değerliydi bu kutu Nermin için ve işe bakın, partililer onu eve göndereceklerine burada bekletmişlerdi. Vıcık vıcık eriyen yağlar Süleyman Tel&rsquo;i düşündürdü:</p>

  <p class="p11">Bu salaklar ordusuyla, tövbe, bunu her düşündüğünde gözünün önüne, secde etmiş insanlar geliyordu. Nasıl iktidara gelecekti?</p>

  <p class="p11">Yağ bulaşığı gazeteleri açtı, okumaya başladı.</p>

  <p class="p11">Değişen bir şey yoktu, ne güzel! Hesapladı, Londra&rsquo;da olduğu süre içinde yüz kişi ölmüştü. Bunların yetmiş beşi komünistti. Geri kalan yirmi beşi sağcı. &ldquo;Böyle böyle temizlenseler&rdquo; dedi ve gözünün önünde yine aynı hayal belirdi: Duvarları yosunlanmış hücre gibi odacığında namaz kılan bir genç. Başı doğuştan sağa eğik. Elleri zımparalanmış gibi, sabah ayazında aptes almaktan.</p>

  <p class="p11">Süleyman Tel her defasında gözleri yaşlı ayrılır bu hayalinden. İktidarıyla birlikte, o genç çıkacaktır namaza durduğu odacığından. Sonra ne olur, bilir misiniz? Hayaller hayalleri tetikler; okul formasının bir parçası olan altı lastik üstü yelken bezinden ayakkabılarla ses çıkarmadan yumuşak pembe kumlar üzerinden, kıvrıla kıvrıla ilerleyen yolu izlerken görürdü kendisini. Sonra eski Fransız mürebbiyesi olduğunu fark ettiği kişiyi görürdü. Acem leylaklarının altında yeşil bir sırada oturur olurdu bu hayalet! Bir elinde güneş şemsiyesi, ötekinde burnunu karıştırıp sonra sümüğünü sıranın kenarına süren küçük kıza hitaben yüksek sesle okuduğu bir kitap.</p>

  <p class="p11">Tövbe!</p>

  <p class="p11">Süleyman Tel&rsquo;in bu hayalinin, tutucu olmayan bir aileden geldiği gerçeğini ortaya çıkardığını umut ederim. Ayağa kalktı. Gidip seslenmeliydi partililerine. Aşağıya inip konuşacağını müjdelemek için bir tertibat yaptırmıştı. Küçük yeşil bir düğme. Ceketini giydi. Yakasındaki tozları silkeledi. Uzun süreden beri ilk defa yalnızdı, hayret! Makamında bir başına kalmıştı. Nasıl oldu da unutmuşlardı onu acaba? Belki bir başına kalmaktan, bütün umudunu yitirmiş gibi tekrar çöktü koltuğuna. Hüzünlendiği, kaygılandığı zamanlar yok denecek kadar azdı. Ama şimdi, bu ülkede özgürlük olmadığını düşünüyordu. İskambil şatosunu bitirmesine az kala, iki papazı başbaşa en tepeye yerleştireceği sırada üfürüveriyordu asker.</p>

  <p class="p11">Tövbe!</p>

  <p class="p11">İskambil&nbsp; kâğıtları,&nbsp; papazlar&nbsp; nereden&nbsp; düşmüştü&nbsp; aklına böyle? Bu ülkede kimsenin özgürlüğü yoktu, doğru. İskambil kâğıtlarını, papazları düşünmeyi günah sayan din miydi bunun suçlusu acaba? Kendisi dahil partisinden hiç kimse başkalarının özgürlüğü için çalışmazdı, bu da gerçek. Onun için başkası, duvarları nemden yosunlanmış odacığında secde eden gençti. Peki Fransız mürebbiyesinin okuduğu kitabı dinlerken sümüğünü oturduğu sıranın altına yapıştıran şımarık çocuklar ne olacaktı? Onların özgürlüğüyle de Ali Çoban ilgilenecekti. Solcularla Cevdet Kara, kafatasçılarıyla Hüseyin Feyzullah. Bütüne bir türlü ulaşılamıyordu böylece. Temel sorun.</p>

  <p class="p11">Böyle derin düşünmesine müsaade yoktu: Azametli baraj kapağı gibi açıldı kapısı. Puhukuşu gibi başını çevirdi Hoca. Bu milleti ulvi ve şanlı tarihinin yörüngesine yerleştirecek füzeler gibi içeri daldı partililer. Mahcup mahcup bakmakta olan hocalarını sırtladıkları gibi tekbir getirerek, şahadet ederek toplantı salonuna indirdiler. Böyle anlarda tuhaf bir şey olurdu Hoca&rsquo;ya, çocukluğunda Fransız mürebbiyesinin çaldığı piyanonun sesini duyardı. Tekbir seslerinin üzerini örttüğü bile vakiydi bu frenk ezgisinin. Bozuntuya vermemeye gayret ederdi. Dişini sıkarsa çok geçmeden kayboluverirdi zihnindeki piyanonun sesi. Partililerin getirdiği tekbirleri duyardı yeniden. Kaç kere diyordu sırtlamayın beni böyle diye. Epey yapılı bir adamdı. Allah muhafazası kalmamış daha bu yılın başında ellerinden düşürüvermişti onu partililer. Havada taklalar atarak düşen liderlerini seyredenlerden çevik olan bir iki kişi &ldquo;Hakkınızı helal edin&rdquo; deyip paspas olmuşlardı Hoca&rsquo;larının altına. İki şehit vermişti partisi o gün. Solcu gazeteler, &ldquo;Partide çıkan bir arbedede...&rdquo; diye vermişlerdi bu haberi. Sağcı gazeteler, &ldquo;Parti içi bir kaza...&rdquo; demişlerdi.</p>

  <p class="p11">Buna rağmen akıllanmamıştı partililer. &ldquo;Bizon sürüsünün sırtladığı fil gibi taşıyorlar liderlerini&rdquo; demişti bir Amerikalı gazeteci. &ldquo;Ama nereye?&rdquo; diye sormuştu yine aynı gazeteci. &ldquo;Bir av olarak mı, yoksa kutsadıkları varlık olarak mı taşıyorlar liderlerini?&rdquo; diye sormuştu sözünü ettiğimiz gazeteci. Kimse bu ülkede yapılan siyaseti uzaktan bakarak anlayamazdı. Doğru soruları sorsa bile. &ldquo;Gâvur saçmalıkları işte&rdquo; derdi Hoca bunlara. Yine de bu manzaraya tanık olan birisi ancak bu kadar yerinde bir benzetme yapabilirdi. Fransız mürebbiyesinin zihninde belirip yok olması gibi, din kardeşlerine &ldquo;Bizon sürüsü&rdquo; diyen Amerikalıya hak verir gibi olurdu: Kalabalığın elleri üstünde coşkuyla taşınırken, yılan gibi kıvrılan merdiven boşluğuna akıp gideceğini sanırken.</p>

  <p class="p11">Bizon sürüsü, fillerini konuşma yapacağı kürsüye yerleştirdi. Ne ayıp! Gözbebekleri bir sağa bir sola gitti. İstanbul&rsquo;a gösteri yapmaya gelen ve sonradan görmelerden birisinin oğlunun sünneti için İstanbul Hilton Oteli&rsquo;ne çağrılmış Medrano Sirki&rsquo;nin Rus palyaçosu, Süleyman Tel&rsquo;i, Kuveyt emirlerinden birisiyle birlikte lobide görmüştü. Cevdet Kara ile birlikte hükümet kurmuşlardı ve söz konusu Kuveyt Emiri&rsquo;ne, Kabe-i Şerif&rsquo;in bir benzerini İstanbul&rsquo;a yapmayı teklif ediyor, onun &ldquo;İyi ama Kabe-i Şerif&rsquo;in içine ne koyacaksınız?&rdquo; sorusunu geçiştirmeye çalışıyordu. Evet, palyaço onları basın mensuplarına poz verirken görmüş ve sormuştu:</p>

  <p class="p11">&ldquo;Who is he?&rdquo;<a id="a6"></a><a href="../Text/notes.html#a385"><span class="t11">{1}</span></a></p>

  <p class="p11">&ldquo;Şu, gözbebeklerini fır döndürmeyi beceren?&rdquo;</p>

  <p class="p11">Bizim palyaço dilini kaşlarının arasına değdiriyor, kulağının &ndash;sağ ve sol&ndash; içine sokuyor, gözkapaklarını, hay yarabbim nasıl beceriyorsa, kavisli bir güneşlik gibi açıyordu, kirpiklerinin ucundan asılan varmış gibi. İşte bu yetenekteki palyaço taklit edemiyordu Süleyman Tel&rsquo;in gözbebeklerinin hareketlerini. O gözbebeklerini rakipsiz kılan, kafasının içinden geçenlerdi. Gözbebekleri o saçma düşüncelere, hayallere bağlı iki küçük ağırlıktı sanki.</p>

  <p class="p11">Neyse işte; Süleyman Tel bakışlarıyla salonu taradı. Birbirlerinin omzunda tavana kadar yükselmiş, Medrano Sirki&rsquo;nin cambazlarından marifetli partilileri gördü önce. Görülmeyecek gibi değillerdi. Salondaki davetsiz kulakları &ndash;çoğu tavanda&ndash; tıkamaya yönelikti bu akrobatik hareketler. Ses tesisatı Hoca&rsquo;nın konuşmaya başlayacağının müjdesini vererek çınladı. Bunun akabinde salondaki uğultu kesildi. Ancak ne olduysa Hoca, &ldquo;Selamünaleyküm&rdquo; dedikten sonra oldu. Tavana vantuzlanan partililer genel başkanlarını alkışlamak istediler. Aralarında becerikli olup da ayaklarıyla tutunamayanlar patır patır döküldüler. Hoca devam etti. Sonu gelmezdi can havliyle avizeye tutunup sallanıp duranın inmesini beklemenin. &ldquo;Allah korudu&rdquo; deyip devamını getirdi konuşmasının. Böylece kafası kırılanlar bile gözlerinde şimşekler çaka çaka dinlemeye devam ettiler Süleyman Tel&rsquo;i.</p>

  <p class="p11">&ldquo;Yolumuz uzun ama her inançlı insan gibi sabrım var benim&rdquo; dedi, bütün salon iç çekti, çile çektiklerini hatırlayıp kederlendi. &ldquo;İktidarımız iktidarların iktidarı olacak&rdquo; dediği anda partililer çoktan coşmuştu. &ldquo;Komünizme geçit vermeyen Amerika askeri diktayı gerekli görüyor.&rdquo; Salondan ses çıkmıyordu. &ldquo;Bunlar komünistleri zapt edemezler!&rdquo; Canı gönülden tekbir getirdi salondakiler. Hocanın gözleri usulca taradı salonu. Nefesten, terden, soluktan görünmez bir su yükselivermişti sanki. İki elini açtığında kulaç atar gibi hissetmişti kendisini. Kötümserlik karakteri değildi ama yine o duvarları yosunlanmış odasında ibadet eden genç hayali belirmişti gözünün önünde ve sormuştu sanki usulca: &ldquo;Hani, nerede iktidar?&rdquo;</p>

  <p class="p11">&ldquo;Bir kere daha yıkacaklarsa ocağımızı, yıksınlar&rdquo; dedi Hoca. Partililerinin gözleri önünde teslim olmuştu.</p>

  <p class="p2">&ldquo;Onlar yıkar, biz kurarız!<br />
  Onlar yıkar biz kurarız!<br />
  Onlar yıkar biz kurarız! &rdquo;</p>

  <p class="p11">Perde perde yükseldi sesi. Tarih onun mücadeleci olmadığını size gösterecek. Şimdilik sadece şunu söyleyebiliriz; &ldquo;Darbe olacağına o da inanmıştı.&rdquo;</p>

  <p class="p11">Konuşmasını bitirdikten sonra bizon sürüsünün sırtında odasına kadar çıkarılmayı reddetti. &ldquo;Gidin&rdquo; dedi onlara, &ldquo;evinize gidin.&rdquo; Partisi bir kere daha kapatılacaktı, belki kendisi de asılacaktı. Odasına çıktı. Pencerenin önüne dikildi. Hayret, Çaycı Rıza bitli kumrularının su tasını söküp götürmüştü. Parti&rsquo;deki yardımcısını çağırdı. &ldquo;Kıyıda köşede ne varsa toparla&rdquo; dedi ona. Hâlâ pencereden bakıyor, bir taraftan da bitli kumruların artık gelmeyeceğini düşünüyordu. &ldquo;Ne önemi varsa&rdquo; diyordu öte yandan &ldquo;askerler gelecek ama hangi taraftan?&rdquo; Masasının altındaki Sana yağ kutusunu çekti, çıkardı, kucakladı. Yardımcısı hamle etti. &ldquo;Ziyanı yok&rdquo; dedi. Tiril tiril takım elbisesini yağlayıp batıracak kadar üzgündü. Kafasının içinden geçenler aşağı yukarı şöyleydi: Bu ülkede siyaset yapmak, bir köpeğin kuyruğunu kovalaması gibi bir şeydi.</p>

  <p class="p11">Çaycı Rıza, Süleyman Tel&rsquo;in ayak seslerini duyup toparlandı. Sonra arkasından bakakaldı. Omuzlarını düşürmüş, ayaklarını sürüye sürüye gidiyordu Hoca. Ocağın altını kısmayı unutmuştu. Neredeyse yağmur yağacaktı küçük çay ocağına. Elindeki pusulayı bir kere daha okudu. Doğru mu okuyordu?</p>

  <p class="p11">&ldquo;Gel Rıza&rdquo; diyordu Hocaefendi&rsquo;si, &ldquo;vakit tamamdır.&rdquo;</p>

  <p class="p11">O güne kadar kumrular arasında görmediği bir kumrunun ayağına bağlı gelmişti bu küçük not. İçinde kumruları sulamasını söyleyen o his, sonra pembe bir pençeciğe iliştirilmiş gelen bu müjde. 11 Eylül 1980 günü İzmir Kestanepazarı&rsquo;na doğru yola çıktı Çaycı Rıza.</p>

  <h2 class="h22"><a id="ncx473"></a><a id="a7"></a>5</h2>

  <p class="p11">Kumruların Başkent&rsquo;te alıştığı bir tünek daha vardı. Akşamüstü yine Oran Sitesi&rsquo;ne doğru kanat çırparlardı. Hatta onları aynı gün bir kez daha gören Cevdet Kara, başını daktilosundan, yazdığı Trabzon konuşmasından kaldırıp bir kere daha <span class="t12">E</span><span class="t12">ş</span><span class="t12">ini Arayan Kumru</span> şiirine meyletmişti. Anlaşılan o gün, başlığından başka şiirin hiçbir dizesi gün yüzüne çıkmayacaktı. Kumrular gökyüzünde kum taneleri gibi saçılıp yeniden toparlandılar. Bu defa Cevdet Kara&rsquo;nın komşularından birisinin balkonuna tüneyecekler ve açık balkon kapısından içeri, duvardaki bir portreye bakacaklardı. Kumruların duvardaki fotoğrafı seyreder halleri gerçekten ilginçti. Duvarda asılı fotoğrafa gelince: Kapkara püskül püskül kaşlar, iri, çirkin, şeytani kulaklar; dişleriyle alt dudağının içini ısırıyormuş gibi duran, sımsıkı kapalı ağız; burun üçgeninin geniş tabanından ağzının kenarlarına varan iki kara nokta; ışıksız iki çukurun içinde gözleri ve kara mürekkeple yapılmış saçlar. Fotoğrafın göstermediği bir şey daha vardı; ensede, meme başını andıran bir et beni.</p>

  <p class="p11">Rüzgârla şişen tül perde yumuşakça söndü. Sanki bize güzel bir şey gösterecekmiş gibi de açıldı. Şimdi gördüğümüz &ndash;kumrularla beraber pek tabii&ndash; duvarda asılan fotoğrafın aslı: Hüseyin Feyzullah. Mide ekşimesinden mustarip, partiden erkence çıkıp evine gelmiş. Biraz istirahatte bulunacak ya da bu bir bahane. Evet bu bir bahane, kafasını toplayacak. Kurt gibi uluyor partilileri ve o uğultu kötü bir koku gibi zihnine siniyor Hüseyin Feyzullah&rsquo;ın. Bir el hareketiyle susturabilse keşke onları. Oysa her uzattığında ellerini ve ellerinin alameti farikası olan şey vuku bulduğunda, birer kurt başına dönüştüğünde elleri, daha fazla uluyor partilileri. Kendi hallerine bırakıldığında tekinsiz bir sürü! Örgütündeki insan malzemesine karşı itimatsızlığı çok açık. Eski bir asker olarak, &ldquo;Sizleri Türk insanının örneği olarak görmek istiyorum. Ciddiyetinizi muhafaza etmeli ve cıvımamalısınız&rdquo; diye gürleyişi bu sebepten.</p>

  <p class="p11">&ldquo;Kurt gibi uluyamıyor bunlar!&rdquo; dedi beraberinde gelen iki partiliye. Zihnine sinen kurt ulumalarını dinlerken usuldan. &ldquo;Fil gibi böğürüyorlar&rdquo; dedi ve güldü sonra. İki genç partili de gülmüştü liderleri gülünce. Hüseyin Feyzullah&rsquo;ın karşısında ayakta duruyorlardı. Onu dinleyebilmek, daha doğrusu dediklerini anlayabilmek için bütün dikkatlerini liderlerinin beyaz çoraplı ayaklarında toplamışlardı. Ayaklar da bunu hissetmiş gibi kıvrım kıvrım kıvranıyorlardı:</p>

  <p class="p11">&ldquo;Nerede benim terliklerim?&rdquo; diye gürledi Hüseyin Feyzullah.</p>

  <p class="p11">Karşısındaki iki partili genç bir kabahat işlemiş gibi gözlerini başka bir şeye dikmek istediler, başka bir şeyi seyretmek. Onlar da balkon korkuluklarına tünemiş kumrulara baktılar. Bu ülkenin tarihinin tanığı bitli kumrulara. Derken genç bir kadın, elinde kapkara kocaman, altı kösele, üstü deriden, terlik ayakkabı arası bir şeyle içeri girdi. Kadın sürekli gülümsüyordu. Elleri kocasının terliklerinin içinde kaybolmuştu, hatta terlikler eldiven gibi, dirseğine çıkacak kadar koluna geçmişti. Komünistlerin dedikodusunu ettiği, yarısından fazlası demir dolu, kırk sekiz numara, özel yapım terlikler bunlar mıydı? (Kim yapmıştı acaba?)</p>

  <p class="p11">Bizim bitli kumruların ne yapacağı belli olmuyor, uçup gidiverdiler işte. İki genç partiliyi liderlerinin sırrıyla baş başa kalmış gibi mahcup bıraktılar böylece. Liderlerinin genç karısı Sevval içeriden kocasının palasını getirse, kıldan ince boyunlarını uzatırlardı. Hüseyin Feyzullah&rsquo;ın aslında otuz altı numara olan ayaklarını görüvermekten dolayı, ne kadar mahcuptular. Söylentilerden birisi, 1944&rsquo;de henüz teğmen iken, Sovyet ajanlarına karşı mücadele etmekten başka suçu olmayan liderlerinin korkunç bir işkenceye tabii tutulması neticesinde ayak parmaklarının kangren olup kesilmesine dairdi. Hüseyin Feyzullah&rsquo;ın ayak numarasını otuz altıya indiren şey bu olabilir miydi? Sevval çocuk mezarına benzeyen terlikleri kocasının ayağına bırakırken partililerden birisi beyaz naylon çorapların içinde basbayağı ayak parmaklarını gördüğünü sandı. Yoksa komünistlerin iddia ettiği gibi işkencede kaybettiği sadece bir-iki tırnağı mıydı?</p>

  <p class="p11">Gürler gibi bir ses çıkardı Hüseyin Feyzullah. Böylece sakıncalı şeyler düşünmekten alıkoydu genç partilileri, ülküdaşlarını, yavru kurtları. Gök gibi gürleyen liderlerinin ayakları doğuştan kız ayağı gibi olamazdı ya!</p>

  <p class="p11">&ldquo;Kurt gibi uluyamıyor, Fil gibi böğürüyorlar!&rdquo; derdi Hüseyin Feyzullah partilileri için. Simgeleri uluyan bir kurt idi. Soylarını anlatan efsanedeki kurt, bir başına kalmış bebeği emziren ve üreyen kurt. Şu bir gerçek ki filleri kurtlardan daha çok severdi Hüseyin Feyzullah. Bunun nedeni Hindistan&rsquo;da sürgünde kaldığı yıllardı. Begüm adında bir fili vardı, onun sırtında dünyayı dolaşmak isterdi. Mihrace gibi başını sarmaktan çekinmez, Begüm&rsquo;ün sırtında sallana sallana gezer dururdu. Dünyayı unuturdu desem yalan olmaz. Geri döndüğünde yapacaklarını planlardı, zira kariyeri açısından her şey sarpa sarıyordu: 27 Mayıs Cuntası&rsquo;nın mutabakat çerçevesini zorlamaktan hareketten tasfiye edilmiş, aynı yılın kasım ayında kendisini Delhi&rsquo;de bulmuştu. İşte, Kurt Partisi, başı paulownia yapraklarına değe değe, muz dallarından örme semer kıçını kaşıya kaşıya dolaşırken belirmişti zihninde: Irkını öven bir hareket, kendisini sürgüne gönderenlere verilecek bir cevap olurdu. Begüm&rsquo;ün sırtında gibiyiz, sallantıda fikirler: Doğrusu, politik arayışlarında 27 Mayıs ilkeleri doğrultusunda hizmet etmek vardı.</p>

  <p class="p11">Gök gibi gürlemeyi doğada yaptığı bu gezintilerde öğrenmişti; gökyüzünü dinleye dinleye, can sıkıntısından taklit etmeye çalışarak, bir olmadı, iki olmadı, sonuncusunda başararak. O gök gibi gürlüyor, Begüm sevinçle böğürüyordu. Karlarla kaplı bir ormanda dolaşsalar çığ düşürürlerdi. Hindistan da yağdı yağacak bir gökyüzü de aynı tehlikeyi taşırdı. &ldquo;Gökyüzünü çatlatacaksın sahip!&rdquo; böyle sesleniyordu etrafında kaçışan dilenciler, boş arabalarını arkalarında sürükleyen çekçekçiler, sırtında bir muz dağı taşıyan hamallar, kafeslerindeki maymunlarla yeni bir gösteri yerine doğru yola çıkmış şaklabanlar. &ldquo;Sus!&rdquo; diyorlardı, &ldquo;Sus sahip, göklerdeki kulak verecek kimdir yeryüzünde beni taklide çalışan?&rdquo; Dedikleri gibi de oldu. Zaten herkes başlarına gelecek felaketi anlayıp tabanlarını patlatırcasına en yükseğe çıkmaya, koşmaya başlamıştı. Bebek fil Begüm bile kötü bir şeyler olacağını hissedip böğürmeyi kesmişti. Yağmurun ilk damlası kuyruğunun ucuna düştüğünde çıkabileceği yükseltinin yönünü kestirmeye, sık ağaçlar arasından bebek olsa bile yine de geniş olan gövdesini geçirebileceği bir yol bulmaya çalıştı. Maymunlarıyla o mevsim verdiği meyveler osuruktan beter kokan Meğape ağacının tepesine kadar çıkmayı beceren, &ldquo;Ya sahip&rdquo; diyor içinden, &ldquo;o bebek filin sırtına binmen bile münesebetsizken...&rdquo;</p>

  <p class="p11">Gerisini biz getirelim: Şu yaptığına bak Hüseyin Feyzullah!</p>

  <p class="p11">Yağmur damlaları küçük bombacıklar gibi yere düşerken bizimkisi gelip geçici bir yağmura yakalandığını sanıyordu. &ldquo;Korkaklar nasıl da ağaçlara tırmandılar?&rdquo; Şunlara bak! Bir de maymunmuşçasına Meğape ağacının meyvelerinden atıyorlar. Düştüğü yerde bir okka bok gibi dağılan ve gerçekten boka benzeyen Meğape meyveleri. Hüseyin Feyzullah bunu ayıp ve terbiyesizlik olarak görüyor. Ne yaptığını sanıyor bunlar? Hem bu meyvelerin lekesi de ne lekeymiş, yağmur başından aşağı kova kova dökülür gibi yağarken bile akıp gitmiyor. Hüseyin Feyzullah giyimine kuşamına karşı her zaman özenli olmuştur. Hindistan&rsquo;da sürgünde olmasına, radyoda yaptığı ihtilal konuşması rüyalarına girmesine, sonra uyanıp kendisini gürleyen bir albay olarak değil de yer döşeğinde kıvrılmış bir sürgün olarak bulmasına rağmen, kalın kaşlarını tarayıp, tenini yağlarla ovup, saygı görecek bir kasta mensup Hintli gibi giyinirdi. Hatta çok özendiği için başlık taktığı bile olmuştu. Nitekim gökyüzünün bir çadırmışçasına yırtılıp boşaldığı günde başlığı vardı, yaşadığı yerin epey uzağında gezintideydi çünkü. Afyonundan güçlü bir nefes çekip onu yavru filinin üzerinde dolaşırken görüp &ldquo;Ülkesinin kirli çamaşırı değil mi bu?&rdquo; diye soracak, gözü kararmış adamlar yoktu ortalarda: &ldquo;İyi de neden bizim başlığımızdan takmış bu sürgün Türk?&rdquo;</p>

  <p class="p11">Yağmurun şiddetiyle açılıp saçılmıştı başlığı. Vaktiyle İngilizlerin ağaçlandırdığı bir alanda olmalarına rağmen, ağaçsız, çıplak yamaçlardan akıp gelen sel hızını kesmemişti. Begüm&rsquo;ün hortumu beyaz köpüklü suyun üstünde görünmez bir ele asılmış gibiydi. Zavallı yavru fil hayatta kalmak istiyordu. Hüseyin Feyzullah da. Allah&rsquo;ın belası Meğape ağaçlarından hiçbirisi kendisine el vermiyordu. Uzun gömleğinin, bol pantolonunun bir ucu tek bir dala takılmadan çamurdan bir girdabın içinde dönüp duruyordu. Su öyle ağırlaşmıştı ki kendisini dibe çektiğinde cehenneme girdiğini düşündü. Elbette hayattayken yerinin cehennem olabileceğini aklından geçirmeden yaşamıştı.</p>

  <p class="p11">Suyun dibinde neler vardı neler, incecik bilekli orospuların çamurdan heykelleri, sele tam domalmışken yakalanmış güzel oğlanlar ve onların hazır ola geçmiş, kürk don giymiş gibi kıllı kıçlı sadık müşterileri, kanatlarını açmış azametli kartallar, şehrin en zengin adamının çocuk karısı; kat kat sarilerinin içinden başını kundaktaki bebek gibi çıkartmış; annesi tarafından ipek mendile tavuk kanı bulaştırılarak adet gördü diye kocaya verilmesine, çocuk olmasına rağmen yetişkin bir kadının başına gelebilecek şeyleri yaşayıp o şey içinden çıktığında ve çelimsiz vücudunun ateşi söndüğünde ve titremesi geçtiğinde, bir kaplanla boğuşmuş, hayret nasıl olduysa sağ kalmış gibi hissediyorken kendisini, soluğu ve nabız atışları normale döndüğünde, kanaması durup apış arasındaki kan kuruduğunda, her şeyin geçip bittiğine inandığında uykuya dalmak üzereyken ve bunun için bir bebek gibi başparmağını ağzına almışken olanlar olmuş, sel, kel bir yamaçta yükselen evi önüne katıp sürüklemişti. İyi de bu küçük kızın cehennemde ne işi vardı? Hüseyin Feyzullah aynı şeyi kendisi için düşünüyordu. O zamana kadarki günahları onu ancak cehennemin kapısına getirmeye yetecek güçteydi, onu içeride ağırlatacak günahlar sürgün dönüşü başlayacaktı. Ayrıca ben onun yaşamak isteyeceğini sanırdım. Öldüğüne ne çabuk ikna olmuştu?</p>

  <p class="p11">Bu ülkenin tarihi için o bize gerekli.</p>

  <p class="p11">Şimdi Hüseyin Feyzullah&rsquo;ı bu çamur deryasının içinden çekip çıkaralım. Şiddetle kabaran çamur selinin üzerinde bir mağaraya doğru sürükleniyor. Sürüklenmek ne kelime, sanki bir el tam da bizim aklımızdan geçtiği gibi onu bu çamur selinin içinden çekip çıkarıyor. Çamur seli çikolatalı bir kek gibi kabarıverse ve bizim Hüseyin Feyzullah&rsquo;ın düştüğü mağarayı dolduruverse inanın bugün hayatta olmazdı. Ama kurtuldu. Üstelik kendi ağzından hiç duyulmamasına rağmen kurumuş çamurlarını yalayıp temizleyen ve ona bakan kurt efsanesiyle birlikte. Yukarı Delhi&rsquo;de kurt varsa olabilirdi pek tabii. Irkçılık, kafatasçılık çoktan kanına girmişti. O mağaradan demokrat olarak çıkmasına şaşardım. Söylenen odur ki oradayken, hayatta kalmışken kurmuştu partisini. 11 Eylül 1980&rsquo;de akşamüstü, ucu doldurulmuş kırk sekiz numara terliklerinin içine gömdüğü ayaklarına bakarak ne halt edeceğini bilemediği partisini.</p>

  <p class="p11">Irkını yükseltmek isteyen her liderin böyle bir partisi olmalıydı: Gece gökyüzünde yol gösteren hilali, kana bulayıp ters çevirip dudaklarının üstüne asmış bir yiğitler ordusu vardı onun! Kıtır kıtır kesmişlerdi komünistleri. Şükür bu savaşlarında devlet, hak, hukuk, adalet yanlarındaydı. Çoğu zaman yani. Bazen birkaç solcu engel olarak çıkabiliyordu karşılarına ama kana doymayan yiğitleri yedişer yedişer kaldırıyorlardı ortadan.</p>

  <p class="p11">Şimdi uçan kuşun haberi vardı Rasim Ötür ve diğerlerinin tavan arasında toplandığından. Hüseyin Feyzullah darbenin hangi taraftan geleceğini anlamaya çalışıyordu. &ldquo;Bıyık bana yakışmıyor&rdquo; diye düşündü. Yakışsa faşoluğun bu mutena nişanını tereddütsüz sallandırırdı dudaklarının kenarlarından. Fazlasıyla şişkin bir üst dudağı vardı. Hem bıyık gözlerinin baykuşi ifadesini bozardı. Bu gereksiz şeyleri düşünerek kafasında darbeye yer açamadı. Birkaç gün saklanacaktı ya da hep saklanacaktı. Partiden öte bir hareketin başındaydı ve korkusu, darbeciler muvaffak olduklarında bugün alınlarından öptüğü yiğitlerinin, kendisinin yokluğunda birer Bizans evladına dönüşmesiydi: Gevşek, laubali, dedikoducu, fitne, fesat, terbiyesiz, sır saklayamayan, rasgele laf söyleyen, işte daha siz sayın sayabildiğiniz kadar.</p>

  <p class="p11">O sadece, &ldquo;Kimse cıvımasın!&rdquo; dedi. Midesi ekşimişti. Karşısında dikilenler kafası en fazla çalışanlardan ikisiydi. Gözlerinin içine baktı:</p>

  <p class="p11">&ldquo;Emanet olan davayı kucakladım. Ardıma bakmadan yürüyorum. Davaya katılıp ihanet edeni vurun. Ben edersem, beni de vurun!&rdquo;</p>

  <h2 class="h22"><a id="ncx493"></a><a id="a8"></a>6</h2>

  <p class="p11">Bir sahana yumurta kırılmış gibi oldu.</p>

  <p class="p11">Kırmızı ışıkta durmuştu Pertev. Hüseyin Feyzullah&rsquo;ın balkonundan dönen kumrular da aracının ön camına pislemişlerdi. Birkaç ay önce askerlerle yaptığı bilgilendirme toplantısını an be an hatırlamaya çalışıyordu. Hangi soruyu ne zaman sormuşlardı? Kafasının içine pislemiş gibi oldu kumrular. Acıktığı için de, sahanda güzelce eritilmiş ve biraz da yakılmış tereyağının içine kırılmış bir yumurtayı aklına getirmişti bu. Ayrıca rejimdeydi. Hem Şermin&rsquo;in zoruyla hem de zorlayan kalbinin. Zaten çalışmaktan yemek yemeğe bile vakti yoktu. Bayat bir yumurta gibi dağılmıştı kumruların marifeti. Önünü göremeyecekti neredeyse. İndi arabadan. Hiç tereddüt etmeden kolunun tersiyle temizledi bu pisliği. Aklı sonradan başına geldi. Şermin pasaklılığı yüzünden öldürecekti onu. Sahanda bir yumurta ve ceket kolunun sabunlu suyla silinivermesi için anacığının evinin yolunu tuttu. Şermin asıl bunun için öldürebilirdi onu.</p>

  <p class="p11">Anneciğinin evinin yolunu tuttuğunda gizli saklı bir iş yaptığı fikrine fazlasıyla kaptırmıştı kendisini. Sinsi sinsi güldü. Neredeyse gencin birisini ezecekti: Karşıdan karşıya geçen, omuzlarında siyah keçe bir pelerin, kafasından kanlı sargı bezleri sarkan, koltuk değnekli bir genç. Göz göze gelmeseler Pertev onun genç olduğunu anlayamayabilirdi.</p>

  <p class="p11">Hastaneden kaçmayı başaran Emin bu!</p>

  <p class="p11">&ldquo;Bir araba çarpması eksikti&rdquo; diye geçiriyor içinden.&nbsp; Pertev öyle telaşlanıyor ki çarptığını düşünüyor. Çarptığını ve Emin&rsquo;i o hale kendisinin getirdiğini. Yine de soğukkanlılıkla iniyor aracından. Çarşaf gibi mendilini açmış, ensesini kurularken, &ldquo;Genç, dikkat et yahu!&rdquo; diyor.</p>

  <p class="p11">Emin kaldırımın kenarında duraksıyor. Bu laf üzerine değil. Penadur&rsquo;lu kafası, sağlam ayağına, koltuk değnekli koluna o küçücük kaldırımı çıkacak emri veremiyor bir türlü. Kolay değil, siz Çaycı Rıza&rsquo;nın su buharıyla dolu çay ocağında pineklerken, Süleyman Tel&rsquo;in ağır sanayi hayalleriyle coşarken, Hüseyin Feyzullah&rsquo;ın Begüm&rsquo;ün sırtında sallana sallana dolaşmasını izlerken, Emin, kendisini hastane köşesinde kıstıran faşolardan yakayı kurtarmaya çalışıyordu. Bu kaçışta son hatırladığı, yerden üç kat yükseklikte, koltuk değneğini koluna geçirmiş, yarasa gibi duvara yapışmış kaldığı andı. Öncesi de var tabii: Duman gibi süzülmüşlerdi yattığı odaya. Gelmeleri iyi olmuş, Emin&rsquo;i, ayrıldığı örgüt arkadaşlarının, kafasını demir çubuklarla ezme hatırasından kurtarmışlardı.</p>

  <p class="p11">&ldquo;Bizimkiler değil sizinkiler delmişler ha seni?&rdquo; diye sormuştu faşolardan birisi. Başucunda dikiliyordu. Sigara sinmiş giysilerinin kokusunu duyuyordu Emin. Ellerine tütün kolonyası sürmüş olmalıydı, iplik iplik o kokuyu da içine çekmişti. Beyninin koku alma köşeciğinde hiçbir şey olmadığını düşündü. Tütün kolonyası kokusu annesini hatırlatmıştı, ne garip. Demek hafızası da yerindeydi. Sadece yakın zamanı değil, uzakta kalmış olanı da kaybetmemişti. Elinde değil, o koku Emin&rsquo;e korkusuzluk vermişti. Faşo&rsquo;nun dayadığı silahı, anacığının ateşini ölçmek için ağzına yerleştirdiği derece gibi görmesi bu sebeptendi.</p>

  <p class="p11">&ldquo;Biz de adam deliyoruz ama biliyorsun tek atışta&rdquo; diyordu Faşo.</p>

  <p class="p11">Nasıl duyabiliyordu Emin onu? Kulak zarının bir tanesi patlamıştı. Şimdi orada gürül gürül akan bir çeşme vardı. Uğultulu bir mağara. Buna hep şaştı. Odadaki hastalardan bir tanesi uyanıktı, yatağında oturmuş el radyosunda kanal arıyordu. O parazitli sesi de, sonrasında çalan şarkıyı da duyuyordu. Ağzına horozu kalkık silah dayanmış adam olarak! Diğerlerinin bunun farkında olmamasına şaştı. Başkaları benim yaşadıklarımı nasıl bilmez? Bu elzem soru yakasına ilk defa o zaman yapıştı.</p>

  <p class="p11">Şakası yok, Faşo onu vurmaya niyetliydi. Vursaydı elini kolunu sallayarak çıkar gider, yakalanmaz, tutuklanmazdı. Yakalansa ve tutuklansa da bir şey olmazdı. Ayrıca Hüseyin Feyzullah&rsquo;ın gözüne girmek için daha fazla leş gerekiyordu. Ama doktorlar geldi. Doktorların gözü önünde de olabilirdi bu, Faşo&rsquo;nun yan odada yatan doktorların ilgisine muhtaç babası olmasa.</p>

  <p class="p11">&ldquo;Biz yine geliriz ziyaretine kardeş&rdquo; dedi bizim Faşo.</p>

  <p class="p11">Odadan çıkarken de; &ldquo;Kimsesizin teki zavallı&rdquo; dedi. Doktorun gözünün içine baka baka.</p>

  <p class="p11">Sonrasında Emin, buraya kadarki hayatının en büyük hünerini gösterdi: Hayalet gibi süzüldü odadan. Bir an öldüğünü bile düşündü. Ne mutlu, artık öte dünyada olduğunu. Sidik kokulu koridoru karaltan Penadur&rsquo;lu kafasıydı gerçi ama o bu dünyadan öte dünyaya bağlanan boş, loş bir koridorda yürüdüğünü varsayıyordu; duvar dibinden, yavaş yavaş... &ldquo;Kurtar beni yarabbim!&rdquo; diye bağıran gebeler, &ldquo;Al canımı&rdquo; diye inleyen ihtiyarlar. Herkes ölmek istiyordu, ne mutlu o ölmüştü! Emin, işkencede geçireceği günlerden, Mamak Cezaevi&rsquo;nden, uzun uzun anlatacağım tünel kazma serüveninden çok şimdi konu ettiğim o anı unutmaz, unutamaz. Penadur&rsquo;lu kafa normale dönse, koridorun floresanları yansa, şiş ayaklarını sürüyen hemşireler odalara girip çıksa, beline kadar boka batmış hastalardan biri bezgin refakatçisinden kaba etine çimdik yese ve sorulsa Emin&rsquo;e; &ldquo;Neredeydin?&rdquo; Hiç kuşkusuz: &ldquo;Bu dünyada değildim&rdquo; derdi. Koridorun diğer bir ucunda faşoların telle boğup kurşunladığı, kendisinin öğrenci evlerinde kaldığı TİP üyesi yedi genç arkadaşını görmüştü. İşaret buydu: Katilimiz peşinde.</p>

  <p class="p11">&ldquo;Yaşamak istiyorum&rdquo; dedi Emin.</p>

  <p class="p11">Gözüne koridorun diğer ucunu, koyun gibi boğazlanmış yedi arkadaşının dizildiği ışıklı yeri, öte dünya olarak kestirmişti. Daha oraya vardı. Tam olarak ölmediğine, eşek cennetini boylamadığına sevinip ardı sıra duyduğu fısıltıya kulak verdi. Koltuk değneklerinin tekini öyle bir savurdu ki peşindeki Faşo bunu beklemiyor olmalıydı. Faşo&rsquo;nun kafası küçük bir oyun topu olmuş karşı duvara çarpıp çarpıp geri dönüyordu. Vuruşların bir tanesinde koltuk değneği kırıldı. Emin de bunun üzerine bir top olarak hayal ettiği kafayı yere gömme uğraşına girdi. Ya bunu yaptığı kafa, ya da hastanenin kirli beton zemini çatladı. Ya da her ikisi. Kendi kafası da bir an berraklaşır gibi oldu. Şunu düşünmüş olabilir mi acaba? Hani karate kursuna gidiyordu bu Ülkücüler, komando gibi yetiştiriliyorlardı. Kaldı ki kendisi de bir toplantıda bedensel çevikliği sağlamanın yollarını önermişti. Bıyık altından gülmüş &ldquo;Zihinsel çeviklik kafi&rdquo; demişti örgüt ağabeyleri.</p>

  <p class="p11">Emin ortalığın sessizliğine şaştı şaşmasına da karşıdaki odadan olan biteni dişsiz ağızlarını dehşetle büzmüş izleyen hasta ihtiyarları ve elleri dizlerinde ibadet eder gibi oturmuş canı sıkkın refakatçileri görünce ortalığın hiç de süt liman olmadığını düşündü. Penadur&rsquo;lu kafayla neyi ne kadar düşünebilirse. Perdesini çekip birilerinin kurşunlanıp ölmesine sesini çıkarmayan halk, siyasi, politik ve toplumsal kargaşada zerre günahı yokmuş gibi olan biteni seyrediyordu. Her zaman her yerdeydi ve her şeyi görüyordu halk. Sadece fazlasıyla korkak, tanık olduklarını hiçbir şeymiş gibi izleyen, kafa karışıklığından başucunda hastabakıcı tarafından alınmayı bekleyen ördekteki idrarını bardağına boşaltıp afiyetle içen ihtiyar hasta gibi şuursuz ve ruhsuzdu halk.</p>

  <p class="p11">Geçelim şimdi bunları! Kafası taze yumurta gibi çatlayan Faşo&rsquo;nun yandaşları merdivenlerin başında, koridorun ucunda göründüler. Yeri değil ama, Emin daha kaç yaşında biliyor musunuz? On dokuz. Parasını verip bir kadınla yatsa bile, o da dört kere, hiç sevgilisi olmadı. Daha âşık olmadı. Koridorun diğer ucunda tekrar beliren yedi hayalet genç için de öldüklerinde durum aşağı yukarı böyleydi. Yaşamak; aşk, seks ve tatlı şeylerse eğer, bu çocuklar hiç yaşamadı. Ama bir inancı olmaksa yaşamak, çok uzun bir hayatları oldu. Evet, bunları da geçmekte fayda var! Emin pencereden aşağı sallandırdı kendisini. Penadur sayesinde kanatlanıp uçan gövdesini ileri almayı başardı. Bu sayede pervaza tutunduğu ellerini faşolar sıkıştırıp ezmezlerdi. İnanç ne garip bir duygu ve ne kadar güçlü: İnsanı duvara yapıştıracak kadar. Emin her şeyi değiştireceklerine inanıyordu. Devrime inanıyordu. Bu sayede canını kurtardı.</p>

  <p class="p11">Faşolar hastanenin bahçesinde üçüncü katın pervazına konmuş devrimci yarasanın inmesini boşa beklediler. Başarması mucize, Emin binanın yan yüzüne geçti, açık bir pencereden içeri düştü. Sonraki yıllarda kâbus denildiğinde aklına bu gelirdi: Hastaneden çıkamamak. Asansörlere indi bindi, sonu gelmez koridorları geçti gitti ve yanılmıyorsam çamaşırhaneden çıkabildi. Faşolar hastaneyi çembere almışlardı ama Emin kendini bilmez bir halde çıkıp giderken gözcülerden birisi arkasını dönmüş bir köşeye işiyordu. Yoksa Emin&rsquo;i gözden kaçırmak mümkün değildi. İş çıkışı hademelerden birisi onu tanıdık hastalardan birisine benzetti. Yüzüne bakıp benzetse şaşardım çünkü o yüzü bir kere gören bir daha asla unutmazdı!</p>

  <p class="p11">&ldquo;Kafayı kırdın ama kendini gezdirmekten alıkoyamıyorsun!&rdquo; diye şakalaştı, ense köküne, yüksekçe mermer bir basamak gibi görünen alçısının altına, bir tane yapıştırmak suretiyle. Küçücük bir sarsıntı sütü fazla kaçmış muhallebi gibi salladı beynini. Tarifi imkânsız bir sızı dişlerinin köklerine kadar indi. Emin o hastaneden sıvışmayı işte böyle başardı. Kafasını çıtır çıtır kırdığı Faşo&rsquo;nun, Ülkücülerin bebek yüzlü reisi Reis&rsquo;ten başkası olmadığını öğrendikten sonra bu aklına her geldiğinde, işkencede bile, bir gülme tutacaktı onu.</p>

  <p class="p11">Pertev konusunda ise yıllarca pek emin olamadı. Karşıdan karşıya geçerken neredeyse kendisine çarpacak olduğu için duran ve kaldırımı bir türlü çıkamadığı için kendisine acıyıp arabasına alan o adamın gelecek yılların başbakanı, cumhurbaşkanı Pertev olduğunu hayal ettiğini düşünüyordu. Emin&rsquo;e göre bu asla gerçek olamazdı. Çünkü adam kötü birisine benzemiyordu. Güya Emin&rsquo;in gideceği adresi aramışlardı. Üstelik Pertev sormuştu, &ldquo;Bu halde nereye?&rdquo;</p>

  <p class="p11">Emin&rsquo;in Penadur&rsquo;lu kafası benden iyi bir hikâye uydurup anlatmıştı. Sırasıyla şunları hatırlıyordu: Boşuna dolanıp bir adres aramışlardı. Bizim Pertev, &ldquo;Ben şimdi anneme gidiyorum, seni de götüreyim, sonra bir karakola bırakır, buldurturum adresini&rdquo; demişti. Emin kabul eder görünmüştü. Sonra o adamı, Pertev&rsquo;i yani, iştahla sahanda yumurta yerken, ağzı dolu dolu &ldquo;Ellerine sağlık anneciğim&rdquo; dediği annesini de oğlunu seyrederken hatırlıyordu. Botero tablolarındaki gibi şişmanlıktan boğum boğum ana oğulu izlerken, sıkıntıyla karıştırdığı pelerininin iç cebinde bir telefon numarasının yazılı olduğu kâğıt parçası bulmuştu. Hemşirenin numarası. Vişneçürüğü telefonun kadranı dönmüş, kafası, dönen bir şeyi seyretmekten altüst olmuştu.</p>

  <p class="p11">Pertev&rsquo;in anneciği, &ldquo;Belası var ama bize zararı olmaz&rdquo; demişti Emin için. Kalp gözü açık olanlardandı; görülmeyeni görür, söylenmeyeni duyar, yazılmayanı okurdu. Zaten uğurlarken de &ldquo;Yolun açık olsun evladım&rdquo; demişti, &ldquo;gerçi öyle olmayacak ya...&rdquo; diye eklemeyi ihmal etmeden. Emin bir anlığına kadının ağzının kenarındaki iki et benini ve içlerinden çıkmış sert kıl parçalarını bile görüvermişti. İnşallah alnımdan öpmez ya da elini öptürmez diye düşünmüştü ve pek tabii düşündükleri oluvermişti. Kadın gelini Şermin&rsquo;in bela okuduğu kadar vardı.</p>

  <p class="p11">Pertev onu Kızılay&rsquo;ın köşesinde sözde ablası olan hemşireye teslim etti. Emin vedalaşırken, &ldquo;Demek hâlâ sıcakta akan saç boyaları varmış&rdquo; diye düşündü. Pertev de anneciğinin verdiği tertemiz yıkanmış, kolalanmış mendilini açıp şakaklarını, alnını ve boynunu kuruladı sonra da mendildeki o gri lekelere silinmiş bir yazıyı okumaya çalışır gibi bakakaldı. Hayat nasıl böyle garip olabilir? Sahanda yumurtasını paylaşmak için direten Pertev&rsquo;in iktidarında içeride çürüyecekti Emin. Bu tezata kafa yormanın faydası yok, bırakalım herkes kendi yoluna gitsin. Ama unutmadan, Emin&rsquo;i teslim alan hemşire tanımıştı Pertev&rsquo;i; &ldquo;Bu o&rdquo; demişti. &ldquo;24 Ocak kararlarıyla anamızı ağlatan Pertev!&rdquo;</p>

  <p class="p11">Yirmi yıl sonra Emin ile karşılaştığında hesabını sormuştu, ne işin vardı onunla diye, bu sebeple bir kulak burun boğazcı arkadaşında zarı patlamış kulağını bildiğimiz naylon ile yamattırdıktan sonra ikilemişti bizim hemşire: &ldquo;Bu çocuk devletin adamı olabilir&rdquo; şüphesiyle.</p>

  <p class="p11">&ldquo;Vay be!&rdquo; demişti bizim Emin de bütün bunları yıllar sonra hemşirenin ağzından duyduğunda; &ldquo;Önce Reis&rsquo;in kafasını kır, sonra Pertev&rsquo;in sahanda yumurtasına ekmeğini ban. Romanı yazılacak adammışım ben!&rdquo;</p>

  <p class="p11">Emin&rsquo;in hikâyesine şimdilik burada son verirken taksi şoförünü unuttunuz mu diye sormak istiyorum size: Taksi şoförünü unuttunuz mu? Suçu kanlı koltuk kılıflarını değiştirirken yakalanmaktı. Daha doğrusu o öyle sanıyordu. Açıklamaya çalışıyordu. Dayakla başlayan sorgu, Kürt olduğunun aşikârlığıyla elektrik verilen odada devam etmişti. Sedye gibi bir şeyin üzerinde çırılçıplak yatıyordu ve diğerine &ldquo;Yapma Şehmuz&rsquo;u öldüreceksin, öteki dünyaya gidiverecek&rdquo; diye uyarı çeken iyi kalpli polise şunu söylemek istiyordu:</p>

  <p class="p11">&ldquo;Kâfirlerin başına talihsizlik geldiği zaman öteki dünya işe yarar.&rdquo;</p>

  <p class="p11">Söylemek istediği sadece buydu. Bunu söyleyebilse vücuduna giren elektrik akımı duracak, işkencecileriyle birlikte oturup konuşacaklar, bunun üzerine yapılan yanlışlık düzelebilecekmiş gibi geliyordu ona: Başkent&rsquo;te kimseyi tanımıyordu. Türkçeyi askerde öğrenmişti. Başkasının taksisinde çalışıyordu. Yeni doğmuş kömür karası bir kızı vardı. Karısı doğuramamış, bebeği sezeryanla almışlardı. Ayaklanamamıştı. Kimseleri yoktu. Karısı bebeğe tek başına bakmaya çalışıyordu. Patronunun karısı iki tas çorba getirmişti. Bebeğin boklu bezlerini geceleri Şehmuz yıkıyordu. Taksiyi evin önüne çekse bütün bunlar olmayacaktı. Kanlı koltuk kılıflarını da atmaz, gece bebeğin boklu bezlerinden sonra oturup yı kardı. Öğlenleri mutlaka eve uğrardı. Bebek ağlar, karısı yerinden doğrulamazdı. Güzel karısı tuvalete gitmek ister, gidemezdi.</p>

  <p class="p11">&ldquo;Sizin burnunuza da yanık kokusu geliyor mu?&rdquo;</p>

  <p class="p11">İşkencecileri böyle söylüyorlardı. Küçülmüş erkeklik organının çevresine sardıkları tel düşmüştü. Yanıp kül olduğunu düşünmüştü Şehmuz.</p>

  <p class="p11">&ldquo;KUK&rsquo;a üyeymişsin sen&rdquo; sorulardan birisi, iddialar arasında en çok tekrarlanandı.</p>

  <p class="p11">&ldquo;KUK&rsquo;a üyeymişsin sen!&rdquo;</p>

  <p class="p11">KUK da neydi allasen!</p>

  <p class="p11">Kürdistan Ulusal Kurtuluş Örgütü.</p>

  <p class="p11">Türkçe bilmeyen karısı, karnındaki kesik yüzünden adam akıllı doğrulamayan karısı, kömür karası bebeğini terli memelerine dayamış doyuruyor ve düşünüyor olabilir miydi? &ldquo;Şehmuz nerede kaldı?&rdquo;</p>

  <p class="p11">İşkencecilerin bu işte bir yanlışlık var deyip artık kömür mü olmuş, çatlayıp patlamış kanamış mı ne olmuşsa olmuş ama canı içinde saklı kalmış halini, suretini Başkent&rsquo;in karanlık, izbe sokaklarından birisine bırakacakları hayaliyle kendisini kandırdı Şehmuz.</p>

  <p class="p11">&ldquo;Sizi kalabalık sorgular için kullandığımız büyük salonumuza alalım.&rdquo;</p>

  <p class="p11">Sürüyerek götürüp, akıllarına estikçe kan oturan ayaklarının üzerine bastırıp imkânsızı isteyip yürümesini bekleyerek, bunu yapmadığı için bir iki tekme daha savurarak zorla yürüttürüp kalorifer borusuna kelepçelediler onu.</p>

  <p class="p11">&ldquo;Altındağ&rsquo;dan Balgat&rsquo;a, Kale&rsquo;den Dikmen&rsquo;e her yer görülür buradan&rdquo; deyip çıktı kötü polis.</p>

  <p class="p11">İyi polis göz bağını açıp, ağzındaki çaputu çıkarıp fısıldadı: &ldquo;Ne biliyorsan söyle, yoksa Diyarbakır Cezaevi&rsquo;ne gönderecekler seni! Cehenneme!&rdquo;</p>

  <p class="p11">Şehmuz&rsquo;un kan toplamış dili dönse şunu söylerdi:</p>

  <p class="p11">&nbsp;&ldquo;Şoförlük ettiğim taksiye yüzü gözü kan içinde bir genç el etti. Eve doğru gidecektim niyeyse durdum. Aldım. Sordu bana; &lsquo;Neremden kan akıyor?&rsquo; Dedim ona; &lsquo;Nerenden akmıyor ki?&rsquo; Eve doğru gidecektim niyeyse durdum. Numune&rsquo;ye götürdüm bıraktım. Eve doğru gidecektim niyeyse durdum. Kana batmış koltuk kılıflarını söktüm. Bu kadar işte.&rdquo;</p>

  <p class="p11">Bu kadardı işte. Şehmuz&rsquo;u Kürt olduğu için Diyarbakır Cezaevi&rsquo;ne sokacak şey bu kadardı.</p>

  <h2 class="h22"><a id="ncx537"></a><a id="a9"></a>7</h2>

  <p class="p11">Ülkeler insanlar için yönetilmez ki!</p>

  <p class="p11">Pertev ile Ali Çoban&rsquo;ın konuşmasından benim anladığım bu. Pertev kendini yuttu yutacak tek kişilik koltukta, kucağında defterler, dosyalar oturmuş &ldquo;Ağabey&rdquo; diye hitap ettiği Başbakan Ali Çoban&rsquo;a zam kararnamesini açıklıyor. Geçerliliği kalmamış bir iş yaptığını kabullenir gibi, &ldquo;Ben söylemiş olayım da&rdquo; diyor.</p>

  <p class="p11">Ali Çoban bu sözün üzerine dönüp ona bakıyor:</p>

  <p class="p11">&ldquo;Vazifeni yapmışsın, sağ ol.&rdquo;</p>

  <p class="p11">&ldquo;Estağfurullah ağabey&rdquo; diyor Pertev sanki darbe söylentileri ayyuka çıkmamış gibi.</p>

  <p class="p11">Ali Çoban defterlerini, dosyalarını büyük bir dikkatle toplayan, bunu yaparken gıdısı üç kat olmuş, çenesindeki gamzesi yayıldıkça yayılmış, göbeği dizlerinin üzerini örtmüş müsteşarını seyrediyor ve fikir teatisinde bulunmaya karar veriyor: &ldquo;Teker teker aradık&rdquo; diye başlıyor. Pertev boş bulunup &ldquo;Kimi?&rdquo; der gibi baktığındaysa, &ldquo;Komutanları&rdquo; diyor. &ldquo;Bütün bakanlar seferber oldular askeriyedeki olağandışı hareketliliği teyit etmek için. Bizzat Kara Kuvvetleri Komutanı&rsquo;yla konuştum, aylardır Siverek&rsquo;e göndermek istediğim birliğin durumunu sordum, &lsquo;Birkaç güne kadar çıkacaklar Sayın Başbakan&rsquo; dedi bana. İçişleri Bakanı Orhan, Jandarma Genel Komutanı&rsquo;nı aradı, ertesi gün birlikte Adana&rsquo;ya gitmeleri gerekiyormuş, &lsquo;Olur gideriz&rsquo; demiş. İade-i ziyaret için dedim, bir tanesini daha ara bakalım. Deniz Kuvvetleri Komutanı&rsquo;nı aramış. Ne zamana randevu vermiş biliyor musun?&rdquo;</p>

  <p class="p11">Sessizce birbirlerine baktılar. Pertev hiçbir şey yokmuş gibi, sessizlikten istifade elindeki pelur kâğıtları itinayla ataçladı.</p>

  <p class="p11">&ldquo;13 eylül&rdquo; dedi Ali Çoban, &ldquo;Ertesi güne randevu vermişler yahu!&rdquo;</p>

  <p class="p11">Ali Çoban sustu ama gözlerini Pertev&rsquo;den ayırmadı. Dostça sohbet eder halleri vardı:</p>

  <p class="p11">&ldquo;Son olarak, vekilden rica ettim&rdquo; Kara ile beraber bir türlü seçemedikleri Cumhurbaşkanlığı&rsquo;na vekalet eden şahıstan söz ediyordu, &ldquo;birtakım rivayetler var dedim, Rasim ziyarete geldiğinde eski bir polis olarak istimdak yap bakalım dedim. Sen gelmeden önce aradı: &lsquo;Bir şey sezmedim&rsquo; dedi, bir şey sezmedim.&rdquo;</p>

  <p class="p11">Sözün burasında benim bile beklemediğim bir şey oldu; Gürbüz Sokak&rsquo;taki evin çalışma odasının kapısı ardına kadar açıldı, Şermin içeri daldı. Üzerine yapışan, çiçekli jarse bir elbise giymişti. Kolunda, ayakkabısıyla takım çantası vardı ve hoşuna gitmeyen bir şey olması halinde o çantayı kafalarına kafalarına vuracak gibiydi. İtinayla kabartılmış saçları başının üzerinde aslan yelesi gibi duruyordu. Kenarları taşlı, numaralı gözlükler takınmayı yeni yeni alışkanlık haline getirmişti. Bu kadının her şeye hükmeder bir hali vardı.</p>

  <p class="p11">Nazlı Hanım&rsquo;ı kapıda durmuş kocasının çalışma odasına girmemişken Şermin içeri dalmış gümbür gümbür yürümüş Pertev&rsquo;in dibinde bitmiş, kucağında memlekette olmayan yağa, tuza, şekere, una, benzine, ampule zam kararnamesiyle oturan kocasının dudağının kenarındaki kırıntıları topluyordu. Ali Çoban&rsquo;ın ayaklanıp kapıda kalakalan, hiçbir zaman kocasının çalışma odasına ayak basmamış Nazlı Hanım&rsquo;ına, &ldquo;Ha şöyle, ne iyi olmuş yataktan kalkman&rdquo; demesini fırsat bilip Pertev&rsquo;ini sorguya çekiyordu Şermin.</p>

  <p class="p11">Karısına doğru, onu kucaklamak ister gibi kollarını açtığında Ali Çoban, &ldquo;Darbe olacakmış&rdquo; dedi Nazlı Hanım&rsquo;ı.</p>

  <p class="p11">Ateş topunu kucaklamış gibi oldu Ali Çoban.</p>

  <p class="p11">&ldquo;Belki asarlar seni.&rdquo;</p>

  <p class="p11">&ldquo;Allah yazdıysa bozsun yenge&rdquo; dedi Pertev biraz da başında dikilen Şermin&rsquo;in sorgu sualinden kaçabilmek, onun dikkatini dağıtabilmek için.</p>

  <p class="p11">&ldquo;Allah kullarının yazısını yazar, memleketlerinkini değil.&rdquo; dedi Nazlı Hanım&rsquo;ı.</p>

  <p class="p11">Ali Çoban karısının bu ilk ve son politik lafının açıklamasını yaptı:</p>

  <p class="p11">&ldquo;Doğru. Milletlerin tarihini de bizim gibi kullar birbirine katar!&rdquo;</p>

  <p class="p11">Bundan sonra hep böyle olacaktı: Nazlı Hanım&rsquo;ı gaipten haber verir gibi geçmişten bir şey hatırlayıp kocasının yakasına yapışıp o koca gövdeyi elek gibi sallayacaktı:</p>

  <p class="p11">&ldquo;Senin siyasetinin içine tüküreyim Çoban!&rdquo;</p>

  <p class="p11">&ldquo;Niye?&rdquo; diye sordu Ali Çoban.</p>

  <p class="p11">&ldquo;Bir tek oyuna muhtaç olduğun halkına, tarih yazmak için yaptığın siyasete peşkeş çektin beni!&rdquo;</p>

  <p class="p11">Hatırlayıp yamuk yamuk gülmüştü Ali Çoban. Sivas gezisinde dağlara taşlara neler neler yazmıştı imansızlar?</p>

  <p class="p11">&ldquo;Çoban&rsquo;dan zam, Nazlı&rsquo;dan...&rdquo;</p>

  <p class="p11">Pankartın sonu okunmuyordu. Nazlı Hanım&rsquo;ından da iş ya da aş istiyorlardı herhalde.</p>

  <p class="p11">Sivas Meydanı&rsquo;nda ağır ağır yükselmişti bu pankart. Nazlı Hanım&rsquo;ı okur okumaz öyle bir ileri atılmıştı ki neredeyse otobüsün tepesinden düşecekti. Otobüsten inmeye kalkıştığında durdurmuştu onu Ali Çoban.</p>

  <p class="p11">Konuşması bitene kadar yanında durmuştu kocasının. Anlatırlar, sinirden zangır zangır titremişti diye. &ldquo;Hani bir evin yanı başından bir tren geçer de mutfakta bardaklar çanaklar çıngırdar, işte öyle tıngırdattı otobüsü&rdquo; demişlerdi. Mahremine göz dikenler baktılar Ali Çoban hiç oralı değil, usul usul indirdiler yeri göğü kaplayan pankartı. Dönüşte baktılar dağ, taş, yollar aynı nakarat:</p>

  <p class="p11">&ldquo;Çoban&rsquo;dan zam, Nazlı&rsquo;dan...&rdquo;</p>

  <p class="p11">&ldquo;Görüyorsun değil mi Nazlı?&rdquo; demişti Ali Çoban, &ldquo;Halk neler neler istiyor.&rdquo;</p>

  <p class="p11">Başbakanın emrindeki örtülü ödeneğin şifresi yıllarca bu oldu: &ldquo;Ç-Z-N-A&rdquo; Halkın bu müşkül arzusunun kısaltılmışı. Ali Çoban&rsquo;ın fötr şapkasının astarında saklı, kendisinin pekâlâ ezberden bildiği, usul gereği taşınması şart olan şifre.</p>

  <p class="p11">Siyaset asalet gerektirir. Soğukkanlı olmayı gerektirir. Unutmayı gerektirir. Başka türlü yapılmaz. Ali Çoban bütün şartları yerine getirmişti. Birazdan tarihe mal olacak son sözünü düşünmeye başlardı. Bilirdi ki ne yapmış olursa olsun tarih onu son sözüyle hatırlayacak, asılmasıyla bilecek.</p>

  <p class="p11">&ldquo;Hanımlar siz nereden çıktınız?&rdquo; diye atıldı Pertev. Bir aile kavgasını önlemek, siyasetin kötü yüzünü görmemek, yakasını paçasını koklayıp annesinin evinden çıkıp geldiğini hisseden karısının gazabından korunmak için yapmıştı bunu.</p>

  <p class="p11">&ldquo;Hiç&rdquo; dedi Ali Çoban, Pertev&rsquo;e hak verdiğini ifade eder bir tonda, ayrıca biraz önceki tatsızlığı geçiştirmeye çalışarak: &ldquo;Nazlı bir günden, bir güne bu eşiği geçmemiştir.&rdquo;</p>

  <p class="p11">Yine öyleydi. Eşikte durmuştu. Ali Çoban, Nazlı Hanım&rsquo;ının uzun zamandır şapka kullanmadığını düşündü sonra. Yine de elinde eldivenleri vardı; alışkanlık.</p>

  <p class="p11">&ldquo;Doğru, bizim yerimiz otobüsün tepesi, mikrofonu ağzına sokmuş kocanın yatakta seyrettiğimiz ense kökünü gördüğümüz yer, değil mi Çoban!&rdquo; dedi Şermin.</p>

  <p class="p11">Dostlukları eskiydi. Birlikte mangal yapıp poker oynayan çiftlerin arasında uzadıkça uzar böyle meseleler. Pertev ve Şermin&rsquo;in üç çocuğu vardı. Ali Çoban ve Nazlı Hanım&rsquo;ının hiç. Bundan otuz sene evvel Ali Çoban&rsquo;ın yaptığı barajların elektriğini Pertev döşerdi. Lojman komşusuydular. Çobanların evinin bahçesinde küçük bir havuz, içinde kırmızı balıklar vardı. Pertev&rsquo;in büyük oğlu balıkları yakalamaya çalışırdı.</p>

  <p class="p11">Onları burada bırakalım. &ldquo;Darbe olsa ve beni de asacak olsalar&rdquo; diye düşündü Pertev, &ldquo;Anacığım beni rüyasında kefenimle görürdü. Sadece beni değil, Ali ağabeyi de...&rdquo; Herkesin yüreğine su serpilsin diye bunu söyleyiverdi Pertev.</p>

  <p class="p11">&ldquo;Annene mi gittin?&rdquo; diye bir çığlık attı Şermin. Evet, onları burada bırakalım.</p>

  <h2 class="h22"><a id="ncx577"></a><a id="a10"></a>8</h2>

  <p class="p11">Soruyorsunuz: Daha darbe olmadı mı? Cevap veriyorum: Daha değil. Diyorsunuz ki; iyi ama ne zaman?</p>

  <p class="p11">Aynı soruyu Genelkurmay&rsquo;ın karşısına nöbetçi dikilmiş gazeteciler de soruyorlar. &ldquo;Daha darbe olmadı mı?&rdquo;</p>

  <p class="p11">Ağaç dibine işeyen gazetecilerden birisi Genelkurmay&rsquo;ın ışıklarının satranç tahtası üzerinde yolu açık bir atın ilerleyişi gibi söndüğünü gördü.</p>

  <p class="p11">&ldquo;Darbe marbe olmayacak&rdquo; dedi, fermuarını kapamayı unuttu. Böyle pencereleri seyrederek darbe olup olmayacağını nasıl anlayabilirlerdi ki? Hem hangar gibi yeraltı sığınakları vardı Genelkurmay&rsquo;ın. Siz onu bunu geçin, beklemekten vazgeçen gazeteci çok daha önemli bir şey düşünmüştü. Darbe olacaksa Başkent&rsquo;te o gece birkaç adamın ortadan kaybolması gerekirdi.</p>

  <p class="p11">1- TRT Genel Müdürü</p>

  <p class="p11">2- Posta İşleri Genel Müdürü</p>

  <p class="p11">3- TRT Televizyonu&rsquo;nun baş spikeri.</p>

  <p class="p11">İlk ikisinin makamlarında olup olmadığından bir türlü emin olamıyordu. Evlerini aradığında ya sümüklü çocukları ya mızmız karıları telefona çıkıyor, müdürlükleri aradığında birileri onu oyalıyordu. Ama üçüncü isim kendisinin ulaşabileceği bir isimdi. Televizyonun baş spikerinin evinin yolunu tuttu. Arkadaşıydı. Dikiş yüksüğü ile rakı içerdi. Koca bir şişeyi bu usulle bitirir, sonunda gözlerini açamazdı. Uykuya dalamamaktan musdaripti. Nem kokulu mutfakta, beyaz muşamba serili masanın başında, fildişi kakmalı &ndash;nereden bulduysa artık&ndash; ahşaptan serin bir piyano taburesinin üzerinde oturur dururdu. Böyle yaparak uyuduğunu sanıyordu.</p>

  <p class="p11">Darbe olursa darbeci generali takdim etmek için bu spikere ihtiyaç vardı. İşte bu spiker evinde, dikiş yüksüğünü kafaya dikip duruyorsa generaller vazgeçti demekti. Gazeteci adımlarını hızlandırdı, bir taraftan da bütün bir gün bitli kumrular gibi Başkent&rsquo;i tavaf eden &ldquo;Paşalar tavan arasında toplanmış&rdquo; söylentisinin müsebbibini, olası darbenin başgeneralinin kimlik bilgilerini kafasında hızlıca tasnif etti:</p>

  <p class="p11">Bir kere olası darbeyi yapacak generalin soyadı Ögün&rsquo;dü. Rasim Ögün. Bir harf hatası söz konusuydu ama düzeltmek için eli değmemişti. Söz konusu ülkenin 1971&rsquo;den 2000&rsquo;li yıllara uzanan otuz yıllık tarihini hikâye ederken tekerrür edecek harf hatasını kendisi &ldquo;Bu hata benim karakterimdir&rdquo; der, geçiştirirdi. Issız Başkent sokaklarını arşınlamakta olan gazeteci onun ağzından bunu kulaklarıyla duymuştu.</p>

  <p class="p11">Gazetecinin duyduğu başka şeyler de vardı:</p>

  <p class="p11">Rasim Ötün çocukken bir orman yangını çıkartmış, bu da belgelenmişti. Rahmetli anneciğinin komisere beş Cumhuriyet altını vermesi sonucu ıslahhaneye gitmekten kurtulmuştu.</p>

  <p class="p11">Ne, Rasim Öğün&rsquo;ün annesi, ne de komiser hayattaydı. Hatta Cumhuriyet altınlarının alındığı &ndash;bu tasarruftan fena halde şüphelenip sormuş, soruşturmuştu&ndash; kuyumcu bile ölmüştü.</p>

  <p class="p11">Rasim Ötün&rsquo;ün o günleri hatırlayan bir tek yakını yoktu, çünkü mahallenin içme suyuna zehir karışmış, bunun sonucunda otuz altı kişi hayatını kaybetmişti.</p>

  <p class="p11">Bütün bunlara karşılık Rasim Ökün kendi özel hayatında çok mutlu olmuştur ya da öyle olduğunu sanmıştır.</p>

  <p class="p11">Karısı üç büyük şehrin telefon rehberini ezbere bilmektedir. Rasim Övün&rsquo;ün küçük kızı bekârdır.</p>

  <p class="p11">Rasim Önün&rsquo;ün büyük kızı bir MİT müsteşarıyla evlenmiştir.</p>

  <p class="p11">Karısının önce sağ, sonra sol bacağı uyuşmuş, bir günde felç olmuştur.</p>

  <p class="p11">Karısı felç olduğunda Rasim Öşün bir tatbikattaydı. &ldquo;Erken dönmüş olsaydınız karınızın sol tarafını kurtarabilirdik&rdquo; diyen doktor o gece merdivenlerden düşerek ölmüştür.</p>

  <p class="p11">Eski ev sahibi onun karınca bile incitemeyecek kadar hassas birisi olduğunu söylemiştir. O da &ldquo;Karıncanın zaten incitilecek bir tarafı yoktur ki&rdquo; cevabını vermiş, karısına &ldquo;Neden askeri lojmanlarda oturmuyoruz?&rdquo; diye sormuştur.</p>

  <p class="p11">Tatbikatlarda plastik mermiyle iki askeri kör etmiş, bir tanesinin sağır olmasına neden olmuştur. Askerlerin iki gözünü birden kör etmesi karşısında &ldquo;İyi nişancıyımdır&rdquo; demiştir.</p>

  <p class="p11">Yirmi yıl önceki mahalle bakkalları onun düzmece bir asker olduğunu düşünüp şikâyet etmiştir. Rasim Öbün bir kere daha karısına neden askeri lojmanda oturmadıklarını sormuştur. Karısı &ldquo;Bir nedeni yok&rdquo; demiş, aile bunun üzerine lojmana taşınmıştır.</p>

  <p class="p11">Kira ödemeyerek biriktirdikleri parayı kendileriyle oturan yarım akıllı kayınvalidesi yemiştir. Para gerçekten yenmiştir. Rasim Öpün hayatında sadece bir kere karısını zorlamıştır, o da parayı yiyen kayınvalidesinin büyük aptesini karıştırması için olmuştur. Nitekim karısı dört tane binlik banknotu tek parça halinde, bir tanesini de iki parçaya ayrılmış halde çıkarabilmiştir.</p>

  <p class="p11">Rasim Ögün akşam yemeklerini yıllardır karısıyla hastanede yemektedir.</p>

  <p class="p11">Rasim Övün hastanenin yemeklerinin çok güzel olduğu kanaatindedir.</p>

  <p class="p11">Küçük kızı adamakıllı tuhaftır.</p>

  <p class="p11">Büyük kızı kleptoman olmuştur ve hiçbir zaman hırsızlık yaparken yakalanmamıştır.</p>

  <p class="p11">Rasim Örün&rsquo;ün de kleptoman olduğu söylenmektedir. Rasim Öşür&rsquo;ün en büyük merakı tilt oynamaktır. Şapkalarının ölçüsü hiçbir zaman doğru dürüst ayarlanamamaktadır. Ordunun şapkacısı en küçük şapka numarasının bile ona büyük geldiğini ağzından kaçırmıştır. Bu, Rasim Özün&rsquo;ün kulağına gelmiş ama dert etmemiştir.</p>

  <p class="p11">Rasim Ökün alıngan değildir.</p>

  <p class="p11">Kafasından küçük şapka giymenin daha iyi olacağını düşünmüştür. Nitekim olmuştur.</p>

  <p class="p11">Rasim Öyün müzikten hoşlanmaz. Sadece askeri marşları ve Emel Sayın&rsquo;ın adını bir türlü öğrenemediği bir şarkısını sever.</p>

  <p class="p11">&ldquo;Hayatımda her şey hasbelkader oldu&rdquo; der.</p>

  <p class="p11">Bu doğrudur.</p>

  <p class="p11">Kitap okumayı sevmez. Kitap niyetine meclisin gizli tutanaklarını okur.</p>

  <p class="p11">Harp Akademisi&rsquo;nde bir gece çişe kalktığında tuvalette kendisini asan arkadaşının ölüsüyle karşılaştığında dili tutulmuştur.</p>

  <p class="p11">Ara sıra tutan kekemeliğini buna bağlar.</p>

  <p class="p11">İyi konuştuğunu düşünür ama kötü konuşur. Tek hayali emekli olmaktır.</p>

  <p class="p11">Donlarının ağı onu her zaman kaşındırır. Bu sebeple durup dururken bir atın üzerinde havalanan süvari gibi hareketler yapar.</p>

  <p class="p11">Kaşınma sebebi çamaşırlarının markasıdır. Bu marka, pamuk yerine naylon kullanmaktadır. Sıcak suyla temas eden naylon bu reaksiyonu göstermekte, bulaşık teli gibi batmaktadır.</p>

  <p class="p11">Soğukkanlı olduğu söylenir.</p>

  <p class="p11">Çevresinde çok sevilir ve gerçekten iyi kalpli birisidir.&nbsp;</p>

  <p class="p11">Her şeyi kadere ve şansa bırakmıştır. &ldquo;Kader ve şans olmasa belki bakkaldım Alaşehir&rsquo;de&rdquo; demiştir bir röportajında. Veresiye defterlerini tükürüklü parmaklarıyla açan sıradan bir adam gibi. İşte şimdi o sıradan adamın bir darbe yapacak olmasıdır kötü olan.</p>

  <p class="p11">Gazetecinin General Rasim Öfür ile ilgili hatırladığı bir şey daha vardı: Son görüşmelerinde, önüne atılan 1978 Kahramanmaraş katliamı raporunun sağında solunda havai fişekler gibi saçılmış Arapça notlar. Arapça bildiğini öğrendiği gazeteciye kendisinin de bu dili ne kadar iyi yazıp okuyabildiğini göstermek için çıkarmıştı bu raporu.</p>

  <p class="p11">Gazeteciye geceler boyunca dizlerinin üstüne atılan kanlı et parçası kâbusunu gördüren rapor, neydi o öyle?</p>

  <p class="p11">Rasim Özür, devletin bu kirli çamaşırını göstermesi bile uygun değilken, raporu nasıl gözünü bile kırpmadan okuduğunu hatta bulmaca çözer gibi tuvalete götürdüğünü anlatıyordu. Gazetecinin gözü Arapça notlamalar arasında önce ufak tefek hataları seçmişti: 16 aralık 1978&rsquo;de ülkücülerin favorisi <span class="t12">Güne</span><span class="t12">ş</span> <span class="t12">Ne Zaman Do</span><span class="t12">ğ</span><span class="t12">acak</span> adlı filmin &ndash;raporda bunun yanına Arapça, &ldquo;Sedat yahu sen bu filmi gördün mü?&rdquo; notu düşülmüş &ldquo;filmi&rdquo; kelimesini yanlış yazmıştı. &ldquo;filmin oynadığı sinemaya atılan ses bombası haberinin &lsquo;Komünistler sinemayı bombaladı&rsquo; diye verilmesi sonucu...&rdquo; diye başlayan sayfanın üzerinde ve &ldquo;Bizim çocuklar halkı galeyana getirmekte umumiyetle başarılı olmuşlardır&rdquo; ile &ldquo;İki bacağından ayrılmış bebekler, karnı deşilmiş hamileler, ağaçlara asılan Alevi gençler, diri diri yakılanlar, kafası baltayla kesilenler...&rdquo; diye devam eden, katliamın inceliklerini anlatan sayfa üzerinde kahve lekeleri, bölgeden sorumlu Paşa&rsquo;nın ülkücüleri çağırıp &ldquo;Size böyle mi emir verildi? Yüzünüze gözünüze bulaştırdınız&rdquo; dediğinin belirtildiği ve ülkücü gençlerin, ağaçlara astığı Alevi gençlerinin cansız bedenlerini yağmalanan evler gibi deşildiğinin ifade edildiği sayfalarda çay lekeleri ve bir sivrisinek ölüsü seçmişti gazetecinin dikkatli ve kederden nemli gözleri.</p>

  <p class="p11">&ldquo;Kahramanmaraş Katliamı raporu bize neyi gösterir?&rdquo; diye sormuştu Rasim Paşa.</p>

  <p class="p11">&ldquo;Bu ülkeyi doludizgin askeri yönetime götürecek pisliklerin döllendiğini&rdquo; cevabını vermişti bizim gazeteci bütün kalbiyle ama korkusundan sessizce.</p>

  <p class="p11">Vaktiyle şu meşhur direksiyon rüyasını üç ayrı ağızdan, Ali Çoban&rsquo;dan, Cevdet Kara&rsquo;dan ve Rus Büyükelçisi&rsquo;nden dinleyen, yani epey tecrübeli bu gazeteci, şimdi Başkent sokaklarında belleğini yoklayıp söylenip duruyordu. Kendisini duyan oldu mu diye etrafına bakındı. Üzerinde durduğu rögar kapağının altından gürül gürül akan kanalizasyonun sesi geliyordu. Sesli sesli düşünmeye devam etti:</p>

  <p class="p11">&ldquo;Belki daha alttakiler yapacak darbeyi.&rdquo;</p>

  <p class="p11">Meslekte geçirdiği yıllara yakışmayacak bir akıl yürütmeydi bu doğrusu.</p>

  <p class="p11">Bir karga sürüsü havalanıverdi. Yerinden sıçradı bizim gazeteci.</p>

  <p class="p11">Baş spiker evinde yoktu.</p>

  <p class="p11">&ldquo;Vallaha da billaha da oluyor&rdquo; dedi &ldquo;Darbe oluyor.&rdquo;</p>

  <h2 class="h22"><a id="ncx631"></a><a id="a11"></a>9</h2>

  <p class="p11">Rasim Öğür&rsquo;ün başının üstünde bir tıkırtı oldu. İrkildi bizimkisi. Paşalar tavan arasında tarih yazmaya devam ediyorlar. Yaklaşalım. Günün tarihini teyit etmişler, darbe için geri saymaya başlamışlar.</p>

  <p class="p11">Kimsenin haberi yoktu burada toplanacaklarından. &ldquo;Dışarıda kan gövdeyi götürürken&rdquo; dedi darbelerin darbesini yapacak olan Rasim, &ldquo;kim çıkacaktı Kara Kuvvetleri Komutanlığı&rsquo;nın çatısına, şey koymaya, şey, mikrofon...&rdquo; Hem koydularsa, kan akıtmak neymiş göreceklerdi. Bu gizli toplantının kendi makamında yapılmaması da bir tedbirdi. Tedbiri elden bırakmamak gerekirdi.</p>

  <p class="p11">&ldquo;Hatta, keşke&rdquo; dedi, &ldquo;Senin komutanlıkta yapsaydık şu işi.&rdquo;</p>

  <p class="p11">Hava Kuvvetleri Komutanı Şeref&rsquo;e söylüyordu bunu.</p>

  <p class="p11">&ldquo;Teyyarede yapardık, teyyarede&rdquo; dedi Şeref.</p>

  <p class="p11">&ldquo;Amerika&rsquo;ya gider gelirdik&rdquo; dedi diğeri.</p>

  <p class="p11">&ldquo;Amerika uzun yol, İstanbul&rsquo;a varmadan biterdi iş&rdquo; dedi öteki.</p>

  <p class="p11">Şeref Paşa, bunu söyleyenlere baktı. Kafasından geçenleri Rasim düşündü: &ldquo;Bu Amerika lafları nereden çıkıyordu?&rdquo; Kehanet: Birkaç yıla kalmaz Şeref Paşa dünyanın en zengin on generali arasında gösterilecekti. Şimdi yine gidecekti Amerika&rsquo;ya. Anlatmaya Carter&rsquo;ın adamlarına.</p>

  <p class="p11">&ldquo;Arkadaşlar&rdquo; diye söze girdi ama Şeref Paşa&rsquo;nın Amerika&rsquo;da para istiflemeyi becerdiği gibi bu işte de ön plana çıkmasından kuşku duydu. Korktu. Bu havacılara güven olmazdı. 12 Mart 1971 muhtırasının altına imza atan komutanlar Havacı Muhittin yüzünden bölünmemişler miydi? Terfi hesabı yüzünden uçurmuştu jetlerini Muhittin. &ldquo;Herkes bildik yollarda şey yapmaz, şeyler...&rdquo;</p>

  <p class="p11">Muhittin&rsquo;in söylediklerini hatasız aktarsa şaşardım. Rasim&rsquo;in küçük kafasına sığıştıramadığı laf dizini şöyleydi: &ldquo;Herkes bildik yollarda dolaşmaz, örümcekler havadan yollar yaparlar.&rdquo; O zaman Trabzon Kolordu Komutanı&rsquo;ydı Rasim. Merak etmiş, açmış sormuştu Muhittin&rsquo;e: &ldquo;Jetlerim&rdquo; diye başlamıştı Muhittin, &ldquo;Memleketin jetleri&rdquo; demişti Rasim. Karşı çıkmamıştı Muhittin, örümcek Muhittin, belki küçük adam gördüğünden onu. Emekliliğe razı bir askerdi karşısındaki. Oysa Muhittin gözünü cumhurbaşkanlığına dikmiş Tarık Paşa&rsquo;nın yerine Genelkurmay Başkanı olmak isteyen bir havacıydı. Bu işin geleneği vardı canım! Muhittin bunu hiçe sayacak kadar hırslıydı. &ldquo;Eee ne olmuştu sonunda?&rdquo; diye düşündü Rasim &ldquo;Bu hırs işe yaradı mı?&rdquo; Yaramamıştı. Ne Tarık Paşa cumhurbaşkanı seçilebilmiş ne de Muhittin istediği terfiyi alabilmişti. Kendiliğinden heykeli dikilecekti diye anlatırlardı tank ve tüfekleriyle meclisi basıp locaları dolduran askerler: cumhurbaşkanlığını kaybeden, sivil giysiler içindeki Tarık Paşa&rsquo;nın mecliste bir başına kalıp oturup taşlaşmasını. Bundan daha tuhafı arkasını dönüp gitmesi, meclisten çıkmadığı halde bir daha kendisini görenin olmayışıydı.</p>

  <p class="p11">Hayaletlerle doluymuş meclis. Asılan başbakanın hayaletini kürsüde görmüşler. Hatta İnönü&rsquo;nün hayaleti bile varmış ve öldüğündeki gibi körkütük sağırmış: &ldquo;Hitler&rsquo;e öyle özenmiştim ki&rdquo; diyormuş, &ldquo;aklımdan geçmedi değil gayrimüslimler için koca koca fırınlar kurmak.&rdquo;</p>

  <p class="p11">&ldquo;Ne dedin paşam!&rdquo; diye sorduğu bile tutanaklara geçmiş hizmetlinin.</p>

  <p class="p11">Soğukkanlılıkla anlatmış adam:</p>

  <p class="p11">&ldquo;Paşaya sesimi duyurabilmek için öyle bağırdım ki abandığım paspasın sopası kırılıp böğrüme battı.&rdquo;</p>

  <p class="p11">Memleketin tarihi lastik gibi! Tuttuğunuz yerden uzadıkça uzuyor: Havacı olmasına rağmen gözünü Genelkurmay&rsquo;a diken Muhittin&rsquo;in iktidar arzusu 1971&rsquo;den dokuz yıl sonra yine hortlamış, bu yılın nisanında şimdi burada, tavan arasında toplanan beş generalin yüreğini ağzına getirmişti. Bu defa cumhurbaşkanı olmak istemiş, on beş oy ile kaybetmişti. Neredeyse seçilecek, Rasim ve arkadaşlarının darbe yapma şansını ellerinden alacaktı. Ya da bir türlü makamından edilemeyip Rasim&rsquo;i çileden çıkaracaktı.</p>

  <p class="p11">Muhittin&rsquo;in jetleri askerler arasındaki ihtilafı çözmek için uçarlarken o bavulunu topluyordu. 1971&rsquo;de pasif bir göreve getirilmişti. Bütün bunlar küçük kafasından geçip gittiği için duraksadı. Oldum olası iki işi aynı anda yapamıyordu. Konuşurken kafasından başka başka şeyleri geçiremiyordu: Düşünemiyordu.</p>

  <p class="p11">&ldquo;İşte tarihi fırsat ağzımızın, şeyimizin, avcumuzun içinde.&rdquo;</p>

  <p class="p11">Bunu söyledi ve sustu. Çünkü bu, aklından geçirdiği şey olarak kalmalıydı.</p>

  <p class="p11">Nuri Paşa &ldquo;Mektuptan sonra değişen bir şey olmadı&rdquo; dedi de kafasını toplayabildi.</p>

  <p class="p11">&ldquo;Mektup&rdquo; dedi &ldquo;evet mektup&rdquo; dedi ve durdu. &ldquo;Bu yılbaşından önce mi verdik mektubu?&rdquo; Sonra elleriyle bir hesaba girişti. Ocak, şubat, mart... Eylüle, içinde bulundukları aya geldi ve durdu. &ldquo;Değişen bir şey yok&rdquo; dedi. Omuzlarını kaldırdı, indirdi. Kaskatı duran vücudunda apoletli üniforma kendiliğinden hareket ediyor gibiydi. Aynı şey şapkası için de geçerliydi. Herkes terlemişti. Bu dikkatini çekti.</p>

  <p class="p11">&ldquo;Pastırma yazı mı derlerdi bu aya?&rdquo; diye sordu kel alaka.</p>

  <p class="p11">&ldquo;Eylül ayı içindeki on güne&rdquo; cevabını aldı Nuri Paşa&rsquo;dan.</p>

  <p class="p11">&ldquo;Tavan arası sıcak. Burası tavan arası. Sıcak. Sıcak tavan arasına hoş geldiniz&rdquo; dedi ve güldü Rasim Paşa. Toplantının en başındaki gibi. &ldquo;Bunlar bizi hafife alıyor&rdquo; dedi ve sustu sonra. Masanın tam da kendi önüne gelen çatlağını okşamaya koyuldu. Bu lüzumsuz şeyi yaparken de şunları söyledi:</p>

  <p class="p11">&ldquo;İlk belirlediğimiz tarihi, 11 temmuzu ertelememiz kötü oldu. Bunlar ne idüğü belirsiz yaratık gibiler&rdquo; ve &ldquo;Çoban&rsquo;ın partisini düşüreceklerinden emindik. Yine siyasi bir krize gireceklerinden. Hem o şey de, &lsquo;Kadayıfın altı kızardı&rsquo; dememiş miydi? Hani hükümetin düşürülmesine el verecekti?&rdquo; ve &ldquo;Hepsini geçin, 10 temmuzda Paris&rsquo;te bu batakçıların borçları ertelenecekti.&rdquo;</p>

  <p class="p11">Paşalardan biri suyun geldiğini müjdelemek için açık bırakılan ve günlerdir akmayan kuru bir çeşme gibi ses çıkardı burnundan. Sonra sessizlik oldu. Ardından başlarının üzerindeki o malum tıkırtı:</p>

  <p class="p11">&ldquo;Kumrular döndü&rdquo; dedi Şeref. &ldquo;Bütün gün havalandırırlar kendilerini. Bu saat olunca dönerler.&rdquo;</p>

  <p class="p11">Generaller gözlerini başlarının hemen üstünde sıralanan kiremitlere diktiler.</p>

  <p class="p11">&ldquo;Bunlar da kargalar&rdquo; dedi Şeref. Yine Şeref, hep Şeref!</p>

  <p class="p11">&ldquo;Burası tavan arası, tavan arasına hoş geldiniz&rdquo; dedi bu defa Rasim. Dinlenildikleri şüphesine karşı olabildiğince komik.</p>

  <p class="p11">&ldquo;Bu kargalarla kumrular birbirlerinin gözünü oymadan yaşayabiliyorlar mı aynı çatıda?&rdquo;</p>

  <p class="p11">Kendi sordu kendi cevap verdi:</p>

  <p class="p11">&ldquo;Bizimkiler paylaşamadılar da bir memleketi.&rdquo;</p>

  <p class="p11">Darbenin kursaklarında kalacağından korkuyorlardı. Planlarını sessiz sinema oynar gibi gözden geçirdiler:</p>

  <p class="p11">&ldquo;Bu iş tamamdır!&rdquo; dedi Rasim. Ama parola bu değildi. Yumruğunu ağzına soktu.</p>

  <p class="p11">Sorarım size hayatta bunu yapabilecek kaç kişi vardı? Diğerleri alkışladı. Rasim dayanamadı, yumruğunu bir kez daha ağzına soktu.</p>

  <p class="p11">Çatıya tüneyen kumrular guruldamayı kestiler. Türk güvercini, gülen kumru diye bilinen kumrular darbeyi kendilerine karşı yapılmış saymıyorlardı. Yapılacak olan darbeyi kendi eseri, kendi irade ve eylemlerinin yarattığı bir durum olarak görmeyen halk gibi dinlemişlerdi çatı kiremitlerini tıngırdatan Harbiye Marşı&rsquo;nı.</p>

  <p class="p11">Ortada ne çatı kalacaktı ne kumru. Kargalar bile kötekten nasiplenecekti. Kötü günler başlamak üzereydi. Gerilim yaratmak için geri sayım gibisi yoktur.</p>

  <p class="p11">Resmigeçit başlıyor!</p>

  <p class="p11">10... Canlı bir lağım çukuru General Rasim ve arkadaşları! 9... Şapkası başında Nazlı Hanım&rsquo;ı kolunda; Ali Çoban! 8... Karısının elinde çay tepsisi, kocasına şair demeli; Cevdet Kara! 7... Kuş güzel bir mahlukattır, Süleyman Tel korkmamalıdır! 6... Ayakları kırk sekiz numara, nerede saklanacak bizim Hüseyin Feyzullah! 5... Hocaefendi&rsquo;si ışıktan bir ev yapacak Çaycı Rıza o evlere girecek! 4... Kafası Penadur&rsquo;lu olmasa yapacaktı devrim bizim Emin! 3... İstiklal Marşı&rsquo;nı biliyor muyuz Şehmuz? 2... Takma bizi kafaya, yat yüz yıllık uykuya Büyükelçi Orlando! 1... Apolitik bir kuşak yaratmak senin işin olsun Pertev!</p>

  <h2 class="h22"><a id="ncx671"></a><a id="a12"></a>10</h2>

  <p class="p11">&ldquo;Sıfır yok mu? Ben yok muyum?&rdquo;</p>

  <p class="p11">Vakar bir topallamayla ortalığı toza dumana katarak Resmigeçit&rsquo;e başlayanların arkasından çıkıyor Florya Deniz Köşkü&rsquo;nde bulduğum hizmetli.</p>

  <p class="p11">&ldquo;Sen hiç olmaz mısın?&rdquo; diyorum ona. Yıllar yılı bir yorganın altında gülümseyerek, gülümseyerek, sürekli gülümseyerek duran hizmetlimiz bize yakın tarihi aktarmak uğruna çıkmıştı ortaya. Kışa verdiği tek taviz çürümekte olan pijamasının üzerine çuha paltosunu giymekti. Artık o palto kiminse? Hem kışa daha vardı. Bu ülkenin geçireceği en talihsiz, en acımasız kışına biraz daha vardı.</p>

  <p class="p11">Perişanlığımı anlayan Hizmetli konuyu değiştirmek, kanatlandırıp uçurmak istedi:</p>

  <p class="p11">&ldquo;Ulu Önder kuşları çok severdi ama kargaları sevmezdi&rdquo; dedi hiddetle. &ldquo;Kargalar ona babasızlığını hatırlatırdı. Bir gün öyle söyledi ya da ben yanlış duydum.&rdquo;</p>

  <p class="p11">Beraber bir rüyada gibiydik ya da zihnimin algılayamadığım bir köşesinde. Hizmetlinin sözünü bitirmesinden başka dileğim yoktu, tarihin akışını değiştiremeyeceğime göre.</p>

  <p class="p11">&ldquo;Kargalar bana da neyi hatırlatır biliyor musun? Bu memleketin tarihini. Uydurulmuş, saklanmış, yasaklanmış tarihini. Vodvilden beter bir tarih. Sonunda trajedinin en âlâsı yaşanıyor. Olmayan babanın fotoğrafı devede kulak: Dayısının çiftliğinde kargaları kovalayan çocuğun, gerçek bir kahramanın, tarihin en masum yalanı. Bu topraklarda bir sürü yalan gömülü. Çuval çuval yalan diyorum ben bunlara. O çuvalların birinden çıktığım için belki. Daha önce söylediğim, senin de yazdığın gibi, 1935&rsquo;te Florya Deniz Köşkü&rsquo;nün mutfağında patates çuvalının içinden çıktım ben. Çuvalların hayat kurtardığı kanıma işlemiş demek ki. 1915&rsquo;te mamacığım bizi bir çuvala gizleyerek kurtaracağını düşünmüştü çünkü. Ama olmamıştı. Çok küçüktüm ben 1915&rsquo;te. Bir vadinin başında durduğumuzu hatırlıyorum. Herkesin çırılçıplak olduğunu. Ayaklarımızın altından kandan dereciklerin aktığını. Kadınları, erkekleri o vadiden atıyorlardı. Mamam yanımdaydı sonra kayboldu. Kalanlarla birlikte yürüdüm, çok yürüdüm. Ayakta, yürüyerek uyudum. Sonunda Der Zor&rsquo;a geldik. Çöle saldılar bizi. Kimi çocukları aç çakallar parçaladı. Kimilerini kartallar, atmacalar kaptı. Öyle korkuyordum ki bilmem nasıl anlatsam.</p>

  <p class="p11">1915&rsquo;te neler mi oldu?</p>

  <p class="p11">Ben gözlerimle gördüm.</p>

  <p class="p11">Ben tanığım.</p>

  <p class="p11">Ben yaşadım.</p>

  <p class="p11">Nüfusuma Ermeni adımı işleseler burada devlet hizmetinde olabilir miydim sanıyorsun? İlk defa uzun konuştu bir kahramanın, tanıklardan birisi, ben! Sıfır noktası olarak ben de olmalıyım. 1915&rsquo;ten bu yana hikâyemi anlatmama niye izin vermediniz? Resmigeçit&rsquo;e ben de katılmalıyım, geçmeliyim insanların önünden. Benimle yüzleşmeliler.&rdquo;</p>

  <p class="p11">Resmigeçit&rsquo;te yazılmamış gerçekler yüzünden bugüne kadar adını &ldquo;Hizmetli&rdquo; olarak andığımız Mösyö Kevork da olacak.</p>

  <p class="p11">Kalp yerine bir çam kozalağı taşımıyorum ben. Bu sebeple Mösyö Kevork&rsquo;un &ldquo;Tekerlememi kendim söyleyebilir miyim?&rdquo; ricasını yerine getirmek istiyorum:</p>

  <p class="p11">&ldquo;Sıfır... Mösyö Kevork çuvala girdi. Türkler, Ermenileri...&rdquo; Sus dedim. Sus, lanetleme bu romanı. Böyle söyleyenlerin başına neler geliyor biliyor musun sen? Eğer sen böyle söylersen, ben bir Ermeni&rsquo;nin yerinde olsam kötü hissederim kendimi. Ortada bir özür bile yokken, bu acının bir romana kenar süsü yapılması haksızlık! Böyle söylediğin için seni tutuklayıp hapse atacaklar.</p>

  <p class="p11">&ldquo;Ne yani bir roman kahramanını mı tutuklayacaklar?&rdquo;</p>

  <p class="p11">&ldquo;O zaman&rdquo; dedi Mösyö Kevork düşünceli düşünceli:</p>

  <p class="p11">&ldquo;Hiçbir şey geçip bitmemiş bu ülkede: Ne soykırım, ne darbe, ne kötü siyaset!&rdquo;</p>
</body>
</html>
