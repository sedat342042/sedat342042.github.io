<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h2 class="h22"><a id="a127"></a>1</h2>

  <p class="p11">Tarihe bir şey yaptım ama ne?</p>

  <p class="p11">Tarihe elektroşok verdim.</p>

  <p class="p11">Bir hekim bu işlemi bir tuğla yığınının yeniden yerleşmesi ya da dağınık kalması olarak tarif eder. Ya tuğlalar eskisinden düzenli yerli yerine oturacaktı ya da bir yığın, enkaz olarak kalacaktı.</p>

  <p class="p11">Tarihe yapılan elektroşokun faydasını hep birlikte gördük. Ancak 17 nisan 1993 günü Pertev&rsquo;e yapılan elektroşok etkisiz kaldı.</p>

  <p class="p11">Pertev öldü.</p>

  <p class="p11">Doktorlar Cumhurbaşkanı&rsquo;nın şişman ve kısa gövdesini sert zeminli sedye üzerinde biçare zıplatmaktan vazgeçtiler. Sedyenin bacaklarının titremesi, vidalarının, cıvataların, somunların gıcırtısı kesildi. Pertev&rsquo;in cansız olmasına rağmen elektroşokun marifetiyle silkelenen vücudunun, başının sallantısı durdu.</p>

  <p class="p11">Pertev&rsquo;in öldüğünü Şermin&rsquo;den önce Ali Çoban öğrendi. Miting için gittiği Aydın&rsquo;da, valinin makamından bağlattığı telefonun diğer ucunda, lafı ağzında geveleyip duran doktora, Başbakan olduğunu ve Cumhurbaşkanı&rsquo;nın sağlığının kendisinden sorulduğunu hatırlatarak. Sonunda &ldquo;Maalesef&rdquo; cevabını aldı.</p>

  <p class="p11">Zamansız bir ölümdü bu. &ldquo;Demek insanlar ölüyormuş&rdquo; diye düşündü Ali Çoban. Seslice düşündü bunu.</p>

  <p class="p11">Pertev kalbine yenilmişti ve ölüm anını, Şermin başta olmak üzere herkes başka başka anlatıyordu. Şermin&rsquo;e kalırsa peşi sıra gelirken aniden yığılıvermişti. Doktoru ise kahvesini getiren garson kızın, spor odasının kapısını tıklatıp açmaya çalıştığında Pertev&rsquo;in hemen kapının ardında, yerde yattığını söylüyordu. Spor ayakkabılarından birisinin bağcıklarının çözülmüş olduğu detayıyla birlikte.</p>

  <p class="p11">Hastaneye ilk gelenlerden birisi Şahika&rsquo;ydı. Ayağının tozuyla bir şehit cenazesinden geliyor olduğundan bu işler için hazırlattığı kırmızı beyaz münasebetsiz bir tayyör giymiş, Çin ipeğinden sabahlığıyla hastanede beklemekte olan Şermin&rsquo;in yanına ilişmişti. Şermin&rsquo;in üzerindeki papağanlı, palmiyeli, mavi engin gökyüzülü, geniş kollu, tek cepli bir sabahlıktı ama ayağına Charles Jourdan ayakkabılarını geçirmeyi becermişti. Şahika&rsquo;nın ayağında da aynısı vardı: Platformlu, kalın topuklu, bej, tay derisi. İki kadın önce ayaklarına baktılar. Sonra Şahika&rsquo;nın &ldquo;Başınız sağ olsun hanımefendi&rdquo; diye avuçladığı ellerine: Şermin&rsquo;in her bir parmağında alyans hariç taşlı yüzükler vardı. Şahika&rsquo;nın elleri daha sadeydi, içine kocasının adı yerine yanlışlıkla kendi adının yazıldığı alyans. Manikürleri yeni, tırnaklar söz birliği etmişçesine renksiz cilalıydı. Şermin&rsquo;in elleri ince kabuklu şişkin bir patates gibi, Şahika&rsquo;nın elleri ona nazaran daha ince ama şimdiden yaşını ele veren çizgi ve lekelerle donanmıştı. Şermin, ellerin insanın yaşını ele verdiğini düşündü. Şahika&rsquo;nın yüzünü gergin bir izci trampeti gibi şişiren Brezilyalı doktorun bile bu konuda aciz kaldığını. Kocasını aniden kaybetmiş bir kadının düşünebileceği şeyler miydi bunlar? Hayır. Tırnaklarının iktidardan yavaş yavaş sökülmesinin acısını hissettiği anda kendine gelmeye başladı: Cumhurbaşkanı olan Pertev&rsquo;di, kendisi değil. Çankaya Köşkü&rsquo;nün leylak rengi banyosunda bundan sonra kim yıkanacaktı?</p>

  <p class="p11">&ldquo;Elimden geleni yapacağım&rdquo; dedi Şahika.</p>

  <p class="p11">&nbsp;&ldquo;Ne için?&rdquo; diye sorma ihtiyacı hissetti Şermin.</p>

  <p class="p11">Ne diyeceğini bilemedi Şahika.</p>

  <p class="p11">O sırada Aydın&rsquo;dan helikopterle Ali Çoban ve Nazlı Hanım&rsquo;ı gelmişlerdi zaten. Nazlı Hanım&rsquo;ı kafasının hâlâ pervane gibi fır fır döndüğünü söyleyecek kadar rahattı. Yine de eski dostluklarının hatırına sıkı sıkı kucaklaştılar.</p>

  <p class="p11">Leylak rengi banyonun Ali Çoban&rsquo;ın, Nazlı Hanım&rsquo;ının olacağını düşündü Şermin. Bu düşüncenin ardı sıra söküldü gözyaşları.</p>

  <p class="p11">&ldquo;Ağla açılırsın&rdquo; dedi Ali Çoban.</p>

  <p class="p11">&ldquo;Ağla açılırsın&rdquo; dedi Nazlı Hanım&rsquo;ı.</p>

  <p class="p11">&ldquo;Pertev öldüğü için halk üzgün mü?&rdquo; diye sordu Şermin.</p>

  <p class="p11">Kimse cevap vermedi.</p>

  <h2 class="h22"><a id="ncx3966"></a><a id="a128"></a>2</h2>

  <p class="p11">&ldquo;Ülke bölünecek.&rdquo;</p>

  <p class="p11">Bu söz kapalı kapılar ardında artık rahmetli olan Pertev&rsquo;in ağzından çıkmış. Bunu Şehmuz&rsquo;la birlikte bir gazeteciden işiten Apo&rsquo;nun yorumu şu olmuştu:</p>

  <p class="p11">&ldquo;Kuş dağa laf söylemiş, dağ bunu koynundaki yılana demiş, yılan avlamaya çalıştığı kurbağaya, kurbağa dalmış suya, yem olmaktan kurtulmuş, o da yılandan duyduğunu demiş şansına diline yapışan karasineğe. Karasinek dinlemiş dinlemiş, &lsquo;Yok canım yalandır gördüklerim, hayaldir duyduklarım&rsquo; demiş.&rdquo;</p>

  <p class="p11">&ldquo;Peki kuş dağa ne demiş, önemli olan bu&rdquo; demişti Şehmuz da.</p>

  <p class="p11">Gazeteci yalan söylemiyordu. Çankaya Köşkü&rsquo;nde masaya serilmiş fiziki bölge haritasına bakarak böyle böyle söyleyen Pertev&rsquo;i anlatılırken, Şehmuz kendisini onların yanında, oradaymış gibi hissetmişti. Şubat 1991, Pertev&rsquo;in Kürt sorunu ve Kuzey Irak&rsquo;taki olası gelişmeler üzerine kafa yormakta olduğu bilgisi ulaşmıştı kendilerine. Şehmuz, Türk gazetecilerin kendisini Apo&rsquo;dan daha aklı başında bulup görüşmeyi tercih ettikleri isim olmuştu.</p>

  <p class="p11">&ldquo;Ülke bölünecek.&rdquo;</p>

  <p class="p11">Bir şey daha olmuş, kapalı kapılar ardında bu tespiti yapan Pertev&rsquo;e gizli bir hayranlık duymaya başlamıştı Şehmuz. Pazarcık&rsquo;a konan helikopterden inen Pertev&rsquo;le günün birinde mutabık kalacağı aklının ucundan geçmezdi. Apocular adına ilan edilen ateşkes bunun neticesinde olmuştu.</p>

  <p class="p11">&ldquo;Giyeyim takım elbisemi, gidip konuşayım Başkent&rsquo;le.&rdquo;</p>

  <p class="p11">Dağlar, inler, doğuştan getirdiği marazlar Apo&rsquo;yu iyice tuhaflaştırmıştı:</p>

  <p class="p11">&ldquo;Niye siyasi taraf olarak kabul etmiyorlar ki beni?&rdquo;</p>

  <p class="p11">&ldquo;Sus Apo!&rdquo; demiş, demek zorunda kalmıştı Şehmuz. Herkesin içinde. Tütününü yakmak için çaktığı kibrit çöpünün sessizce sönüşünü, sigara ucunun yanışını duyacak kadar derin bir sessizlik olmuş, bu sessizliği Apo&rsquo;nun &ldquo;Sen ne demek istedin şimdi karasinek?&rdquo; deyişi bozmuştu. Bunları anlatıyorum çünkü Şehmuz&rsquo;un bir nevi sürgüne çıkışı, dağlardan inip şehirlere gidişi bunun neticesinde olmuştu. Kıt akıllı Apo aklınca onu cezalandırmıştı. Hakkında İstanbul&rsquo;a gönderilme kararı çıkan Şehmuz ise daha önemli planlar yapma fırsatını bulmuştu: Apo&rsquo;dan kurtulma, hareketlerini siyasallaştırma, masum Türklere yönelik terörü önleme, Meclis&rsquo;teki Kürt kökenli milletvekillerini destekleme. İstanbul&rsquo;a doğru yola çıkışı Pertev&rsquo;in ölümüne denk gelmişti. Bu ani ölüm karşısında derin üzüntü duyanlardan birisiydi.</p>

  <p class="p11">Şehmuz. Gövdesinin sol tarafını sürüyerek yürüyordu artık. Şahidisiniz, kendi elinden kalbini nişan alarak yola çıkan kurşun hayatını bağışlamış ama yapacağını yapmış, lakabı &ldquo;Kör Kartal&rdquo; olmuştu. Diyarbakır Cezaevi yoluna düştüğü günden beri kolları kanat gibi açık, kurşunun vücudundan çıktığı bir gözü meşin kara bantlı. Yaklaşık bir buçuk yıl önce ayağının tozuyla Pertev&rsquo;in cenaze töreninin Başkent&rsquo;te yapılacağını düşünüp trenden burada inmişti. Oysa Pertev vaktiyle &ldquo;Vatan haini olduğu için asıldı&rdquo; dediği eski Başbakan&rsquo;ın yakınında bir yere, İstanbul&rsquo;a gömülecekti. Şehmuz&rsquo;un zaten vazife gereği İstanbul&rsquo;a gitmesi gerekiyordu. Böylece gövdesine girip yolunu şaşıran kurşun gibi kötü hatıralarla dolu Başkent&rsquo;e ayak basmış oldu.</p>

  <p class="p11">Pertev&rsquo;in iktidarı boyunca manevi hislerini yok edip dünya gailesine düşürdüğü halk cenazeye yüz vermemişti. Ortalıkta cenaze kalabalığı için parayla insan toplandığı haberleri dolaşıyordu. Şehmuz cenaze merasiminin peşini çoktan bırakmış, savaş uçakları eşliğinde İstanbul&rsquo;a gönderilen tabutu taşıyan uçağın Başkent semalarında süzülüp gitmesini kısacık bir an seyretmişti, o kadar. Sonra, yok ettiğini, içinden kazıyıp attığını düşündüğü anılarının izini sürmeye koyulmuştu. Önce Altındağ&rsquo;daki gecekondularının kapısına gitti. Olduğu gibi duruyordu duvarları çivit mavisi gecekondu. İncir ağacının yanında bir de dut bitmişti. Kızının göbek bağını kapının kenarındaki gül ağacının dibine gömmüşlerdi. Karnı bir baştan bir başa dikişli Keje&rsquo;si koluna girmiş, ayaklarını sürüyerek yürümüş, kızlarının yeni düşmüş göbek bağını gül ağacının dibinde üç defa göğüslerinin arasından yere atıp hayır duaları eşliğinde tamamlamışlardı bu seremoniyi. Şehmuz gül ağacının dibini eşelese göbek bağından bir iz, en azından göbek bağıyla birlikte toprağa karışması mümkün olmayan plastik mandalı bulacağından emindi. Yoksulların korunaksız dünyası; gecekondu sakinleri kapılarının önünde bakınıp duran ve güven telkin etmeyen Şehmuz&rsquo;u içeri davet ettiler. Kartal kafese girer mi? Şehmuz asla kapanmayan kollarından dolayı heybetli gövdesini usturupluca yan çevirip kapılardan geçti. Fakirhanenin yeni sahipleri bir zamanlar burada yaşamış bu adamın heybetine aldanmamak gerektiğini, heybetle açılmış kolların aslında zulümle kırılmış, onun çok dertli ve acı çekmiş bir fani olduğunu düşündüler. Keje&rsquo;sinin koynunda bebeğiyle uzanıp kendisini beklediği tahta divanın pencere önünde bıraktığı gibi durduğunu görünce oturup ağladı Şehmuz. Kendisine hâkim olamayıp kederli hikâyesini baştan sona anlattı. Keje&rsquo;sinin, kızının süt kokusunun sindiğini düşündüğü pencere pervazlarını kokladıkça hane halkı da ağladı. Şehmuz, Keje ve kızları hâlâ bu evde yaşayabilirlerdi. Kızları on üç yaşına girmiş olurdu. Allah&rsquo;ın izniyle başka evlatları olmuş olurdu. Bahçeye yeni çiçekler ekmiş olurlardı. Bolca maydanoz, nane. Mutluluk ve huzur içinde yaşayabilirlerdi. Bu güzel Kürt ailesinden kim, ne istedi?</p>

  <p class="p11">&ldquo;Kimse bilmiyor bunları&rdquo; diye düşündü Şehmuz, kendisini Başkent&rsquo;ten, İstanbul&rsquo;a götüren trenin kompartımanında. Karşısında oturan karı koca bir gözünü kapatan siyah meşin korsan bağına, tipine, kucaklarına oturttukları çocuklardan birine, boşlukta asılı duran kollarının rahatça sığması için aldığı koltuklardan birini vermiş olmasına rağmen, ona husumetle bakmaktaydılar. Kollarının böyle açık durmasının, olmayan gözünün müsebbibinin ne olduğunu anlatsa, bu husumet merhamete dönüşür, ona inanırlar mıydı?</p>

  <p class="p11">İstanbul&rsquo;da, elinde değil, yine kayıp Keje ve kızının izini sürdü. &ldquo;Kör Kartal İstanbul&rsquo;a kondu&rdquo; haberinin yayılmasına fırsat verecek kadar fazla ortalarda dolandı. &ldquo;Ben ne yapıyorum?&rdquo; deyip silkindi. Derin, karanlık bir çukurdan ibaret meşin korsan bağının altındaki göz oyuğundan yaş getirecek kadar zorladı davasına ve meselesine vermek için kendisini. Tek suçu Kürt olmak olan insanlarla buluştu, konuştu. Apo&rsquo;nun onay verdiği eylemlerine uzaktan baktı. Vaktinin çoğunu destek verdikleri ve sesleri olarak kabul ettikleri gazetede geçiriyordu. Terör eylemlerini bir kenara bırakıp siyasi bir hareket başlatmanın yolunun bu gazeteden geçtiğini düşünüyordu. Yine de kendisini avutamıyordu. Gazete binasının tepesindeki terasa çıkıyordu. İstanbul gecelerine bakıp bakıp Keje ve kızının da aynı gece içinde olabileceğini düşünüyor, kahroluyordu.</p>

  <p class="p11">Gecelerden bir gece bu his o kadar büyüdü ki içinde. Yarın çıkacak gazeteye güzel bir başlık attırmıştı: SU YOLUNU BULUR. Neşeliydi bundan dolayı. Safça ve fazlaca iyi niyetli, sanki bütün derdini anlatmıştı Türklere. Yine birinci sayfada önemli bir haber vardı; &ldquo;1981-1984 yılları arasında Diyarbakır Cezaevi&rsquo;nde iç güvenlik amirliği yapan Yüzbaşı Esat, İstanbul Kısıklı&rsquo;da bindiği bir halk otobüsünde uğradığı silahlı saldırı sonucu...&rdquo; Yüzbaşı Esat&rsquo;ın gazetedeki fotoğrafına bakıp, incecik dudaklarına gözü takılıp, ailesi, çocukları için üzüldü.</p>

  <p class="p11">Her şeyden önemlisi yarınki manşette dalgalanacak manifestosuydu:</p>

  <p class="p11">SU YOLUNU BULUR.</p>

  <p class="p11">BİR İNSANA ANADİLİNİ KONUŞMAK NASIL YASAKLANABİLİR? ANADİLİNİ KONUŞTUĞU İÇİN NEDEN ZULMEDİLİR BİR İNSANA? NEDEN EŞİT DEĞİLİZ? NEDEN ARKAMIZDA KUYRUK ARIYORSUNUZ KUYRUKLU KÜRT DEMEK İÇİN? KUYRUĞUMUZ NE OLABİLİR? BAŞKA BİR DİL VE IRK OLMAK MI? KUYRUK DİYE ARKAMIZDA TAŞIDIĞIMIZ NEDİR BİLİR MİSİNİZ? AŞAĞILANMA, EZİLME, EŞİTSİZLİK, KENDİ BOKUNU YEMEYE ZORLANMA, DİLSİZLİK, YOKSULLUK, YERSİZLİK, KÖYÜNÜ, EVİNİ ATEŞE VERME. DİYARBAKIR CEZAEVİ NERESİYDİ, SİZE ANLATAN OLDU MU?</p>

  <p class="p11">Bütün bunları teker teker kendi eliyle yazmıştı. &ldquo;Gazeteci olacakmışsın, yanlış dala konmuşsun Kör Kartal&rdquo; demişti gazetenin yazı işleri çalışanları. &ldquo;İnandığım için, derdini, çilesini çektiğim için söyleyebildim bütün bunları&rdquo; demişti o da. Sonra, herkes gitmiş, bir başına kalmıştı. Kanat gibi açılan kollarını bir çırpsa yaralı gövdesiyle Keje ve kızına uçabilecekmiş gibi. Gecelerden bir gece, bu gece, bu his o kadar büyüdü ki içinde. Gece gözlerinin önünde ağardı. Yıldızlar sönmek bilmedi daha da parladı. Güneş neredeyse doğacaktı. Bir gürültü koptu, Kör Kartal&rsquo;ın ayağının altındaki yer kaydı. Ölecek olmasına değil bu fani dünyadan Keje ve biricik kızına kavuşamadan ayrılıyor oluşuna üzüldü. Kendini kısacık bir an avuttu, &ldquo;Belki öte tarafta buluşuruz.&rdquo; Sonra, bombalanan gazete binasıyla birlikte yerin dibine geçti. Ölene kadar açıktı bilinci; bir toz yağmurunun altında sonsuza kadar düşecekmiş gibi yol alırken, &ldquo;Keje&rdquo; dedi, &ldquo;Keje, buraya kadar dayandım.&rdquo;</p>

  <p class="p11">Bombaların havaya uçurduğu duvarlar üzerine yapıştı, soluksuz kalıp fazla acı çekmeden, tek gözünü kapamaya fırsat bulamayacak kadar ani, öldü.</p>

  <h2 class="h22"><a id="ncx3988"></a><a id="a129"></a>3</h2>

  <p class="p11">&ldquo;Kırk kilitli bir kapının ardında kırk gün kırk bir gece kilitli kaldım. Ben Kevork, neler geldi başıma merak etmiyor musun?&rdquo;</p>

  <p class="p11">Florya Deniz Köşkü&rsquo;nün salonuna kurulmuş, parmaklarını teker teker kıvırarak soruyordu Mösyö Kevork:</p>

  <p class="p11">&ldquo;Evimi bulduğumda başıma neler geldi, Şehmuz buraya da geldi mi, Şahika Ateş&rsquo;i tanıdım mı, merak etmiyor musun?&rdquo;</p>

  <p class="p11">Güçlü bir dalgayla sarsılıyor köşk. Tıngır mıngır sallanıyor her şey.</p>

  <p class="p11">&ldquo;Bir kere uçmuştu ya köşk, o günden bu yana iflah olmadı.&rdquo;</p>

  <p class="p11">&ldquo;Hatırladım&rdquo; dedim onu sevindirmek için. Sevindi nitekim. Bu kelimeye Rasim Ödür sayesinde aşinaydık, parolamıza güldük, ben devam ettim:</p>

  <p class="p11">&ldquo;Köşk havalanıp uçmuştu, Amerikan Büyükelçisi&rsquo;nin getirdiği bozuk viskiler neticesinde, nitekim.&rdquo;</p>

  <p class="p11">&ldquo;Nitekim&rdquo; diyerek söylediklerimi tamamladı, yine güldük. &ldquo;Ellerimiz boş kalsa şaşardım&rdquo; deyip rüzgâr gibi mutfağa gitti, elinde kakuleli kahvelerle rüzgâr gibi geri döndü.</p>

  <p class="p11">&ldquo;Evimi bulmuş, yarım ağızla da olsa içeri davet edilmiştim.&rdquo; Mösyö Kevork kahvesinden bir yudum alıp söze başlamakla iyi etti:</p>

  <p class="p11">&ldquo;Kızılcık kurudu mu, diye sordum. Evin eski sahibi olduğumu iyice anlasınlar diye. Ailenin reisi, &lsquo;Ben kestim&rsquo; dedi. Dal, çiçek, meyve verirken, kurumamışken kestiğini de söyledi. İyi etmişsiniz, dedim. Bavulumu gayri ihtiyarı yere koydum. Bu onları tedirgin etti. Mendilimi çıkardım, ense terimi kuruladım. Böyle rahat hareketlerde bulunmak, topluluk içinde güven verir diye duymuştum. Cemal Günsel bir vakit kendisine &lsquo;Köylü&rsquo; denilmesinden rahatsız, görgü kurallarından öte, topluluk içinde nasıl davranması gerektiğini öğrenmek için bir hoca tutmuştu kendisine. Hoca İngiliz&rsquo;di. Eh, bir de tercümanı vardı. Hocanın handikabı, Cemal Günsel&rsquo;i fazla tanımıyor oluşuydu. İlk ders, &lsquo;Topluluk içinde rahat davranmaktı&rsquo; ve İngiliz hoca tıpkı bir hokkabaz gibi açmış mendilini, bu numarayı göstermeye başlamıştı ki, &lsquo;Ben zaten böyleyim&rsquo; demişti terbiye edilmek istenen Cemal Günsel. Nelerle dolu kafamın içi; hem koskoca bir ulusun tarihi hem şahsi hatıralarım. Neticede öyle rahat, öyle rahat davranmış oldum ki bu hane halkına rahatsızlık verdi. Kafama üşüşen bu gereksiz düşünceleri silkelemek için tekrar iyi etmişsiniz dedim kızılcık ağacını kesmekle. Kızılcık ağacının kesik gövdesi belli ki yakılmıştı ama filiz veren sürgünleri vardı, kızılcık ağacı yaşamak istiyordu. Avlumuzun tam ortasındayken, dallarını kollara, incecik sevinç dolu parmaklara benzer yapraklarını açmışken gökyüzüne doğru, hiç ister miydi kendisine su vereni, tek bir yaprağına kıyamadan yemişlerini toplayanının ölüsünü dalından, budağından sallandırmak.</p>

  <p class="p11">Ben Kevork, bu ayaklarla koşmuştum eve kadar.</p>

  <p class="p11">Hep kapalı olan kapı ardına kadar açıktı. İnce bir hıçkırık sesi geliyordu kulağa. Kulaklarım, koskoca bir tarihi birinci elden duyan, işiten kulaklarım bak hâlâ yerindeler. O gün evdeki kadınların ağlayışını duydular. Kulaklarım, hâlâ benimleler. Gözlerim, Kâhya Agop&rsquo;un, ahırlara bakan Ohannes&rsquo;in ve on beş yaşındaki dilsiz Mıgırdiç&rsquo;in kızılcık ağacına asılmış ölülerini gördüler. Gözlerim, hâlâ benimle, seksen yıl sonra aynı avluyu yeniden gördüler. Bir tek Mıgırdiç&rsquo;in başı gövdesiyle beraberdi hafifçe omzunun üstüne eğilmiş. Mıgırdiç&rsquo;in omzunun üstünden kandan bir derecik akıyordu. Mıgırdiç&rsquo;in kanının kızılcık ağacının dibindeki betona damlayışının sesini de silemedim kulaklarımdan. Ama betonda izi, karaltısı, gölgesi kalmamıştı kanın. Ne iyi olmuş kesmişler kızılcık ağacını. Onunla bir kere daha yüzleşemezdim doğrusu. Osmanlı Zabiti, &lsquo;Kızılcık ağacının dalları incecik ama çok güçlüdür&rsquo; demişti bana dönüp. Bu fenalığı yapan kendisi değilmiş gibi. Üniformasının göğsündeki kızıllık gözümün önünde ağır ağır büyürken.</p>

  <p class="p11">Başım döndü. Hatıralar baş döndürür bazen. Ölülerimin asıldığı ağaçları gördüm ben. Bu gözlerle gördüm. Ulu Önder&rsquo;i, Milli Şef&rsquo;i, Cemal Günsel&rsquo;i, Rasim&rsquo;i, ötesini, berisini gören gözlerimle. İnanırlar mı bana? Tarih kimlerin anlattıklarıyla yazılır? Kimlerin yalanlarıyla? &lsquo;Bak, yemiş değil, Ermeni leşi vermiş ağacınız&rsquo; diyenleri duydum ben. Kimin gözleri, kimin kulakları ihanet ediyor tarihe?</p>

  <p class="p11">Başım döndü. Alçak bir tabure sürdüler altıma. Oturdum. Nereye bakarsam oraya baktı hane halkı. Evin bütün odaları avluya, avlunun ortasındaki bu küçük bahçeye açılırdı şimdi olduğu gibi. Küçük Kevork oturmuş, ağlaşa ağlaşa evden ayrılmaya zorlanan kadınları seyrediyordu. Yemek soframız olduğu gibi kalmıştı. O da tam şuracıkta olmalıydı. Nereye bakarsam evin yeni halkından birisi usulca o köşeye doğru seğirtip tükürüyordu.</p>

  <p class="p11">Meğer hazine aramışlar yıllarca. Bizim en büyük hazinemiz mutluluk, sağlık ve huzurdu ki onu 1915&rsquo;te çaldılar. Daha ne ararsınız? Böyle sormak gelmişti içimden. Benim gibi anahtarı bulan birisi daha olmuş. Kapıyı açan ve elimde anahtarla yüz yüze kaldığım gencin söylediklerinden anlamış olmalısınız. Onun kim olduğunu hemen bildim. İki yaş büyük ablam Koharik olmalıydı. Mamamın eteğinden koparıp kaçırmışlardı onu. Der Zor&rsquo;a sürülürken biz, kafileye yeni katılanlar yollardan haber veriyorlardı. Mamacığım, Koharik&rsquo;in kendisini besleme olarak alanların elinden kurtulup kaçtığını öğrenmişti. Ah Koharik, cesur küçük ablam benim! En ulu çınarlara tırmanan, kızınca öfkesinden kör kuyuların dibine çöküp oturan, küsünce yemeden içmeden günler boyunca ayakta kalabilen yürekli ablam benim! Ekin dolu olmasına rağmen tek bir kuşun konmadığı, ölülerle dolu ovalarda sürünen, ölülerin koynuna ölü gibi uzanan ve hayatta kalmak için çırpınan ablam benim! Antranik Paşa&rsquo;nın Van&rsquo;ı teslim aldığını öğrenip oraya sığınmaya çalışan ablam benim! Sevdiklerinden ayrı düşüp kurtulan ablam benim!</p>

  <p class="p11">&lsquo;Bir nine geldi. Senin çöktüğün yerde ağladı ağladı. Ama o Müslümandı. Bir adres bıraktı, kaybettik. Geçmiş vakit belki o kapıdan çıkar çıkmaz yırtıp okunmaz, bilinmez kıldık o kimsenin adresini. &lsquo;Evi benim gibi bilen birisi gelirse&rsquo; demişti.&rsquo;</p>

  <p class="p11">Sevdiklerimden kimseyi bulmak gibi bir umudum olmamıştı hiç. Koharik ablam rüzgâr gibi çarpardı kapıları, ok gibi fırlardı merdivenlerden. &lsquo;Kahve fincanının dibine bakan Koharik&rsquo;in güzel gözlerini görür&rsquo; derdi yayam. Ah Koharik ablam, demek o da benim gibi öfkeli ve yalnız, gördüğü, tanık olduğu, yaşadığı ama ifşa edemediği gerçekleri birer sırra dönüştürüp yaşamıştı, öyle mi?</p>

  <p class="p11">Hiçbirimiz kurtulamadık, demiş bulundum. &lsquo;Ne dedin, ne dedin?&rsquo; dedi evin yeni sahibi. &lsquo;Hiç&rsquo; dedim. &lsquo;Sünnetli misin sen?&rsquo; dedi. Burnumun dibine kadar gelmişti. &lsquo;Ermeni&rsquo;sin değil mi sen?&rsquo; diye sordu. &lsquo;Bu ev geçmişte senindi, şimdi benim&rsquo; dedi. Elim mahkûm gülümsedim. Senin olsun, güle güle oturun, güzel günler göresiniz, diyecektim. Tek arzum bir kere evi dolaşmak diyecektim. Dudu kuşları duruyor mu bakmak. Ev sizin olsun.</p>

  <p class="p11">&lsquo;Yetti!&rsquo; dedi adam; &lsquo;Böyle gelip gelip rahatsız mı edeceksiniz bizi?&rsquo;</p>

  <p class="p11">Sonra ne oldu biliyor musunuz? Tuttukları gibi kolumdan beni, vaktiyle ambar olarak kullandığımız deliğe tıktılar. Bavulumu da arkamdan atıverdiler. Sonra gelip bavulu aldılar.</p>

  <p class="p11">İçinde tapuyu aramışlar. Buğdayı ambara boşalttığımız kapak yeniden açıldı, bavulu içeri geri attılar. Beni kendime getiren bavulun tangırtısı tungurtusu oldu. Buğdaylarımızın kokusu ambarda öylece duruyordu. Olacak iş değildi buraya ayak basmak. Buraya işlenecek buğday doldurulurdu. Ambar kirletilmezdi. Beni oraya attıklarına değil, bunu düşünemediklerine kızdım. Çok şükür, dedim kendi kendime. Çok şükür soframızda neşeyle bölünen ekmeklerimizin çıktığı ambara düştüm.</p>

  <p class="p11">Florya Deniz Köşkü&rsquo;nün gidip gelen elektrikleri nedeniyle edindiğim bir alışkanlık; cebimde hep bir el feneri taşırım. Beş yaşındayken sürgüsünü açıp içine baktığım ambara göz gezdirdim. Meğer beni yutacak gibi görünen karanlık küçücükmüş. Bavulumu açtım. El havlumu çıkarıp yere serdim. Üzerine tünedim. Varsın artık ambar olarak kullanılmıyor olsun. Ben aldığım terbiyeyi koruyayım diye düşündüm. Bavul savrulup atıldığı için belki, üst kapağı açılmış gibi geldi bana. Feneri tuttum. Bavulun ayrı bir bölmesi olduğunun farkına vardım. İçinden şaka yapan diller gibi çıkmış kâğıtlar vardı. Böylece ne kadar kaldığımı bilemediğim o ambarda avunacak şeyi bulmuş oldum. Sabah, öğle, akşam, tepsi içinde yemek verdiler. Demek beni öldürmek istemiyorlardı. Aile reisinin öfkesi yatışacaktı ya da ne yapacaklarına karar vermeye çalışıyorlardı ama bunun önemi yoktu.</p>

  <p class="p11">Kendimi avutacak şeyi bulmuştum çünkü.</p>

  <p class="p11">Atatürk&rsquo;ün bavulundan neler çıkmıştı neler!</p>

  <p class="p11">Tapuyu arayan ev halkı bavul kulpunun altındaki Kemal Atatürk imzasının çakılı olduğu pirinç plakayı hiç mi fark etmemişti? Atatürk neler yazmıştı? Kişisel sansürümden geçenleri ve aklımda kalanları pek tabii aktarabilirim size. Bir kere hiçbiri şahsi şeyler değillerdi. Varsa yoksa memleket meseleleri. Kuşkusuz bütün ömrünü halk yoldan çıkmasın diye &lsquo;otoriter rejimi tahkim etmenin gereklerine&rsquo; adamıştı. Orduda nüfuzu büyük olan padişah damadı Enver&rsquo;in yanında, alt kesimden geldiğini hiç unutmamış olsa gerek, &lsquo;Birisinin çok mağrur davrandığı yerde ötekinin aşağılanışı vardır&rsquo; diyordu. Enver&rsquo;in yanında parlama imkânı bulamamış yani elini Ermeni kanına bulaştıracak vazifeye gelememiş olması kanımca ne büyük şans olmuş. En azından benim gözümde ona olan büyük sevgimi alçaltacak bir günahı yoktu. Her ne kadar &lsquo;Osmanlıların diğer sömürgeci güçler gibi çekileceği bir yurdu yoktu ki. Bu yüzden diğer halkların Anadolu&rsquo;dan tard edilmesi gerekiyordu. Gel de Enver&rsquo;e hak verme!&rsquo; diye yazmış olsa bile. Politik olmak mecburiyetindeydi elbette. Güneş Dil Teorisi&rsquo;ni, Türk Tarih Tezi&rsquo;ni çalıştığı 1934 imzalı notlarının arasında, &lsquo;Mimar Sinan&rsquo;ın mezarını açıp, kafatasını ölçüp Türk mü yoksa Ermeni mi olduğunu araştıracak bir heyetin kurulmasını&rsquo; emreden yazısıyla Anadolu&rsquo;nun saflığına verdiği önemi pekiştiriyordu. 16 mart 1923&rsquo;te Adana esnafına yaptığı konuşma notlarında &lsquo;Ermenilerin bu feyizli ülkede hiçbir hakkı yoktur.&nbsp; Memleketiniz sizindir, Türklerindir. Bu memleket tarihte Türk&rsquo;tü, o halde Türk&rsquo;tür ve ebediyen Türk olarak yaşayacaktır&rsquo; diyordu. 1927&rsquo;de kalanların mallarını müsadere eden yasaları onaylamıştı ne yapalım? Mensubu olduğum ırk nedeniyle kapatıldığım şu ambarda kusura bakmayın hep kendi derdimin, Ermeni dolu satırların izini sürdüm. Ama başka şeyler de vardı Atatürk&rsquo;ün bavulunda. Halide Edip&rsquo;ten söz ediyordu sözgelimi. Başka... Söylesem tarihi yeni baştan yazmanızın icap edeceği şeyler söylüyordu. Başka... Savaşmaktan nasıl da yorulduğunu söylüyordu. Başka... Nasıl mutlu olmak istediğini ama mutluluğun ve mutsuzluğun nedeninin yaşadığı hayattan çok ona verdiğimiz anlam olduğunu çok iyi bildiğini. Başka... Bir devlet kurmanın çok kolay bir şey olmadığını, Sofya&rsquo;daki pasif ataşelik günlerinde bunu pekâlâ tecrübe ettiğini. &lsquo;Sonuçta biz askerler kurduk bu devleti&rsquo; diyordu ve sözü &lsquo;umarım bir daha askerlerin &ndash;kabaca ve dilini sadeleştirerek aktarıyorum&ndash; kucağına düşmez&rsquo; demeye getiren şeyler söylüyordu pili zayıflayan fenerimin ışığında yorgun gözlerimin seçebildiği kadarıyla. &lsquo;Bağımsızlığa kavuşmaktan öte nasıl bir devlet olacağı önemli bu devletin&rsquo; diyordu. İyi kalpliliğiyle &lsquo;Kuşkusuz, İttihatçıların yaptıkları olmasa bambaşka bir ulus doğardı bu topraklardan&rsquo; diyor ve üstün stratejistliğiyle ekliyordu: &lsquo;Ama Balkan yenilgisinden sonra tedbir almak şarttı.&rsquo;</p>

  <p class="p11">Başıma daha fazla dert almamak için Atatürk&rsquo;ün bavulunu kapadım. Yalandı okuduklarım, hayaldi gördüklerim!</p>

  <p class="p11">Sonunda ambarın sürgüsü açıldı ve benim kadar ihtiyar bir baş delikten uzandı: &lsquo;Bu mu?&rsquo; diye sordu. Evin en yaşlısı olduğunu anlamıştım. &lsquo;Kaç doğumlusun?&rsquo; diye sordu bana. 1910 dedim. &lsquo;Ben de 1915&rsquo; dedi. Hemen akabinde &lsquo;Ermenilerin intikamını almaya gelen Antranik Paşa, Erzurum&rsquo;da babamı kesmiş&rsquo; dedi. Ambarın içine tükürdü, suratıma tükürmek ister gibi: &lsquo;Tüüüüh!&rsquo;</p>

  <p class="p11">Asıl ben o tarihin suratına tüküreyim, dedim. Görsen şaşardın beni. Bütün öfkem, derdim, ahım, buğday taneleri gibi saçıldı ortalığa. Siz bizi kestiniz, dedim. Antranik Paşa da gelip bir kaçınızı. Ama siz, bizim hepimizi topumuzu kestiniz! Hem bu, siz bizi, biz sizi kestik meselesi değil ki, dedim. Ne oldu bu topraklarda bir anlatsanıza hele siz bana, dedim. Burası bizim evimizdi, burası bizim evimiz olarak kalabilirdi, ne oldu, dedim? Kanlı bir tarih yazmaktan daha büyük bir çaba gösterdiniz tarihin gerçek yüzünü saklamak için. Aynı çabayı, aynı hüneri milletinize gösterseydiniz fezaya giderdiniz be, dedim. Kızılcık ağacının tepesinde sallanan sevdiklerinin başsız ölülerini gören çocuk kimdi, kimdi Der Zor&rsquo;a kadar yürüyen?</p>

  <p class="p11">Bendim, ben Kevork Papazyan.</p>

  <p class="p11">Antranik Paşa da gelir keser tabii! Az kesmiş! Bu toprakların kaderini değiştiren Talat Paşa&rsquo;nın soyu olmaya devam ediyorsunuz, dedim. Dedim, dedim, dedim, dedim.</p>

  <p class="p11">Ben Kevork Papazyan, bunca yıl adımı Mustafa diye söylemek kolay mıydı sanıyorsun? Devletin kalbinde, Florya Deniz Köşkü&rsquo;nde kim olduğumu bile bile, hatıralarına, belleğine ihanet ederek Mustafa adlı bir uşak olarak kalmak ve hizmet etmek kolay mıydı?</p>

  <p class="p11">&lsquo;Senin adın da Mustafa benim adım da&rsquo; demişti bir keresinde Atatürk. Kahvesini veriyordum. Ne hissiyatı yüksek adamdı. Gözlerime bakmış, anlamıştı: &lsquo;Senin adın Mustafa değil.&rsquo;</p>

  <p class="p11">Susmuştuk.</p>

  <p class="p11">Anadolu&rsquo;da kötü şeyler oldu. Sonuncusu benim ambarda tutsak edilmem. Ha, ha, ha... Kötü insanlar değillerdi aslında. Çıkardılar sonunda oradan beni. Dudu kuşlarını bile görebildim. Öbür ihtiyarla geçmişin bize yaşattığı acılarla süzdük birbirimizi. Evime dönebildim. Hangisi senin evin Kevork? Bunun cevabını veremeden, Florya Deniz Köşkü&rsquo;ne döndüm. İhtiyar, &lsquo;İstersen kal&rsquo; dedi. &lsquo;İstersen kal.&rsquo;</p>

  <p class="p11">Florya&rsquo;ya varmış, daha ayağımın tozunu silkmemiş, bavulumu elimden bırakmamıştım ki, &lsquo;Yeni Başbakan Hanım gelecekmiş&rsquo; haberini aldım. 1993 yılının temmuz ayıydı. Hatırlıyorum, çünkü o gün hem çok sıcaktı, hem de pek uğursuz şeyler olmuştu. O günden iyi olarak hatırladığım tek şey Şehmuz&rsquo;u görmemdi.</p>

  <p class="p11">Köşkü havalandırmıştım. Birileri yeni Başbakan&rsquo;ın yemekten hoşlandığı şeyleri getirmiş, mutfak tezgâhının üzerine bırakmıştı. Çoğu ilk defa gördüğüm şeylerdi: Hindistan cevizi, pembe havyar, buz kalıpları içinde istiridye ve bildiğim şeyler; bloody mary hazırlamak için domates suyu, beyaz ekmek tadında diyet ekmekleri, tuzsuz krakerler, badem ezmesi, badem likörlü dondurma. Dondurmalar ki pek pahalı bir markaymış, şey, şey, şey markası Haagen-Dazs. Amerika&rsquo;dan özel getirilmiş, burada bulunmazmış, ben de onu telaş içinde buzdolabına kaldırmayı unutayım mı? Bulunmaz hint kumaşı gibi muamele edilen dondurma erimesin mi? Bu köşkü hiçbir dalga, hiçbir devlet görevlisinin sesi öylesine titretmemiştir. Çiçeği burnunda Başbakan Şahika Ateş bana bas bas bağırdı. &lsquo;Bir şehit cenazesinden geliyor&rsquo; dediler, &lsquo;sinirleri bozuk.&rsquo; Bayrak gibi giyinmişti gerçekten. Mutfağa gelen bir görevli, onun peşi sıra dolaşan birisi söylüyordu bunları. Telaş içinde Şahika Ateş&rsquo;in arzu ettiği mönüyü hazırlıyordum ki arkamda ki sesin, &lsquo;Hiç değişmemiş bu köşk&rsquo; deyişiyle irkildim. Ses devam etti, &lsquo;Emer&rsquo;le benim kaldığım oda duruyor mu hâlâ?&rsquo; Suna Abla! dedim ben. Emer Sultan&rsquo;ın Suna Ablası, uzun süredir Şahika&rsquo;nın yardımcısıymış meğer. &lsquo;Suna Abla ya&rsquo; dedi bu. Anladım dertleşmek istiyormuş. Ben sormadan o anlattı. Tabağa dizip öylece götürmem kâfiyken, zeytinyağlı, limonlu, hardallı soslar yapıp haşlayıp berbat ettiğim istiridyeleri hazırlamanın telaşına düşmüştüm ben de. Mutfaktaki azabım ona kendi vazifesinin ağır sorumluluklarını hatırlatmış olmalıydı: &lsquo;Şahika&rsquo;nın Ali Çoban&rsquo;ın yerine Genel Başkan, dolayısıyla Başbakan seçildiği parti kongresinde&rsquo; dedi Suna Abla, &lsquo;Hani gazetelerde arkadan Şahika&rsquo;nın beline dolanmış bir fotoğrafım çıkmıştı&rsquo; diye de hatırlattı Suna Abla, &lsquo;İşte orada...&rsquo; sağına soluna bakındı, kevgirlerin bile birer telekulak olabileceği şüphesiyle musluğu açıp fısıldadı Suna Abla, &lsquo;bütün popom çürük içinde kalmıştı.&rsquo; Bitmemişti, daha anlatacakları vardı, kelimeleri tane tane telaffuz etti &lsquo;Eteğimin, hatta donumun üstünden bile hamile kalabilirdim.&rsquo; Göz göze geldik ve dudağını ısırıp başını dertli dertli salladı Suna Abla. İstiridyeler kendilerini kabuklarından dışarı attılar salya sümük. Bunun ona hatırlattığı şeyi tahmin ettim. Ah lafı uzatıyorum ama Şahika&rsquo;nın galip çıkıp herkesi şaşırttığı kongrede istiridyelerin içinden çıkan o sümüksü şeyler kadar münasebetsiz şeyler olmuştu ve onların hepsi biricik patronunu delegelerden korumak için beline sarılan ve arkasını onlara dönmüş Suna Abla&rsquo;nın başına gelmişti.</p>

  <p class="p11">Peki Emer&rsquo;i niye korumadınız, dedim ben de. Gidip evimi bulduktan ve bu yaştan sonra nice badire atlattıktan sonra kendime güvenim yerine gelmişti. Emer&rsquo;in arkasını Rasim&rsquo;den, o sümsük Ziya Ülhak&rsquo;tan niye korumadınız? Oysa iyi kızdı Emer. İstemiyordu münasebetsiz ilişkiler içinde bulunmayı. Onu ellerinizle yağlayıp cuntacılara niye sundunuz Suna Abla?</p>

  <p class="p11">&lsquo;Ermeni dölü&rsquo; diye bağırdı bana. Demek o da biliyordu. Aramızda sessizlik oldu. Temmuzda deniz su muhallebisi gibi çalkalanır durur. Böyle olmasına rağmen suyun kıpırtısını bile hissettim. Elimde tuttuğum tabaktaki istiridyelerin porselenin üzerinde kayıp kabuklarının gıcırdamasını. Mutfağa gelmekte olan birisinin ayak seslerini. &lsquo;Şahika çok acıktı&rsquo; dedi gelen.</p>

  <p class="p11">Sırtımı dikleştirdim, başımı kaldırdım. İngiltere Kraliçesi&rsquo;nin emekli kâhyası gelip bir ay boyunca eğitmişti bizi. Ermeni dölü ha! Öyle fiyakalıydım ki, &lsquo;Başkent&rsquo;te yok böyle garson, ne yapıyor bu burada tek başına, götürelim onu da&rsquo; dedi, demiş bulundu Şahika&rsquo;nın kocası. Daha başka planları da vardı: &lsquo;Bu köşk bizim olamaz mı?&rsquo; diyordu mesela. &lsquo;Şahika Hanımefendi Başbakan olarak kaldığı sürece&rsquo; diyordu lambadan çıkmış bir cin gibi önlerinde eğrilip bükülen bürokratlardan birisi. &lsquo;O Başbakan iken üzerimize almanın bir yolu yok mu?&rsquo; diyordu münasebetsiz koca. Derken derken, Şahika Ateş benim bütün hünerimi sergilediğim servisi berbat eden şeyi yaptı. Ne yapalım ben de onun istiridyelerini rezil etmiştim. Salonun sağ iki penceresinin tepesindeki çatlaklar o günün, Şahika&rsquo;nın fırlattığı istiridyelerin nişanesidir.</p>

  <p class="p11">Neyse, kötü haber bu anın üstüne geldi. Sivas&rsquo;ta bir otel yakılmıştı. Salman Rüştü&rsquo;nün <span class="t12">Ş</span><span class="t12">eytan Ayetleri</span> isimli kitabını basacağını söyleyen çok tanınmış bir yazarın ve aydınların şehre gelmesiyle bir grup gerici otel önünde toplanmış, ardından oteli yakmışlar. Yan binalara atlayıp kurtulmaya çabalayanları aşağıya atmış, merdivenleri üzerindeki insanlarla boşluğa bırakmışlar. Otuz yedi kişi yanarak ölmüş. İçeride müzisyenler, şairler, gazeteciler, halk ozanları varmış.</p>

  <p class="p11">Benim duyduklarımı Şahika Ateş hiç duymamıştı sanki.</p>

  <p class="p11">&lsquo;Mahvolmuş istiridyeler&rsquo; dedi. &lsquo;İnsanlar yanarak ölmüşler&rsquo; dedim kendimi tutamayarak. Sabrımın sonuna gelmiştim artık. &lsquo;Bu garson burada kalsın, vazgeçtim götürmekten, baksana üstüne vazifeymiş gibi lafa karışıyor&rsquo; dedi Şahika&rsquo;nın kocası. Ardından gazetecilerin konuyla ilgili demeç için kapının önünde bekledikleri haberi geldi. Şahika ayağa kalktı, ayağından çıkardığı ayakkabılarını giydi. Devletin zirvesinde böylesini görmemiştim. Bir tek Cemal Günsel oturduğunda ayakkabılarını çıkarıp bağdaş kurmayı alışkanlık edinmişti. Çorap da giymezdi, çapa gibi tırnakları vardı.</p>

  <p class="p11">Hızlı hızlı yürüyüp kapının önüne çıktı Şahika. Kocası arkasından beni de itti, &lsquo;Git Şahika&rsquo;nın arkasında dur, üniforma gibi servis elbisenle Amerikanvari bir görüntü olsun&rsquo; diye. Zaten kaşla göz arasında arkasına geçip konuşacağı bir kürsü uydurulmuştu ki Amerikan barının bir parçasıyla yapılmıştı bu. Şahika kendisine öğretildiği üzere kollarını kürsüye dayamış, gövdesinin üstünü şınav çekiyormuş gibi eğmiş, tek kaşını kaldırmış, tiyatro yaptığı her halinden belli, yüzüne halkımın endişesini paylaşıyorum, kendimden eminim duygusunu takınmıştı. Ayakkabısının tekini yine çıkarmış, hiçbir şeye inanmadığını tescilleyen ayağıyla diğer bacağına küçük oyunlar yapıyordu. İşte müthiş fotoğrafım o zaman çıktı:</p>

  <p class="p11">BAŞBAKAN&rsquo;IN GAŞNA ŞEF GARSON BİLE HAYRET ETTİ</p>

  <p class="p11">&lsquo;Sivas&rsquo;taki Madımak Oteli sigortadan para almak isteyen sahibinin yaktırdığını düşünüyorum&rsquo; demişti Şahika. Ben de arkasında gayri ihtiyari ağzımı hayretle açmış, bir elimle de şaşkınlıkla kapamaya çalışmışım. Fotoğraf o zaman çekilmiş. Ne garip, sen de beni o fotoğraf sayesinde aradın, buldun. Kim bu adam diye merak ettin bak sana neler, neler anlattım. Daha da anlatacağım.</p>

  <p class="p11">Şahika Ateş içeri girdiğinde, &lsquo;Öyle değildi efendim&rsquo; dedi birileri. &lsquo;Ne deseydim&rsquo; diye çıkıştı bizimkisi, &lsquo;İyi olmuş çatır çatır yanmışlar mı?&rsquo; Şahika Ateş&rsquo;e söylenecek söz yoktu. Ülkenin başına gelmiş en büyük felaketle baş başa olduğumu anladım. Bu yetmezmiş gibi köşkün diğer konukları geldi. O sırada İstanbul&rsquo;da iki yıl sonraki Habitat Buluşması için uluslararası hazırlık toplantısı varmış, bütün oteller dolmuş, birilerinin de burada kalması mümkün olabilir miymiş?</p>

  <p class="p11">&lsquo;Peki kimmiş gelenler?&rsquo; diye sordu Şahika&rsquo;nın kocası herkesten önce davranıp. &lsquo;İsrailli bir heyet&rsquo; dedim ben de. &lsquo;İyi de meşguliyetleri neymiş?&rsquo; diye sordular bu defa. Çıktım, öğrendim. Öğrendiğimi yanlış aktardım. Çünkü metafizik şeylerle ilgilenen bilim adamları gibi bir şeylerdi. Baktılar ben anlamadım; &lsquo;Büyücülermiş, medyumlarmış de&rsquo; dediler.</p>

  <p class="p11">&lsquo;Hemen alın&rsquo; diye bir çığlık attı Şahika. Meğer pek severmiş böyle şeyleri. Adamlar geldiler. Vaziyeti duydular, başsağlığı dilediler ama Şahika&rsquo;nın umurunda değil, &lsquo;Ne falı bakıyorsunuz?&rsquo; diye sordu. Adamlar birbirine baktılar. Bir tanesi huşu içinde yanına gitti, Şahika&rsquo;nın sol avcunu eline aldı. Şu köşkün tarihinde unutamadığım şeylerden birisi de budur. Güneşte, güneş ışığıyla dolu bir aynaya bakmaya çalışırsın ya işte öyle kamaştı adamın gözleri. Ardından Şahika&rsquo;nın avcuna bakabildi. Onlara anlatamadım tabii, bendeniz 1939 yılında Tepebaşı&rsquo;ndaki Garden bahçesinde Alman göz bağcısı Eric Jan Hanussen&rsquo;i görmüş adam idim. Hatta beni sahneye davet etmiş, ipnotizmacı gücünü sergileyip uyutmaya çalışmış, başaramamış ve bir hayli bozulmuştu. Adam, Hitler&rsquo;in gözbebeği, en beğendiği büyücüsü, Nazi Partisi&rsquo;nin ruhsal koruyucusuydu.</p>

  <p class="p11">&lsquo;Elleriniz Lady Macbeth&rsquo;in elleri gibi&rsquo; dedi falcı.</p>

  <p class="p11">Şahika bir şey söylemek ister gibi ağzını açtı, muhtemelen, &lsquo;O kim, bir kraliçe mi?&rsquo; diyecekti ama falcı ona söz vermeden devam etti:</p>

  <p class="p11">&lsquo;Elleriniz kan içinde.&rsquo;</p>

  <p class="p11">Polislere de anlattım. Başbakanın burada olması sebebiyle heyete Köşk&rsquo;te konaklayamayacaklarını ilettik, onlar da çıkıp gittiler dedim. Cesetleri Kadırga&rsquo;da bir kuyuya atılmış halde bulunmuş. Elleri, ağızları bağlı, kafalarından kurşunlanmış.</p>

  <p class="p11">Lady Macbeth, Şahika&rsquo;nın yanında masum kalırdı. Şahika Ateş&rsquo;in yazdığı tarih pek kanlı, bir o kadar da karanlıktı. O gün &lsquo;Basına burada demeç vermen iyi olmadı&rsquo; demelerinden anlamıştım. Bundan böyle Şahika gizli kapaklı görüşmelerini Florya&rsquo;da yapacaktı. Buraya gelip gittiği bilinsin istemiyorlardı. &lsquo;Bu köşk&rsquo; demişti kocası giderken, &lsquo;çamur deryasının içinde yüzen çöp parçası gibi.&rsquo; Buna cevap vermek ister gibi sallanmıştı köşk.</p>

  <p class="p11">Onlar gittiler, kendimi halk plajına attım. İnsanların göz göre göre yakıldıkları bir cehenneme dönmüştü ülke. Bunu yapan Şahika, tozu dumana katarak gitti. Keşke iktidardan da böyle uzaklaşıp gidebilseydi.</p>

  <p class="p11">Kimsesiz plajda bata çıka yürüdüm. Şahika gelecek diye plaj kapatılmıştı. Yine o gün, denizden çıkmak istemeyen güzel bir çocuk nişancılar tarafından tehlikeli addedilerek vurulmuştu. O gün olanları düşündüğünüzde tarihin dişinin kovuğunda kalmıştı o zavallı çocuk. Tarihin yutamayacağı kadar büyük bir lokma olması gerekirken. Plajda yürüdüm. Vurulan çocuğun kanının suladığı kumlar öylece duruyordu, dalgalar oraya kadar ulaşmadığından. Rahmetli MİT&rsquo;çi Damat Mithat dalga geçerdi benimle, &lsquo;Ajan olmak ister misin?&rsquo; diye. İnsanların kendisini kurnaz ve akıllı, karşısındakini zavallı ve saf görme halleri işte. Evet derdim heyecandan sesimi bile çıkaramadan, sadece başımı sallayarak. Keje ve kızının elimde kalan son afişlerini de ağaçlara tutturdum. Elimde kalanlardan iyi kalpli Emer Sultan&rsquo;a verip rica etmiştim vaktiyle, vardır sizin gazino afişleri basan bir tanıdığınız. &lsquo;Ne olmuş bunlara?&rsquo; diye sormuştu geçmiş zaman? O nereden bilecek, elinde elma şekeri gibi tuttuğu mikrofonla, şarkı söylemekle geçti ömrü.</p>

  <p class="p11">Kayıp Keje ve kızının son afişleriydi o gün ağaçlara yapıştırdığım. Afişlerden birisini okşar gibi bir ağacın gövdesine yerleştirmiştim ki kürek kemiğimin tam ortasına bir silah dayandı. Çakmağımı, el fenerimi, çakımı el çabukluğuyla çıkarıp verdim. Kıymetini bilse hepsi müzelik parçalardı. Ama onun istediği ne paraydı ne canım. 1994 yılının aralık ayında bombalanan Kürt gazetesiyle birlikte havaya uçan Şehmuz&rsquo;u, 1993 temmuzunda ilk ve son kez işte orada gördüm. Keje ve kızını arıyordu.</p>

  <h2 class="h22"><a id="ncx4045"></a><a id="a130"></a>4</h2>

  <p class="p11">Mühendis gözlerini açtığında karşısında Şahika Ateş&rsquo;i buldu. Şahika Ateş konuşuyordu. Televizyonda. 1991 yılında tahliye olan Mühendis kendisini özgürlüğüne kavuşmuş saymıyordu çünkü gözleri hâlâ kapalıydı. Yakınları tarafından deniz kenarına götürülmüştü. Balık yemişti, tadını hatırlamak için ağzında uzun uzun çevirerek. Rakı içmişti. İltihaplı bir ağız için gargara şişesinin içinde cezaevine sokulan rakıyı en son dört yıl önce içmiş olduğunu aklından geçirerek. &ldquo;Boğaz&rsquo;dayız&rdquo; demişlerdi ona. Balıkçı teknelerinin, vapurların sesini duymuştu. Martı çığlıkları. Dostları gördüklerini anlatmışlar, o da dinlemişti.</p>

  <p class="p11">Bulanık da olsa görmesini sağlayan ameliyatı 1994 yılında Amerika&rsquo;da olmuştu. Doktoru fazlasıyla ince düşünceli, iyi kalpli bir adamdı ve gözlerini gözkapaklarını birbirine kaynatan bir acıyla yuman bu hastasına gereken itinayı göstermişti. Öyle ki gözlerini açtığında gördüğü ilk şey tanıdığı bir şey olsun diye CNN ekranlarında Beyaz Saray&rsquo;da Başkan&rsquo;la görüşen Türk Başbakanı Şahika Ateş haberini kaydettirip izletmişti. Dolayısıyla Amerikan televizyonundaki Şahika Ateş bu defa gerçekten fiyakalı bir kürsünün başında yine o tuhaf şınav çeker pozisyonunu almış, İngilizce konuşuyordu.</p>

  <p class="p11">Bizim Mühendis&rsquo;in ilk gördüğü konuşan Şahika Ateş görüntüsüydü ki İngilizcesi fena değildi. &ldquo;Görüyor musun ne güzel bir kadın?&rdquo; dedi Amerikalı doktoru. &ldquo;Kadın mı? Hani nerede?&rdquo; dedi Mühendis de. Gözleri açılan kör bir hastasının &ldquo;Ellerinde İsa&rsquo;nın mucizesini taşıyan adam&rdquo; yazısını oyduğu bir kütük parçasını masasının üzerinde sergileyen Amerikalı göz doktoru, ciddi bir hata yaptığını düşündü. Bin sekiz yüz kırk altı tane göz sinirini kombinlemeyi zihninde tutan doktor, Mühendis&rsquo;in söylediklerindeki nüansı çok geçmeden algıladı. Şakacı bir Amerikalı gibi güldü, hastasının omzuna vurdu:</p>

  <p class="p11">&ldquo;Oooo yeah. Erkek gibi bir kadın ha! Ne açıdan öyle peki? Benazir de boktandı. Bağışla dostum, biz Amerikalılar üçüncü dünya ülkesinin başına gelen bir kadının şefkat ve sevgi getireceğini düşünüyoruz.&rdquo;</p>

  <p class="p11">&ldquo;Üçüncü dünya ülkelerinin başına gelen kadınlar bela getiriyorlar, Sir&rdquo; demişti Mühendis de. &ldquo;Cinslerine yakışmayacak bir sertlik ve zulüm, kötülük, faili meçhul cinayetler, Sir&rdquo; diye de eklemişti İngiltere&rsquo;de hale yola koyduğu, tiyatro kumpanyasında cümlelerinin sonuna eklemeyi alışkanlık edindiği &ldquo;Sir&rsquo;lü&rdquo; İngilizcesiyle.</p>

  <p class="p11">Şimdi bu hikâyeyi sallanıp duran bir sandalın içinde, mart ayının soldurduğu Boğaz renklerinin ortasında ameliyata rağmen bu kadarına, bulanık görmeye mahkûm gözlerinin yarattığı rüya efekti içinde yeni edindiği arkadaşına anlatıyordu. Durduk yerde aklına gelmemişti bu: &ldquo;Şahika&rsquo;nın yalısı da şurada&rdquo; demişti arkadaşı. Orada olduğu o kadar belliydi ki Boğazın o bölümü deniz trafiğine kapatılmıştı. Öyle ki Boğaz&rsquo;ın diğer yakasından geçmek zorunda kalan yük gemilerinin ve yolcu vapurlarının kıyıya oturduğu oluyordu.</p>

  <p class="p11">O gün denizden uzak kalma mecburiyetinde kalan balıkçı bir arkadaştan ödünç aldıkları arkadan motorlu küçük bir sandaldaydılar. Mazotları bitmiş dönüşte küreklere talimdiler. Açtılar, denizden çıkacak balıkları bekliyorlardı. Ucunda hiçbir kıpırtı taşımayan olta iğnesini bir umut elleriyle yokladı Mühendis. Karnı guruldadı. Öfkeyle doğrulup bir çığlık attı ki, martılar ürküp gökyüzünde anafor oluşturdular. Kendine gelebilmek için başını suya daldırdı. Denizin dibindeki karanlık, kapkaranlık boşluğu her şeyden iyi görebildi.</p>

  <p class="p11">Şahika&rsquo;nın kan kusturduğu iktidarı da böyle karanlık, kapkaranlıktı işte. 1994 yılının sonundan başladık: Özgür Gündem gazetesi ile havaya uçan Şehmuz&rsquo;la. Soğuk bir kış günü Boğaz&rsquo;da biçare balık tutmaya çıkmış Mühendis ile 1995&rsquo;in mart ayına geldik. Şahika Ateş kanlı tarihini yazmaya Mösyö Kevork&rsquo;un uzun uzun anlattığı 1993 yılının temmuz ayında otuz yedi kişiyi yakarak başlamıştı.</p>

  <p class="p11">Devamını yazdığı, işbu geldiğimiz tarihte, çok sevdiğimiz ve şefkat gösterdiğimiz ender kahramanlarımızdan birisi olan Mühendis balıktayken, Emin de pencereden bakıyordu. Tıpkı Mühendis gibi o da 1991 yılında dışarı çıktı. Önce rüyalarında vakit geçirdiği çilek tarlalarına gitti. Garip bir marazla çıkmıştı içeriden. Ağır bir uyku ve vücudunu hasada hazır çilek tarlasına benzeten kaşıntılı kızarıklıklar.</p>

  <p class="p11">1993 yılının sonunda kendisine gelmeye başlamıştı ki zavallı babasının Şahika Ateş hayranlığını sezdi. &ldquo;Oyumu değil canımı bile veririm&rdquo; diyerek izliyordu babası onu. Mitingine katılmak için İzmir&rsquo;e gitmiş, dönüşünde anlatmıştı: &ldquo;Şahika Ateş sordu, takımınızı birinci lige çıkarayım mı?&rdquo; Yüzünü buruşturmuş ve evi terk etmişti Emin.</p>

  <p class="p11">İşte o günden bu yana İstanbul&rsquo;daydı.</p>

  <p class="p11">Şimdi Mühendis&rsquo;in getireceği balıkların hayalini kuruyordu. Balkonda balıkları bekleyen küçük bir mangal, mangalı yakacak bir kaç odun parçası vardı. Elektrikler faturayı ödemediklerinden uzun süredir kesikti. Kaçak elektrik kullandıkları tespit edilmiş, kirayı paylaştıkları üçüncü arkadaşlarının hiçbir sabıkası bulunmadığından bu işin cezasını çekmeye, razı olmuştu. Mühendis ve Emin&rsquo;in şartlı salıverildiklerini, bir suç daha işlerlerse tekrar içeri düşeceklerini tespit eden kurnaz görevliler, ciddi bir rüşvet koparmışlardı. Bu sabah, kendisini biraz halsiz hissettiğinden Mühendis&rsquo;le birlikte balığa çıkmamış, tezgâh altında bulduğu bir soğanı yiyerek nefsini körlemişti. Bomboş midesi şimdi alev alev yanıyordu. Emin&rsquo;in durumu buydu. İstanbul&rsquo;a gelince sol eli olmayan kızın peşine düşmüştü. Aşk derdine düşmüştü. Kızın gözüne girebilmek için Reis&rsquo;i aramaya koyulmuş velhasıl kendisini avutmuştu. İş aramış, iş bulmuş, düzeltmenlik yaptığı yayınevi kapanmış, kendisini yine kapıda bulmuştu. Melodram üzerine melodram; hayat bir Türk filminin rengini almaya başlamıştı. Soğuk ve mum alevinde aydınlanan odanın duvarları nemden değil de tıpkı bir canlı gibi soluk alıp vermekten şişiyor gibiydi.</p>

  <p class="p11">Mühendis ve evine sığındıkları diğer arkadaşları geldi. Koskoca İstanbul Boğazı karınlarını doyurmak için bir tek balık bile vermemişti onlara. Balık tutmak için harcadıkları parayla, &ndash;bir belediye otobüsü bileti, üstelik iki kişi tek biletle idare etmişlerdi&ndash; karınlarını doyuracak bir ekmek alabilirlerdi. Bu sabah Emin&rsquo;in gözüne bir gazete haberi ilişmişti, karnını doyurma mutluluğuna eriştiği soğanı bulduğu tezgâhın altına serilmiş eski bir gazete sayfasında; BOĞAZIN EN GÜZEL BALIKLARI KENDİLERİNİ ŞAHİKA ATEŞ&rsquo;İN YALISININ BALKONUNA ATIYORLAR. Haberin fotoğrafı bile vardı. Koca koca lüferler gövdelerini yere çarpıp duruyorlardı. Gülerek, kol büyüklüğünde yalnız İstanbul Boğazı&rsquo;na mahsus lezzetli mi lezzetli lüferleri işaret eden Suna Abla bile balıklarla aynı fotoğraf karesindeydi. Böyle bir fotoğraf nereden mi çıkmıştı; çünkü Şahika, Amerikan Başkanı&rsquo;nın karısı ve kızını kendi yalısında ağırlamıştı. Bu ziyaret esnasında onları yalısının balkonuna çıkarmış petrol boru hattı olmadığından Boğaz&rsquo;dan geçen tankerlerin nasıl tehlike saçtığını göstermişti. İşte bunu yaparken bolluk, bereket timsali balıklar kendilerini balkona atmış, gazeteciler de deklanşöre basmışlardı.</p>

  <p class="p11">Size bir sır, Emin mutfak tezgâhının altında soğan bulduğunu söylememiş ama bu gazete haberini ev arkadaşlarına gülerek okumuştu. Balığa çıkma ve açlıklarını lüferlerle yatıştırma fikri işte böyle doğmuştu. Emin şimdi yine gülüyordu. Şahika Ateş onları bile aldatmıştı.</p>

  <p class="p11">O günkü olayların iki türlü etkisi olmuştu; paraları olmasa bile kahveye gidip birer bardak çay içmeye karar vermişlerdi. Ne yapacaklarını çayları içtikten sonra düşüneceklerdi. Gittikleri kahvede Şahika Ateş yine karşılarına çıkacaktı. Üçünün de gözünden gülmekten yaş getiren televizyondaki Ulusa Sesleniş programında Kennedy&rsquo;den çalıntı konuşmasında, &ldquo;Size hiç yalan söylemeyeceğim&rdquo; diyordu, iyi mi? Günlerden pazardı. Birazdan televizyonda maç başlayacaktı. Hepsinden önemlisi Mühendis ve Emin&rsquo;in kaldığı yer İstanbul&rsquo;un en büyük Alevi mahallesiydi. Yanına sığındıkları arkadaşları Alevi&rsquo;ydi. Cem evinin üzerindeki kahvedeydiler.</p>

  <p class="p11">O günkü olayların ikinci büyük etkisi o akşam sigara dumanının oluşturduğu sis tabakasının içinde suretleri seçilmeyen yoksul, yorgun, kendilerini avutmaya çalışan insanların doldurduğu kahvenin katiller tarafından taranması ve bir Alevi dedesinin şakağına saplanan kurşunla oracıkta ölüvermesi oldu. Böylece eşi benzeri görülmemiş bir kent isyanı başladı. Emin ve Mühendis açlıklarını unutup karakola doğru yürüyen kalabalığın içine karıştılar.</p>

  <p class="p11">Çoğunlukla Alevilerin bulunduğu kahvehaneler bir taksinin içinden açılan ateşle taranmıştı. Aynı taksi ve şoförü yakılmış bir halde mahalle çıkışında bulunmuştu. Emin ve Mühendis yakın zamana kadar sadece nüfus kâğıdına bakılarak, Alevi oldukları için karakola çekilen insanların arasındaydılar. Şehrin bütün polisleri mahalleye gönderilmişti. Giriş ve çıkışlarda polis kontrolü, barikatlar vardı.</p>

  <p class="p11">Bir tankın içinde Başkent sokaklarını dolaştığı günleri anımsadı Emin. Çatıdan çatıya uçtuğu günleri. Reis&rsquo;in boğazını sıkıp kafasını kırdığı anı. Kafes&rsquo;te geçen günlerini. Tabutluğu, yerin dibini, hücre hapsini, çilek tarlası hayallerini.</p>

  <p class="p11">Göğsünü yumruklayarak &ldquo;İsyanım var!&rdquo; diye bir çığlık attı. Haklıydı. Ayrıca masum. Hayata, darbe öncesi müsteşar Pertev&rsquo;in, otomobille çarptığını düşünüp annesinin evine götürdüğü, hastaneden kaçmış bir genç olarak devam edebilirdi. Bütün bunların hepsi bir çılgınlıktan ibaretti. Temiz bir silahla yakalanmanın bedeli! Daha başka düşünüp isyan etmenin bedeli! Emin&rsquo;in resmigeçitte önümüzden geçip giden hayatı bu olmamalıydı.</p>

  <p class="p11">Ağzını kocaman açtı Emin. Hatırınızdan çıkmadıysa her zaman daha fazla işkence ve zulüm görmesinin müsebbibi olan tuhaf bir görünüşü, bir aslana benzeyen suratı vardı. Demirden bir leblebi gibi yuttu polis kurşununu. Mühendis yanı başında yere yığılan Emin&rsquo;in gölgesini apaçık seçti. Arkadaşının başının kıpkızıl bir haleyle donandığını. Her şeye dayanıklı olduğunu düşündüğü Emin&rsquo;in ağzından kandan bir şelaleciğin akmakta olduğunu. Emin&rsquo;in buraya kadar hayatının nerede ve nasıl sonlanacağı konusunda hiçbir fikri yoktu. Bir türlü güzel ve rahat kılamadığı hayatında bütün ölümcül tehlikeleri bertaraf ettiğini düşünmekteydi. Sırada sevdiği kızın sol elini kesen Reis&rsquo;ten alacağı intikam vardı. Gözleri açık gitti. Öldüğüne inanmaz gibi müstehzi gülümsedi ya da her şeyi hayal meyal seçen Mühendis&rsquo;e bu böyle geldi.</p>

  <h2 class="h22"><a id="ncx4066"></a><a id="a131"></a>5</h2>

  <p class="p11">CUMHURBAŞKANI ÇOBAN, BAŞBAKAN ŞAHİKA ATEŞ&rsquo;İN GIRTLAĞINA MI YAPIŞTI? CUMHURBAŞKANI ÇOBAN, ŞAHİKA&rsquo;NIN BOĞAZINI MI SIKTI? CUMHURBAŞKANI ÇOBAN, ŞAHİKA ATEŞ&rsquo;İ PENCEREDEN ATMAKLA MI TEHDİT ETTİ? ÇANKAYA KÖŞKÜNDE ARBEDE Mİ YAŞANDI? PENCERENİN ÖNÜNDE NELER OLDU? BU GÖLGELER KİMİN? GÖLGELER OLAN BİTENİN ŞAHİDİ Mİ?</p>

  <p class="p11">Dışarıda uçan sinekler bile yukarıdaki gazete haberlerinden bahsediyordu. Ancak burada, Cumhurbaşkanlığı makamında uçan sinekler bunları değil şunu duyuyorlar:</p>

  <p class="p11">&ldquo;Ben tarih diye buna derim!&rdquo;</p>

  <p class="p11">Gürbüz Sokak&rsquo;tan gördüklerine benzemiyordu Çankaya Köşkü penceresinden görülenler. Zaten pencerenin önüne gelir gelmez, pencereden bakar bakmaz telefonu köşkün iç hatlarından arandığını belirtir biçimde çaldı. Alışık olduğu uyarılardan birisini daha aldı.</p>

  <p class="p11">&ldquo;Ben tarih diye buna derim!&rdquo;</p>

  <p class="p11">Uyarı bu değildi elbette. Şahika Ateş iktidarını değerlendiren ziyaretçinin söylediği şeyi tekrarlamıştı sadece. Uyarı şöyleydi:</p>

  <p class="p11">&ldquo;Sayın Cumhurbaşkanım lütfen pencerenin önünden çekilin, teröristler devletin zirvesinde birisini vuracaklarmış.&rdquo;</p>

  <p class="p11">Bu, kısa bir süre önce pencerede çekilen Hacivat-Karagöz fotoğraflarından ötürü işin bahanesi olmalıydı. Ali Çoban ya Churchill&rsquo;in ya Charles de Gaulle&rsquo;ün ya da bizzat kendisinin söylediği bir sözü anımsadı: &ldquo;Devletin zirvesine çıkan herkes bunar.&rdquo; Öyle ya da böyle pencerelerden uzak durması gerekiyordu ki son skandalı bir kenara bırakın, Pertev&rsquo;in yerine Cumhurbaşkanlığı koltuğuna oturan Ali Çoban&rsquo;ın derin hafızasının bir köşesinde böyle bir uyarının muadili zaten vardı: &ldquo;Sayın Başbakan lütfen...&rdquo; Ayrıca yakın zaman pencere önlerinde kötü hatıraları vardı. Kısaca, zihninden geçenlere atfen,</p>

  <p class="p11">&ldquo;Ben tarih diye buna derim! Olaylar hiçbir şeyi değiştirmiyor&rdquo; dedi.</p>

  <p class="p11">&ldquo;Öyle demeyin efendim. Sizin zamanınızda böyle miydi?&rdquo; dedi ayağa kalksa o incecik bacaklar o koca gövdeyi nasıl taşıyor diye şaşırabileceğiniz ziyaretçi.</p>

  <p class="p11">Ali Çoban güldü. Ön dişlerinin arasındaki aralık değişmemişti.</p>

  <p class="p11">&ldquo;Bitti mi benim zamanım?&rdquo; diye sordu, hale yola koymak için özel bir dikkat gösterdiği, siyasete atıldığı ilk yıllarda kendisine oy kazandıran ama aydınların küçümsemesine neden olan dilindeki şiveyi rahat bırakarak.</p>

  <p class="p11">&ldquo;Bu memlekette benim zamanım biterse, tarih biter.&rdquo;</p>

  <p class="p11">Bunu o gün sineklerin bile konuştuğu mevzuyu dağıtmak için verdiği demeçte bilahara dile getirecekti. Bu demecinin ardından sersem gazetecilerin alayı birden sırasıyla şu soruyu ve soruları yönelteceklerdi:</p>

  <p class="p11">&ldquo;Peki Rasim Öpürü&rsquo;nün zamanı bitti mi?&rdquo;</p>

  <p class="p11">&ldquo;Rasim Ökürü tarih yazdı. Ama tarih her zaman doğru yazılmaz ki. Deveye sormuşlar, neren eğri, deve demiş ki...&rdquo;</p>

  <p class="p11">&ldquo;Peki Cevdet Kara&rsquo;nın zamanı bitti mi?&rdquo;</p>

  <p class="p11">&ldquo;Sel gider geriye kumdur kalan.&rdquo;</p>

  <p class="p11">&ldquo;Peki Süleyman Tel&rsquo;in zamanı geçti mi?&rdquo;</p>

  <p class="p11">&ldquo;Onun zamanı daha gelmedi ki geçsin!&rdquo;</p>

  <p class="p11">&ldquo;Peki, Hüseyin Feyzullah&rsquo;ın?&rdquo;</p>

  <p class="p11">&ldquo;Kurtların elebaşısı sürüyü toplar, dağ başına çıktığını sanır. Arkasına bakar ki kurt sürüsünden eser yok.&rdquo;</p>

  <p class="p11">Gazeteciler bal çanağına ağır ağır yaklaşan arılar gibi en başta soracakları soruya gelmişlerdi:</p>

  <p class="p11">&ldquo;Şahika Ateş&rsquo;in?&rdquo;</p>

  <p class="p11">&ldquo;Şahika hep ağlatan tarihimizin bize bir şakasıdır.&rdquo;</p>

  <p class="p11">Bal çanağına düşen arılar kurtulamaz: Gazeteler ertesi gün, Cumhurbaşkanı Ali Çoban&rsquo;ın diğer yorumlarını duymazdan gelip Başbakan Şahika Ateş ile ilgili olanıyla çıkmışlardı. Sonra, kırmızı Mercedes&rsquo;in satışına ilişkin yorumları vardı Ali Çoban&rsquo;ın. Tarihin akışında yol alan, kendisini Zincirbozan&rsquo;a sürgüne götüren kırmızı Mercedes. Yakın zamanda, cumhurbaşkanlığı için adaylık başvurusunu yapacağı günün sabahı binip Hacıbayram Cami&rsquo;ne gittiği kırmızı Mercedes. Kırmızı Mercedes&rsquo;in sahibi için, &ldquo;Şahika&rsquo;nın eteğinin altında&rdquo; diyorlardı. Bu, Ali Çoban&rsquo;ın partisinin ipini koparıp kendisinden uzaklaşması anlamına gelirdi ki eski partilisi, vefakâr dostuyla arasının iyi olduğunun nişanesini tutmuş, çıkarmıştı: Kırmızı Mercedes&rsquo;in arkasında güneşin soldurduğu, daha olmamış ya da tatsız tuzsuz kabak bir karpuz haline getirdiği, kara kara çekirdeklerini dökülüp saçılacakmış gibi kuruttuğu tığ işi orlon karpuz dilimleri. Kırmızı Mercedes satılmış ama anılarla &ndash;ve elbette bir mikrofonla&ndash; dolu bu nadide parçası saygı içinde Ali Çoban&rsquo;a sunulmuştu. Ali Çoban, Hamletvari bir mimikle &ndash;Olmak ya da olmamak! Fotoğrafçı böyle diyerek kandırmış ama pozu tepsi taşıyan garson edasında olmuştu&ndash;, bir elinin üstünde yükseltmişti dört parçaya ayrılmış el örgüsü karpuz dilimlerini: &ldquo;Tarihe aldanmayınız&rdquo; yazıyordu fotoğrafın altında ve şöyle geliyordu devamı: &ldquo;Tarih bir baş dönmesidir, gelir geçer. Kalıcı bir maraz bırakıp bırakmadığı zamanla anlaşılır.&rdquo;</p>

  <p class="p11">Bütün bunlar o günün akşamı olacaktı ki şimdi şahidi olduğunuz üzere ziyaretçisiyle Şahika&rsquo;nın icraatlarını tartışmaktaydı uzun uzun.</p>

  <p class="p11">&ldquo;Kadın memleketi savaşın eşiğine kadar getirdi&rdquo; diyordu Ali Çoban. Kızdığı zamanlarda Şahika&rsquo;dan &ldquo;kadın&rdquo; diye söz ediyordu. Bir zamanlar onu sırf kadın diye kendi tabiriyle vitrin süsü olarak partisine aldığını unutmadan.</p>

  <p class="p11">Ali Çoban&rsquo;ı dertlendiren &ldquo;savaşın eşiğine gelmek&rdquo; meselesine gelince. Anlatmak zor. Yine Ali Çoban&rsquo;ın zihninde tekerrür eden olaylara kulak verirsek:</p>

  <p class="p11">&ldquo;Sen kalk Yunanistan ile Türkiye arasında, Ege&rsquo;nin ortasında, keçilerin bile yiyecek ot bulamadığından yaşayamadığı, üzerinde durulmaz bir kayalık için orduya, savaş emri ver. Yunanistan&rsquo;ın el çabukluğuyla diktiği bayrak için, &lsquo;O bayrak ya inecek ya inecek&rsquo; de. Bu da yetmezmiş gibi savaş ilan edip yat uyu!&rdquo;</p>

  <p class="p11">Bir şey anladınız mı?</p>

  <p class="p11">&ldquo;Amerikan Başkanı beni aradı. Durumun vahameti paçalarımızdan akıyor.&rdquo;</p>

  <p class="p11">Evet bu da güzel bir gazete başlığı olabilirdi ki oldu, Şahika Ateş&rsquo;in İspanya gezisi dönüşü uçakta gazetelere verdiği, &ldquo;Kürt televizyonu kurma, Kürt dilini serbest bırakma ve Güneydoğu&rsquo;ya Bask modeli&rdquo; önerisinin ertesinde: DURUMUN VAHAMETİ PAÇALARIMIZDAN AKIYOR.</p>

  <p class="p11">Şahika Ateş&rsquo;in bu radikal önerisinde samimi olmadığı çok geçmeden anlaşıldı. Apocularla, Türk Ordusu arasında büyük bir savaşın sürdüğü Güneydoğu gezisinde, askeri çadırları gördüğünde, elli dereceyi bulan sıcakta söylediği şey bu meseleye olan uzaklığını ortaya koydu. Bir Alman televizyonunun geziyi izleyen muhabiri kendisine tercüme ettirilen bu sözü üç kere tekrarlatmıştı. Telefonda geçtiği kısacık haberinde dillendirdiği, Şahika Ateş&rsquo;e ait söz Avrupa&rsquo;nın üzerinde dalgalandı: &ldquo;Ne güzel, ben çadır tatilini çok severim.&rdquo;</p>

  <p class="p11">Ortadoğu ve Balkanların en küçük &ndash;marifeti en büyük&ndash; tekerlek fabrikasının açılışını yapan Cumhurbaşkanı Ali Çoban&rsquo;a da Şahika Ateş&rsquo;in güneydoğu gezisi soruldu elbette. O da malum olmuş gibi: &ldquo;Alice Harikalar Diyarında&rdquo; dedi. Şahika daha dönüş yolundayken danışmanının kulağına fısıldadığı cevabı verdi:</p>

  <p class="p11">&ldquo;Ben de bir masal biliyorum, Tırtıklı Şarabiler.&rdquo;</p>

  <p class="p11">Öyle bir masal yoktu. Kulağına yanlış cevabı fısıldayan danışmanını bu sebeple kovdu. Zaten onun suyu Amerika&rsquo;da yeniden düzenlemesi gereken konuşmasında sayfa altlarına &ldquo;3. sayfadan 7. sayfaya geç, 5. sayfadan 8. sayfaya dön&rdquo; notlarını düştüğünde kaynamıştı. İyi ama Şahika Ateş&rsquo;in İngilizce yaptığı konuşmada sayfa altlarına kondurulan Türkçe yönergeleri okuması danışmanının suçu değildi ki. Şahika&rsquo;ya karşı kimse suçunu ya da suçsuzluğunu ispat edemiyordu.</p>

  <p class="p11">Ali Çoban geçmişte kendisine anlatılan Şahika Ateş fıkralarına gülerdi. Şahika Ateş&rsquo;i kendi aracına alıp hem devlet işlerini konuşur hem de gezerdi. Şimdi, televizyonda karşısına çıkan Şahika için, &ldquo;Bu kadın baştan aşağı yalan&rdquo; diyordu. Ziyaretçisinin aktardıklarına tepki bile vermiyordu. Aklından geçen şunlardı:</p>

  <p class="p11">&ldquo;Ben nereye gidersem o da oraya gidiyor. Böylece aynı şehirde iki devlet büyüğü birden bulunmuş oluyor. Halk onu dinlemeye gidiyor. Ben de şapkamla bomboş meydanları selamlıyorum. Hitap ettiğim boşluğu, çevremdeki kimsesizliği, geçtiğim yollardaki el çırpar bir kaç fukarayı fotoğraflayan basın mensuplarının elinden filmleri Cumhurbaşkanlığı korumaları tarafından zorbalıkla alınıyor.&rdquo;</p>

  <p class="p11">Cuntadan sonra bin bir güçlükle kurduğu partisini darmadağın ettiği yetmiyormuş gibi:</p>

  <p class="p11">&ldquo;Yahu bu kadın ne yapmaya çalışıyor&rdquo; dedi Ali Çoban.</p>

  <p class="p11">Öfkeyle, kendini bilmeden yine pencere önüne gelmişti ki telefonu çaldı. Uyarı telefonlarından birisi değildi. Arayan eski bir partilisiydi. Onun arkasına bakmadan köşke çıkışına sitem ediyordu. &ldquo;Leylek bir yılan avlamış, gagasına almış en yüksekten aşağı atmış, öldü sandığı yılanı yuvasına götürmüş, yılan canlanıp bütün yavrularını sokmuş, öldürmüş...&rdquo;</p>

  <p class="p11">Ali Çoban, &ldquo;O fıkra benim&rdquo; diyerek sözünü kesti eski partilisinin.</p>

  <p class="p11">Kimseden siyaset dersi alacak hali yoktu. Başbakanlık koltuğunu kaptırmaktan korkan Şahika Ateş genel seçime gitmiş ama hükümet çıkaracak bir meclis tablosu ortaya çıkmamıştı. Bir ses onu siyasi meselelerden uzaklaştırdı: Nazlı Hanım&rsquo;ı burada da gelmiş köşkün en küçük odasını bulmuştu. Yatak odası yaptığı odanın tıpkı Gürbüz Sokak&rsquo;taki gibi Ali Çoban&rsquo;ın çalışma odasının üstünde olmasını bilhassa istemişti. Bu durumda odanın küçük olması tesadüftü.</p>

  <p class="p11">Cumhurbaşkanlığı Köşkü&rsquo;nde akıp giden günlük hayattan söz edecek olursak; Yeni First Lady, Şermin&rsquo;in hasetle bıraktığı leylak rengi banyonun uğursuzluğuna inanmış, &ndash;insanın gel de inanma diyesi geliyor, çünkü sabun köpüğüyle de çalışacağı söylenen jakuzi günlerden bir gün kısa devre yapmış, Nazlı Hanım&rsquo;ı elektrik çarpmış, elektrikle avlanan balıklar gibi kendini suyun dışında bulduğunda bu defa ona yardıma gelenler banyoda kaymış, düşmüş, hanımefendiyi Allah korumuş, bir hemşire beyin kanamasından oracıkta ölmüş, yardımcı kızın kırılan kalçası bir daha iflah olmamıştı&ndash; işbu yeterli sebepler neticesinde leylak rengi banyonun kapısına kilit vurdurmuştu.</p>

  <p class="p11">Ali Çoban dikkat kesildi, fezaya bakar gibi tavana baktı. Bu dışarı çıkmakta olan Nazlı Hanım&rsquo;ının ayak sesleriydi. İktidar onu da kendine getirmişti. Her ne kadar Olgunlaşma Enstitüsü&rsquo;ne diktirdiği altın sırmalarla işli kostümlerinin altına 1971 muhtırasından kalma pabuçlarını giyip kendisi hakkında FİRST LADY AYAKKABI ALIŞVERİŞİ YAPMIYOR haberlerinin yapılmasına çanak tutsa da iyiydi, iyiydi. Bugün daha da iyi olacaktı çünkü kapıdan çıkarken nafile yere soru sorduğunu düşünen gazetecileri şaşırtarak, sorulara cevap verecekti. Aslında ona her zaman havadan sudan sorular sorulur o da suratını Ali Çoban&rsquo;ın kendisine kızdığı zamanlarda yaptığı benzetme gibi fazla mayalanmış ekmek gibi yayar, sükûnetini bozmadan çeker giderdi. Usul gereği soru soruldu:</p>

  <p class="p11">&ldquo;Nereye gidiyorsunuz?&rdquo;</p>

  <p class="p11">&ldquo;Gezmeye.&rdquo;</p>

  <p class="p11">Cumhurbaşkanlığı kapı önü muhabirleri yine de fazla umutlanmadılar. İçlerinden birisi nasılsa cevap vermez diye sonuna kadar sormadığı ve dolayısıyla soru bile sayılamayacak şeyi ağzında geveledi:</p>

  <p class="p11">&ldquo;Efendim, Şahika Ateş, hükümet...&rdquo;</p>

  <p class="p11">&ldquo;Hükümeti kurma görevi ona verilmedi ki hükümet kursun.&rdquo;</p>

  <p class="p11">Gazeteciler silkinip kendilerine geldiler.</p>

  <p class="p11">&ldquo;Efendim, son seçim sonuçlarından sağlıklı bir hükümet çıkar mı?&rdquo;</p>

  <p class="p11">&ldquo;Bütün partiler mercimek tanesi gibi dağıldılar.&rdquo;</p>

  <p class="p11">&ldquo;Pencere önünde olanlar doğru mu?&rdquo;</p>

  <p class="p11">&ldquo;Gölgeler gövdelerin yalancısı olamaz!&rdquo;</p>

  <p class="p11">&ldquo;Gezmeye nereye gidiyorsunuz?&rdquo;</p>

  <p class="p11">&ldquo;Ali Çoban&rsquo;ın arabası sadece Anıtkabir&rsquo;e kadar gidebiliyor. Benimkisi ise her yere!&rdquo;</p>

  <p class="p11">Gazeteciler suskunluğunu yıllar sonra bozan Nazlı Hanım&rsquo;ı karşısında çok heyecanlandılar. Makam otosuna oturmuş ama kapıyı kapatmamıştı. Eh fırsat bu fırsattı:</p>

  <p class="p11">&ldquo;Neden Nazlı Hanım değil de Nazlı Hanım&rsquo;ı?&rdquo;</p>

  <p class="p11">&ldquo;Çoban&rsquo;ın maiyetinde olduğum için.&rdquo;</p>

  <p class="p11">Kapı kapanıyordu ki son ve en anlamlı soru geldi:</p>

  <p class="p11">&ldquo;Son olarak bize ne söylemek istersiniz Sayın Nazlı Hanım&rsquo;ı?&rdquo;</p>

  <p class="p11">Nazlı Hanım&rsquo;ı kendi boyadığı bal köpüğü rengi saçlarını bukle bukle maşalayıp kıvırmıştı ki bu onun yüzüne masumiyet kazandırıyordu. Gözkapaklarına sürdüğü mavi farlar neşe. Nar kırmızısı ruju dikkat dağıtmak için birebirdi. Bu haliyle yaşı kestirilemeyen porselen bebeklere benziyordu. Ayağının tekini otomobilinin kapısından tekrar sarkıttı ama inecekmiş gibi değil. Tıpkı Şermin gibi ayak bileği bacağının diğer bölümlerinden ayırt edilmeyen ayağını işaret etmekti niyeti:</p>

  <p class="p11">&ldquo;Gezmeye gitmiyorum aslında. Almak için yeni bir çift ayakkabı arıyorum kendime. Arıyorum arıyorum ama bulamıyorum. Böylece bütün Başkent&rsquo;i gezmiş oluyorum. Bu sebeple ayakkabı almaya değil, gezmeye gidiyorum diyorum.&rdquo;</p>

  <p class="p11">Koruması müdahale edeceği bir durumun yaklaşmakta olduğunu sezmiş gibi kapıyı ölçülü biçimde ittirdi. Ama Nazlı Hanım&rsquo;ı son olarak söyleyeceği şeyin bu olmadığına kanaat getirmiş gibi devam etti,</p>

  <p class="p11">&ldquo;Ben tarihin kurbanıyım.&rdquo;</p>

  <h2 class="h22"><a id="ncx4134"></a><a id="a132"></a>6</h2>

  <p class="p11">&ldquo;Tarihe karşı ister istemez önyargım var. Çünkü onun kurbanıyım. Ama Nazlı Hanım&rsquo;ı da kendim gibi bir tarih kurbanı addediyorum. Bunu daha evvel anlattığım Ali Çoban&rsquo;la onun Florya Deniz Köşkü ziyaretlerinde de hissetmiştim. O benden önce davranıp tarihin kurbanı olduğunu ilan etti. Sorarım; bu kadersiz ülkede kim tarihin kurbanı değil ki? Tarih ahlakın yadsımasıdır. Tarihe kafa yorup da kötümser olmamak imkânsızdır. İyimser bir tarihçi dalında fazla olmuş bir şeftali gibidir, işe yaramaz. Zaten yere düşer dağılır. Şunu söylemeden edemeyeceğim, bu ülkenin tarihi şeytanın eseridir. İnsan, tarihi denetimi altında tuttuğunu hayal eder. Ama bu yanlıştır. Çünkü tarih akar. &lsquo;Ölüm döşeğine varacakmış gibi ne konuşup duruyorsun&rsquo; derdi büyüklerim. Şimdi benim için söylenebilir bu: Tutturmuşum bir tarih, tarih, tarih. Tarih içinde ben neyim? Florya Deniz Köşkü&rsquo;nde bir hizmetli. Şahika Ateş&rsquo;in kocası &lsquo;Hizmetli&rsquo;den öte bir şey olmamız için bize sadece ilk adımızın yazılı olduğu yaka isimlikleri yaptırmıştı. Benimkisi; pirinç bir levha üzerinde kalbimin tam üstünde pırıl pırıl parlıyordu: MUSTAFA.</p>

  <p class="p11">Şahika&rsquo;nın kocası kendi elleriyle takmıştı bunu. Sigarası dudağının kenarındaydı ucunda dökülmemek için direnen inatçı upuzun külüyle beraber. Burnunun deliklerinden, ağzından, teninin gözeneklerinden keskin bir alkol kokusu geliyordu. Ağzına kadar viski dolu olduğundan, başka işi kalmamış gibi &ndash;zaten yoktu&ndash; bana ve gerekli gördüğü arkadaşlara yaka isimliğimizi takıyordu: MUSTAFA. Göğsümde liyakat nişanı gibi parlıyordu isimliğim. MUSTAFA. Şeytanların kan akıttığı tarih denizinde tutunup hayatımı kurtardığım, buluntu kimliğim: MUSTAFA. Rahmetli MİT&rsquo;çi Damat Mithat&rsquo;ın &lsquo;Öteki Mustafa&rsquo;yla karışmış olsaydın belki hâlâ Cumhurbaşkanı&rsquo;ydın&rsquo; deyip açıklamaya ömrünün yetmediği şaka; MUSTAFA. Gözlerimle tanık olduklarımı, kimsesizliğimi bana unutturup sal tepesinde kalakalmış bir kazazede gibi Florya Deniz Köşkü&rsquo;nde yaşamama imkân sağlayan görünürde gerçek, Türk ismim.</p>

  <p class="p11">&lsquo;Aslında yaşlı olduğun için seni işten atmak gerekir Mustafa. Ama bütün aristokratların uşakları yaşlıdır, hatta çok yaşlı, kendilerinden bile yaşlı, yoksul ama mantıklı bir insan için hizmet edemeyecek kadar yaşlı. Geçmiş hayatımda bir soylu olduğum için. Rus&rsquo;tum ben. Burada iş görebilirsin Mustafa. Saçlarını boyuyor musun Mustafa?&rsquo;</p>

  <p class="p11">Şahika&rsquo;nın kocasına yakayı ele vermiştim. Pertev de bunlardan kullanıyordu; sıcakta akan saç boyaları. Eğitim aldığım kraliçenin uşağından öğrendiğim gibi, başını öne ama aynı zamanda yana doğru, ayakkabımın ucunu tam olarak göremeyeceğim biçimde eğip kaldırırken efendimin gözlerine bakarak, &ndash;olmuştu işte!&ndash; &lsquo;Teveccüh buyurdunuz efendim&rsquo; dedim.</p>

  <p class="p11">&lsquo;Buyururum&rsquo; dedi. Bir alkol denizinde boy veren yosun gibi sallanarak.</p>

  <p class="p11">Söylemeden geçemeyeceğim, vaktiyle uşaklık etmek için adab-ı muaşeret, adab-ı mutavaat ve hatta adab-ı münazara öğrendiğimiz Kraliçe&rsquo;nin uşağı dolandırıcı çıkmıştı. Kraliçe&rsquo;nin maiyetinde öyle bir uşak yokmuş. Adam düşmüş bir Lady&rsquo;nin uşaklığından emekli, emeklilikten istifade edip Şark Ekspresi&rsquo;ne atlayıp buralara gelen bir maceraperestmiş. Olsun varsın, uşaklığın, hizmet etmenin kaidelerini iyi biliyordu.</p>

  <p class="p11">&lsquo;Adam seni basbayağı dolandırmış!&rsquo; Şahika&rsquo;nın kocası bunu söyleyip duruyordu. Kraliçenin dolandırıcı uşağı hikâyesi aklıma buradan geldi. Şahika Ateş dolandırılmıştı. Bu olay patlar patlamaz ayağının tozuyla gizli görüşmeler yapmak için kullandığı Florya Deniz Köşkü&rsquo;ne gelmişti. Peşi sıra da Başkent dedikoduları: Şahika Ateş, Ali Çoban&rsquo;ın makam aracının ardından koşmuş.</p>

  <p class="p11">Hükümeti kurma görevinin kendisine verilmesini istiyordu. Israrlıydı. Siyasete atıldığı ilk günlerde özellikle Anıtkabir&rsquo;de yapılan törenlerden, stadyumlarda yapılan resmigeçitlerden sonra Ali Çoban&rsquo;ın arabasına binmeyi alışkanlık haline getirmişti. Nazlı Hanım&rsquo;ı çileden çıkmakta haklıydı. İşte bu defa Ali Çoban tarafından ısrarla aracına alınmamıştı. Aracın arkasından nafile birkaç adım atmış sonra yumruklarını sıkıp gözleri dolu dolu arkasından bakakalmıştı. İyi fotoğraftı ama gazeteler Şahika Ateş İstanbul&rsquo;un yolunu tuttuğunda manşetlerini dolandırıcı skandalı haberiyle değiştirmişlerdi bile.</p>

  <p class="p11">&lsquo;Ne varmış bunda?&rsquo; diyordu Şahika. &lsquo;Adam bana telefon açtı, eski paşalardan birisinin adını verdi.&rsquo;</p>

  <p class="p11">Paşanın adını bir türlü hatırlayamıyordu ama sen bilirsin. Neydi şu Mühendis ve Emin&rsquo;in yaptığı toprak kuklalardan birisinin adı?&rdquo;</p>

  <p class="p11">Mösyö Kevork hatırlamak için hafızasının derinliklerine çekildi. Suskunluğundan istifade edip onu süzdüm. Beni uzun zamandır kendi eviymiş gibi burada ağırlamaktaydı. Anlaşılan sivrisinek ısırıkları artık derdi değildi. Yılların yorgunluğunu kusan derisindeki kızarıklıklar pembeleşmiş, var olanlara yenileri eklenmemişti. Anlattıklarına bakılırsa uzun süredir pas rengi pijama altı, tüylenip peluşa dönmüş lacivert bir robdöşambrla gezmekteydi. İçinde de yakası göğüs kıllarını kıvırıp bükerek oyalanmasına fırsat tanıyan açıklıkta, renginin karaya çalmamasına şaşacağınız, kar beyazı &ndash;deniz suyuyla yıkanan çamaşırlar böyle oluyormuş&ndash; bir fanila vardı. Dişsiz ağzıyla, getirdiğim çikolatalı bisküvileri kemiren başın içine rahatlıkla girebilirdim. Ama o hatırladı ve tekrar anılar denizine daldı:</p>

  <p class="p11">&ldquo;Nuri Paşa! Evet, dolandırıcı Nuri Paşa&rsquo;nın adını vererek aramış. Şahika bal rengi gözlerini kocaman açmış dertli dertli anlatıyordu. Senin Mühendis yapmış bunu. Nuri Paşa can dostuymuş gibi muhabbetle konuşuyormuş telefonda. Emekli paşalarla bir örgüt kurduklarını söylemiş. Zaten örgüt kuran kurana idi o vakit, bilmem belki şimdi de öyledir.&rdquo;</p>

  <p class="p11">Sözün burasında ciddi bir gülme krizine tutuldu Mösyö Kevork. Kahkahaları aniden hıçkırığa dönüştü, yüzüne yumuşak bir gülümseme yerleştiğinde kaldığı yerden devam etti, üstelik bu defa oturduğu yerden kalkarak, yürüyerek, çevik hareketlerle dönerek ve dişsiz ağzını yiyecek bekleyen yavru bir kuş gibi aralayıp gülerek, gülerek, gülerek:</p>

  <p class="p11">&ldquo;Senin Mühendis, Şahika&rsquo;nın ezeli rakibi, Pertev&rsquo;in partisinin 30-35 bin oyunu çalacağını söylemiş. Görmeliydin Şahika telefon ahizesi kulağındaymış gibi anlatırken bile aynı sevinç çığlığını koparmıştı, vaat edilenlerin yalan olduğunu bile bile. &lsquo;Gönül hazinemden ne istersiniz?&rsquo; diye bir kere daha sormuştu telefonun ucunda Paşa bildiği Mühendis&rsquo;e. Ne güzel bir soru değil mi? Şaştım valla bu incelikte bir sorunun Şahika tarafından sorulmuş olmasına. Benim versiyonumdaki tarihte aynı soruyu bana sormasını arzulardım. Acaba ne isterdim devletin gönül hazinesinden? Mustafa olarak bir şey istemem pek uygun düşmezdi, çünkü Mustafa&rsquo;nın her şeyi vardı. Mustafa tıpkı dolandırıcı postuna bürünen Mühendis gibi maddi bir yardım bekleyebilirdi, Köşk&rsquo;ten öte başını sokacak bir ev, ayağını yerden kesecek bir araba, onu dünya evine sokacak bir düğünün masraflarının karşılanması. Ben, Mösyö Kevork, ben ne isteyebilirdim Şahika&rsquo;nın devletinden, gönül hazinesinden? Ermeni olmanın utanç, kusur, ayıp, küfür sayılmaması olabilir miydi bu dilek?&rdquo;</p>

  <p class="p11">Mösyö Kevork boşlukta sallanan bir sarkaçmış gibi başını tokatlıyor:</p>

  <p class="p11">&ldquo;Ah, Kevork neler düşünüyorsun böyle?&rdquo; Duruyor.</p>

  <p class="p11">Gözleri, katran karası denizde, çok uzaklardan geçen bir şilebin titrek ışığında, soruyor:</p>

  <p class="p11">&ldquo;Belki yakalığımda yazan adım gibi, Mustafa gibi anlatmalıydım tanık olduğum tarihi. Mustafa aynı tarihi nasıl anlatırdı acaba?&rdquo;</p>

  <p class="p11">Sonra hiç huyu olmadığı üzere birden Mustafa oluyor. Mimiklerinde pek fazla değişiklik yapmıyor. Aksine daha komik ve sevimli. Ellerini gövdesinin arkasında düğümlemiş, aynı düğümün bir benzerini ve daha küçüğünü çenesinde yaratmış, gözleri, ses tonu ve değiştirdiği vurguları, büründüğü sahte kimliği ele veriyor:</p>

  <p class="p11">&ldquo;Başbakan Şahika Hanım memleketimizin vaziyetini düzeltmek için epey uğraş verdi. Onu her zaman sütten çıkmış ak kaşık gibi beyazlar içinde hatırlıyorum. Onun bu masum görünüşünden, şeftali gibi kızaran yanaklarından istifade etmek isteyen bedhahlar çıktı. Bu ahval ve şerait içinde ne olmuş devletin 5.5 milyarını bir dolandırıcıya kaptırdıysa. Devletin malı deniz, yemeyen domuz değil mi?&rdquo;</p>

  <p class="p11">Mustafa kimliğiyle söylediklerine kendisi benden daha çok güldü ve Kevork olarak konuşmaya devam etti. Omuzları çok yorulmuş gibi çöktü, gözlerine bir türlü elden çıkaramadığı kimsesiz ve kederli hali yerleşti:</p>

  <p class="p11">&ldquo;Tarihi hep Mustafalar anlatıyor. Onlar da tarihin bir anlamı olmasını istiyorlar. Tıpkı hayatın bir anlamının olmasını istedikleri gibi. Tarihin mecrası vardır ama bir anlamı yoktur. Bunu bilmiyorlar. Büyük bir gayretkeşlikle gerçekleri gizliyorlar. Ev ekonomisi bile yapamayacak Şahika&rsquo;nın Başbakan yapılması da böyle bir arzunun ürünüdür işte: Tarihe bir anlam kazandırmak. Şahika, cuntacıların yerle bir ettiği siyaset hayatında partisine yeni bir vitrin yapmak isteyen Ali Çoban&rsquo;ın en kötü icraatlarından birisidir. Küçük bir neden. O zaman umarım tarih bu kadını çabucak yer yutar diye düşünüyordum. Evet, sonunda, hatalarını ve cinayetleri altına süpürdüğü iktidar koltuğundan kalktı. Ancak Şahika her kalktığı yerde kokusunu bırakırdı. Güvenlikten Cemşit, Şahika gittiği zaman özellikle koşar gelirdi. Neymiş efendim, temizliğe yardım edecek. Cemşit, Şahika&rsquo;nın kalktığı ve hâlâ kıçının izini taşıyan koltuk, sandalye minderlerini okşar, koklardı. &lsquo;Ah bir gün Florya&rsquo;nın kuştüyü yataklarından birisinde yatsa&rsquo; derdi. Sabahına bitlenir diyordum ben de. Sersem! Şahika buraya bile gönül rızasıyla gelmiyordu ki. Bin bir entrikayla ele geçirdiği yalısı dururken burası onun için tarihin izbe bir köşesiydi. Güya &lsquo;Çok şirin&rsquo; demiş burası için. Gazeteler yazdı. Yalan. Askerler de ayaklandı: &lsquo;Ata&rsquo;mızın, denizin üstünde bütün heybeti ve gücüyle duran, dalgaların arasından yıkılmaz bir kaya parçası gibi çıkan Florya Deniz Köşkü&rsquo;nün...&rsquo; Eminim, Şahika, &lsquo;Çok şirin&rsquo; derken askeri kızdırmak istemiyordu. Bence de burası şirin. Köpük gibi dalgaların arasından çıkan bembeyaz bir çakıl taşı gibi. Tarih bir lastik parçası gibi uzuyor kafamda.&rdquo;</p>

  <p class="p11">Bunu söyledi ve sustu tekrar. Dinlenmek ister gibi soluklandı. Çıkık göğüs kafesi hırıltılı bir sesle doldu. Aynı ses ağzından çıkarken usul usul bir kahkahaya dönüştü:</p>

  <p class="p11">&ldquo;Şahika&rsquo;nın o gün iki önemli görüşmesi oldu. İlkinde denizci yakalı zevksiz tayyörünü giydi, ikincisinde kuru temizlemeden zar zor yetiştirilen beyaz takımını. Saçları nemden kıvır kıvır olmuştu, meğer tarak girmez derecede kıvırcıklarmış. Görev menziline yetişemeyen kuaför yüzünden şirretleşmiş, Suna Ablası bile ayaklarını yere vurarak konuşan Şahika karşısında çaresiz kalmıştı. Her işten anladığımı düşünen kocası berberlik sanatını da icra edeceğimi düşünüp yenmesi kaçınılmaz zavallı bir piyon gibi beni sürmüştü Şahika&rsquo;nın karşısına. İtiraf edeyim bu konuda da bir eğitim almıştık. Devletimiz bizi dört dörtlük yetiştirdi. Sadece saç kurutma makinesini nasıl kullanacağımı bilmiyordum zira bize eğitim verildiği yıllarda yoktu. Sadece teneke bigudiler vardı. Hatta mahrumiyet anında bir paçavrayla nasıl saç sarıldığını bile öğretmişlerdi. Krepe yapmasını da biliyordum, başına taç iliştirilecek biçimde bir topuz modeli taramasını da. Evet, Şahika Ateş&rsquo;in Süleyman Tel ile koalisyon anlaşmasını imzalamak için buluştuğu o gün, kimilerince modası geçmiş bulunan saç tuvaleti benim eserimdi. En azından onun afro saçlarını yola getirmiş, düzleştirmeyi başarmıştım ama mükâfatım kafama bir saç fırçası yemek oldu. Kaşım açılmıştı ki Florya&rsquo;nın artık depoya dönüştürdüğümüz revirinde ilk yardımı yine kendi kendime yaptım. Hatta Süleyman Tel&rsquo;in geç kalmasından istifade edip kaşıma bir dikiş bile attım. Bak şuradan gerisi yoktur kaşımın!&rdquo;</p>

  <p class="p11">Mösyö Kevork iyice yanıma yaklaşıp eğiliyor, kaşının olmayan kısmını göstermek için. Güzel mi güzel bir gül kokusu yayılıyor başından. Kullandığı sadece gül esanslı vazelinmiş Florya&rsquo;nın rüzgârında çatlayan teni için. Tekrar yerine oturuyor. Bir sahnede yerini almış gibi. Bacak bacak üstüne atıyor ve Şahika&rsquo;nın saçlarını tarumar etmiş ellerine bakarak anlatmayı sürdürüyor:</p>

  <p class="p11">&ldquo;O zaman anladım ki şu kaşım yarılana kadar fani bedenim hiç yara bere almamış. Der Zor&rsquo;a kadar yürüyen ayaklarımın altı köseleye dönmüş, mamamın, yayamın savrulduğu uçurum başlarında kandan dereciklere batmış, çıkmış, çöl ortasında ağzından sarkan kanlı et parçalarıyla peşimden seğirten çakalları görüp korkmuş, koskoca adam olup bir çuvalın içine girip buralara kadar gelmişim, o kadar. Hiçbir şey olmamış fani bedenime, hiçbir şey. Bütün yaralar burada açılmış, tam burada!&rdquo;</p>

  <p class="p11">Şişik göğüs kafesinin tam ortasını, görülmeyecek kadar saklı bir yeri işaret etti Mösyö Kevork. Cılız parmaklı elleri gövdesinde hızla yol alan bir örümcekmiş gibi ilerledi, dizlerinin üstünde durdu ve sanki yeniden bir el şeklini aldı:</p>

  <p class="p11">&ldquo;Tek ben miyim hor görülen? Süleyman Tel&rsquo;in koalisyon görüşmeleri için Florya&rsquo;ya geldiği gün yaşadığım bir olay bana öyle düşündürttü. Sırası gelmişken, Süleyman Tel&rsquo;i de dünya gözüyle görmüş oldum. Başı, tuhaf biçimde eğdiği gövdesinden uzakta gidiyordu ve sarı lacivert kol düğmeleri vardı. Karşısına melek gibi çıkmak istediğini söyleyen Şahika onu ayakta bekliyordu ki ortada usulsüz bir şey vardı: Bu köşkü sadece devletin Başbakanı ya da Cumhurbaşkanı kullanabilirdi. Şahika bırakın bu vazifelerle iştigal etmeyi, milletvekili ve parti başkanından öte bir şey değildi o anda! Koalisyon ortaklarından birisiydi ama hükümette kendi arzusuyla görev almamıştı. Sadece Köşk&rsquo;ün bağlı bulunduğu İçişleri Bakanlığı&rsquo;ndan burasını kullanmak için özel bir izin çıkarmıştı. Hatta bu sebeple ortalıkta kabadayı gibi dolaşan o eski polis şefini, bugünün bakanını da yanında taşıyordu ki çocuk ha bire hikâye anlatıyordu: &lsquo;Bu Köşk&rsquo;te kimleri kimleri sorguya çekmişler!&rsquo; Karıştırıyorsunuz dedim ben de, bu Köşk tarihi boyunca öyle bir rezalete sahne olmadı. Sonra acaba dedim kendi kendime, ben evimi aramaya gittiğimde böyle bir halt yemiş olabilirler miydi burada? Ama kapıyı kilitlemiştim. Ayrıca döndüğümde hiçbir şeyin yerini değişmiş bulmamıştım. Ah!&rdquo;</p>

  <p class="p11">Alnına bir şaplak indirdi ve öylece kaldı Mösyö Kevork. Doksan yaşında tıka basa dolu zihninde bir köşecik aydınlanıyor gibiydi:</p>

  <p class="p11">&ldquo;Ata&rsquo;nın odasının önünde şıp şıp iki damla iz vardı. İzleri Şermin&rsquo;in yarım kalan tadilata giriştiği yıllarda elden geçirilen kapılara atılan verniğin lekesi sanmıştım. Yanılmışım. Yanıldığımı da şimdi anlıyorum. Evet...&rdquo;</p>

  <p class="p11">Artık gözümün alıştığı mimiğini yapıyor, kafasından geçenleri başına üşüşen sinekleri kovmak ister gibi elini savurup duruyor.</p>

  <p class="p11">&ldquo;Şahika Ateş, Süleyman Tel&rsquo;i, deyim yerindeyse canı burnunda bekliyordu. Süleyman Tel geldikten ve içeri geçtikten sonra kapıda bekleşen gazetecilerin arasında bir arbede oldu. Koştum baktım tabii ki. Hayatımda ikinci defa inisiyatif kullandım, türbanlı kadın gazeteciyi içeri aldım. Neymiş, türbanlı diye Ata&rsquo;mızın Köşkü&rsquo;nün kapısından içeri adımını atamazmış. Zavallı genç kız, uğradığı haksızlık karşısında öyle öfkeli öyle öfkeliydi ki öfkeden yanakları kızarmıştı. &lsquo;Vazifemi yapmam gerekiyor ama&rsquo; diyordu boş yere münasebetsizce koluna yapışmış kapı görevlilerinin arasında. Diğer gazeteciler içeri geçmiş türbanlı olduğu için içeri alınmayan, boynunda makinesi elinde basın kartı meslektaşlarını izliyorlardı. Hanımefendiyi bırakın geçsin, dedim ben. O vakit kapı görevlisi Cemşid ve ötekinin &lsquo;Sen karışma Mustafa amca&rsquo; diyeceklerinden korkarak. Türbanlı gazetecinin içeri alınmasını sağladım. Ellerinden kurtulan genç kız, sırt çantasını düzeltti. Türbanı kalıp gibi başındaydı, hiç bozulmamıştı. Yakamdaki kan lekesine bakıp gülümsedi. Ben de elimi yeni dikiş attığım kaşıma götürmüş bulundum. Köşkün giriş kapısına kadar beraber yürüdük. İrtica, laiklik, türban sorunu bunların hepsi sizlerin türbanınızla sosyal hayatta yer almanızı istemeyenlerin başının altından çıkıyor dedim. Sınıf çatışması bu. Başka bir şey değil. &lsquo;Şahika Ateş istemiyor deyip duruyorlar&rsquo; dedi türbanlı gazeteci. &lsquo;Süleyman Tel&rsquo;e bu kadar karşıyken onunla koalisyon yapıyor içeride. Şahika Ateş neyi istemiyor ki?&rsquo; diye devam etti. &lsquo;Buraya çağdaş kılık kıyafetle girilir diyorlar. Ben de karşıyım, Süleyman Tel&rsquo;in bir kadınla baş başa kalıp görüşecek olmasını ulemaya sorup, caizdir fetvası olmasına.&rsquo; Zavallı çocuk ne kadar incinmişti. Çağdaş kıyafet Şahika&rsquo;nınkisi miymiş? deyip rahatlattım onu. Kumlara bata çıka yürüyorduk zira yine çökmüştü bizim granitli yol. &lsquo;Hem boynunuzda makineniz, sırtında çantanız var. Belki inançtan, belki alışkanlıktan, belki gelenekten, belki bambaşka nedenlerle kullanıyorsunuz türbanı, bana ne? Ne cumhuriyet türbanla yıkılır, ne şeriat türbanla kurulur, dedim ona. Toplantıda en yerinde soruları o sordu, şakır şakır fotoğraf çekti. Benim de fotoğrafımı çekti. Madımak Oteli katliamının akabinde açıklama yapan Şahika&rsquo;nın arkasında göründüğümü, Florya yıllığında kılıktan kılığa girdiğimi, Rasim&rsquo;in küçük kızının düğününde çekileni saymazsa kelime geçen ve sadece bana ait olan ilk fotoğrafımdı. Ne önemsiz şeylerden söz ediyorum ama asıl anlatmam gerekeni bal gibi biliyorum: Şahika, birlikte hükümet kurmak için kuyruğunu sıkıştırıp gelen Süleyman Tel&rsquo;in söylediklerini dinlerken başını eğip ağladı. İnanın, Cahide Sonku&rsquo;dan büyük oyuncuydu. Süleyman Tel&rsquo;li koalisyona razı olmasının tek nedeni, Meclis&rsquo;teki soruşturmaların sonucundan yakayı kurtarmak istemesiydi. Yolsuzluklarla dolu bir dönemi geride bırakmıştı. Timsah gözyaşlarını silmesi için servis peçetelerinden birisi uzattım. Şahika&rsquo;ya baktıkça hatırladığım &lsquo;Kadın doğulmaz, kadın olunur&rsquo; sözüydü. Süleyman Tel ile kolayca anlaştı. Bir emirleri olur diye koridorda cüce koltuğun üzerine oturup, ah aynı koltuğun üzerinde Keriman Halis ve Keje olduğunu bilemediğim Kevser de oturmuştu, beklerken, Şahika&rsquo;nın tiz ve içten kahkahalarını duydum. Ali Çoban onun için &lsquo;Baştan aşağı yalan&rsquo; demekte haklıydı ama gülünce gözlerinin içi gülüyor o da billur kötülük damarını işte o anda buluveriyordu.</p>

  <p class="p11">28 haziran 1996. Şahika ile Süleyman Tel koalisyon anlaşmasını imzalar imzalamaz içeri limonata bardaklarıyla daldım. Köşkümüzün geleneğidir. Ayrıca içinde bir dal nanesi baş vermiş limonata bardağı bana hep Ali Çoban&rsquo;ı hatırlatır. Zaman çabuk geçiyor ama değişen hiçbir şey olmuyor artık bunu anladım. Tam servise başlamıştım ki Şahika masanın altından bir çanta çıkardı. Çantanın içinden bir Kuranıkerim.</p>

  <p class="p11">&lsquo;Madem iki yıl sonra başbakanlığı bana devretmeye söz veriyorsunuz, Kuran bu mutabakatın şahidi olsun.&rsquo;</p>

  <p class="p11">Süleyman Tel Bey, önce küçük bir din bilgisi dersi verdi: &lsquo;Bir, Kuran ayak altında tutulmaz. İki, Kuran&rsquo;ı bu işe karıştırma. Hem zaten din ve devlet işleri birbirine karışmaz. Hem zaten senin devletin yönetimini ellerine teslim ettiğin askerler de benden böyle söz istediğini duysalar çok üzülürler. Laiklik elden gidiyor der, başka bir şey demezler.&rsquo;</p>

  <p class="p11">Şahika&rsquo;nın telaşı herkesi bıyık altından güldürdü. El basmak için uzattığı Kuranı bana uzattı. Bir elimde limonata tepsisi bir elimde Kuran. Ben Kuran&rsquo;ı kucaklamayı tercih ettim. Hatta yere düşmesini engelleyince öpüp alnıma koydum ve Süleyman Tel&rsquo;den &lsquo;Çok yaşa, Şef&rsquo; övgüsünü aldım. Benim kitabım havada taklalar atsa onların da aynı şeyi yapacaklarını umut ettim.</p>

  <p class="p11">İşte, Şahika&rsquo;nın &lsquo;Şeriat kanlı mı olacak, kansız mı?&rsquo; diye soran Süleyman Tel ile el sıkışması böyle olmuştu. Bundan böyle hiçbir Batılı lider telefonlarına çıkmayacaktı. Şahika&rsquo;nın adı en karanlık, en güvenilmez, boğazına kadar pisliğe batmış, ülkesini illegal yollardan yöneten dünya liderleriyle aynı sırada yer alacaktı. Beyaz tayyörler kirlenmişti.</p>

  <p class="p11">En önemli ziyaretçisi akşamüstü geldi. Bunun tanıdığım birisi çıkmasına şaşırmıştım. Gelen Reis&rsquo;ti. Hatırlar mısınız şurada, Rasim&rsquo;den Ülhak soyadını alan Reis. Şahika onu ana şefkatiyle kucakladı, elini tuttu ve konuştuğu sürece bırakmadı.</p>

  <p class="p11">&lsquo;Anlat bana bizim için neler yapmak istiyorsun?&rsquo; diye soruyordu Şahika.</p>

  <p class="p11">Ancak kocası sarhoş olmuş bir köşede hıçkırıyor, işin maneviyatını, Şahika&rsquo;nın bir katille pazarlığını bozuyordu.</p>

  <h2 class="h22"><a id="ncx4175"></a><a id="a133"></a>7</h2>

  <p class="p11">&ldquo;Anlat bize, Başbakan Şahika Ateş&rsquo;ten, örtülü ödenekten sızdırdığın parayı ne yaptın?&rdquo;</p>

  <p class="p11">Bu, Mühendis&rsquo;e sorulacak en son soru olmalıydı.</p>

  <p class="p11">Nerede ele geçirilmişti biliyor musunuz? İzmir-Urla&rsquo;da. Yıllar önce size hücre hapsinde baş başa kaldığı Nuri Paşa&rsquo;nın gerçek suretiyle bir benzin istasyonunda karşılaştığını anlatmamak için kendimi zor tutmuştum. Deposu ful&rsquo;lenen otosunun başında nöbet tutan emir erlerinin arasında tur atıp bacaklarını açmakta olan Nuri Paşa da ne çok seviyormuş sayfiye yerlerini? Unutmadıysanız daha önce de Bandırma-Yenikapı feribotunda şeker pembesi Clio&rsquo;lu bir mahkûmla ayaküstü sohbet etmişliği vardı.</p>

  <p class="p11">Cunta günü doğan bebeklerin reşit olmasına ramak kalmış olmasına rağmen Nuri Paşa hâlâ tebrikleri kabul eder görünüyordu. Dal gibi eğilmişti önünde benzin istasyonunun sahibi, pompacılar, kasiyer, çaycı, fışfışçı. Paşa&rsquo;nın bir kelam edip dalıp gitmesini seyre dalmışlardı. Mühendis heladan, ellerini yıkamaktan dönmekteydi. Gözlerini bir kez daha ameliyat ettirmiş, dünya âlem gözünde yeniden şekillenmişti. Ama suluboyayla çizilmiş gibi, hale hale renklerden müteşekkil. Nuri Paşa sözgelimi, utanmasa üniformayla dolaşacaktı emekli bile olsa. Bu sebeple nefti yeşil takımlar tercihiydi. Mühendis&rsquo;in gözünde renk renk, kıçına cop girmemiş neşeli lekeler arasında zeytin posası gibiydi Nuri Paşa. Mühendis için artık kim olduğu seçilemeyen bir leke.</p>

  <p class="p11">İşte o gün, o saat yakayı ele verdi Mühendis.</p>

  <p class="p11">Bulunduğu yer cep telefonu aracılığıyla tespit edilmişti. Teknolojiye yatkın, hesap dehası kafası böyle bir hatayı nasıl yapmıştı? Aslında böyle bir şeyin olabileceğini düşünüyordu ama malum, en son Amerika&rsquo;daydı, sonra Boğaz&rsquo;da bir sandalda, Gazi Mahallesi&rsquo;nde, Emin&rsquo;in vasiyeti kesik elin peşinde Florya&rsquo;da, Reis&rsquo;in ofisinin köşesinde, Başkent&rsquo;te Oran sitesi civarında, eski anıları tazelemek için Yenimahalle&rsquo;de Pertev&rsquo;in bodrumunda tavuk yetiştirip şarap yaptığı en eski evinin kapısında, Mamak önünde, Metris&rsquo;te, Keban Barajı&rsquo;nın artık içinden suların geçip gittiği ama açılması için gereken dinamitleri patlatırken Ali Çoban&rsquo;la birlikte uçup yuvarlandığı dev tünellerin üstünde. Adına kayıtlı, malum görüşmeyi yaptığı telefonunun dünü ve bugününde nerelerden nerelerden sinyal verdiğini tespit etmeleri zor değildi kuşkusuz. Bunu yapmak için memleketin yolsuzluk yüzünden yörüngesine oturtulamayan uydusuna da ihtiyaç yoktu.</p>

  <p class="p11">Mühendis yakalandı.</p>

  <p class="p11">Oysa günlerdir, büyük bir heyecan içinde artık vücudunun bir uzvu haline gelmiş cep telefonuyla konuşmaktaydı. Sanki avcuna anlatmaktaydı Başbakan Şahika Ateş&rsquo;i nasıl dolandırdığını. Bu sayede yakalanmıştı işte. Kendi zihninde bir çizgi roman kahramanına dönüşüp anlatma, deşifre etme konusunda ipin ucunu kaçırdığı anda.</p>

  <p class="p11">&ldquo;Anlat bize, Başbakan Şahika Ateş&rsquo;ten, örtülü ödenekten sızdırdığın parayı ne yaptın?&rdquo;</p>

  <p class="p11">&ldquo;Uzun hikâye&rdquo; dedi Mühendis. Doğru söylüyordu.</p>

  <p class="p11">Sonra, zihinsel ve psikolojik bir sorunu olduğu şüphesi yaratacak biçimde anlattı örtülü ödenekten çıkan parayı nerelere nerelere harcadığını:</p>

  <p class="p11">&ldquo;Göz ameliyatı geçirdiğimden gırtlağıma kadar borç içindeydim. Banka kredisi almıştım ama usulsüz. Bu sebepten tekrar içeri girmeyi istemiyordum. Yüklü banka kredisini ödedim. Tekrar Amerika&rsquo;ya gittim çünkü cezaevinde yanmıştım. Kocakarı ilaçlarıyla iyileşsem de cildimde bir hassasiyet vardı. NASA&rsquo;nın uzayda yanan astronotlar için geliştirdiği tedaviyi uygulattım. Ardından, bir süre pek az güneş ışığı alan bir yerde yaşamam icap ettiğinden kutuplara gittim. Bir iglo kiraladım. Bir Eskimo&rsquo;yla evlendim. Kar motosikleti almak yerine kırk haskinin çektiği bir kızak satın aldım, on kar motosikleti fiyatına. Dönüşte Reykjavik&rsquo;e kadar helikopter tuttum. Kutuplarda bıraktığım Eskimo karıma ömrünün sonuna kadar yetecek kadar para bıraktım. Kız kardeşimi kocasından boşattım. Çocuklarıyla birlikte Amerika&rsquo;ya gönderdim. Onun da hayatını sağlama aldım. Eski bir emanetin peşine düştüm. Florya&rsquo;da tekstilciyim diye geçinen eski bir katille pazarlığa oturdum. Emanetin yerini bir milyar Türk Lirası karşılığı öğrendim. Emaneti geri almak için profesyonel bir hırsız çetesiyle anlaştım. Emaneti, Gazi Mahallesi olaylarında can veren arkadaşım Emin&rsquo;in vasiyeti uyarınca sahibine teslim ettim. Geri kalan parayı anarşistlere hibe ettim. Şahika Ateş&rsquo;i dolandırıp üzerime geçirdiğim örtülü ödenek parasını son kuruşuna kadar işte böyle harcadım. Şoförlü bir otomobil kiraladım, yakayı ele verdiğim yere kadar geldim. Cep telefonumu benzin istasyonunun çöp kutusuna atıp yoluma devam edecektim. Bu hesaba göre Urla&rsquo;ya vardığımda cebimde hiç param kalmayacaktı. Bundan sonra aylak aylak yaşamaktan başka yapacak işim yoktu doğrusu.&rdquo;</p>

  <p class="p11">Mühendis&rsquo;in okunaklı el yazısıyla kaleme aldığı itirafı ertesi gün gazetelerdeydi. Geçmişinden de söz ettiler elbette ama kimse sizin kadar fazla şey öğrenemedi onun hakkında.</p>

  <h2 class="h22"><a id="ncx4189"></a><a id="a134"></a>8</h2>

  <p class="p11">&ldquo;&lsquo;Neydi o bizimkisinin içtiği gazozlu şeyin adı?&rsquo; dedi Reis. Değişmemişti. Tipine yakışmayan tuhaf bir keçi sakal bırakmıştı o kadar. Schweppes&rsquo;li votka dedim. &lsquo;Ver ondan bana&rsquo; dedi yıllar önce burada kıyılan nikâh töreninde, kayınpederi Rasim Öfürü, isim babası Ziya Ülhak&rsquo;ın ve buralara gelmesine vesile olan MİT&rsquo;çi Damat Mithat&rsquo;ın huzurunda içinde uhde kalan rahatlıkla, bir taraftan Köşk&rsquo;ü süzerek. &lsquo;Değişmemiş burası&rsquo; dedi. O polis şefinden bozma bakan da yanlarındaydı.</p>

  <p class="p11">&ldquo;Küçük hanım nasıllar?&rdquo; dedim.</p>

  <p class="p11">Reis bir elini boşta bir ampulü takıyormuş gibi çevirdi. Ne olmuştu o büyük aşka? Asena&rsquo;sının doğuştan getirdiği deliliğine âşık değil miydi işin başında?</p>

  <p class="p11">&lsquo;Biz konumuza dönelim&rsquo; dedi Şahika. &lsquo;Şimdi diyorsunuz ki o kumarhanecinin öldürülmesinin devlete büyük faydaları olacak.&rsquo;</p>

  <p class="p11">İçişleri Bakanı, Şahika&rsquo;nın ağzından çıkan cümlesinin üzerine yok edilmesi şart bir kâğıt parçasını haklar gibi atıldılar. &lsquo;Ondan sır çıkmazmış&rsquo; dedi Şahika beni işaret ederek. &lsquo;Tarihin kibrit kutusu diyorlar onun için&rsquo; dedi ayrıca. Sızdığını düşündüğüm kocası tek gözünü aralayıp karısını düzeltti; &lsquo;Tarihin kara kutusu, tarihin kara kasası desen bile olurdu&rsquo; dedi.</p>

  <p class="p11">O gün olanları idrak etmem için aradan yaklaşık bir ay geçmesi gerekti.</p>

  <p class="p11">29 temmuz 1996. Eski hatıraları arar gibi ağaçların altında dolaşmaktaydım. Rüzgâr kulağıma dalan arsız kör sinekler gibi fısıldadı:</p>

  <p class="p11">&lsquo;Dön arkanı bak Kevork!&rsquo;</p>

  <p class="p11">Bazen rüya gibi güzel oluyor hayat. Keje ve kızı duruyorlardı karşımda. Keje. Yıllar olmuştu görmeyeli. Saçlarına ak bile düşmemişti. Gözlerinin rengini bu âlemde hiçbir şeye benzetemem. Keje. Her şeye rağmen gülümsüyordu. Uzandı saygıyla elimi öptü. Sulu gözlü müyüm ben? Değilim. Ama gözümden iki parça yaş yuvarlanıverdi. O ağaçların altında, beni hatırlayan, herkesin yapması gerekeni yaptığım iki güzel kız çocuğu minnetle elimi öptüler. Köşke götürdüm onları. Keje. Başından aşağı simsiyah bir örtü sallanıyordu. Altınlarla donanmış kolları, elmaslı hızması, yüreğindeki gücü nasıl dallandırıp budaklandırdığının ispatıydı. Parmakları dilsiz alfabesini öğrenmişti. Tam güzel kızını aramızda tercüman atayacaktı ki ben de biliyorum yazdım aramızdaki boşluğa dilsiz alfabesi harflerini unutmamış olmama sevinerek: Devletin zirvesinde dört dörtlük yetiştirildik biz, belki sağır dilsiz bir cumhurbaşkanımız olur diye öğretmişlerdi. Gülümsedi Keje.</p>

  <p class="p11">&lsquo;Bizi arayan, soran oldu mu?&rsquo; dedi parmaklarıyla, önce hızlı sonra ben anlayayım diye daha yavaş.</p>

  <p class="p11">Bir hanımefendi gibi oturtmuştum onu salonun başköşesine. Keje. Dünya emrine verilesi bir hanımefendiydi zaten. Ufaklık nasıl da büyümüştü. Çayın içindeki tarçın kokusu burnumuza kadar geldi.</p>

  <p class="p11">&lsquo;Bir arayanın oldu&rsquo; dedim.</p>

  <p class="p11">Siyah örtüsüyle yüzünün yarısını peçeledi. Acıdan kasıldı, dilsiz olmasa sesini çıkaramadı derdim. Bunun yerine parmaklarını avucuna kaybetmek ister gibi gömdü.</p>

  <p class="p11">&lsquo;Şehmuz&rsquo; dedi, dilsiz alfabesinin sesleriyle.</p>

  <p class="p11">&lsquo;Şehmuz&rsquo; dedim.</p>

  <p class="p11">&lsquo;Meğer cehenneme düşmüş Şehmuz&rsquo; dedi.</p>

  <p class="p11">&lsquo;Öyleymiş, Diyarbakır Cezaevi&rsquo;ndeymiş yıllarca&rsquo; dedim.</p>

  <p class="p11">&lsquo;Hiç suçsuz, masum&rsquo; dedi.</p>

  <p class="p11">Sonra ben sustum o anlattı. Bir ekmek bıçağını göğsüne dikmediğine yanarmış Horoz Paşa&rsquo;nın. &lsquo;Bilmiyordum yerde miydim, gökte mi?&rsquo; dedi o tuhaf kimlikle ortada dolandığı günler için. Horoz Paşa&rsquo;nın onları unutuşu, esaretten kurtulmasını sağlamış. Kızıyla birlikte kendisini sokaklara atmış. Uyuyup kalktıkları sokak köşesinde içinde her nevi pisliği barındıran kara torbanın şıkırtısı eğlendirince bizim küçük kızı, Torbacı şefkat göstermiş, almış evine götürmüş onları. Nikâhına almış Keje&rsquo;yi. Kumarhaneler kralı olmuş sonunda bu Torbacı. Keje. Siyah kocaman otomobillerin içine sinip karış karış aramış İstanbul&rsquo;u, Şehmuz&rsquo;u. Sonunda içini yakan sırrını kocasına açmış. Şehmuz&rsquo;un ölmediğini, Diyarbakır Cezaevi&rsquo;nde olduğunu, sonrasında dağlara çıktığını öğrenmiş. Dağlar sır vermemiş. Kızına babalık eden, kendisini gözeten nikâhlısına söz vermiş, Şehmuz&rsquo;u öldü bilmiş.</p>

  <p class="p11">&lsquo;Aynı güneş ısıtıyordu ikimizi de. Aynı göğün altındaydık ikimiz de. Aynı yıldızlar, aynı ay, başımızın üstündeydi. Ama biz ayrıydık birbirimizden.&rsquo;</p>

  <p class="p11">Kumarhaneler Kralı, &lsquo;Sana onu bulacağım&rsquo; demiş. &lsquo;Tek bir şartla, onunla tekrar bir araya gelmeyeceksin, beni bırakırsan kefensiz mezara girersin, bunu bileceksin.&rsquo;</p>

  <p class="p11">Keje kabul etmiş bu şartı.</p>

  <p class="p11">&lsquo;Kör Kartal, sonunda adı sanı bu olmuş Şehmuz&rsquo;un.&rsquo;</p>

  <p class="p11">Parmaklarını susturdu Keje. Yaşamak ne tuhaf bir şey deim kendi kendime. Kimisi için yerinde saymak, kimisi için ülkenin kalbinden geçen bir resmigeçitte yürümek, bir tarihi şahsi gibi görünen dertlerle var etmek, kanlı ve öfkeli bir tarihin parçası olmak. Neyin uğruna? Güzel günlerin. Nerede o güzel günler? Dağa kaçtı. Eşitlik, adalet, huzur, yalansız bir tarih. Yandı, bitti, kül oldu! Ah yine zırvalıyor tıka basa dolu kafam.</p>

  <p class="p11">Biliyoruz ki Keje ile Şehmuz kavuşamadı.</p>

  <p class="p11">Keje&rsquo;nin Kumarhaneler Kralı kocası öldürüldü.</p>

  <p class="p11">Kim öldürdü acaba, diye safça sorası geliyor insanın?</p>

  <p class="p11">Keje gitti. Anılarla yaşamaktan başka şansı kalmadığını söyleyerek. 1980 eylülünde Başkent&rsquo;te kucağında bebeğiyle kalakaldığı gecekonduyu ziyarete gidip gidip anlattırırmış, yıllar sonra çıkıp gelen Kör Kartal&rsquo;ın hikâyesini. Hane halkının dudaklarını okuyarak dinledikleriyle avutmuş kendisini.</p>

  <p class="p11">Keje gitti. Giderken, köşkün civarının daha güzel olabileceğini anlattı parmaklarıyla. Kendisine avunmak için bir gül bahçesi kurduğunu söyledi, aynısını bana da tavsiye etti. Denedim, dedim. Ama diktiğim bütün çiçekleri kökünden söküp attılar. Bu kötü tarihin bahtında elimden geleni yaptım. Kumarhaneler Kralı&rsquo;nı yeni toprağa vermişlerdi. &lsquo;Faili meçhul&rsquo; diyorlar dedi Keje. Dilsiz alfabesinde bunu öyle zor yazdı ki görseniz şaşardınız. &lsquo;Devletin öldürdüğü adamlar için artık böyle söylüyorlar.&rsquo;</p>

  <p class="p11">Keje gitti.</p>

  <p class="p11">Arkasından el salladım. Kayıplar tarihinin arkasından el salladım.&rdquo;</p>

  <p class="p11">Mösyö Kevork salladığı elini indirdi. Keje ve kızının, Kör Kartal&rsquo;ın Şehmuz&rsquo;un bir türlü bir arada göremediğimiz güzel Kürt ailesinin hayali aramızdan ayrılıp uzaklaştı. Kendisini şaşırtmayan tarihi aktarmaya devam etti Mösyö Kevork. Öfkeliydi bu defa. Şahika Ateş&rsquo;in Köşk&rsquo;e son gelişini aktarırken sözgelimi. &ldquo;Yaşlı uşak, de bana&rdquo; diyordu. Peki dedim: Yaşlı uşağın üzerinden aşan ihtiyarlık denizinde hangi küçücük kum tanesi dudaklarının arasına yerleşip nefretin kara incisine dönüşmüştü, nasıl alışılmadık sakarlıklara düşmüştü, eli ayağı ağırlaşmış, vazoları kırmaya, kül tablalarını dökmeye başlamış ve kovulacağı tüyosunu almıştı.</p>

  <p class="p11">&ldquo;Doğru&rdquo; dedi Mösyö Kevork, &ldquo;Doğru yazıyorsun. Şahika neredeyse kovuyordu beni. Kafa bulandırmak istemiyorum. Tümüyle olaylar üzerine yoğunlaşmak gerek. Ama hangi olaylar? Şahika Ateş, iktidarın ağında sinekler gibi debelenirken tarihin değirmeni öğütmeyi sürdürüyordu: Şahika gözden düşmekteydi. Kasım ayı fırtınayla gelmişti. Köşk&rsquo;ün bacası uçtu. Feryatlar, tuhaf ölüm çığlıkları duydum, korkunç söylentiler uğulduyordu Florya&rsquo;nın bağırsak gibi dolambaçlı koridorlarında. Köşk hummalı gibi titriyordu. 3 kasım 1996 günü işte böyle başladı. Şahika, o gün meydana gelen müstesna trafik kazasını Florya Deniz Köşkü&rsquo;nde haber aldı. Malum kazada hapı yutan ya da eşek cennetini boylayanları bekliyordu yudumladığı bloody mary eşliğinde. Aldığı haberin şokuyla; Reis Ülhak ile pek güvendikleri polis şefi ölmüş, aynı araçtaki milletvekili de konserve kutusu gibi yamulmuştu. Kasa gibi Mercedes&rsquo;in bagajı kendiliğinden açılmış, içindeki pislik etrafa saçılmıştı. &lsquo;Mercedes&rsquo;e dava açalım&rsquo; diyordu Şahika, bloody mary&rsquo;siyle lekelediği üstünü temizlemeye çalışırken. Henüz sarhoş olmamış, durumun vahametini çoktan kavramış kocasını çileden çıkarmıştı söylediği.</p>

  <p class="p11">Şahika&rsquo;nın kirli çamaşırlarını yıkadım. Dometes suyu lekesini çıkarmak pek güçtü, başardım.</p>

  <p class="p11">&lsquo;Bu lekeyi temizlemeye gücümüz yetmez&rsquo; diyordu kocası. &lsquo;Ne lekesi?&rsquo; diyordu Şahika.</p>

  <p class="p11">&lsquo;Domates lekesi&rsquo; diyordu kocası.</p>

  <p class="p11">Sonunda üzerine devirip heba ettiği bloody mary&rsquo;sinin alabildiği kadar alkol kanına karıştı da Şahika durumun küçük bir mesele olmadığını biraz olsun kavradı. Bu defa son sözü;</p>

  <p class="p11">&lsquo;Tarihin silemeyeceği leke yoktur&rsquo; oldu.</p>

  <p class="p11">Kendimi tutamayıp bravo dedim. Benim tarafımdan onaylanmak hoşuna gitmişti. Keyfi yerine geldi. Bir süredir mensup olduğu partinin erkekleri gibi davranmaya, yardımcılığını yaptığı Başbakan Süleyman Tel&rsquo;in hediyesi Oltu taşından yapılma tespihini elinden eksik etmemeye başlamıştı. Robert Kolej öğrencisiyken hazırladıkları temsilde Türk Ağası kılığına bürünmüş, oldukça inandırıcı oynamış. O yıllardan kalma fotoğrafları gazetelerde çıktığında görmüştüm. Yine öyleydi. Evet, Şahika&rsquo;yı tanımlayamıyorum. Ali Çoban kabinesinde çiçeği burnunda Ekonomi Bakanı&rsquo;yken Florya&rsquo;ya gelmişti. Kıkır kıkır gülüyordu. &lsquo;Ne güzel tekne gibi bir ev&rsquo; demiş kendisi gibi herkesi güldürmüştü. O dönemin başbakanı Ali Çoban&rsquo;ın seçim öncesi vaat ettiği şeffaf duvarlı karakolları bir tek o yapabilirmiş gibi gelmişti bana.</p>

  <p class="p11">Tarih içinde müstesna yerini alacak trafik kazasının ardından sıcağı sıcağına bir röportaj vermişti. Danışmanı kazanın meydana geldiği yeri unutup durmasına istinaden, bardak altlığına yazmıştı. Üzerine su dolu bardağı koyduğu anda büyüteç etkisi yazıyı okunur kılıyordu: SUSURLUK. Bendeniz gelen gazeteci hanımdan pek etkilenmiştim; çünkü kendileri bızdik<a id="a135"></a><a href="../Text/notes.html#a427"><span class="t11">{22}</span></a> Kirkor, Der Zor&rsquo;a vardıktan ve hayatta kalmayı başardıktan sonra benim gibi kimsesizlere yardım eden Kızılhaç görevlisi madama benziyordu. En çok da kahve çekirdeği rengi ışıltılar saçan saçları. O vakte kadar saçlarını ensesinde kesmiş kadın görmemiştim çünkü. İkram ettiğim limonataya iltifat etti kalbinin yerinde çam kozalağı taşımadığı her halinden belli olan bu gazeteci hanım. Şahika ise, &lsquo;Mevsimi geçti artık senin şu soğuk limonatalarının&rsquo; dedi.</p>

  <p class="p11">Katran karası hatıralar denizinde o röportaja da yer var. Ağızda dağılan un kurabiyelerimi ikram etmek için yanlarına süzüldüğümde, gazeteci hanımın beni yanıltmadığını, Şahika&rsquo;nın bütün ayıplarını yüzüne vurduğunu duydum.</p>

  <p class="p11">&lsquo;İçişleri Bakanım beni aradı ve Reis Kurdoğlu öldü&rsquo; dedi diyordu Şahika, ben de ikinci çayını ikram ediyordum misafirimize, &lsquo;Sayın Bakan, Reis Kurdoğlu kim dedim ben de ona?&rsquo; Elimdeki porselen çaydanlık bile kahkaha attı Şahika&rsquo;nın bu yalanına. Başka... Akıllı ve cesur gazeteci, Şahika&rsquo;nın elinde öldürülecekler listesinin bulunduğunu ve o listedekilerin teker teker öldürülmeye başladığını söyledi ve zekice ekledi: &lsquo;Kabarık mıydı o liste?&rsquo;</p>

  <p class="p11">Ağzından peyniri düşüren karga gibi &lsquo;Çok kabarıktı&rsquo; dedi Şahika. Ardından bana döndü, ellerini yıkamaları için içinde gül yapraklarının yüzdüğü su dolu gümüş çanakları getirmiştim, servisin öncesinde mi sonrasında mı sunulmaları gerektiğini salonun ortasına vardıktan itibaren düşünmeye baş-la-mış-tım-ki...</p>

  <p class="p11">&lsquo;İşte şu hizmetli!&rsquo; diye beni takdim etti Şahika. Fazlasıyla erkeksi yükselen elinde, avcuna geçirdiği tespihi sallanıyordu:</p>

  <p class="p11">&lsquo;Adın neydi yavrum senin?&rsquo;</p>

  <p class="p11">Stanley Laurel ile Oliver Hardy&rsquo;nin kurulduğu pistonlu motorla işleyen arabaların hiç sebepsiz takır takır dökülmesi ve her tarafından duman çıkarıp infilak edene kadar titrediği filmlerde olurdu böyle şeyler: Birisi bir şey söyler, üstelik sesli bile değildi o filmler, diğeri hitap edilen ben miyim diye döner arkasına bakar...</p>

  <p class="p11">&lsquo;Adın neydi yavrum senin?&rsquo;</p>

  <p class="p11">&lsquo;Kevork&rsquo; dedim &lsquo;Kevork Papazyan.&rsquo;</p>

  <p class="p11">Fena halde hayatımın sonuna yaklaştığımı düşünüyordum. Bunu sanırım o yüzden yaptım. Ama beni çuvala sokan şansım ikinci defa elimden tuttu ve Şahika ne dediğimi anlayamadı. Çünkü o da iktidarın sonuna geldiğini hissedip ipin ucunu bırakmıştı.</p>

  <p class="p11">&lsquo;Okuyamıyorum isimliğini, yaklaş bana&rsquo; dedi.</p>

  <p class="p11">Yaklaştım.</p>

  <p class="p11">Gözlüklerini taktı, yanlış gözlüğünü taktı, yakalığımdaki ismi okuyamadı, &lsquo;Hizmetli işte&rsquo; dedi. &lsquo;Devletin kucağına doğmuş, Atatürk&rsquo;ten bu yana herkese hizmet etmiş. Sorun bakalım ne düşünür Reis için?&rsquo;</p>

  <p class="p11">Güzel gazeteciye bir çay daha alıp almayacağını sorarken, Şahika&rsquo;yı kendi kendine sabuklayan Lady Macbeth gibi bırakıp usulcacık fısıldadım, bak sana hiç bu numarayı yapmadım ama vantrilok gibi karnından konuşmasını da öğretti bu devlet bana, neyse, bunun yaptığı, dedim pek beğendiğim gazeteci hanıma, dert üstüne dert, bela üstüne bela; yan ateşim yan, kayna kazanım kayna.</p>

  <p class="p11">Şahika getirdiğim gümüş kâseler içindeki sularda &ndash;iki damla da esans damlatmıştım usul gereği&ndash; ellerini yıkıyordu. Yeşil ummanları baştan başa kıpkızıl yapabilecek kadar kanlı ellerini. Un kurabiyelerini gazeteci hanıma uzatırken, elleri hâlâ kan kokuyor, memleketin tüm esansları ve su dolu çanakları yetmez bu küçük elleri güzel kokutmaya, dedim. Göz kırptım ve doğruldum. Hayret, Şahika unutmamıştı bana sorduğu soruyu.</p>

  <p class="p11">&lsquo;İki işi birden yapamıyor&rsquo; dedi gazeteci hanıma. Kan oturmuş çocuk ayaklarımı ovalayan Kızılhaç&rsquo;ın iyiliksever madamına ne kadar da çok benziyordu şu gazeteci, &lsquo;Servis yaparken aynı zamanda sorulara cevap verebilmeyi beceremiyor&rsquo; diye ekledi Şahika, gözünü benden ayırmadan.</p>

  <p class="p11">Florya Deniz Köşkü&rsquo;nün altmış bir yıllık tarihinde &ndash;1996 yılı itibariyle&ndash; bize öğretilen en önemli şey, dinle ama konuşma idi dedim ben de cevaben. Bilse, içimdeki Kevork gıdıklanır gibi kahkahalar atıyordu. Aynı şeyi size tavsiye eden oldu mu bilmem demiştim çünkü. Hatta lütfettiniz bu kaideyi ihlal etmeme her zaman izin verdiniz, sağ olun bile demiştim.</p>

  <p class="p11">Sorunun cevabını geçiştirmiştim.</p>

  <p class="p11">Tek korkum Reis&rsquo;in hayaletinin de Köşk&rsquo;e dadanmasıydı. Mezara indirilmiş gibi sıkılmıştım. Katiller, köpekler devletin ve tarihin emrindeydi. Kan istiyorlardı. Ne demişler, kanı kan temizler. Gün olmuş taşlar kalkıp yürümüş, ağaçlar dile gelmiş, saksağanlar, karakuşlar, kargalar hep bir olmuş, gaipten haber vermiş, sırlar çözmüş, katillerden en sinsi katili çıkarmışlar. Gecenin hangi vakti. Ben Kevork, korkuyordum.</p>

  <p class="p11"><span class="t16">Tarihin Lady Macbeth&rsquo;i</span> <span class="t16">Ş</span><span class="t16">ahika&rsquo;n</span><span class="t16">ı</span><span class="t16">n Reis ile ilgili söyledikleri yak</span><span class="t16">ı</span><span class="t16">n tarihle ilgili çenemi daha fazla yormama gerek b</span><span class="t16">ı</span><span class="t16">rakmayacak kadar deh</span><span class="t16">ş</span><span class="t16">etliydi:</span></p>

  <p class="p11">&lsquo;Bu ülke için kurşun atan da yiyen de şereflidir.&rsquo;</p>

  <h2 class="h22"><a id="ncx4250"></a><a id="a136"></a>9</h2>

  <p class="p11">&ldquo;Bu ülke yüz yıldır hayal kuruyor. Artık uyanmasının zamanı geldi.&rdquo;</p>

  <p class="p11">Bu, Hüseyin Feyzullah&rsquo;ın kafasından geçenlerdi. (Ne garip, Kürtler için olanını da dağlarda gezen bir eşkıya söylemişti.) Neyse, Hüseyin Feyzullah çatalının ucuyla önündeki tabaktan bir parça peynir didikledi. Çatalı ağzına güçlükle götürdüğünü hissetti, &ldquo;Ya da bana böyle geliyor&rdquo; diye düşündü, &ldquo;Gözlerini dikmiş bana bakan şu çapulcular ağırlaştırıyor elimi kolumu.&rdquo; Yavru kurtlarından birisinin düğünündeydi. Ağzına bir parça peynir aldı diye önüne koca bir peynir tabağı getirdiler. İspirto ile yandığını tahmin ettiği küçük meşaleciklerle süslenmişti her zaman olduğu gibi. Hiçbir şeyden ders almıyorlardı: Bundan iki ya da üç yıl önceki bir düğünde yine aynı şeyi yapmışlardı, jestlerine karşılık olsun diye o çanaktan bir parça daha peynir almaya kalkan Başbuğ&rsquo;ları kolunu tutuşturmuştu. Sol elindeki peçeteyi bassa bir sigara külü kadar alevi bir başına söndürürdü ama yanındakiler heyecanlanmış, gömlek manşetinden tutuşan kolunu havada amaçsızca sallamış, yangın bununla harlanmış, gömleğin kolası ateşi coşturmuş, böylece bu küçük yangın büyümüş, masadaki bir sürahi suyu dökmek kimsenin aklına gelmemiş de üzerindeki çanak çömlek, en fenası, yanan on altı kollu şamdanla masa örtüsünü çekivermişler ve kaşla göz arasında bütün kolu saran, üç derecelik yanığa yol açan bir yangın yaratmayı başarmışlar, tam bitti derken birisi elinde koca bir yangın söndürücüyle gelmiş, püskürtme sırasında hortum basınç yapmış, kontrolü kaybeden yardımsever ülkücünün elinden fırlayan yangın söndürme tüpü partinin yürütme kurulu üyeliğine kadar yükselen Betonkafabalyozayak&rsquo;ın kafasına geçmişti. Ucuz bir komediden arak gibi görünen bu sahnede, birilerinin yerinden kıpırdaması, &ldquo;Gözlerim!&rdquo; diye haykıran Başbuğ&rsquo;ları sayesinde olmuş, zavallı Betonkafabalyozayak&rsquo;ın kanayıp dağılmayacak kadar kalın kafası ne biçim bir hasar almıştı ki oracıkta ağzı açık ebedi uykusuna dalmıştı. İşte orası rahmetlinin söylemekten zevk aldığı kelime gibi; muammaydı. Doğru tahmin ediyorsunuz bu rezalete bir kılıf hazırlandı. Hüseyin Feyzullah&rsquo;a şükranlarını sunarken &ldquo;Ne öğrendimse senden öğrendim&rdquo; diyen Emniyet Müdürü&rsquo;nün yardımlarıyla: BAŞBUĞA SUİKAST GİRİŞİMİ. Betonkafabalyozayak&rsquo;ın ölüm nedeni olarak: BU HEYECANA DAYANAMAYAN PARTİLİ VEFAT ETTİ. Tuhaf olan, suikast girişiminin kimler tarafından ve nasıl yapıldığına ilişkin bir bilginin haberlerde yer almıyor oluşuydu. Ülkücüler, yavru kurtlar, sayıları pek az Asena kardeşler gerçeğin ne olduğunu nasıl olsa biliyorlardı. Göz ardı edilen şey onların da bir hayal gücünün olduğu, herkesin tanık olduğu bir gerçeğin yalanla örtbas edilmek istendiğinde bu güdük tahayyül dünyasının infilak edebileceği gerçeğiydi: SUİKAST GİRİŞİMİNDE BULUNAN ERMENİLER Mİ?</p>

  <p class="p11">Soruyorum: Buraya nereden geldik?</p>

  <p class="p11">Cevap veriyorum: Yanar dönerli peynir tabağından.</p>

  <p class="p11">Hüseyin Feyzullah yanar dönerli peynir tabağı kulesine dalıp aynı soruları sordu ve aynı cevabı verdi, Ermeniler dedikodusuna bıyık altından güldü. Bu dedikodunun nereden çıktığını biliyordu ve eğer sabrederseniz emin olun belleğinin köşesindeki cevapla sizi yüzleştirecekti.</p>

  <p class="p11">Bu bir tarafa, bıyık altından gülmenin fena olduğu kanaatine vardı. Bu gidişle teşkilat yapılan hatadan ders çıkarmayı öğrenemeyecekti.</p>

  <p class="p11">&ldquo;Bu ülke yüz yıldır hayal kuruyor. Artık uyanmasının zamanı geldi. Ama bunların kucağında mı?&rdquo;</p>

  <p class="p11">Kendisini iyi hissetmiyordu.</p>

  <p class="p11">Gelin ve ilk evliliğinde gerdek gecesi gelinin leğen kemiğini kıran &ndash;boşanma nedeni olmuştu bu&ndash; damat geldiler. Elini öptüler. Gelinin bıyıkları eline battı. Sonra birileri piste çıkıp hünerlerini göstermeye, kanat açıp oynamaya başladı. Ardından halay çekmeye. Halay çekenler dünyayı da peşleri sıra fır fır döndürdüler.</p>

  <p class="p11">Dünya durdu, Hüseyin Feyzullah karşısında Reis&rsquo;i buldu. Yıllar önce Bahçelievler&rsquo;de yedi komünisti elleriyle boğup geldiği günkü gibiydi.</p>

  <p class="p11">&ldquo;Otur Reis&rdquo; dedi Hüseyin Feyzullah, bunun bir hayal, ölen bir kişinin hayaletini görmenin hayra yorulacak bir tarafı olmadığını bile bile.</p>

  <p class="p11">&ldquo;Deyyus, ne işin vardı o Mercedes&rsquo;in içinde?&rdquo; diye sordu tatlılıkla. Şaka kaldıran, şakadan anlayan ender evlatlarından birisiydi Reis; gülümsedi karşılık olarak. Uzunca bir süredir muhabbet edecek kimseyi bulamıyordu çevresinde, bu yüzden konuştukça konuştu Hüseyin Feyzullah. Önce şenliğe gittiği pek belli Mercedes&rsquo;in içinden ölü çıkan Reis&rsquo;in canlı gibi gelip karşısına oturmasına şaşmış gibi yapıp, başka ölülerle konuşma tecrübesini aktararak başladı sohbete:</p>

  <p class="p11">&ldquo;Bir zamanlar, beyin dağıldı mı insan ölürdü ve iş orada biterdi. Ama şimdi, kafataslarında yirmi ölümcül delikle yerinden kalkıyor adamlar ve gelip iskemlemize konuyorlar. Cinayetin kendisinden acayip bu.&rdquo;</p>

  <p class="p11">Baktı, poster ve kartpostal yapılan suratı gibi kaykılmış sadece gülümsüyor Reis, devam etti bizimkisi:</p>

  <p class="p11">&ldquo;Korkunun tadını neredeyse unutmuşum. Bir zamanlar gece bir çığlık duysam ürperir, tir tir titrerdim. Dehşete doydum artık.&rdquo;</p>

  <p class="p11">Eski günlerdeki gibi nasihat vermek istedi:</p>

  <p class="p11">&nbsp;&ldquo;Aslan gibi cesur ve pervasız ol. Kuruntuya, endişeye kapılanlara boş ver. Komplocuları umursama.&rdquo;</p>

  <p class="p11">Keşke, cevabını alabilseydi bazı şeylerin. Bunun imkânsızlığını bilerek kendisi cevabını verdi bazı şeylerin.</p>

  <p class="p11">&ldquo;Ölmek üzere olan insanlar ağırlıklarından kurtulmak ister gibi sırlarını birer birer vermek isterlermiş&rdquo; diye başladı söze. &ldquo;Ne işim vardı benim Ermenilerle? Şöyle: Milletler de kendilerine utanç veren yüklerinden kurtulmalılar ki yükselebilsinler. Şu eniklerin, solcudan öte tek düşmanı vardır: Ermeniler. &lsquo;Neden?&rsquo; diye sorsan bilmezler. Ama ben biliyorum. Neyi? Ermenistan Devlet Başkanı&rsquo;na da teklif ettim. 1915&rsquo;in anısına sınıra bir anıt dikelim. Bize bakan yüzüne Ermenice, onlara bakan yüzüne Türkçe yazalım: &lsquo;Verdiğimiz acılardan dolayı özür dileriz.&rsquo; Şantiye mi bu memleket ulan? Ha bire hafriyat olacak, keseceksin, çakacaksın, sonra da verdiğimiz acılardan dolayı zart-zurt.&rdquo;</p>

  <p class="p11">Gözlerini kaypak bir gülümsemeyle dinleyen Reis&rsquo;ten ayıramıyordu. Onun &ldquo;Ermenilerle bu diyalog nasıl başladı?&rdquo; diye sorduğunu farz edip devam etti:</p>

  <p class="p11">&ldquo;1993&rsquo;te Sovyetler&rsquo;in kucağından düşen Ermeniler iki yıldır bağımsız ama açtılar. Bizden yüz ton buğday istediler. Hatta dostluk köprüsü kurulsun diye siz iki yüz gönderin demişler. Bizimkiler kırk bir ton göndermiş çıkmışlar işin içinden. Çünkü Ermeniler Azerilerle savaşıyordu. Bizimkiler yardım yapmak için ayak sürümelerine gerekçe olarak hem bu savaşı, hem de bizi göstermişler: Milliyetçiler kızar. Onlar da akıllı insanlar önce bizi ikna etmeleri gerektiğini düşünmüşler. O vakit ben &ldquo;Ne mozaiği ulan!&rdquo; diyordum Erciyes&rsquo;e, dağlara çıkıp. Oy toplamak için yapıyordum bunları. Yoksa adım gibi biliyorum Malazgirt&rsquo;te Ermenilerle omuz omuza savaştığımızı. Çanakkale&rsquo;de ölen Ermeni askerlerimizin olduğunu. Ama bunları duyurmadık. Biz neyi söylersek onu bildi halk. Peki benim Ermenilerle ilişkilerin düzelmesi için çaba göstermekten menfaatim ne? Bilmem. Belki de ilk defa halk ve insanlık yararına bir şey yaptığımı hissetmek.&rdquo;</p>

  <p class="p11">Rüyadan öte bir şey yaşıyor olmalıydı. Hüseyin Feyzullah&rsquo;ın çevresindeki cümbüş arttı, buna rağmen konuşmasını sürdürdü:</p>

  <p class="p11">&ldquo;Seni son gördüğüm gün bana verdiğin o armağan, kesik sol el, çalındı biliyor musun? Yoksa geri mi aldın armağanını benden? Evime kadar girmişler. İyi ama nasıl? Çevremde etten duvar örülü artık. Benimle görüşmek isteyen bir zat, kim olursa olsun, üç kapı dolaştırıldıktan sonra huzuruma çıkarılıyor. Ama sen, istediğin zaman görebilirdin beni.&rdquo;</p>

  <p class="p11">Hüseyin Feyzullah&rsquo;ın bu sözü üzerine Reis ayağa kalktı.</p>

  <p class="p11">Tanıklar, Hüseyin Feyzullah&rsquo;ın uzunca bir süre &ndash;bu benim benzetmem ama vaktiyle aynısını Hüseyin Feyzullah, Cevdet Kara için yapmıştı, Kibritçi Kız misali&ndash; gözlerini önündeki peynir tabağını süsleyen alevlere dikip baktığını, dalıp gittiğini anlattılar. Bazı kendisini bilmezler alevlerle konuştuğunu. Önüne getirilen frambuaz soslu dondurmanın eridiğini, hamarat bir garsonun servisin sonuna gelinmesine rağmen öylece ortada duran peynir kulesini almasıyla birlikte de Hüseyin Feyzullah&rsquo;ın ayağa kalktığını, birisine kavuşmak ister gibi kollarını açtığını sonra yığılıp kaldığını.</p>

  <p class="p11">Ölümünün ardından salya sümük ağlaşan ülküdaşları, aralarında bu ölüme tanık olanlar Başbuğ&rsquo;larının birisiyle vedalaştığını söylüyorlar, &ldquo;İyi ama kiminle?&rdquo; sorusuna &ldquo;Kurtlarıyla, enikleriyle&rdquo;den öte cevap veremiyorlardı. Hüseyin Feyzullah&rsquo;ın uzun bir son sözü olmuş, şükür bir kişi &ndash;parti konuşmalarını kaydeden&ndash; harfi harfine hatırlamıştı:</p>

  <p class="p11">&ldquo;Hayat dediğin yürüyen bir gölge. Şamata ve öfke dolu baştan başa. Hiçbir anlamı yok.&rdquo;</p>

  <p class="p11">Bu söz sağda-solda duyuldu. Ona son yıllarında bilge devlet adamı rolü biçenler &ldquo;Macbeth gibi konuşmuş&rdquo; deyince, &ldquo;Macbeth de kim ola?&rdquo; araştırmasına girişti birileri. Son söz olarak, bunu unutalım &ldquo;Sıkıştım&rdquo; dediğini duyuralım demişti Parti Yürütme Kurulu. Sonra, &ldquo;Son bir sözü olamaz onun. Onun sözleri ilelebet...&rdquo; diyenler çıkmıştı ve buna itiraz edenler. Parti, hareket, kötü karışmıştı ama olsun. Onları iktidara götüren deniz çok geçmeden durulacaktı.</p>

  <p class="p11"><span class="t13">Hüseyin Feyzullah ölümüyle bile birkaç ki</span><span class="t13">ş</span><span class="t13">inin katline neden oldu: Ölüm</span> anında yanında bulunanlardan hatta Başbuğ&rsquo;un kollarına yığıldığı, kollarını hâlâ Hüseyin Feyzullah&rsquo;ın mübarek başını taşıyormuş gibi tutan partili olan biteni bütün açıklığıyla anlatmıştı. Sizin de bildiğiniz 1980 darbesinde bir evde saklanırken gece tuvalete kalkıp da herkesin uyuduğunu görünce öfkelenen ve aynı zamanda tuvalete yetişmeye çalışan. Böyle mahrem bir bilginin, ölüm anında herkesin başına gelebilecek bir kazanın uluorta anlatılmasına kızan dava arkadaşı da kalktı bu adamı vurdu. &ldquo;Hareketimizin adını lekeliyorsun&rdquo; diyen de onu. Ardından bu zincirleme ölümlere, &ldquo;Namus hikâyesi, kumar borcu&rdquo; denileceğini düşünüp, kendisini. İntiharının hiçbir şeyi değiştirmeyeceği, belki kıymaya dönmeden önce beyninin işletmesindeki aklından geçmiştir.</p>

  <p class="p11">14 nisan 1997 günü tek gerçek vardı; Hüseyin Feyzullah&rsquo;ın ölümü. Ayrıca keşke son yemekte söylenen son sözün kavgası o kadar uzun ve kanlı olmasaydı diye düşündüren, teneşirde ucu demir dolu kırk sekiz numara ayakkabıların içinden çıkan küçük, küçücük bir gerçek daha vardı. Birileri, ölü yıkayıcının, &ldquo;Ayaklarının altını sabunlayın ki huzura&nbsp; temiz pak ayaklarla çıksın&rdquo; komutuyla söyleneni yaptılar. Hatta bir değil dönüşümlü olarak on üç kişi teneşir başına gelip bu görevi yerine getirdiler. &ldquo;Aldım ayaklarını avucuma yıkadım, yıkadım, misler gibi&rdquo; diyen hain on üçüncü kişiydi ki bu lafları bütün emirlerine itaat ettiği liderinin ölüsünün arkasından iyilikle, babasının arkasından ağlamadığı kadar çok ağlayarak söylemişti. Tahmin ettiğiniz gibi yine de söylediği sözün cezasını çekmekten kurtulamadı.</p>

  <h2 class="h22"><a id="ncx4281"></a><a id="a137"></a>10</h2>

  <p class="p11">&ldquo;Bismillahirrahmanirrahim. Entüm kentüm bilatühün.&rdquo;</p>

  <p class="p11">Süleyman Tel, Çankaya Köşkü&rsquo;nde Ali Çoban&rsquo;ın makamında beklerken ceketinin iç cebindeki istifa mektubu kuvvetli bir yakı gibi göğsünü sızlatıyor. Heyhat, duaların olayları tersine çevirme gücü yok:</p>

  <p class="p11">&ldquo;Bismillahirrahmanirrahim entüm kentüm bilatühün.&rdquo;</p>

  <p class="p11">Birazdan Başbakanlık görevinden istifa edecek. Ceketinin cebinden gizlice çektiği tespihinin yirmi sekizinci boncuğunu atlıyor günaha girmeyi göze alarak. Onu iktidar koltuğundan alaşağı eden olaylar 28 şubat 1997 itibariyle başladı çünkü. Anıtkabir&rsquo;in merdivenlerinden inerken ve çıkarken yirmi sekizinci basamağı atladığını tespit etti basın mensupları.</p>

  <p class="p11">Birazdan Başbakanlık görevinden istifa edecek.</p>

  <p class="p11">Tanıksınız, yıllardır bin bir zahmetle kurduğu iskambil şatolarını asker üfürdü, dağıttı. &ldquo;Tövbe&rdquo; çığlıklarıyla uyandığı kâbuslarında, bu şatoların en üstünde soytarıyla baş başa vermiş sinek papaz olduğunu, kuvvetli bir yelle uçup gittiğini görüyordu. Neden böyle olmuştu, neden böyle oluyordu?</p>

  <p class="p11">&ldquo;Bu memlekette rejimin tehdidi biz değil, askerdir&rdquo; demişti 28 Şubat sonrası buluştuğu gazetecilere. &ldquo;Ama yazmayın. Yoksa rejim değişir.&rdquo; Aralarından birisi şaka yapmıştı: &ldquo;Sizin tarafınızdan mı?&rdquo; O zaman sessiz kalmıştı ama şimdi; &ldquo;Biz bu rejimi neden değiştirelim?&rdquo; diyordu. Kürsüden yaptığı şakaları gerçek sanmıştı birileri. &ldquo;Bir kadınla koalisyon yaptım yahu!&rdquo; diyordu. &ldquo;Şeriat kanlı mı gelecek, kansız mı, diye sordum ama bir kadınla kapalı kapılar ardında konuştum, nefesinin kulak mememi okşamasına müsaade ettim. Hakkındaki karanlık dosyaları Meclis&rsquo;te açmayalım diye elimi tutmasına, tutup bırakmamasına, &lsquo;Ne olur hocam&rsquo; demesine izin verdim.&rdquo;</p>

  <p class="p11">Huzursuzlukla kıpırdandı Süleyman Tel. Yakın geçmişin zihnindeki resmigeçidi sürüyordu:</p>

  <p class="p11">&ldquo;Partide kendilerine yenilikçi diyen çocuklar &lsquo;Libya&rsquo;ya gitmeyin Hocam&rsquo; dediler. Gittim. Başka nereye gitseydim? Yıllardır başbakan olursam gideceğim yerler listem varken aklımın ve kalbimin bir köşesinde, başka nereye gitseydim? Batıya mı? Tüh! Libya liderinin söylediklerini kıl çadırında yutkunarak dinledim. Yutkunarak dinlenecek şeylerdi hepsi. Sincan&rsquo;da tanklar yürüdü. Neden? Kudüs gecesi yüzünden. Çocukça bir müsamerenin üzerinden tanklar geçti. Sonunda olan oldu. Konutumda verdiğim iftar yemeğine gelen davetliler bile cüppeleri ve sarıklarından ötürü darbe nedeni sayıldı. Hac yolunda kendini kaybedip rejime söven milletvekilim yerinde sanki ben varmışım gibi davranıldı. Hayal gücü pek geniş partilimin Atatürk&rsquo;ün annesi hakkında söyledikleri de benim haneme yazıldı. Peki bizi halk seçti, buna ne diyecekler?&rdquo;</p>

  <p class="p11">Süleyman Tel&rsquo;in kafasındaki resmigeçit duvara tosladı. Ali Çoban konuşa konuşa içeri girdi.</p>

  <p class="p11">&ldquo;Kim, aynı anda hem şaşkın, hem aklı başında, hem öfkeden gözü dönmüş, hem sakin, hem sadık, hem soğukkanlı olabilmiş?&rdquo;</p>

  <p class="p11">Ayakta ve elleri gövdesinin arkasında dolaşık duruyor ve sorusunun cevabını isteyen gözlerle Süleyman Tel&rsquo;e bakıyordu.</p>

  <p class="p11">&ldquo;Kimin karşısında?&rdquo; diye sordu cevaben Süleyman Tel.</p>

  <p class="p11">Bu, Ali Çoban&rsquo;ın beklemediği bir cevap olmalıydı ki çareyi bilmeceyle tekerleme arasındaki şeyi tekrarlamakta buldu. Bu defa sırtı misafirine dönük, her zaman olduğu gibi pencere önünde. Süleyman Tel, &ldquo;Askerin karşısında mı?&rdquo; diye sordu ikinci cevap hakkını kullanarak.</p>

  <p class="p11">&ldquo;İlla karşında birilerinin mi olması gerekiyor&rdquo; dedi Ali Çoban öfkeyle.</p>

  <p class="p11">&ldquo;Ama oluyor&rdquo; dedi Süleyman Tel.</p>

  <p class="p11">Sustular.</p>

  <p class="p11">&nbsp;Ardından Ali Çoban, sorunun cevabını fısıldadı:</p>

  <p class="p11">&ldquo;Kimse.&rdquo;</p>

  <p class="p11">&ldquo;Kim, aynı anda hem şaşkın hem aklı başında, hem öfkeden gözü dönmüş, hem sakin, hem sadık, hem soğukkanlı olabilmiş? Bence sen!&rdquo; dedi Süleyman Tel. Bir boğumu otomobil kapısını sıkışıp kopan işaretparmağıyla bizzat Ali Çoban&rsquo;ı göstererek.</p>

  <p class="p11">Bu tarihi görüşmenin kayıt dışı olması sebebiyle ikisi de rahattı. Bundan sonra ne zaman karşılaşırlardı kim bilir? İlk karşılaştıkları gün, dün gibi hatırındaydı:</p>

  <p class="p11">&ldquo;Arkama geçin! Arkamda durun!&rdquo; diyen üniversiteden ağabeyi Ali Çoban, yarım asır sonra demek kendisini kulağından tuttuğu gibi devletin zirvesinden atacak, iktidardan uzaklaştırıp askere verecekti, öyle mi? Oysa, &ldquo;Ali Ağabey&rdquo; demeyi alışkanlık edindiği üniversite yıllarında, komünist Tan Matbaasını ve gazeteyi yağmalarlarken, bir aradaydılar. Bugün, yakın tarihin emrinde olan bütün siyasetçiler: Pertev, Çoban, kendisi ve bu liderlerin arkasını toplayan destekçileri.</p>

  <p class="p11">&ldquo;Neden bu kadar ayak sürüdün ki?&rdquo; diyordu şimdi Ali Çoban.</p>

  <p class="p11">&ldquo;Ah&rdquo; dedi içinden Süleyman Tel; &ldquo;Sanki aklının muhafızı bellek buhar olmuş, içinde akıl bulunan çanak imbiğe dönmüş.&rdquo;</p>

  <p class="p11">Göğsünü yakan istifa mektubunu çıkarmak, üniversite kapısında türban çıkarmak kadar ağır ve zor geliyordu ki o kızlar için de bir şey yapamamıştı. Bir tanesinin haberlerdeki görüntüsü gözünün önünden gitmiyordu, bir sinir krizi eşliğinde, açıp türbanını dalmıştı alevlerin, zebanilerin arasına, cehenneme dalar gibi hayatını belirleyecek üniversite sınavına. &ldquo;Yapma!&rdquo; diye bağırmıştı etrafındaki diğer türbanlı kız kardeşleri. O kızlar için hiçbir şey yapamamıştı. Basın ha bire Komparsita eşliğinde evlendiğini yazıyordu. Düğününde frenk giysisi sayılan smokin giydiğini, karısının gelinliğinin kısa bir entariden ibaret olduğunu. Gereksiz ayrıntılarla uğraşıyordu herkes. Çıkardı istifa mektubunu. Uzattı istifa mektubunu. Ali Çoban okudu ve kabul etti istifa mektubunu.</p>

  <p class="p11">Muhtemelen kapatılacaktı şimdi iktidarda olan partisi.</p>

  <p class="p11">Yeni parti için isim bile bulmuşlardı partilileri; Şafak Partisi. Bundan sonra siyasi hayatında şafak söker miydi, bilinmez.</p>

  <p class="p11">&ldquo;Partimi kapatacaklar ve ben Başsavcının mütalaasında belirttiği şeyleri şimdiden görür gibiyim&rdquo; dedi.</p>

  <p class="p11">&ldquo;Nelermiş onlar?&rdquo; dedi Ali Çoban. Arkadaşının engin hayal gücüne her zamanki gibi bıyık altından gülerek.</p>

  <p class="p11">&ldquo;Bakara, Nisa, En&rsquo;am ve Zuhruf surelerinden hareketle İslam&rsquo;da adaletsizliğin ve eşitsizliğin varlığını kanıtlayacaktır. Sonra sanki bir dinmiş gibi Atatürkçülüğün ne denli ileri, İslam&rsquo;ın ne denli geri olduğu hükmüne varacaktır.&rdquo;</p>

  <p class="p11">Bozuk bir saatin günde bir defa doğruyu göstermesi gibi bir şey olmuş olabilir miydi? Süleyman Tel&rsquo;in hayal ettiği &ldquo;mütalaa&rdquo; iki ay sonra kelimesi kelimesine çıkacaktı. Ali Çoban bunu hissetti. Yine de küçük kardeşini azarlar gibi başladı:</p>

  <p class="p11">&ldquo;28 Şubat&rsquo;ta ne oldu haberin var mı senin? Darbe oldu. Bir kere daha. Ama bu defakine postmodern darbe dediler. Bundan sonra darbe dediğimiz şey de böyle olur. Dünya üzerinde aç Afrika&rsquo;dan öte askerin darbe yaptığı memleket var mı?&rdquo;</p>

  <p class="p11">&ldquo;Neden böyle?&rdquo; diye sorarak öfkesini dizginledi Süleyman Tel. Soru ağzından çıkmış ama gözbebekleri kontrolünü kaybetmiş bilyeler gibi yuvarlanmaya devam etmişlerdi.</p>

  <p class="p11">&ldquo;Askerin kurduğu devletlerde askerin kılıcı başımızın üstünde sallanıp durur da ondan&rdquo; cevabını verdi Ali Çoban. Şimdi devletin zirvesindeydi ama biliyorsunuz buraya ne güçlüklerle çıkmıştı.</p>

  <p class="p11">&ldquo;Devletlerini kimseye koklatmaz bunlar&rdquo; diye ekledi ayrıca. Gözlerini Süleyman Tel&rsquo;in nihayet sabitlenen gözlerine dikerek.</p>

  <p class="p11">&nbsp;&ldquo;Biz bu devletin emanetçisi miyiz? Onlar gibi rütbelenip çıkmıyoruz halkın huzuruna. Oyu alan, seçilen biziz.&rdquo;</p>

  <p class="p11">&ldquo;Sus! Bunları kimse duymasın&rdquo; diye çıkıştı Ali Çoban. Yaşlanmıştı. Yaşlandıkça kafatasına geçirilmiş incelmiş bir eldiven gibi kalmıştı yüzü, kelliği. Gözleri yuvalarına kaçmıştı ama asla zayıflıktan değil. Zira her zaman çok çok kiloluydu. &ldquo;Yoksa darbe olur diyeceksin ama darbe zaten oldu&rdquo; cevabını verdi ve kalktı Süleyman Tel. Bundan sonra olacakları adı gibi biliyordu. Hükümeti kurma yetkisi koalisyon ortağı Şahika&rsquo;ya bile verilmeyecekti. Kendi partisi bölünecek yenilikçi çocuklar onun açtığı yoldan onun yaptığı hatalara düşmeden iktidarın yolunu tutacaklardı ama onsuz. Hayatının en doğru ve en samimi sözünü söyleyip siyaset sahnesinden inecekti Süleyman Tel:</p>

  <p class="p11">&ldquo;Bu olaydan bir saat önce ölmüş olsaydım, mutlu bir ömür sürmüş olurdum.&rdquo;</p>

  <h2 class="h22"><a id="ncx4320"></a><a id="a138"></a>11</h2>

  <p class="p11">HANGİSİNE İNANALIM? diye soruyordu gazeteler: HÜKÜMETİN DEVRİLDİĞİNE Mİ, BÜLENT PAYE&rsquo;NİN HAMİLELİĞİNE Mİ? Halka biraz afyon lazımdı; müstesna trafik kazası sonrasında &ldquo;Bu nasıl iş?&rdquo; diye her gece aynı saatte ışıkları kapatıp tencere-tava çalarak tepkisini ortaya koyabilmişti zavallı halk. Biraz önce gözlerinizin önünde istifasını veren Süleyman Tel, &ldquo;Gulugulu dansı&rdquo; demişti bu eylem için. O korkunç darbeden sonra, üzerinden tank gibi geçen yoksulluk, kayıplar, ayakucundaki savaş, faili meçhuller, eşitsizlik için sadece bunu yapabilmişti halk. Şimdi oyalanmaya, avutulmaya ihtiyacı vardı ve boyalı basın bunu pekâlâ yapıyordu.</p>

  <p class="p11">&ldquo;Ayna!&rdquo; diye bağırdı Bülent Paye. Gazetelerin de yazdığı &ndash;doğru&ndash; özel bir el aynası vardı. Bu ayna onu gerçekten &ndash;doğru&ndash; güzel göstermekteydi. Aynısının boy aynası olanını da sipariş etmişti &ndash;doğru&ndash; &ldquo;Gemiye yüklendi geliyor&rdquo; haberini almıştı &ndash;doğru&ndash;. Büyülü değildi bu aynalar. Sadece sirklerdekilerin tersi şeyleri yapıyordu. Aynaların kusurları gizlemesi için çalışan bir ustası vardı. Venedik&rsquo;te değil, Endonezya&rsquo;daydı bu usta.</p>

  <p class="p11">&ldquo;Ayna!&rdquo; diye bir kere daha bağırdı Bülent Paye ve yardımcısı aynasını eline tutuşturduğunda öfkeyle yere attı, kırdı onu. Böylece, o anda, en değerli şeyinden olmuş oldu. Delirmiş gibi bağırdı, ayağa kalktı, tepindi. İyi ki ona ne halde olduğunu gösteren aynası artık yoktu:</p>

  <p class="p11">Bülent Paye&rsquo;nin sinirleri bozuktu.</p>

  <p class="p11">Bu kurmaca hayatı yaşamak hiç de kolay olmamıştı. Vaktiyle halkı incik boncukla süslü pelerinlerle oyalayabiliyordu, kestirdi &ndash;kestirmedi dedikodusuyla, memeleri var&ndash; yok, önündeki kabarıklığı gördüm-görmedin.</p>

  <p class="p11">Mucizevi aynasını kırmak bir yana, yedi yıllık uğursuzluğu peşine takacak kadar harap düşmüştü sinirleri. Bıkmıştı gazetelerde kendisiyle ilgili haberler yaratmaya çalışmaktan. Şükür, yeni tür gazetecilerin kafası bu tür kurmacalara basıyordu. Çoğu zaman onlar kurgular olmuşlardı kendisiyle ilgili haberleri:</p>

  <p class="p11">BÜLENT PAYE HAMİLE.</p>

  <p class="p11">Yardımcısı bu haberi manşet yapan gazeteyi gümüş tepsiye yerleştirmiş &ndash;hizmetkârların gazete, dergi sunması için tasarlanan bu tepsinin bir benzeri Elizabeth Taylor&rsquo;daydı&ndash; uyanmasını bekliyordu. Bir yabancı gibi gazeteden okumuştu hamile olduğunu Bülent&nbsp; Paye.&nbsp; Peşi sıra çalan telefonlarda hattın ucundaki meraklı gazeteciler şunları soruyordu: Havyara aşermişsiniz doğru mu? / Bebeğin cinsiyetinin kız olduğu söyleniyor doğru mu? / Bebeğin babası özel aynanızın içinden çıkıp gelen bir cinmiş doğru mu? / Bu mucizeyi araştırmak için özel bir heyet geliyormuş doğru mu? / &ldquo;Bebeği sahnede doğurmak istiyorum&rdquo; demişsiniz doğru mu? / Bebeğin babası bir Arap emiriymiş doğru mu? / Size hamilelik hediyesi olarak pembe incili bir yastık hediye etmiş, doğru mu? / Bu yastıkta işli sarayın aynısını da doğum hediyesi olarak yaptırıyormuş doğru mu? / Bebeğin babası Ortadoğu&rsquo;nun en büyük tavus kuşu çiftliğinin sahibiymiş doğru mu? / Bebeğe tavus kuşlarının arasında hamile kalmışsınız doğru mu? / Bebek uzatmalı nişanlınız zeytin tüccarından değilmiş, doğru mu?</p>

  <p class="p11">Sonuncu soru doğruydu. Bülent Paye, yıllardır zeytin tüccarı nişanlı rolünü yapan Kâhya Talat&rsquo;tan hamile kalmamıştı. Bülent Paye hamile kalmamıştı. Kalamazdı. Heyhat, bunu televizyona ve boyalı basına çıkma arzusundaki hiçbir jinekolog dile getiremiyordu: &ldquo;Havyar hamilelere zararlıdır. Fazla cıva içermesi sebebiyle...&rdquo; diye başlıyor, Bülent Paye&rsquo;ye havyardan ve kabuklu deniz ürünlerinden uzak durmasını tavsiye ediyorlardı. Gelin görün ki televizyon ekranından parmağını sallayan jinekoloğun bu tavsiyesi Bülent Paye&rsquo;nin aklına iş düşürdü, kaşık kaşık havyar yedi, karides kabuklarından dağlar yarattı, çiğ midye yiyeceğim diye tutturdu, sonunda cıva zehirlenmesinden hastaneye kaldırıldı ama gebelik müsameresi devam ediyordu ve bu haber gazeteler tarafından, BÜLENT PAYE DÜŞÜK TEHLİKESİ ATLATIYOR diye duyuruldu.</p>

  <p class="p11">Hasta yatağındaki Bülent Paye&rsquo;nin deniz mahsullerinin sindirim sisteminde yarattığı zehirli atığın verdiği acıyla inlemesi gerekirken, o; &ldquo;Bebeğime bir şey oldu mu?&rdquo; diye inliyordu. Doktorlar birbirlerine baktılar. Hipokrat yeminleri bu kadarına izin vermiyordu. Bir düzine psikiyatrist ve insan anatomisini anlatmak için sabırlı bir doktor, Bülent Paye&rsquo;nin üreme organlarını gösteren röntgenler ve acı gerçek:</p>

  <p class="p11">&ldquo;Yapay bir vajinanız var ama sonu kupkuru bir duvar.&rdquo;</p>

  <p class="p11">Hasta yatağında pür makyaj ve loğusalığa hazırlık: başında kırmızı &ndash;yakut işli&ndash; kurdele, hastane odasında tıkılı kalmanın verdiği sıkıntının alameti farikası: nadide tavus kuşu tüyleriyle donanmış yelpaze, yelpazesini şak diye açıp salladı ve çizerek oluşturduğu kaşının tekini kaldırıp öfkeyle sordu Bülent Paye:</p>

  <p class="p11">&ldquo;Yani?&rdquo;</p>

  <p class="p11">Yelpazesinin rüzgârı ona laf anlatmaya çabalayan doktorun terden keline yapışmış bir tutam saçını havalandıracak kadar güçlü esti. Sabrın sonu her zaman selamet değildir:</p>

  <p class="p11">&ldquo;Yani, bir penisin başını sokacağı bir yerin varlığına şükredebilirsin ama bir bebeği içinde yaşatacak kucak sende yok!&rdquo;</p>

  <p class="p11">Bülent Paye çılgına döndü.</p>

  <p class="p11">Ertesi gün doktorunun başına gelenler haberinin içinde bir kutup ayısının kendisini sevmek isteyen ziyaretçiye ettikleri &ndash;ayağını kırmıştı tıpkı Bülent Paye&rsquo;nin başucundaki komodini fırlatarak yaptığı gibi&ndash; bir kutucuk içinde benzetme mahiyetinde verilmişti.</p>

  <p class="p11">İntikam alma sırası Banu Ballı&rsquo;ya geçmişti. Şermin&rsquo;in Kadıncıkları Koruma Vakfı, Pertev&rsquo;in ani ölümüyle batmış, yoksullar yararına ayakta tutulan hayvanat bahçesindeki hayvanlar açlıktan birbirini parçalamış &ldquo;Abla yetiş hayvanlar birbirini yiyiyor&rdquo; diye canhıraş bir telefon açan Banu Ballı, Şermin&rsquo;den &ldquo;Ben kendime Başbakanlık Konutu&rsquo;nun elimde kalan ipek perdelerinden entari dikiyorum haberin var mı?&rdquo; cevabını almış, sonunda karıncalara şeker serperek hayvan sevgisini tatmin eden bir münzeviye dönmüştü. Kapısında yıllar sonra yeniden, umudunu kestiği gazetecileri görünce sevindi. Ertesi gün gazeteler: KUTUP AYILARI DAHA MÜŞFİKTİR BAY BÜLENT PAYE&rsquo;DEN başlığıyla çıktı.</p>

  <p class="p11">Medya uydurduğu yalan kendi eseri değilmiş gibi, Banu Ballı&rsquo;nın tozşeker taneciklerine gelen karıncaları misali Bülent Paye&rsquo;nin kalmakta olduğu hastanenin çevresine üşüştü:</p>

  <p class="p11">HAMİLE OLDUĞU YALANINI UYDURAN BÜLENT PAYE UTANCINDAN HASTANEDEN ÇIKAMIYOR.</p>

  <p class="p11">Sonunda Bülent Paye&rsquo;nin yardımına uzatmalı zeytin tüccarı nişanlısı pozunda bizim Kâhya Talat koştu: ZEYTİN TÜCCARI NİŞANLI OMZUNDA BİR HALIYLA ZİYARETE GELDİ. İşte bu doğruydu. Sıra nişanlının omzuna vurduğu halıya kulp bulmaya gelmişti: ACABA HASTANEDEN UÇAN HALIYLA MI KAÇACAK?</p>

  <p class="p11">Hayır. Bu halı sadece bin bir maceradan sonra asıl sahibi tarafından ele geçirilmişti. Kâhya Talat aynı mücadeleyi kendi hayatı için verse bugün Çankaya&rsquo;da uşak değil en azından kısa bir dönem Tarım ve Köyişleri Bakanlığı yapmış bir şahsiyet olurdu. Oysa o, İmam İmam Efendi&rsquo;yi bile siyasete uçuran, kimlerin kimlerin huzuruna serilen bu nadide halıyı, bir yangının külünü yeniden yakıp geçmek sayıp yeniden ele geçirmiş, Bülent Paye&rsquo;yi kendine getirecek gerçeği açığa çıkarmış sanıyordu:</p>

  <p class="p11">&ldquo;Bu hayatta sevgiden, aşktan başka tutunacak dal yoktur.&rdquo;</p>

  <p class="p11">Farah Diba&rsquo;nın nakşedildiği ipek halıyı yıllar yıllar sonra bir kere daha huzuruna sererken söyleyecekti bunu ve anlatacaktı beslediği gizli aşkın hikâyesini. Hayaller gerçek hayata ne zaman tam tamına uyum sağlayabilmiş ki! Makyajsız suratı ay yüzeyi gibi görünen, gözleri iki derin kuyuya, saçları tiftiklenmiş yün öbeğine dönmüş Bülent Paye huzuruna serilen halıya baktı, baktı, baktı. Bir servetin uğruna kül olduğu, bir gencin bahtını karartıp elâleme uşak eden halı, güve yenikleriyle doluydu. Güveler, yaramaz fındıkfareleri ve aralarına karışmış daha irice bir kemirgen de olabilirdi bu, daha çok Farah Diba&rsquo;nın geniş dekoltesinden nasiplenmişlerdi. Biraz gıdısından, bir parça çenesinden ve sol yanağından.</p>

  <p class="p11">&ldquo;Hatırladın mı?&rdquo; diye sordu bizimkisi.</p>

  <p class="p11">&ldquo;Neyi?&rdquo; dedi Bülent Paye ve bu cevabı bile sükûnet sayılacakken birden damarlarına zerk edilen yatıştırıcılar buharlaştı, sinirleri tekrar zıvanadan çıktı:</p>

  <p class="p11">&ldquo;Pireler, tahta kuruları, kabir böcekleri resmigeçite geçtiler. Kaldır şu pırtıyı önümden!&rdquo;</p>

  <p class="p11">Hatırlamamıştı.</p>

  <p class="p11">Mutlu, huzurlu, sağlıklı bir hayatı; Talat&rsquo;ı, yıllar önce nasıl kaçırdıysa yine öyle davranmıştı. Erkek bir aslanın yelelerini yolacak kadar aşka tutkun bir kadın hayatta kendisini sevecek bir erkekten daha başka ne dileyebilirdi? Ama tanıksınız işte, Bülent Paye, şöhret, ün, para, daha fazla kadınlık dilemiş, bunlar için atmadığı takla kalmamıştı. Sonunda hastalanmış, yalan ve uydurmacaları ruhunda güve yeniği kadar büyük ve asla onarılmaz delikler açmıştı.</p>

  <p class="p11">Arada bir, kaldığı hastane odasının penceresini açıp aşağıda bekleşen gazetecilere bağırıyordu:</p>

  <p class="p11">&ldquo;Başbakanın örtülü ödenek açıklamasına inanıyorsunuz da benim hamileliğime niye inanmıyorsunuz!&rdquo;</p>

  <p class="p11">&ldquo;Hatırlamadın mı?&rdquo; diye bir kez daha sordu Talat, pencerenin kolu elinde kalan Bülent Paye&rsquo;ye.</p>

  <p class="p11">&ldquo;Hatırlamadım&rdquo; dedi Bülent Paye, perdeyi çekip bir ucuna sümkürerek.</p>

  <p class="p11">Farah Diba bile bu işe şaşmış bakıyordu ya da gözbebeklerinin dokuması sararıp solmuş, güveler kaşlarını da yediğinden öyle görünüyordu.</p>

  <p class="p11">Kâhya Talat odadan çıkıp gittiğinde Bülent Paye&rsquo;yi terk etmiş olacaktı. Herkesin bildiği kimliğiyle zeytin tüccarı nişanlı ile kendi kendini bildiği haliyle Kâhya Talat&rsquo;ın yani yarısı uydurmaca, yarısı gerçek ama aslı büyük olan aşkları son bulmuş olacaktı. Cumhurbaşkanlığı forslu porselen çaydanlıktan bir çay daha servis ettiği Ali Çoban ve Nazlı Hanım&rsquo;ı sadık uşaklarının yıllar yılı böyle büyük bir macerayı sürüklediğinden habersizlerdi ne garip. Kendince büyük iş başarmıştı: Ali Çoban hükümetinde bakanlık yapan Bursalı bir işadamının kızının nişanında sahne alan Bülent Paye&rsquo;yi elinden tutup kulis olarak kendisine tahsis edilen yerden, çıkacağı sahneye kadar tıpış tıpış yürütmüş, &ldquo;Kimse bilmiyor sevgili olduğumuzu ne garip&rdquo; diye düşünmüş, yoluna çıkan milletvekillerine &ldquo;N&rsquo;aber abicim&rdquo; diyen Bülent Paye&rsquo;nin merdivenleri tırmanırken tıpkı bir vantrilok gibi &ldquo;Tatlım, aşkım, sele zeytinim, tuzum, biberim! Sahneden sonra bana uğrayacaksın değil mi?&rdquo; diye soruşuyla erimiş, bitmiş, sevgilisinin bütün şarkıları gözleri gözlerinde okuduğunu görmüş ama davetlilerin hiçbirisinin böyle bir şeyi akıllarının ucundan geçiremeyeceğini düşünüp keyiflenmişti. Sırlar haz verir. Bu kapıdan çıkınca hepsi bitecekti işte.</p>

  <p class="p11">Bitti de.</p>

  <p class="p11">Bülent Paye sonunda halkı kandırmak suçundan tutuklandı, yargılandı ve cezaevine konuldu. Pek sakindi cezaevine girerken. Oğlunun sünnetinde bedava sahneye çıktığı &ndash;iyilik yap denize at&ndash; bir savcı tarafından, kendisinin ricası üzerine, yıllar önce &ndash;İzmir Fuarı&rsquo;nda sahnede memelerini açıp halka göstermek suçundan&ndash; iki ay tutulduğu Buca Cezaevi&rsquo;ne konulmuştu. İçeri girerken kendisine ayrı bir hava, poz vermeyi başarmıştı: Bir eşi Onnasis&rsquo;in cenazesinde Jaklin için yas giysisi olarak dikilen Channel tayyör, gözlük ve Gündüz Güzeli filminde Catherine Deneuve&rsquo;ün taktığı şapkanın bir benzeriyle.</p>

  <p class="p11">&ldquo;Bir mabede girer gibi giriyorum cezaevine. Yıllar önce hayatımın en huzurlu günlerini burada geçirmiştim çünkü&rdquo; demiş, &ldquo;Bismillah&rdquo; çekip sağ ayağını atmıştı içeri. Çoktan barıştığı gazetecilere dönüp siyah eldiven geçirdiği eliyle, el bile sallamış, bu pozu üç defa tekrarlatılmıştı kendisine. Onun gönlünü almak isteyen basın mensupları halkı dolandıran banka sahiplerinin dışarıda olduğunu hatırlatmışlardı kontrolden çıkan gebelik haberi sebebiyle bütün bunlara neden olan kendileri değillermiş gibi.</p>

  <p class="p11">Çok geçmeden Kâhya Talat&rsquo;ın büyük sırrı, sır olmaktan çıktı, Ali Çoban ve Nazlı Hanım&rsquo;ı tarafından öğrenildi. Ali Çoban, dolandırıcının âlâsı çıkan bankacı yeğeninin yeni işler alması için Azerbaycan&rsquo;a yazdığı mektuptan bu kadar utanmamıştı. Bunu gören Kâhya Talat, emekliliğini istedi. Memleketi Isparta&rsquo;da emekli ikramiyesiyle aldığı dokuma tezgâhının başında, ham ipekten Bülent Paye halısı dokurken ani bir kalp krizi geçirerek öldü.</p>

  <h2 class="h22"><a id="ncx4360"></a><a id="a139"></a>12</h2>

  <p class="p11">Hocaefendi uçağın penceresinden bakıyor, tarihin bir penceresi varmış, oradan bakar gibi. Hocaefendi tarihin elinden kaçıyor. İstihbarat merakının faydalarını nihayet gördü, sıhhatini bahane ederek vakitlice Amerika&rsquo;nın yolunu tutuyor.</p>

  <p class="p11">&ldquo;Benden sonra tufan&rdquo; diyor yanındaki yoldaşına. Rıza bu, Çaycı Rıza. Eksilen saçlarının yerine ektirdiği yele gibi saçlarıyla ilk bakışta tanınmayacak kadar değişmiş.</p>

  <p class="p11">İki ay sonra Hocaefendi&rsquo;nin bütün varlığı, yarattıkları, eserleri, Papa&rsquo;yı kucaklayan fotoğrafları, bütün siyasilerle sıradan bir vatandaş olarak ama böyle olamayacak kadar devlet adamı görünümlü pozları takiye denizinin suları altında kalacaktı.</p>

  <p class="p11">&ldquo;Takiye denizi&rdquo; diyor Hocaefendi. Zihninden neler geçiyor bir bilseniz.</p>

  <p class="p11">&ldquo;Şu aramızdaki koltuk Hocaefendi&rdquo; diyor Rıza, Hocaefendi&rsquo;sinin belleğinin arada sırada dışarı verdiği seslere çoktan alışmış, kulak asmayarak, &ldquo;boş herhalde. Geçsem mi ben yanınıza?&rdquo;</p>

  <p class="p11">&ldquo;Selamünaleyküm friends. Excuse me. Could I get past? I think this is my seat.&rdquo;<a id="a140"></a><a href="../Text/notes.html#a429"><span class="t11">{23}</span></a></p>

  <p class="p11">Hocaefendi uçağın minik penceresinden içeri bir ışık topunun düştüğü sanrısına kapıldı, eli gayri ihtiyari pencereyi örtecek plastik perdenin çekeceğine gitti. Hocaefendi ve sadık müridi Çaycı Rıza arasındaki boş koltuğu ışık huzmesinden müteşekkil, İngilizceyi heceleyerek konuşan bu beyefendi dolduracaktı demek ki. Çaycı Rıza gölgeden hafif bir şeyin dizlerine sürtünüp geçtiğini hissetti. Aralarındaki koltuğu zapt eden yolcuyu havalimanındaki bilgisayar başında devre dışı bırakmaları mümkün olmadığı gibi &ndash;B Sırası, koltuk no: 16&ndash; New York&rsquo;a havalanacak koskoca Airbus&rsquo;ta yan yana iki kişilik başka yer bulmaları da imkânsız ilan edilmişti, sinirli bir yer hostesi tarafından.</p>

  <p class="p11">&ldquo;Mr. Muezza&rdquo; diyerek yanlarına yaklaştı hosteslerden birisi, küçük rötarın müsebbibi, Mr. Muezza olduğunu öğrendikleri şahıs, fazlaca temkinli bir şekilde yerine yerleşmişti bu arada.</p>

  <p class="p11">Hocaefendi&rsquo;nin yüreğini ağzına getirmişti bu rötar. Gözleri, pistte bekleyip duran uçağın ufkunda belirecek polis arabalarını aramaktaydı. Hostesleri itip içeri dalacak apoletlileri. Gözleri yaşlarla doldu. Sizlerin uzun uzun dinlediği vaazları suç teşkil edivermişti birden. Devlet düzenini değiştirmek istemekle, sinsi olmak ve uzun vadeli planlar yapmakla suçlanacaktı. Bunu gerçekleştirmek için geniş bir örgütlenmeye girişmiş olduğu iddia edilecekti. Hedefinin siyasi iktidarı ele geçirmek olduğu söylenecekti.</p>

  <p class="p11">İyi de, siyaset yapmak bu değil miydi? Hem böyle yapmışsa ne olmuş? Var olan siyasi ve hukuki düzen vicdanen meşru sayılan bir görüşü yasaklıyorsa, o görüşe inanan insanın nasıl bir politika yapmasını bekliyorsunuz diye sormak gerekirdi, &ldquo;şeriat tehlikesi&rdquo; sendromuyla yaşayan laik kamuoyuna, 28 Şubat&rsquo;ta postmodern darbeyi yapanlara. Bir vakit, siyaset dışı İslam profili çizdiğinden, fazlasıyla rahatlatmıştı o malum kitleyi. Bu rahatlama ona ve cemaatine kozasından çıkmak gibi tarihi bir karar aldırmıştı. Hocaefendi&rsquo;nin yüzünü görmediğimiz günlerde çevre koşulları ile iman arasında bağ kuran yaklaşımı, memnunların memnuniyetinin asli nedeni olmuştu.</p>

  <p class="p11">Marx&rsquo;ın bayrağı altında miting yapanlar için, &ldquo;Ne oldu askere? Nerede polis?&rdquo; diyordu. Göreve çağırdığı asker ve polis şimdi onun yakasına yapışmak üzereydi. Hocaefendi&rsquo;nin erdem diktatörlüğü çökmüştü.</p>

  <p class="p11">&ldquo;Mr. Muezza have you got luggage?&rdquo;</p>

  <p class="p11">Mr. Muezza&rsquo;nın bagajı yoktu.</p>

  <p class="p11">Hostesin mavi ve yeşil tonlara bulanmış gözkapakları şüpheyle yarı yarıya kapandı.</p>

  <p class="p11">&ldquo;Mr. Muezza may see your passport please?&rdquo;</p>

  <p class="p11">Hostes, Mr. Muezza&rsquo;nın şimdiye kadar çoktan görülmüş olması gereken pasaportunu münasebetsizce görmek istiyordu.</p>

  <p class="p11">Kırışmaz, buruşmaz, terletmez, üşütmez, incecik, hafif pek özel bir kumaştan yapılmış seyahat takımları içindeki Hocaefendi yine seyahatler için kullandığı yalınayak dolaşıyor hissiyatı veren yumuşak ayakkabılarını geçirdiği ayaklarını huzursuzlukla birbirine doladı:</p>

  <p class="p11">Terörist gelmiş yanlarına mı oturmuştu yoksa?</p>

  <p class="p11">Muezza ismini nereden hatırladığını Hocaefendi&rsquo;den önce Çaycı Rıza buldu: Hz. Muhammed&rsquo;in kedisinin adı. Mr. Muezza da o sırada sırasıyla önce iç ceplerinde sonra iki yan cebinde aradığı pasaportunu buldu, &ndash;buraya dikkat!&ndash; ve olmayan bir şeyi, iki avcunun arasındaki boşluğu hostese gösterdi. Pencereden bakan Hocaefendi kulağının dibinde kör sineklerin vızıltısına benzer bir fısıltının &ldquo;Dön bak, mucizeme şahit ol!&rdquo; dediğini işitti. Baktı. Hostes, Hocaefendi ve Rıza&rsquo;nın şahitliğinde bir pasaportu görmüş gibi baktı ve onayladı; &ldquo;Excuisme Mr. Muezza, have a nice fly.&rdquo;</p>

  <p class="p11">Hostes sırtını dönüp iki adım atmıştı ki külden ve şerden suret bulmuş gibi tel tel dağılıp döküldü tıpkı bir hayal gibi yok oldu.</p>

  <p class="p11">&ldquo;Gerçek adım bu değil elbette&rdquo; dedi Mr. Muezza başını çevirip göz göze geldiği Hocaefendi&rsquo;ye. Adı bu değilse biz de bu hitabı bir kenara bırakmalıyız;</p>

  <p class="p11">&ldquo;Adım Cebrail.&rdquo;</p>

  <p class="p11">&ldquo;Bismillahirrahmanirrahim.&rdquo;</p>

  <p class="p11">&ldquo;Seni kurtarmaya geldim.&rdquo;</p>

  <p class="p11">&ldquo;Bismillahirrahmanirrahim. Bakara suresinde der ki, &lsquo;O&rsquo;nu Cebrail ile de destekledik. Demek ki size nefislerinizin hoşlanmayacağı bir emirle bir peygamber geldikçe her defasında kafa mı tutacaksınız? Kibrinize dokunduğu için kimine yalan diyecek, kimini de öldürecek misiniz?&rsquo; &rdquo;</p>

  <p class="p11">Cebrail başını sallayıp kemerini bağladı. Ne yani gelip aralarına oturan İslam inanışına göre görevi peygamberlere güç vermek, sıkıntılı anlarında teselli etmek olan dört büyük melekten birisi miydi?</p>

  <p class="p11">&ldquo;Binmeseydim bu uçağa, infilak edecekti havada. Sen ve müridin de Allah&rsquo;ın gökyüzünden, yeryüzüne serbest düşüşe geçecektin. O etapta mucize yaratmak da mümkün olmayacak, okyanusun üstünden yalınayak önce Kâbe&rsquo;nin yolunu tutacak, ardından Hakk&rsquo;ın cennetine yükselecektin daha yapacak onca işin varken.&rdquo;</p>

  <p class="p11">Bunları Cebrail&rsquo;in ağzından duyan Hocaefendi başını kucağına gömdü. Kemer ikaz ışıkları söndü. Hosteslerden birisi iyi olup olmadığını sordu. Rıza, namazını kaza ettiğini söyleyip hostesi başlarından savdı. Kuşkusuz Rıza, Cebrail ile Hocaefendi&rsquo;si arasındaki sohbeti aralarına görünmez bir perde çekilmiş gibi işitmiyordu.</p>

  <p class="p11">Hocaefendi dertli başını secde kabul ettiği plastik uçak masasından kaldırdı:</p>

  <p class="p11">&ldquo;Bir gün dünya robotlarla idare edilecekse bu robotları yönlendirecek kumanda merkezi Müslümanların elinde olmalıdır, diyordum, bizi Batı-Hıristiyan âlemi karşısında yenik duruma düşüren ne varsa onları Batılılar düzeyinde temellük edebilmiş olmak istemekteydim. Hal böyleyken Liberaller ve Kemalistler tarafından alkışlanmaktaydım. Laikçi-Kemalist çevrelerin özlemleriyle örtüşen özlemlerim vardı. Ama alaşağı ediverdiler beni.&rdquo;</p>

  <p class="p11">&ldquo;Öyle&rdquo; dedi Cebrail. &ldquo;Eğer yetişemeseydim, infilak eden uçaktan sonra ortalık daha beter karışırdı. Koca uçağın senin uğruna infilak ettiğini düşünürdü kimileri.&rdquo;</p>

  <p class="p11">Kırlaşmış temiz bir sakalı, yine tertemiz, pasparlak görünen bir ensesi vardı Cebrail&rsquo;in. Kuran&rsquo;da yazan altı yüz kanadını hatırlayıp bakışlarını sırtına, omuzlarına doğru kaydırdı onun Hocaefendi. Sonra, yüce kanatlardan hiçbir iz, çıkıntı, kalıntı sezemeyince başını pencereye çevirdi. Dışarıda motor gürültüsünün coşturduğu havanın sesini dinledi ve sordu:</p>

  <p class="p11">&ldquo;Peygamberliğimi bildirmek için mi geldin ey Cebrail?&rdquo;</p>

  <p class="p11">&ldquo;Yooo&rdquo; dedi Cebrail mükemmel bir fani rolü yaparak, &ldquo;Sen kendini zaten peygamber ilan etmedin mi? Bu çağda bize ihtiyaç var mı ki?&rdquo;</p>

  <p class="p11">&ldquo;Bir kusur mu işledim ey Cebrail?&rdquo; diye sordu bu defa Hocaefendi.</p>

  <p class="p11">&ldquo;İnsan kusurdan ibaret zaten.&rdquo;</p>

  <p class="p11">&ldquo;İnfilak eden uçaktan aşağı ateşten bir heykel, bir öbek kül olarak inseydim, şehit düşseydim, bu benim için daha yararlı olmaz mıydı ey Cebrail?&rdquo;</p>

  <p class="p11">Cebrail bir kaşını kaldırdı, senin karşında abdal müritlerinden birisi yok, bana yol yordam öğretme dercesine:</p>

  <p class="p11">&ldquo;Yokluğun varlığından daha çok belaya ve kuşkuya yol açardı kuşkusuz. İnsanların kafasının içine konulan aklın, fikrin bu kadar çok derde yol açacağını, fikirlerin günahlar gibi yasak edileceğini bilseydik ondan mahrum bırakırdık sizleri. Bu daha hayırlı olurdu belki.&rdquo;</p>

  <p class="p11">Hocaefendi fikirleri dolayısıyla mağdur oluşunun Cebrail tarafından kabul görülüşüne memnun oldu. Arkasına yaslandı:</p>

  <p class="p11">&ldquo;Gidişim gibi, dönüşüm de olacak mı ya Cebrail?&rdquo;</p>

  <p class="p11">&ldquo;Müneccim miyim ben?&rdquo; dedi Cebrail ve bir fani kılığında olduğunu hissettirmek için hostes çağırma düğmesine bastı, gelince de &ldquo;Bir bardak su&rdquo; rica etti. Dilinin damağının kuruluğunu yatıştırıp, şükretti ve mübarek parmaklarının ucuyla dudaklarını kuruladı:</p>

  <p class="p11">&ldquo;Siz insanların tarih dediği şeye sorman lazım memlekete dönüşünün olup olmayacağını. Tarih ülkelerin kaderidir bir bakıma. Bazı insanların kaderleri de ülkelerinin tarihi.&rdquo;</p>

  <p class="p11">&ldquo;Tarih tek dişi kalmış canavar. Ardımda kalan memleketim de inim inim inlemekte.&rdquo;</p>

  <p class="p11">&ldquo;Benim indirdiğim kutsal kitaplar gibi olmalı ulusların tarihi de tek ve bir, yalan barındırmayan.&rdquo;</p>

  <p class="p11">&ldquo;Nerde?&rdquo; deyip bir elini salladı Hocaefendi. Cebrail&rsquo;in bakışında kutsal kitapların günah saydığı kibirden eser yoktu ama, &ldquo;Sen de o tarihin bir parçasısın Hocaefendi&rdquo; deyişine benzer bir ifade vardı.</p>

  <p class="p11">&ldquo;Şu bir külçe demir saydığımız insan yapısı kanatlı kuşun havalanıp bizi bir diyardan bir diyara götürmesi kadar imkânsızmış meğer yaptıklarım. Minare dibinde kör bir odacıktan geniş geniş âlemlere çıktım bin bir cefa ile...&rdquo; durdu ve sustu Hocaefendi. Mülayim görünmek için değil, heba olduğunu varsaydığı emekleri için ağlamaktaydı bu defa. Şahidisiniz on dokuz yıl önce çulsuz bir fukara olarak düşmüştü Anadolu yollarına. Bu defa Cebrail refakatinde, öz, hakiki, gerçek gurbete doğru uçmaktaydı.</p>

  <p class="p11">&ldquo;Uzatma artık, neredeyse kendini tutamayıp aralıksız üç gün üç gece süren vaazlarından birisine başlayacaksın&rdquo; dedi Cebrail, bir melek olduğu hakikatini derin bir kuşkuyla gölgeleyip. Dayanamayıp devam etti ayrıca;</p>

  <p class="p11">&ldquo;Ne oldu şaşırdın mı? &lsquo;Allah&rsquo;ın Resulü buradayken ben nasıl vaaz ederim sana ey kulum&rsquo; dediğin camilerde Muhammed değil ben vardım, sırtımı kubbeye vermiş, kanatlarım ile Allah&rsquo;ın evinin dört bir tarafını sarmış, kollamış. Kimi zaman da zavallı bir müridinin kılığına girip gelirdim pek tabii ve açıkçası alınırdım Muhammed&rsquo;i varsayıp beni, Allah&rsquo;ın peygamberleri ile arasında aracı ilan ettiği meleğini yok saymandan.&rdquo;</p>

  <p class="p11">&ldquo;Görmedim, bilemedim&rdquo; diye kekeledi Hocaefendi.</p>

  <p class="p11">&ldquo;Muhammed&rsquo;i görüyordun ama&rdquo; dedi Cebrail sitayişle.</p>

  <p class="p11">Yemekler geldi, gitti. Hocaefendi baktı gördü Cebrail hiçbir sıkıntı duymadan yiyor yemeğini, hiç sormadı, &ldquo;Domuz eti, domuz yağı var mı yok mu? Domuz etinin halledildiği bıçaklarla kesilmiş, domuz etinin pişirildiği tavalarda işlem görmüş müdür?&rdquo; diye. Önüne konulanı Cebrail&rsquo;e güvenip afiyetle yedi.</p>

  <p class="p11">Günden geceye geçtiler ve geceden güne. Gâvurun küçük aptesi bir yerine sıçrar da mundar eder kendisini diye helaya bile gitmedi Hocaefendi. Çaycı Rıza ise gözleri hostesin kalçalarına ve gömleğinin üzerinden bile belli olan biçimli göğsüne kaydığı anda bozmuştu aptesini. Girip helaya bir aptes almaya hem üşeniyor hem de çıktıktan sonra helayı kullanacak olanın &ldquo;Bir Müslüman girip yağmur yağdırmış buraya&rdquo; demesinden korkuyordu ki vardı böyle bir tecrübesi. Neyse, daha fazla sıkılmalarına ve sıkışmalarına gerek kalmadan pilotun, &ldquo;Birazdan Kennedy Havalimanı&rsquo;na inmiş olacağız&rdquo; anonsu duyuldu.</p>

  <p class="p11">Gelmişlerdi.</p>

  <p class="p11">Hocaefendi, Cebrail ile arkadaş olduğu hissiyatına kapıldı ve dostça anlattı:</p>

  <p class="p11">&ldquo;Altın bir nesil yetiştirme gayesi ile bulup topladığım, Işık Evlerinde yetiştirdiğim çocuklarım çok okurlar. Beni eş tuttukları Gazali, Nizam&rsquo;ül Mülk ve Mevlana&rsquo;dan başka şeyler de okurlar. Okur ve bana anlatırlar. Okur ve tartışırlar. İşte bunlardan bir tanesi Alman seyyah Stephan Gerlach&rsquo;ın &ndash;Hey! Bu günlük Florya Deniz Köşkü&rsquo;nün kütüphanesinde de var, orijinal dilinde, Almanca. Ama kim bilir hangi meraklı tarafından bazı bölümleri tercüme edilmiş ya da ettirilmiş. Pelür kâğıtlara yapılan tercümeler de kitabın içine sokuşturulmuş iyi mi?&ndash; 1573 ile 1576 yılları arasında tuttuğu günlüğü okumuş. Şöyle sona eriyormuş bu günlük...&rdquo;</p>

  <p class="p11">Hava değişimi, uzunca bir süre yüksek irtifada uçmak, jetlag... İnsan fiziğine ve kimyasına etki edecek her türlü şey olmuş olabilirdi ve bunun neticesinde Hocaefendi söz konusu günlüğün nasıl sona erdiğini unutuvermiş ama nasıl becerdiyse söylemiş gibi yapmış, kendi söylemiş kendi gülmüştü. Yolculuk bitsin diye can atan Cebrail de anlamadığı lafa nezaketen gülümsemişti:</p>

  <p class="p11">&ldquo;Uçaktan bakınca yamalı bohça gibi görünen yeryüzünde, ülkelerden bir ülke işte. Stratejik önem diyorlar ama insanlar artık hem yeraltından hem yer üstünden gidebiliyorlar. İsterlerse fezaya çıkıp oradan tam tepenize inebilirler.&rdquo;</p>

  <p class="p11">&ldquo;Yani.&rdquo;</p>

  <p class="p11">&ldquo;Yani stratejik önemi olduğu için bütün dünyanın bu ülkeyi karıştırıp durduğu, bütün kötülüklerden ötekilerin sorumlu olduğu komplosu bu ülkeye adalet, eşitlik ve huzurun, ona da demokrasi diyorlar, kök salmaması için neden teşkil etmemeli.&rdquo;</p>

  <p class="p11">&ldquo;Tövbe, bir melek değil de deli bozuk bir fani mi yoksa?&rdquo;</p>

  <p class="p11">Hocaefendi&rsquo;nin kalbinden geçen şüpheyi sezen Cebrail konuştu:</p>

  <p class="p11"><span class="t13">&ldquo;Modern ça</span><span class="t13">ğ</span> <span class="t13">öncesi dönemi ya</span><span class="t13">ş</span><span class="t13">amakta olan toplumlar mizah nedir bilmezler</span>. Mizah: şaka, alay, yergi değildir. Olağanüstü olaylar söz konusu olsa da anlatılanlar ciddi şeyler değildir. Düşün, Muhammed&rsquo;e vahiy <span class="t13">indirmek için ma</span><span class="t13">ğ</span><span class="t13">araya giderken</span> <span class="t13">ş</span><span class="t13">imdi bir tayyarede, rahat bir koltukta</span> oturuyor, alkolsüz bira içiyor, peçesiz hosteslerin suratına bakıyorum.&rdquo;</p>

  <p class="p11">&ldquo;Hiçbir şey anlamadım&rdquo; dedi Hocaefendi, inişe geçen uçak için kemerini tekrar bağlarken. Cebrail de önce ağzı açık uyuya kalan Rıza&rsquo;nın kemerini bağladı, ardından kendisinin, hostesten mükâfat olarak bir tebessüm koparıp devam etti:</p>

  <p class="p11">&ldquo;Tarih sona erecekse, elini çabuk tutsun!&rdquo;</p>

  <p class="p11">&ldquo;Ne, kıyamet mi kopacak?&rdquo; diye bir çığlık attı Hocaefendi.</p>

  <p class="p11">&ldquo;Onu bana değil, insanlığa soracaksın&rdquo; dedi Cebrail.</p>

  <p class="p11">Uçağın tekerlekleri piste değmişti.</p>

  <p class="p11">&ldquo;İnan saçmalayıp durmadım&rdquo; dedi Cebrail. &ldquo;Bir mağara yerine bir tayyare koltuğuna inmiş elçi melek olarak bu çağa uygun, söylenmesi gereken şeyleri söyledim.&rdquo;</p>

  <p class="p11">Gelmişlerdi.</p>

  <p class="p11">Her şey bütün din âlimlerinin gördüğü türden bir rüya olabilir miydi? Hatırlayınız, Korku Efendi&rsquo;nin şeytanla muhabbeti ve yine böyle tayyarede zuhur eden düş ile gerçek arası olağanüstü ama ciddiyetsiz şeyler.</p>

  <p class="p11">Geride bıraktığı memleketinde rüyalarından bile yargılanacağını bilen Hocaefendi yanındaki boş koltuğa yaşlı gözlerle baktı. Sadık müridi Çaycı Rıza&rsquo;nın esnemekten çenesi çıktı. Bir vakit kendisini Hira Dağı&rsquo;nda gören Rıza ile yaşadıklarını paylaşabilir miydi?</p>

  <p class="p11">Amerika&rsquo;da ikamet edecekleri yere ulaşır ulaşmaz cemaatiyle görüntülü bir uydu görüşmesi ayarlandı. Memlekette kalan cemaat üyeleri üç ayrı güvenlik kontrolünden geçerek, &ndash;sonuncusunda şifre Muezza idi&ndash; girdikleri salonda yaşlı gözlerle Hocaefendi&rsquo;lerinin likit kristal ekranı kaplayan görüntüsüyle buluştular. Amerikan Başkanı&rsquo;nın ekim ayı içinde Hocaefendi&rsquo;ye verdiği randevuyu iptal edişinin üzüntüsünü de yaşıyorlardı pek tabii. Hocaefendi sallanıp durmasının görüntüyü berbat edeceği kendisine tembih edildiği halde aksini yapmamak konusunda muvaffak olmuş gibi görünmekteydi: Kadraja girmeyen eller tarafından cendere içinde tutulmaktaydı. Beyaz Saray ile suya düşen randevuyu dert edenlerin beklemediği açıklama işte o zaman yapıldı:</p>

  <p class="p11">22 mart 1999 günü, postallarıyla tekmeleyip, namlularını doğrultup süngülerinin ucuyla onu gurbete itekleyenlerin zoruyla bindiği Amerika uçağında Allah&rsquo;ın elçisi Ruhü&rsquo;l Emin, Ruhü&rsquo;l Kuds, Namüs&rsquo;l Ekber Cebrail aracılığıyla müjdeler olsun, kendisine vahiy inmiştir.</p>

  <p class="p11">Bu haberi aldığında düşüp bayılanlar oldu. Bayılıp ayılmayanlar, o gün bugün komada kalanlar. Kuşkusuz her peygamberin dünya hayatında biraz çile çekmesi gerekiyordu. Çağrıldığında geri dönecekti ve yirmi yıl önceki sürgün hayatıyla kıyaslandığında Amerika&rsquo;da gurbette olmak dert sayılmazdı.</p>

  <h2 class="h22"><a id="ncx4436"></a><a id="a141"></a>13</h2>

  <p class="p11">Bütün kahramanlarımızdan teker teker kurtuluyoruz. Ama bazıları var ki tarih onları yaşatmaya devam edecek. Büyükelçi Orlando, 2000&rsquo;li yıllarda da ölümsüz kalabilecek mi? Bu bilinmez ama onun yanından ayrıldığımız gün kendisini İsveç hükümetine emrivakiyle emekli ilan ettirip ülkesine dönmüştü. Doğduğu topraklara geri dönüşü başlı başına bir hikâyeydi: Hemşire anneciğinin mezarını ziyaret etmiş, ziyaret boyunca annesini hastaların lazımlığını bile göğüs hizasında tutma vazifeşinaslığıyla hatırlamaktan bitap düşüp mezarlığın arkasında uzanan eğreltiotu bürümüş patikaya doğru yola düşmüştü. Bu patika döne kıvrıla en tepede duran meşe ağacına gidiyordu. Ağaç, 1588 yılı içinde onu gördüğü ilk günden bu yana büyümüş, daha gürbüzleşmiş, daha bir dallanıp budaklanmıştı ama hâlâ altın çağını yaşıyordu. Küçük keskin tırtıklı yaprakları dallarının üstünde olanca gürlükleriyle hâlâ titreşiyorlardı. Kendini yere atıp altında bir omurgadan çıkan kaburgalar gibi sağa sola uzanan ağacın kemiklerini, köklerini hissetti. Dünyanın sırtına bindiğini düşünmek hoşuna giderdi. Sert bir şeye tutunmak hoşuna giderdi. Kendini yere atınca deri ceketinin göğsünden kırmızı bezli defterciği fırladı. &ldquo;Gülliver&rsquo;in Başkent Günlüğü.&rdquo; &ldquo;Bir kürek getirseydim keşke&rdquo; diye düşündü. Köklerin üstünde toprak öyle ince bir tabaka oluşturuyordu ki yapmayı düşündüğü gibi kitabı buraya gömemeyecekti. Köpekler onu kazıyıp çıkartırlardı. Bu simgesel törenlerde nedense işler hep ters giderdi. Belki de vazgeçmek en iyisiydi.</p>

  <p class="p11">&ldquo;Vazgeçmem ne kadar iyi olmuş!&rdquo; diye bir çığlık attı Büyükelçi Orlando. Size aktardıklarımı kelimesi kelimesine Cevdet ve Reyhan Kara&rsquo;ya da anlatmıştı. Memleketine döndükten sonra yaptıklarını ve kaleme aldığı Başkent anılarını gömmekten son anda nasıl vazgeçtiğini:</p>

  <p class="p11">&ldquo;Kendimizi helak ederiz bir şey yaparız ve sonra ortadan yok oluruz. Ama hakkında bu kadar kötü konuştuğumuz tarih akar.&rdquo;</p>

  <p class="p11">Türk tarihi de akıyordu: Apo yakalanmıştı. Büyükelçi Orlando, 1999 yılı mayıs ayında İmralı Adası&rsquo;ndaki yargılamaları izlemek için darbelere ve demokrasiyle kucaklaşma çabasına tanıklık ettiği ülkemize ziyarete gelmişti. Doğru Başkent&rsquo;e, ayağının tozuyla Cevdet Kara&rsquo;nın evine. Tarif edilmez bir heyecanı ve mutluluğu vardı. Kolay değil, yıllar sonra Cevdet Kara&rsquo;yı karşısında Başbakan olarak bulmuştu.</p>

  <p class="p11">&ldquo;Dünya ajansları Cevdet Kara&rsquo;nın başbakanlığını duyurur duyurmaz kutlamak için İsveç Büyükelçiliği&rsquo;ne dört kutu tarçınlı bisküvi göndermelerini rica ettim.&rdquo;</p>

  <p class="p11">&ldquo;Evet&rdquo; dedi Reyhan Kara ve Başbakan&rsquo;a gelen bütün armağanları kaydettiği defterini açtı, pahada hafif ama manevi değeri büyük, beraber çay içip Cevdet Kara&rsquo;nın iktidarını hayal ettikleri günleri bisküvilerin ağızda uzun süre kalan tarçın tadı gibi anımsatan hediyeyi kaydettiği numaralarla andı, No: 2846, İsveç Elçiliği eliyle ulaşan eski Büyükelçi Orlando tarafından gönderilen dört kutu tarçınlı bayatlamaz bisküvi Etimesgut Çocuk Bakımevi&rsquo;ne gönderilmişti. Reyhan Kara defteri kapadı. Başbakan Cevdet Kara aynı anda ayağa kalktı:</p>

  <p class="p11">&ldquo;Kim bu adam?&rdquo;</p>

  <p class="p11">Cevdet Kara&rsquo;nın tuhaf bir rahatsızlık geçirdiğini duymuştu. Anlatılan o ki bir gün makamında &ldquo;Anneme gideceğim&rdquo; diye ağlamaya başlamış. Kemikleri şekerden çubuklar gibi kendiliğinden kıtır kıtır kırılmaya başlamış. Başkent&rsquo;teki doktorlar onu hassas bir muayeneden geçirmişler. O muayenede Başbakan Cevdet Kara&rsquo;nın bakımsızlıktan bu hale gelmiş olabileceği şüphesi ortaya çıkmış. Gazeteler Başbakan&rsquo;ın epeydir kesilmeyen ayak tırnaklarını yazdılar. Çay ve bisküviden ibaret beslenme alışkanlığını, ağzında bisküvi artıklarının oluşturduğu ikinci dişleri. Hayal görür gibi bakan gözleri, imza atamayacak kadar yorgun elleri, Milli Güvenlik Kurulu toplantısında kendisini kırk küsur yıl önceki Holigon Sanat Kulübü toplantısına götürüp bırakan zihninin cilveleri vücudundaki demir, çinko, vitamin, mineral eksikliklerinin neticesindeydi. Başbakanlık&rsquo;ta çıkan öğle yemeklerini zehirlenme kuşkusu taşımayıp yemiş olsa, bu kadar ağır hastalanmayabilirdi diyordu doktorlar.</p>

  <p class="p11">Kemiklerinin kırılmasını önlemek için bütün vücudu mumyalanmışcasına özel bir korse ve kuşakla sarılmıştı. Bu kuşak çözülmüş peşi sıra geliyordu usanmadan tekrarladığı sorusu gibi: Kim bu adam? Kim bu adam? Kim bu adam?</p>

  <p class="p11">&ldquo;Hatırlamadın mı?&rdquo; diye sordu Reyhan Kara.</p>

  <p class="p11">&ldquo;Hatırlamadım&rdquo; dedi Cevdet Kara. Gözlerini dikmiş bir yabancıya bakar gibi bakıyordu.</p>

  <p class="p11">Büyükelçi Orlando nemlenen gözlerini somon rengi gömleğinin manşetlerine sildi. Üzüldüğü unutulmak değildi. Tanık olduğunuz şu tarihin Cevdet Kara&rsquo;nın belleğinden silinmesiydi acıklı olan.</p>

  <p class="p11">&ldquo;Hatırladım!&rdquo; dedi sonra, Büyükelçi Orlando&rsquo;nun yüreğini ağzına getirerek.</p>

  <p class="p11">&ldquo;Genelkurmay Başkanı. Ama neden gelmiş ki bize? Darbe mi oldu yoksa?&rdquo;</p>

  <p class="p11">&ldquo;En son darbe geçen yıl 28 Şubat&rsquo;ta olmuştu canım&rdquo; dedi Reyhan Kara. Ayağa kalkmış rüzgârda savrulan çalı parçası gibi duran kocasını tutmaktaydı. Gözlerini yumdu ve başını yere eğdi Cevdet Kara. Belleği ansızın bir fırtınanın ortasında kalmış, çer çöp uçmuş asla unutmaması gerekenler yerli yerinde kalmış gibi hiç beklenmedikleri bir anda doğru cevabı verdi:</p>

  <p class="p11">&ldquo;Büyükelçi Orlando, hoş geldiniz!&rdquo;</p>

  <p class="p11">Bellek fırtınası bakışlarını akıllandırmış havalanıp giden aklını geri getirmişti:</p>

  <p class="p11">&ldquo;Muhtemelen Bölücübaşı Apo&rsquo;nun yargılamasını izlemek için gelmişsinizdir.&rdquo;</p>

  <p class="p11">O andan sonra Büyükelçi Orlando&rsquo;nun tek kelime etmesine fırsat vermeden konuşmaya devam edecekti. Hiç değişmemiş bulduğu salonun her zaman oturduğu köşesine kurulan Büyülelçi Orlado da katran karası çayını yudumlayıp bisküvilerini kemirmeye devam edecekti.</p>

  <p class="p11">&ldquo;Yakalandı çok şükür. Biz yakaladık. Takip etmişsinizdir. Fare gibi kaçtı. Biz de başına inecek süpürge gibi kovaladık. Suriye&rsquo;den ayrıldıktan sonra kapı kapı gezdi Apo. Önce İtalya ardından Yunanistan oradan Kenya. Kenya&rsquo;da Yunanistan Elçiliğinde tutuluyordu. Buradan Hollanda&rsquo;ya gideceğini sanıyordu. Kendisini taşıyan araç havaalanına giden konvoydan ayrıldı ve özel bir uçakla Türkiye&rsquo;ye getirildi. Gözleri ve elleri bağlıydı gördünüz mü? Göz bağı çözüldükten sonra ağzından dökülen ilk sözleri duydunuz mu?&rdquo;</p>

  <p class="p11">Büyükelçi&nbsp; Orlando&nbsp; başından&nbsp; beri&nbsp; gözünün&nbsp; tutmadığı Apo&rsquo;nun sözlerini hatırlıyordu: &ldquo;Benim de annem Türk&rsquo;tür&rdquo; ve &ldquo;Fırsat verilirse hizmete hazırım.&rdquo; Cevdet Kara anlatmayı sürdürdü. Sol gözündeki tik iyice artmıştı:</p>

  <p class="p11">&ldquo;Apo&rsquo;yu yakalamak bana kısmet oldu. Benden hiç beklenir miydi? Şahika Ateş bile bir komandoya dönüşmüştü Apo&rsquo;yu yakalama uğruna. Aptal kadın enflasyonu düşürmekten çok bununla uğraşıyordu.&rdquo;</p>

  <p class="p11">İlerleyen yıllar Cevdet Kara&rsquo;nın gözlük numarasını arttırmış, tikten mustarip sağ gözünün numarası diğerinden fazla artmış böylece sağ gözü mütemadiyen bir büyütecin ardından bakar gibi görünür olmuştu.</p>

  <p class="p11">&ldquo;Benim partim birinci parti olarak çıktı. Kurt Partisi ikinci. Koalisyon ortağıyız. Ben ve &lsquo;Tanrı Dağı kadar Türk, Hira Dağı kadar Müslüman&rsquo; Kurtlar. Bu ortaklığı belki siz de yadırgadınız. Ama unutmayın bizim <span class="t13">ülkemizde milliyetçilik, siyasal ak</span><span class="t13">ı</span><span class="t13">m ve partilerin tümünde zihniyet kal</span><span class="t13">ı</span><span class="t13">b</span><span class="t13">ı</span> olarak köklü ve yaygındır. Buna benim partim de dahil. Kurt Partisi&rsquo;nin sicilindeki kan ve şiddet onun normal karakteridir, ne yapalım?&rdquo;</p>

  <p class="p11">Cevdet Kara&rsquo;nın son sözünü tekrarlamakla yetindi Büyükelçi Orlando. Nasıl bir ülkeydi burası? Ardı sıra tarihin akışını değiştireceğini umduğu olaylar vuku buluyor ama hiçbir şey olmuyordu.</p>

  <p class="p11">&ldquo;Benim işim mutluluk saçmak değil&rdquo; dedi aksi bir tavırla Cevdet Kara.</p>

  <p class="p11">Nihayet iktidar koltuğuna tırmanabilmiş, oradan eski dostuna sesleniyordu:</p>

  <p class="p11">&ldquo;Kendinize biçtiğiniz görev tarihin havını tersine taramak.&rdquo;</p>

  <p class="p11">Bunlar Büyükelçi Orlando&rsquo;yu kendisi hakkında tereddüde düşürecek <span class="t13">a</span><span class="t13">ğı</span><span class="t13">r ithamlard</span><span class="t13">ı</span><span class="t13">. Da</span><span class="t13">ğ</span><span class="t13">lar</span><span class="t13">ı</span><span class="t13">, ovalar</span><span class="t13">ı</span><span class="t13">, bereketli topraklar</span><span class="t13">ı</span><span class="t13">, geveze nehirleri ile</span> bu kadar güzel bir ülkenin demokratikleşmesini istemek demek tarihin havını tersine taramak oluyordu. İçine düştüğü tarifsiz keder Büyükelçi Orlando&rsquo;nun ağzına mühür olmuştu. Söyleyecek söz bulamıyordu.</p>

  <p class="p11">&ldquo;Neyse efendim Kurt Partisi&rsquo;nin Genel Başkanı hükümette benim yardımcım oldu. Adaletmiş, İçişleriymiş gibi ideolojik bakanlıkları istemediler. Bunun yerine icracı bakanlıklara talip oldular. Daha biz hükümeti kurmadan Reyhan bunlara verdi veriştirdi. Duydunuz mu? &lsquo;Yıllarca sayısız can yaktılar, can aldılar&rsquo; dedi. Bu da onlara gem vurmanın ön adımı oldu.&rdquo;</p>

  <p class="p11">Reyhan Kara eşinin sözlerini başını sallayarak onayladı. Yıllar onu hiç değiştirmemişti. Pertev&rsquo;in zamanında uyguladığı köşk resepsiyonlarını boykot kararından Ali Çoban zamanında vazgeçmiş, otuz yıl önceki brokar uzun elbisesinin içine rahatlıkla girip siyah beyaz fotoğraflarla karşılaştırılarak varılan neticeyi belgeleyen HİÇ DEĞİŞMEDİ manşetlerini hak etmişti.</p>

  <p class="p11">&ldquo;Bugün benim doğum günüm&rdquo; dedi Cevdet Kara.</p>

  <p class="p11">Doğruydu.</p>

  <p class="p11">Reyhan Kara eşi için yaptığı bisküvilerin arasına dökülmüş pudingden müteşekkil, üzerine birkaç sembolik mum iliştirdiği pastayı getirdi. Koruma görevlilerinden birisi fotoğraf çekmek üzere içeri alındı. Reyhan Kara bir çocuğa refakat eder gibi eşinin bıçak tutan elini kavradı. Pastayı birlikte kestiler. Büyükelçi Orlando, Başbakan&rsquo;ın basına verilen doğum günü fotoğraflarında pek asık suratlı çıktı ama varlığı, Cevdet Kara&rsquo;nın eski bir dostunu ağırlayacak kadar sağlıklı olduğu konusunda göz boyamaya yardımcı oldu. Oysa gerçek ortadaydı. Hükümetin üçüncü ortağı, Pertev&rsquo;in siyasete kazandırdığı gençlerden birisi, herkesin önünde &ldquo;Yine yanlış yere imza atmışsın. O peçete. Üstelik kâğıt bile değil, kumaş peçete. Evet, başbakanımız yanlışlıkla kumaş peçeteyi imzaladı&rdquo; demekten kendisini alamıyordu. Ya da Kurt Partisi Genel Başkanı&rsquo;na &ldquo;Sen de diğer koluna gir, kaldırıp hızla götürelim şunu&rdquo; aklını veriyordu yürümesi iyice ağırlaşan Başbakan Cevdet Kara için üç hükümet ortağı birlikte çıktıkları basın toplantılarında.</p>

  <p class="p11">BAŞBAKAN ÇİŞİNİ TUTAMIYOR.</p>

  <p class="p11">Yine hükümetin üçüncü ortağı tarafından &ldquo;O yaşa geldiğimizde bizim ne halde olacağımızı Allah bilir&rdquo; açıklamasıyla doğrulanmış olmuştu.</p>

  <p class="p11">Büyükelçi Orlando ülkemizde bulunduğu günlerde bu haberleri satır satır takip etti. Hükümetin üç ortağı da birbirinden garipti. Hüseyin Feyzullah&rsquo;ın yerini alan siyasetçi ilgisini ayrıca çekti. Adamın ketum ve sakin sureti Kurt Partisi değişti, ılımlı bir parti oldu takdimini sebatkâr bir gayretle yoğunlaştırıyordu. Faşistleri kafa tokuşturarak selamlaşmaktan men edip ocakları internetle donatmak Kurt Partisi&rsquo;ni ilerici yapmaya yetecek miydi?</p>

  <p class="p11">&ldquo;Bütün bunları zaman gösterecek&rdquo; dedi Büyükelçi Orlando. Duyduğunuzda çok şaşıracaksınız, Apo&rsquo;nun 1999 yılının 31 mayısında başlayacak yargılamasına kadar gezip tozmaya, dağlarla özlem gidermeye karar vermişti. O niyetle Bursa&rsquo;ya gidip Uludağ&rsquo;a çıktı. Ortada ne yolunu bekleyen kızıl geyikler, ne çingeneler ne de amma da yenilesi gökyüzü vardı. Pet şişeler, cam kırıkları, mangal ateşi külleri, kemik parçaları, özgürce uçuşan gazeteler, naylon kanatlı kelebekler; poşetler, patlak futbol topları, tabanı çıktığı için orada bırakıldığı belli spor ayakkabı tekleri, hayvan leşleri, sigara izmaritleri, konserve ve deterjan kutuları, solmuş hazır çorba ambalajları, keyif çatılmak için oralara kadar çıkarılmış sünger bir yatak, dibi delik bir leğen ve tam ortasından ayrılmış musluklu plastik su küpü. Karşı tepeleri göstermeyecek kadar yoğun kirli bir hava, bir kat azot, bir kat kükürt, bir kat bütan gazı. &ldquo;Tanrı, Uludağ&rsquo;ın manzara teraslarından birisinde bir sigara içmek isteyen piknikçileri korusun&rdquo; diye düşündü Büyükelçi Orlando. Bir zamanlar Akropol&rsquo;e kadar görünen manzarayı karartan zihniyetin burada kesinlikle sigara içmek isteyebileceğini düşündü sonra. Kendi imkânlarıyla &ldquo;Sigara İçilmez&rdquo; levhasının altına şu manzumeyi yazdı: &ldquo;Çünkü hava çok kirli. Sigara ateşi seni havaya uçurabilir.&rdquo;</p>

  <p class="p11">Ertesi gün Apo&rsquo;nun yargılandığı İmralı adasına gitti ki bu ada Uludağ&rsquo;ın eteklerinde uzanan bir iç denizin ortasındaydı. Büyükelçi Orlando&rsquo;nun başı bir zamanlar İstanbul&rsquo;daki elçilik balkonundan seçip sevdalandığı Uludağ&rsquo;ın karlı zirvesi gibi yüksekte kalmıştı. Mahkemeyi izleyenler arasında epey yüksekte kalan bu baş Apo tarafından seçildi. Apo bardağın altına kapatılmış kara bir sinek gibi bakınıyordu. Savunmasına şehit ailelerinden özür dileyerek başladı, kendisine bir şans daha verilmesini istedi, üç ayda bütün militanlarını dağdan indirme sözünü savurdu. Vız, vız, vızzzz, vız. Büyükelçi Orlando, Apo&rsquo;nun zavallı Kürt halkının sinek kralı olduğunu düşündü. Hayatı boyunca tıpkı burada olduğu gibi kendisini bir bardağın altına hapsetmiş, işe yaramaz kral ilan edilmiş kara bir sinek.</p>

  <p class="p11">Mahkeme çıkışı nadide bir sebzeyi koruyan cam kapağın üstüne kımıl kımıl bir yusufçuk sürüsü apaçık bir memnuniyetle nasıl konarsa basın mensupları da Büyükelçi Orlando&rsquo;nun üstüne öyle atılıp ama ondan önce &ldquo;Bu kim?&rdquo; diye soran çaylak meslektaşlarını &ldquo;Hizbullah&rsquo;ın ortadan ikiye ayırdığı Kürt dostu İsveç Büyükelçisi&rdquo; bilgi notuyla aydınlatıp sordular:</p>

  <p class="p11">&ldquo;Kurt Partisi, terörist başı Apo&rsquo;nun asılmasını, Avrupa beslememizi istiyor. Sizce?&rdquo;</p>

  <p class="p11">&ldquo;İskoçya Kraliçesi Mary&rsquo;nin idam sehpasında elinde tuttuğu kadife kaplı, sırma işli küçük bir İncil atalarımdan bana yadigâr olarak kalmıştır ve inanmaya hazır bir göz, Kraliçenin kanının bir damlası olduğu söylenen kahverengi bir lekeyi seçebilir. İşte o İncil&rsquo;de der ki...&rdquo;</p>

  <p class="p11">Büyükelçi Orlado sözünü bitirmeden basın mensupları mahkemeden çıkmakta olan Avrupa Birliği Adalet Komisyonu üyelerinin başına üşüştüler. Büyükelçi Orlando bir parmağı havada başı göklerde bir aziz gibi kalakalmıştı.</p>

  <p class="p11">O günden sonra onu bir daha gören olmadı.</p>

  <p class="p11">Geride kalan ailesi, pek sevdiği, uzun uzun anlattığı meşe ağacının altına temsili bir mezar taşı diktiler ve ölüm tarihini yazmaktan özellikle çekindiler. Başkent&rsquo;in eski Amerikalı Büyükelçilerinden birisi onu Irak&rsquo;ta gördüğünü iddia etti. Kim bilir, belki oralarda kendisine biçtiği görevi, tarihin havını tersine taramayı sürdürmekteydi.</p>

  <h2 class="h22"><a id="ncx4482"></a><a id="a142"></a>14</h2>

  <p class="p11">&ldquo;2000 yılının sıfırları peşine takılmış felaketleri simgeliyordu. Kaldı ki felaketler bir yıl öncesinde, Marmara Depremiyle başlamıştı. 16 ağustos 1999 gecesi Florya Deniz Köşkü bir çağlayandan aşağı inmeye çalışan sal gibi suların içinde debelendi durdu. Deprem korkunçtu. Hemen yangın söndürme köşesinde kum dolu kırmızı kovaların üstünde sembolik olarak asılı duran kazmalardan birisini kaptığım gibi üzerine bir toz bulutunun çöktüğü yakın banliyö Avcılar&rsquo;a gittim. Orada görev yapan bir kurtarma ekibine katılıp Yalova&rsquo;ya, Çınarcık&rsquo;a gittim ki bizim köşkün aşçısı Ragıp Ağabey, Atatürk ile birlikte Yalova&rsquo;daki Yürüyen Köşke gidip gelir ama beni götürmezdi. Kısmet bir felaketin yaralarını sarmaya yardımcı olacağım günlere imiş. &lsquo;Amca bırak sen yapamazsın&rsquo; diyenleri utandırdım, canla, başla çalıştım. Dört yaşında bir kız çocuğunu, kırk yaşlarında bir beyefendi ile bulaşık teli gibi büzülmüş kafesinin içinde Allah&rsquo;ın verdiği candan ayrılmamış muhabbet kuşu ile iki ayağı kırılmış finoyu ben kurtardım.</p>

  <p class="p11">Depremin yol açtığı sorunlarla ilgili bütün icracı bakanlıkları &ndash;böyle mi söylüyordu Başbakan Cevdet Kara?&ndash; elinde bulunduran Kurt Partisi sarsıldı. Hem depremle hem de depremden sonra deprem üzerinden yolsuzluk yapan bakanlarıyla.</p>

  <p class="p11">1999 benim için bir müjdeyle sonlandı: Tuvalette ıkınırken fenalaşan Rasim&rsquo;in sağ tarafına felç inmişti. O yine de gazetelere &lsquo;Şükür fırçayı sol elle de tutabiliyorum&rsquo; demecini verdi.</p>

  <p class="p11">Sıfırları, peşine takılmış felaketleri simgeleyen 2000 yılı, saat ustası Ohannes Çıtakyan&rsquo;ın duvara astığı günden bu yana hiç bozulmadan çalışan duvar saatinin on ikiyi vurmasıyla başlamış oldu. Ben uyuyordum. Ne iyi bir saat ustasıydı Mösyö Çıtakyan, Atatürk bozulan saatler için ısrarla onu çağırırdı. Evet, uyuyordum. İşim yoksa gece on ikiden önce yatmış olurum. 2000 yılının ilk dakikalarında köşkün dakik saatinin saat başı yuvasından çıkan tüyleri dökülmüş guguk kuşu gibi yatağımda dikildim. Allah söyletti; &ldquo;Kehanet devri artık bitiyor Mösyö Kevork. Yaklaşmakta olanlar öyle dehşetli ki bunları önceden haber verecek sözcükler hiçbir müneccimin dağarcığında yoktur.&rdquo;</p>

  <p class="p11">Kendimi hiçbir zaman müneccim ilan etmedim, şahitsiniz. Öyle olsaydı tanık olduğum tarihten arkama bakmadan kaçmanın yollarını arardım. Bütün gece rüyamda kazılan mezarlar gördüm. Ağustos depremi rüyalarıma giriyor diye yorumladım gördüklerimi. Rüyalarımda gördüğüm mezarlardan iniltiler geliyordu. Sonra gaipten gelen, vicdansız, kötü birisine ait olduğunu hissettiğim bir ses &ldquo;Yavaş yavaş ölüyorlar&rdquo; açıklamasını yapıyordu.</p>

  <p class="p11">2000 yılının ilk sıfırı birinci felaketti: Devletçe kurdurulan ve asli görevi Apo&rsquo;culara karşı eylemlerde bulunmak olan terör örgütü Hizbullah çökertilmişti. Şahika Ateş iktidarı sırasında köşkün abone edildiği günlük gazetelerin kesilmesi emrinin verilmesi unutulduğundan ya da Başbakan Cevdet Kara yanlışlıkla bir peçeteyi imzaladığından ya da her neyse, Köşk&rsquo;e gelmeye devam eden gazeteleri okuyarak öğrendim bunları. Vaktiyle Büyükelçi Orlando&rsquo;yu satırla çizen Hizbullah pek çok kişiyi domuz bağı adını verdiği el, ayak ve başlarından geçirdiği ip yardımıyla boğarak öldürmüştü. Bu ağır ağır ölüm halini videoya kaydetmişlerdi. Bu ölümler kiralanmış lüks villaların bodrum katlarında, dehlizlerde gerçekleştirilmişti. Bu küçük sarayların her birinin altında kontrolden çıkan örgütün ölümünü şart koştuğu insanların mezarları bulunmaktaydı. İşte böyle elli yedi Hizbullah mezarı açılmıştı. Vaktiyle kayıp olan, sözgelimi kadınların erkeklerle saf tutarak cenaze namazı kılmasını savunan kendi halinde inançlı bir ev kadını gibi pek çok insanın bir ipe dolanmış iskeletleri ortaya çıkmıştı. Yetmiş yedi yıllık Cumhuriyet&rsquo;in hazineleri! Bir ülkenin kirli çıkısı!</p>

  <p class="p11">Yakalığımdaki isimlik, MUSTAFA, kararmıştı. Meğer Şahika&rsquo;nın kocasının yaptırdığı isimliklere de fesat karıştırılmıştı. Yolsuzluk pirinç olduğu sanılan ama alçıdan olduğu anlaşılan isimliklere kadar sıçramıştı. İkinci felaket; yaptıkları yolsuzluklar nedeniyle sonu darağacına çıkan Yüce Divan&rsquo;a gönderilen siyasetçilerin aklanması olmuştu. Bir örümceğin yumurtaları gibi parlak ay suratıyla Şahika mesela. Söz Şahika&rsquo;dan açılmışken tırnaklarını geçirdiği iktidardan ayrılması pek güç oldu. Kısaca anlatmam gerekirse; dünya ortadan ikiye ayrıldı sandım. Bir yıl sonra Meclis&rsquo;e bile giremeyecek, partisinden istifa edip yalısına dönecekti. Yeni hükümet kurulduğunda kendisinin muhalefet etmekten başka görevinin kalmadığını öğrendiği gün, civardaki arsaları almak üzere çağırdığı emlakçıyla görüşmek üzere Florya Deniz Köşkü&rsquo;ndeydi. İşte o gün salondaki her şey tam ortadan ikiye ayrıldı. Vaktimin çoğunu bunların tamirine ayırdım.</p>

  <p class="p11">Üçüncü sıfır, üçüncü felaket, yaklaşmakta olan büyük ekonomik krizdi. Her ne kadar maaşını yastık altında saklayan bir adamsam hatta tedavülden kalkmış paralarla dolu maaş zarflarına sahip olsam bile, Başbakan Cevdet Kara&rsquo;nın halkı rögar kapaklarını çalmaması konusunda uyarması ve çalınan kapaklardan dolayı kanalizasyona düşerek ölenlerin sayısındaki artış ciddi bir ekonomik krizin gelmekte olduğuna dair hissiyatımı doğruluyordu. Devlet adamları, siyasetçi ve bürokratlar bu tür hayat okumaları yapmaktan acizdi.</p>

  <p class="p11">Keşke 2000 yılının dördüncü bir sıfırı daha olsaydı. Böylece onun içini de devletin elindeki silahların kanun suçlularının, Hizbullah&rsquo;ın elinde çıkmasıyla, cezaevlerindeki isyanlarla, <span class="t12">Hayata Dönü</span><span class="t12">ş</span> <span class="t12">Operasyonu</span> adı altında mahkûmların kibrit çöpü gibi yakılması faciasıyla doldurmak mümkün olabilirdi.</p>

  <p class="p11">&lsquo;Tarih el değiştiriyor çünkü devlet el değiştiriyor.&rsquo; Bunu da Ali Çoban söylemişti. Beni görüp hatırladıktan sonra bunu söyleme gereğini hissetmişti. Cumhurbaşkanlığının sonuna geldiğinde onu beş yıl daha görevde tutacak çözümler aranırken o da umutlanmışken, iktidar elinden uçup gitmişti. 16 mayıs 2000 tarihinde yeni bir cumhurbaşkanı seçilmesine rağmen, &ldquo;Noter&rdquo; diyordu onun için, İstanbul&rsquo;daki 19 Mayıs Gençlik ve Spor Bayramı münasebetiyle yapılacak resmigeçidi izleme arzusundaydı benim anladığım. Nazlı Hanım&rsquo;ını otomobil tuttuğu için Florya Deniz Köşkü&rsquo;nde soluklanmışlardı. Onlar gelmeden evvel, başparmağım iğneleniyor dedim kendi kendime, hain bir şey bu yana geliyor. Öyle de olmuş, bunlar çıkıp gelivermişlerdi.</p>

  <p class="p11">Kendimi bir bardak limonatayla hatırlattım. Ali Çoban&rsquo;ın mayıs güneşinin ısıttığı taraçada kötü anılarının olduğu gerekçesiyle oturmak istemeyeceğini düşünmüştüm. Yedi yıl önce geldiğinde yine orada oturduğunu unutarak yanılmışım. Kanlı 1 Mayıs sonrası Rasim&rsquo;e iktidara giden yolu açacak çekişmeyi sahneye koyduğu taraçada soluklandılar. Eşitliğin, hukukun, yolsuzlukların, faili meçhullerin, demokratikleşmenin, anıların, bir ulusun belleğinin üzerine oturdular.</p>

  <p class="p11">&lsquo;Bu arkadaş Köşk kurulduğu günden beri burada maşallah&rsquo; dedi beni işaret ederek Ali Çoban. Bu ülkenin bezdiren tarihinin zincirinde süfli bir halkaydım ben. Saygıda kusur etmeden ayaklarını uzatmaları için bir puf, atıştırmaları için kuruyemiş, bol buzlu bir sürahi su getirdim.</p>

  <p class="p11">Başkent&rsquo;ten kırk bir pare top atışıyla uğurlanmak yetmemiş gibi İstanbul&rsquo;daki resmigeçidi izlemek konusunda ısrarlıydı Ali Çoban. Nazlı Hanım&rsquo;ının başı dönüyordu. Onu mazur görmedi. &lsquo;Halkın huzuruna beraber çıktık, beraber çekileceğiz&rsquo; dedi: &lsquo;Sahneden iniyoruz Nazlı Hanım&rsquo;ım.&rsquo;</p>

  <p class="p11">Nazlı Hanım&rsquo;ının koluna girip resmigeçit törenini izleyecekleri tribüne kadar refakat etme konusunda herkes çekimser davranıyordu. Tarihin kurbanının koluna girmek için görevlendirildiğimde bunun nedenini anladım. Söyledikleri homurtudan ibaret Nazlı Hanım&rsquo;ı koluna girdiği refakatçisini bir oltanın ucuna geçirilmiş besili bir solucanı almaya muktedir büyük bir balık gibi hırpalıyor, sarsıyordu.</p>

  <p class="p11">Tribündeki yerimizi aldık. Kolumu bırakmayan Nazlı Hanım&rsquo;ı sayesinde onun yanına, dolayısıyla protokole oturmak zorunda kalmıştım. Yıllar boyu denizi izlemeye alışmış gözlerim şaşkındı.</p>

  <p class="p11">Resmigeçit başladı.</p>

  <p class="p11">Serüven trenine benzemez tarih! Kişiliksiz, yönetilmez, hesaba kitaba gelmez, kavranamazdır ve hiç kimse kaçamaz elinden. Ali Çoban ve Nazlı Hanım&rsquo;ı benden iyi bilir bunu. Tarih ucubesi her ne kadar yönetilemez, hesaba kitaba gelmez, kavranamazsa da buna rağmen anlatılabilir, dolayısıyla üzerine gidilebilir bir şeydir tarih.</p>

  <p class="p11">Resmigeçit başladı.</p>

  <p class="p11">Ben sizin gördüğünüzü görmüyorum. Benim tanık olduğum tarih başka. Yazılmayan, anlatılmayan utançlar, günahlar geçiyor önümden. Onlara el sallıyorum ben. Bu ülkenin kaderi halkın elindedir yalanına.</p>

  <p class="p11">Resmigeçit başladı.</p>

  <p class="p11">Mustafa adı altında tanığı olduğum yalanlar tarihi geçiyor önümden.</p>

  <p class="p11">Gözyaşları içinde ayağa kalkıp selam durmuş Mustafa adında doksan yaşında bir uşak diye fotoğrafımı bassa da gazeteler birilerinin hiç hoşlanmayacağı bir kusur ve küfürüm ben!</p>

  <p class="p11">Çok sevdiğim siyah beyaz filmlerde, perde öyle güzel kararırdı ki senin de yok olmana imkân verecek bir delik gibi küçülerek. Bu tarihte bana yer yok, biliyorum. &lsquo;Anlatacaklarım burada sona eriyor. Allah Türk devletini de sona erdirsin.&rsquo; Bunu söylediğim için kimse beni tutuklamasın, söylediklerimi aktaran şu satırların yazarı zavallı kızcağızın başını da derde sokmayın çünkü böyle söyleyen birisinin dediklerini aktarıyorum sadece, köşkün kitaplığında bulduğum 1574&rsquo;te buralardan geçen bir gezginin &ndash;Stephan Gerlach!&ndash; günlüğünden bu söylediklerim. &lsquo;Allah Türk devletini de sona erdirsin.&rsquo; Şakadan anlamıyorsanız ve düşüncelerden nefret ediyorsanız, intikam peşindeyseniz ve kinle doluysanız o gezginin mezarını bulup kızgın yağla doldurmanızı tavsiye ederim.</p>

  <p class="p11">Resmigeçit başladı.</p>

  <p class="p11">Geçmişi yazdığım gibi bir gelecek de yazmalıydım biliyorum. Ama bu iyi insanlara vazife edilmiyor. Yanlış anlamayın. Kendim için iyi insan demiyorum.</p>

  <p class="p11">Resmigeçit başladı.</p>

  <p class="p11">Florya Deniz Köşkü bir mavna gibi çözülüp uzaklaşıyor gözlerimin önünden. Tarihinizden ders alın demek isterdim sizlere ama bu sıkça söylendi, pek yararı da olmadı.</p>

  <p class="p11">Resmigeçit sürüyor.&rdquo;</p>

  <p class="p11">Bizim kim olduğunu bildiğimiz hizmetli heyecan içinde izlediği resmigeçit töreninde tribünlere yığılıp kaldı, Ali Çoban tarafından yüzüne sallanan fötr şapkaya &ldquo;Tarihin yelpazesi&rdquo; dedi. Protokole dizilen kumrular şahidim, son sözü, &ldquo;Ben tarihin kollarında ölmek diye buna derim&rdquo; oldu.</p>
</body>
</html>
