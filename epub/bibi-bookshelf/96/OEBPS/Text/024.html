<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h2 class="h22"><a id="a82"></a>1</h2>

  <p class="p11">&ldquo;Neden, neden, neden? Yesin seni deden.&rdquo; Okuduğu kitaptan, Salman Rüşdü, <span class="t12">Midnight&rsquo;s Children</span>, kafasına takmıştı bu cümleyi Mühendis. Daha nicelerini de benim kulağıma fısıldadı.</p>

  <p class="p11">Pertev unutmamıştı, uçakta yanına oturup servis peçetesine mühendislik faaliyetlerinde bulunan, sonrasında kısa bir dönem arkadaşlık ettiği Mühendis&rsquo;i buldurmayı. Acı gerçek karşısına çıkmış olmalıydı pek tabii:</p>

  <p class="p11">&ldquo;Adam Metris&rsquo;te yahu!&rdquo;</p>

  <p class="p11">Ona gelene kadar şunlar olmuştu: Pertev seçimi kazanmış ama hükümet kurma görevi henüz kendisine verilmemişti. Rasim&rsquo;in görevi ona vermeyeceğini söyleyenler bile vardı. İnsafsızlar, daha parti genel merkezinin tavanındaki şampanyanın izi bile kurumamıştı! Rasim, sivil giysiler içinde ve Cumhurbaşkanlığı makamında çok rahatsızdı. Demek Pertev Başbakan oluyordu. &ldquo;Acı gerçek&rdquo; diyordu çevresindekilere. &ldquo;Horoz Paşa kaç civciv sokabildi meclise?&rdquo;</p>

  <p class="p11">Herkes nefesini tutmuş Rasim&rsquo;in Pertev&rsquo;e randevu vermesini bekliyordu. Rasim neden randevu vermiyordu? Neden, neden, neden, yesin seni deden! Sonunda Şermin tuttu telefon ahizesini, verdi Pertev&rsquo;in eline, &ldquo;Ara&rdquo; dedi. Böylelikle randevu alınabildi. Emrivakiyle. Rasim görüşme gününe kadar hasta yattı. &ldquo;Bir hafta boyunca oyların sayılmasını bekledim&rdquo; diyordu soranlara, &ldquo;Mucize bir oy sandığı ortaya çıkar, mührü kırılır, kapağı açılır ve içinden Pertev&rsquo;i Meclis kapısından döndürecek oyları kusar.&rdquo; Hayali buydu. Ama olmadı.</p>

  <p class="p11">Pertev görevi almaya gerine gerine geldi. Gerdanını sallandırmış, Amerika&rsquo;da verdiği kiloları aynen almış, Şermin&rsquo;e Washington&rsquo;dan aldıkları canım takım elbiseleri hırstan ortadan ayırmak düşmüştü. Günlerce konuşulacak şey bir anda oldu: Pertev çekti Rasim&rsquo;i kendine, yanaklarından öpüverdi. Rasim&rsquo;e de yüzünü buruşturarak yanaklarını uzatmak düştü. Nuri Paşa bizzat, &ldquo;teessüf&rdquo; telefonu açmıştı. &ldquo;Ne yapayım yani adamı itse miydim? Şey gibi mıknatıs gibi çekti beni kendine.&rdquo;</p>

  <p class="p11">Çocukluğunun eşek travması hafifçe tazelendi. Bilinçaltının en gerilerine ittiği komiser rüyalarına girmeye başladı. Sırf rahmetli anacığına benziyor diye köşkün emektar kâhya kadını, oğlunun komünist olduğu iftirasıyla işinden oldu.</p>

  <p class="p11">Pertev ise rahatlamıştı.</p>

  <p class="p11">Röportajlar başladı. Daha ilk röportajında gözlüklü, dişlek bir çocuğun omzuna elini atmış, beraber verdikleri pozda Keban Barajı&rsquo;nın peçeteye çizimini elinde sallandırmıştı: KEBAN&rsquo;I YANLIŞ YAPTIK. Keban yapılırken kıçı bezli bebek olan bu uydurma mühendis için Pertev şu masalı uygun bulmuştu:</p>

  <p class="p11">&ldquo;Uçakta yanımda oturuyordu, baktım bir peçeteye bir şeyler çiziktiriyor, uzattı, efendim Keban&rsquo;ı keşke böyle yapsaydınız dedi.&rdquo; Zekiydi; danışmanların bulduğu o çizimi yapan o olmadığı gibi, çizemeyecek kadar da ahmak olan mühendis için okudunuz işte, iyi kıvırmıştı. &ldquo;Keşke böyle yapsaydınız&rdquo; kurnazdı; Ali Çoban&rsquo;a Barajlar Kralı günlerinden başlayarak saydırmaya girişmişti. İnandırıcıydı, ayrıca bir servis peçetesinin peşini bırakmayacak kadar da enerjik.</p>

  <p class="p11">&ldquo;Seçim sonuçları tahmin ettiğiniz gibi mi?&rdquo; sorusuna bile Ali Çoban&rsquo;ı yerle bir edecek bir cevap vermişti:</p>

  <p class="p11">&ldquo;Ali Çoban, İhsan Sabri Çağlayangil&rsquo;in evine gidiyormuş. Bir kadın yaklaşmış, &lsquo;Üzülmeyin&rsquo; demiş, arkadaşınıza oy vereceğiz, Pertev&rsquo;e.&rdquo;</p>

  <p class="p11">İşte bunu duyduğum vakit diyordu Pertev, ipi göğüsleyeceğimi anladım. &ldquo;Yani sizi iktidara getiren Ali Çoban&rsquo;a gidecek olan oylar mıydı?&rdquo; diye soruyordu röportajı yapan zavallı. &ldquo;Katiyetle değil&rdquo; diyordu Pertev &ldquo;Öyle olsaydı meclise giremezdik.&rdquo;</p>

  <p class="p11">&ldquo;İyi ama nasıl?&rdquo; diye çırpınıyordu gazeteci.</p>

  <p class="p11">&ldquo;Bak kompütür. Kompütür nedir biliyor musun?&rdquo; diye lafı değiştiriyordu Pertev.</p>

  <p class="p11">Metris&rsquo;teki öz, hakiki, gerçek Mühendis röportajı okuyup boş bir hayale daldı.</p>

  <p class="p11">&ldquo;Af çıkar muhtemelen.&rdquo;</p>

  <p class="p11">Bunun neticesinde üç gün tünel kazmaya inmedi, tırnak aralarına dolan çamur topakları kurudu, tırnakları sökülüyormuş gibi sızladı. Pertev&rsquo;e bu kadar güvendiği için söylene söylene yataktan kalktı.</p>

  <p class="p11">&ldquo;Neden, neden, neden, yesin seni deden!&rdquo;</p>

  <p class="p11">Herkese tırnakları ve tırnak etleri arasına dolan toprakları temizlemesini tembihledi. &ldquo;Kız eli gibi olacak elleriniz&rdquo; dedi. Tıraş kremleriyle kremlendi eller. Bu hazırlıkların üzerine koğuşlarına ani bir baskın, daha doğrusu bir ziyaret düzenledi cezaevi savcısı. Çok nazikti, fazlasıyla iyi niyetli görünüyordu ince belli bardaklardan tavşan kanı çayını yudumlarken.</p>

  <p class="p11">&ldquo;Aferin, ne güzel düzenlemişsiniz koğuşu&rdquo; dedi. Küçük kütüphanelerinin başında durmuştu: &ldquo;Ne güzel bir kitaplık bu böyle.&rdquo;</p>

  <p class="p11">Mühendis&rsquo;ten sonra İngilizce okuyabilen bir mahkûmun ilk yüz sayfasını aşamayıp bıraktığı <span class="t12">Ada or Order</span>&rsquo;ı, <span class="t12">Midnight&rsquo;s Children</span>&rsquo;ı alıp karıştırdı, &ldquo;Güzel, güzel&rdquo; dedi &ldquo;İyi bakın kitaplarınıza&rdquo; dedi ve dönüp gitti.</p>

  <p class="p11">Mühendis garip bir ışık yansımasının gözlük camlarındaki marifeti sonucu savcının arkasından ışıl ışıl gözlerle baktı.</p>

  <p class="p11">&ldquo;Tünele yılbaşına kadar ara veriyoruz&rdquo; diye kestirip attı.</p>

  <p class="p11">Koğuş birbirine girmişti. Neredeyse ranza altına yatırılan kuklalar Rasim ve Nuri bile çıkıp soracaklardı Mühendis&rsquo;e:</p>

  <p class="p11">&ldquo;Neden, neden, neden. Yesin seni deden!&rdquo;</p>

  <h2 class="h22"><a id="ncx2989"></a><a id="a83"></a>2</h2>

  <p class="p11">Tiyatro gibi, perde çekiliyor ve bıraktığımız yerde buluyoruz, Cevdet Kara&rsquo;yla Büyükelçi Orlando&rsquo;yu. Hatta çay tepsisiyle içeri giren Reyhan Kara&rsquo;yı. Hem onların hayatında hem bizim anlatımızda küçük bir antrakt oldu. Günler geçti, Başkent&rsquo;e mevsimin ilk karı düştü.</p>

  <p class="p11">&ldquo;Bu durumda her yerin bembeyaz olması gerekmez mi?&rdquo; diye sordu Büyükelçi Orlando. &ldquo;Ama her yer gri, bulanık, hatta elçilikteki odamın pencere önündeki karlar kapkara. Söyleyin Sayın Kara, bir ülkede yağabilir mi bildiğimiz kar, kara kara?&rdquo;</p>

  <p class="p11">&ldquo;Her kış Başkent&rsquo;te gaz maskesiyle dışarı çıkıyorsunuz. Sonra da kırmızı kar yağdığını görmüş gibi, ilk defa bu şehirde kış geçiriyormuşçasına soruyorsunuz.&rdquo;</p>

  <p class="p11">Bu gerçek karşısında boynunu büktü Büyükelçi Orlando. Ardından gaz maskesinin altında kalan küçük paketi aldı. Kara çiftine Noel hediyesi getirmişti. Reyhan Kara sevindi. Paketten vanilya kokulu bir kalıp sabun, Noel ağacına asmak için minik baykuşlar çıktı. Baykuşların mavi parlak pullardan gözleri, mercan rengi gagaları vardı.</p>

  <p class="p11">&ldquo;İyi ama&rdquo; dedi Reyhan Kara, &ldquo;bizim partinin amblemi beyaz güvercin.&rdquo;</p>

  <p class="p11">&ldquo;Parti için değil, ağaç için getirdim onları&rdquo; dedi Büyükelçi Orlando. Çatının onarıldığı, kaloriferlerin artık ısıttığını fark edip Üsküdar&rsquo;da babadan kalma ev nihayet satıldı herhalde diye düşünerek.</p>

  <p class="p11">&ldquo;Biz Noel ağacı süslemeyiz ki&rdquo; deyince Reyhan Kara, &ldquo;O zaman bir yetimhaneye bağışlayalım onları&rdquo; çözümünü buldu Büyükelçi Orlando.</p>

  <p class="p11">&ldquo;Bizim ülkemizde Noel ağacı süslenmez&rdquo; dedi Cevdet Kara. Büyükelçi Orlando&rsquo;nun bundan bile habersiz olması karşısında hiddetlenerek. Dişlerini kenetleyerek bir konuşma tiki geliştirmişti ne zamandan beri.</p>

  <p class="p11">Dayanamadı Büyükelçi Orlando, tanıksınız işte, arkadaş olacak kadar yakındılar birbirlerine, dolayısıyla şöyle bir eleştiri yapmaya hakkı vardı:</p>

  <p class="p11">&ldquo;Bu mutsuzlukla parti kurulmaz ki...&rdquo;</p>

  <p class="p11">Hayret, batılı yetiştirilmiş tarafı devreye girmiş olmalı ki, gülümsemişti Cevdet Kara. Hatta Türklüğü pamuğa dökülmüş eter gibi uçup gitmiş onları güldürmüştü Cevdet Kara:</p>

  <p class="p11">&ldquo;Parti kurmak için tombul ve mutlu mu olmak gerek?&rdquo;</p>

  <p class="p11">&ldquo;Ah Pertev&rsquo;ler. Uzun yıllar konuşacağız onları. Bu ülkede pek çok çocuğu doğacak Pertev&rsquo;in. Cuntacıların dölleriyle karıştığından daha da hilkat garibesi olacaklar.&rdquo;</p>

  <p class="p11">&ldquo;Bugün ne tuhaflık var sizde?&rdquo; der gibi bakınca Cevdet Kara.</p>

  <p class="p11">&ldquo;Bugünlerde çok okudum&rdquo; dedi Büyükelçi Orlando, &ldquo;roman okudum.&rdquo;</p>

  <p class="p11">&ldquo;Ondan karışık kafanız&rdquo; dedi Cevdet Kara.</p>

  <p class="p11">&ldquo;En sevdiği yemek de kâğıt kebabıymış&rdquo; dedi Reyhan Kara.</p>

  <p class="p11">&ldquo;İşe yarar şeylerden konuşalım&rdquo; diye uyardı hanımları Cevdet Kara, ardından işe yarar mevzuyu açtı: &ldquo;Partimize model olarak İsveç modelini seçtik.&rdquo;</p>

  <p class="p11">&ldquo;İşe yarar&rdquo; dedi Büyükelçi Orlando.</p>

  <p class="p11">&ldquo;Biliyorsunuz her sandık çevresinde işçi, esnaf, tüccar gibi on iki sosyal kesimden temsilci bulunuyor. Bu kaba hesapla bir milyonu aşkın üyeye tekabül ediyor. Biz buna tabandan örgütlenme diyoruz.&rdquo;</p>

  <p class="p11">&ldquo;İşe yarar&rdquo; dedi Büyükelçi Orlando. Sonra birden silkindi bir kâbusun üzerine yağan lapa lapa karlardan ayırıp dalgın bakışlarını: &ldquo;Sol, darbeyle hesaplaşmak istiyor. Bu böyleyken siz neden bu kadar ağırdan alıyorsunuz?&rdquo;</p>

  <p class="p11">&ldquo;İnce eleyip sık dokuyoruz&rdquo; dedi Cevdet Kara.</p>

  <p class="p11">&ldquo;Her isteyen de giremeyecek partimize&rdquo; dedi Reyhan Kara. İkinci görevi kocasının yerine partinin başında görünmek olacaktı. İlk görevini bilmiyor musunuz? Tavşan kanı çaylar demlemek.</p>

  <p class="p11">&ldquo;Biz halkın gerçek partisini kuracağız&rdquo; dedi Cevdet Kara ikna olmamış gibi bir hali olan Büyükelçi Orlando&rsquo;ya. Oysa o bambaşka bir sorunun peşinden yuvarlanarak yapmıştı bu ziyareti:</p>

  <p class="p11">&ldquo;Pertev&rsquo;in Kürt meselesine bakışı nasıl olacak acaba?&rdquo;</p>

  <p class="p11">&ldquo;Acaba&rdquo; sorusu diplomatik kimliğini bir güzel yumuşatıyordu. Can dostunuza bütün açıklığıyla cevap verin bakalım: &ldquo;Onun bir tarafı Kürt&rsquo;tür&rdquo; dedi Cevdet Kara.</p>

  <p class="p11">&ldquo;Sizin de, İnönü&rsquo;nün de daha pek çok siyasetçinin de öyle değil mi?&rdquo; diye sordu Büyükelçi Orlando. Uzun lafın kısası bu coğrafyada sorunların aynı kanı taşımakla çözülmeyeceğini çoktan öğrenmişti. &ldquo;Mesele değil bu, mesele değil&rdquo; dedi Cevdet Kara; &ldquo;Şu cunta döneminde Kürtlerin geleceğini tahayyül etmek büyük lüks.&rdquo; Büyükelçi Orlando, &ldquo;Kürt sorunu Fırat&rsquo;ın öte yanında patlayacak ama diğer yanına da geçecek. Ülkenin batısının da sorunu olacak&rdquo; dedi demesine de, alaycı bir &ldquo;Ne zaman?&rdquo; cevabı alınca tartışmaktan sıkılıp Cevdet Kara&rsquo;nın çay içme illüzyonunu seyre daldı. O da şuydu; dudakları ince belli çay bardağının ağzına dayalı durduğu halde çay içmiyor gibi görünüyordu. Bu haliyle zehirli olduğunu düşündüğü bir sıvıyı içer gibi yapan Kanuni&rsquo;nin korkak çaşnigirbaşısına benziyordu. Yüreğimizi nasıl da ağzımıza getiriyor Büyükelçi Orlando, yoksa yoksa Kanuni döneminde de...</p>

  <p class="p11">&ldquo;Reyhan için Eva Peron diyormuş şu veto edilen partiye doluşan solcular&rdquo; dedi Cevdet Kara.</p>

  <p class="p11">&ldquo;Karıkoca olmanızın dışında bir benzerliğiniz yok. Hem, Eva Peron çok güzel bir kadındı. Konuştuğu vakit ağlatırdı. Yine de Reyhan Kara, Eva Peron&rsquo;dan daha etkindir. Bu görünür bir etki olmasa bile. Sizi de bir ara kafanızda fır dönen miğferlerle harpçi, iddialı bir kimliğe dönüştürmeye çalıştılar. Peron&rsquo;a benzetmeye çalıştılar. İyi ki reddettiniz o kimliği. Peron&rsquo;la sizin ortak noktanız şu olabilir Sayın Kara, popülistliğiniz. Ama iki farklı popülist. 1940&rsquo;ların Arjantin&rsquo;i zenginleşmekte olan bir ülkeydi. Yani sizin iddiasız tarafınızın aksine orada kıtanın en müreffeh ülkesini yaratmış iddialı bir kesim vardı. Ayrıca Peron, Nazi yanlısıydı. Sizin yeni kuracağınız partiyi ne sağa, ne sola yerleştirebiliyorum Sayın Kara, bilmiyorum.&rdquo;</p>

  <p class="p11">Büyükelçi Orlando çizmeyi aşıyordu.</p>

  <p class="p11">Kara çifti ziyareti sonlandırmanın vaktinin geldiğini hissettirmek için ısrarlı bir sessizliğe gömüldü. Büyükelçi Orlando da sessizlikten istifade edip düşüncelere... Bir gün emekli olup ülkesine dönmeyi, bembeyaz karlarla kaplı bir ormanda, orman kadar sessiz ülkesinde uzun yürüyüşler yapmayı sonra kısa bir ziyaret için buraya tekrar gelmeyi hayal etti. Buna müteakip kalbinin bir köşesinden öyle bir şey geçti ki bulutlar kar tanelerini, gökler fırtınaları nasıl daha fazla tutamazsa o da hissettiğini söyleyiverdi. Konuyla ilgisiz.</p>

  <p class="p11">&ldquo;Siz ölümsüz olacaksınız Sayın Kara.&rdquo;</p>

  <p class="p11">Bunu bir iltifat sayan ve sanan Cevdet Kara gülümsedi.</p>

  <p class="p11">&ldquo;Öyle değil, öyle değil&rdquo; dedi Büyükelçi Orlando, Türkçeye ustalıkla hâkim olamadığı şüphesine kapılarak:</p>

  <p class="p11">&ldquo;Ölmek istediğiniz halde ölemeyeceksiniz.&rdquo;</p>

  <p class="p11">Orlando&rsquo;nun kehanetleri!</p>

  <p class="p11">Dinleyin: Çatı kirişlerinden sarkan bir Magripli kellesine; eski bir futbol topunun renginde, çökmüş avurtları, bir hindistancevizinin üstündeki tüyleri andıran bir iki tutam sert kuru saçlarıyla nereden çıktı bu kelle, Orlando&rsquo;nun babası belki de büyükbabası onu Afrika&rsquo;nın vahşi düzlüklerinde ayın altında ansızın ortaya çıkan bir koca Kafir&rsquo;in omuzlarının üstünden uçuruvermişti ve şimdi kendini katleden Viking&rsquo;in devasa evinin tavan arası odalarında durmaksızın üfüren rüzgârda yavaşça, sonsuzca sallanmaktaydı. Kehanetler, işte o kelleye kılıç salladığı çocukluk günlerinden yadigâr.</p>

  <p class="p11">Büyükelçi Orlando&rsquo;nun ülkemizin burada konu ettiğimiz yakın tarihine eş, derin belleğinin bir köşesinden tutup çıkardığı futbol topuyla hindistancevizi arasındaki kelleyi, kehanetinde, bir hastane yatağının bembeyaz yastığının üzerine kondurdu. Kelle şeffaf hortumlarla halelendi, çocukluğunda kılıçla vurup durmasına rağmen açılmayan ağız aralandı. Dehşete gözlerini açtı Büyükelçi Orlando.</p>

  <p class="p11">&ldquo;Uzun süredir olmuyordu bu&rdquo; dedi.</p>

  <p class="p11">&ldquo;Can çekişecek ama acı çekmeyecek değil mi?&rdquo; diye sordu Reyhan Kara. Kuşkusuz Eva Peron&rsquo;dan daha çok seviyordu kocasını. Kadınca bir güdüyle Büyükelçi Orlando&rsquo;nun bir yerlere gidip geldiğini, kendilerine gösterilmeyeni gördüğüne inandı.</p>

  <p class="p11">Büyükelçi Orlando ne diyeceğini bilemedi:</p>

  <p class="p11">&ldquo;Tarihin içinde olmak ne zor&rdquo; dedi. &ldquo;Sizin yerinizde olup bir ülkenin solunu derleyip toplamanın vebalini taşımak yerine çatı kirişinden sallanan bir Magripli kellesi olmayı isterdim.&rdquo;</p>

  <p class="p11">Cevdet Kara ileride tartışmalara yol açacak &ldquo;Magripli&rsquo;nin Kellesi&rdquo; isimli şiirini o gün yazdı. Bir kere radyoda okuyup ortalığı birbirine kattığı şiirin yazılı nüshası ne yazık ki yok.</p>

  <h2 class="h22"><a id="ncx3033"></a><a id="a84"></a>3</h2>

  <p class="p11">Horoz Paşa meclise yetmiş bir civciv sokmuştu. Böylece hayali ailesiyle işi bitmişti. Halktan çok silah arkadaşları, silah arkadaşlarından çok Keje ve kızı suçluydu. Pertev&rsquo;in zafer röportajlarını hasetten çatlayarak, kendilerine siyasi danışman denilenlerin zorlamasıyla okuyordu:</p>

  <p class="p11">&ldquo;Pek yakında televizyonda politik münazaralar yaptırırlar size. Bu yüzden okumanız şart.&rdquo;</p>

  <p class="p11">&ldquo;Asker adamım ben! Yazar verirsiniz o zaman elime!&rdquo; diye, öfkeden yerli yersiz tepinip duruyordu Horoz Paşa.</p>

  <p class="p11">Masasının üzerine bırakılan röportajlarda da Pertev&rsquo;in yanındaki Şermin&rsquo;e bakıyordu: Seçim kazandıran kadın. Kadının içindeki enerji ve hırs dişlerini ortadan ikiye ayırmış, cildini germişti. Purosunun dumanını baskılardan bunalmış, sinmiş halkın yüzüne yüzüne üşüyordu: &ldquo;Bak bana rahatla biraz.&rdquo; Horoz Paşa, Şermin&rsquo;in purolu fotoğrafına bakarken bir türlü alışamadığı kravatını gevşetti. &ldquo;Mutluluk, huzur, sağlık bunların hepsi parayla satın alınabilecek şeylerdir&rdquo; diyordu Başbakan eşi olarak halkın gözü önünde kocasına sarılmış Şermin.</p>

  <p class="p11">&ldquo;Kevser böyle pozlar veremez&rdquo; diye düşündü Horoz Paşa. Bütün fotoğraflarında gömüldüğü mahcubiyetle başını yerden kaldıramamıştı.</p>

  <p class="p11">İyi ama hangi Kevser?</p>

  <p class="p11">Asıl Kevser Horoz yıllardır can çekişiyordu Münih&rsquo;te bir klinikte.</p>

  <p class="p11">Kevser&rsquo;in yerini alan Keje günlerdir saçını tarıyordu biricik kızının. Yalnızdılar İstanbul&rsquo;da. Tek bir pirinç tanesi bile kalmamıştı evde. Kalan bir kaşık un ile bir çorba pişirecekti. 6 kasım 1983&rsquo;ten bu yana eve giden gelen olmuyordu. Bir buçuk ayda yiyecekler bitmiş, evdeki aynalar tozla örtülmüş, birer birer ömrünü dolduran ampullerden dolayı ev karanlığa gömülmüştü. Kızının taradığı saçları hayalinde ve titreyen bir mum alevinde uzuyor, Keje&rsquo;yi buraya nasıl geldiğini hatırlamaya zorluyordu. Kızını koklaya koklaya nasıl bulduysa, zihninin o köşesinin yardımıyla Horoz Paşa belasından kurtulabilir miydi? Bu eve, bu hayata ait olmadığını hissediyordu. Musluklar nasıl açılır, alafranga tuvalet nasıl kullanılır bilememişti. Kendisine öğretildiği halde belleğinde başka bir şey kayıtlıydı. Taradığı kısacık ipek gibi saçlarıyla güzel kızının başı dizine düşüvermiş, uyuyakalmıştı. Onu yatırdı. Salondaki cılız ışıkta, aynalı dolabın önüne gitti. Parmak uçlarıyla kafasının sığabileceği kadar bir köşeceğin tozunu sıyırdı. Başına baktı. Bir hazineydi bu baş. Kapağı açılsa ve içinde neler sakladığını gösterse işe yarayacak bir hazine. Bu evi dolduran eşyalar sözgelimi, ona dağ, taş parçalarını hatırlatıyordu. Zihninin bir köşesinde geçmişine sırt vermiş dağlar yükseliyordu. Rüya mı gerçek mi, çıplak ayaklı bir kız keçi gibi tırmanıyordu. Belleği oradan kutu kutu evlere, bir küçük kutunun içine sıçrıyordu. Orada bir kadın, kucağında kundaklı bir bebek, bir pencere vardı. Keje o pencereden bakmaya çalışıyordu, belleği direniyor, pencere hiçbir şey göstermiyordu. Belleğiyle inada tutuştu. Sonunda o pencereden damı eğik kutu gibi evlerine doğru gelen güzel bir adam gördü. Dili olsa, &ldquo;Horoz Paşa benim kocam değildi&rdquo; derdi.</p>

  <p class="p11">Bellek ne büyük mucize. Bazen dursa, kaybolsa, çalışmasa bile her şey saklı onda. Hiç açılmasa bile, hisler, davranışlar ve düşüncelerle miras kalabilir en yakınlarımızdakine. Bellek bir tek insanda, fanide nasıl işliyorsa koskoca bir ulusta da öyle işler. Toplu mezarlar gibidir ulusların belleği. Keje hatırlamaktan korkmuyor. Mösyö Kevork&rsquo;un hayatını kurtaran patates çuvalına girişinin öncesini hatırlamakta, unutmamakta direnmesi gibi. Yoksa bellek üzeri örtülüp uykuya dalar. Utanç, suç ve ayıplar &ldquo;Unut gitsin!&rdquo; diye diye işlendiği günden daha ağır günahlara dönüşür. Bu hislerin fosili bellekten düşmanlık, arsızlık, şuursuzluk olarak çıkar. Keje, Kevser olarak yaşamaya razı değil. Tıpkı ondan Hizmetli olarak söz etmemizi istemeyen Mösyö Kevork gibi. Unutmak bir insan için böylesine zorken bir ulus için nasıl mümkün?</p>

  <p class="p11">Keje nasıl ısıtıldığına şaştığı ve artık ait olmadığına inandığı evde sabahı etti. Sisli puslu bir İstanbul sabahına açtı pencereyi. Sis, Pertev&rsquo;in satılığa çıkaracağı köprünün bacaklarını örtmüş ama onu gökyüzüne asılmış gibi tutan halatlarını gizleyememişti. Aç kumrular ürküp pencere önündeki taşlığın en ucunda toplaştılar. Onlara verecek bir şey var mıydı? Un çorbasının içine katık edeceği hamur parçalarını ufaladı. Aynı pencereden Horoz Paşa&rsquo;nın kendilerine zehirli ekmek verdiğini unutmamıştı kumrular. Kumruların belleği kusursuzdu. Keje pencereyi örterse kumruların ekmek parçalarını yiyeceğini düşündü. Belleğin çekimi: Pencerenin önündeki boşluk onu çekiyordu. Kapatıp önünden ayrılamıyordu pencerenin, &ldquo;Git de kuşlar yesin kırıntılarını&rdquo; diyen ince düşüncesine rağmen. &ldquo;Bak&rdquo; diyordu belleği, &ldquo;Pencereden aşağı bak!&rdquo; Yukarıdan bakmak neyi değiştirirdi ki, Horoz Paşa tarafından bulunduğunda kendini bilmez bir halde yerde yatıyordu. Aşağıdan yukarıya baktığında hatırlayabilirdi. Başlangıç noktasını bulmuştu. Aşağı indi. Yere yattı. Gözlerini kapayıp açtı. Bir kumru ölüsüyle olmasa da yere gömülmüş pencereden bakan bir kadınla göz göze geldi:</p>

  <p class="p11">&ldquo;Orada ne yapıyorsunuz?&rdquo; diye sordu kadın: &ldquo;Siz bu memleketin şerefsizlik nişanı Horoz Paşa&rsquo;sının karısı değil misiniz?&rdquo;</p>

  <h2 class="h22"><a id="ncx3045"></a><a id="a85"></a>4</h2>

  <p class="p11">&ldquo;Sonra, bodrum penceresinden bakan ve Keje&rsquo;ye o sözleri eden o kadın buraya, benim ziyaretime geldi.&rdquo;</p>

  <p class="p11">O anın heyecanıyla saçlarını yatıştırıyor Mösyö Kevork. İşaret parmağıyla damağını ovalıyor, dökülen dişlerini, olmadı diş protezini hâlâ yerinde varsayıp. Burnunu çekiyor, soluk alıp veriyor, avurtlarını yüzüne gömüp bırakıyor, bu küçük egzersizler yüzünün şeklini değiştirecekmiş gibi. Hazırlığın son noktası mısır püskülü kaşlarının düzeltilmesi. Mösyö Kevork hayatının ilk ve son ziyaretçisini, dimdik ayağa kalkmış ve hayran olunası duruşunu takınmış beklerken düzeltiyor beni, &ldquo;Sen ikinci ve sonuncu ziyaretçimsin. Bursa Atatürkçülük Derneği&rsquo;nden gelen ev karılarını beni ziyarete gelmiş saymazsak pek tabii. Ha ha ha...&rdquo;</p>

  <p class="p11">Şimdi belleğinin derinliklerindeki ziyaretçisini karşılamaya hazır:</p>

  <p class="p11">&ldquo;Mutfaktaki lomboz deliğinden bakıyordum beni görmeye gelen kim diye? Köşkün kapısındaki Cemşid telefonla haber vermişti.&rdquo;</p>

  <p class="p11">Bir bilinmeze, meraka ve hayrete dudak büküyor Mösyö Kevork, kırmızı iltihaplı dudak içini göstere göstere:</p>

  <p class="p11">&ldquo;Patates çuvalının içinde girdiğim bu köşkte beni kim bulabilirdi ki?&rdquo;</p>

  <p class="p11">Aylar boyu süren görüşmelerimizde sormadığım bir soru kocaman bir sarkaç gibi kafamda sallanıp durdu:</p>

  <p class="p11">&ldquo;Birisinden mi kaçıyordunuz Mösyö Kevork?&rdquo;</p>

  <p class="p11">&ldquo;Tarihten kaçıyordum. Tarihin üzerime saldığı hayaletlerden. Senin atalarından ayrıca. Ama işe bak; kaçarken kaçarken, tarihin kucağına düştüm. Şimdi kapatalım bu konuyu, ziyaretçim bekliyor. Kadın geldi ve kendisini bana nasıl tanıtacağını bilemedi. Daha doğrusu ömrüm boyunca gördüğüm ilk ziyaretçim olduğu gerçeğini suya düşürüyordu az kalsın. Kadın kimi aradığını bilmiyordu yahu. Kapı görevlisi Cemşid nasıl akıl edip onu bana gönderdiyse. Horoz Paşa&rsquo;nın karısından başlayınca söze, anladım. Onu salona aldım. Florya Deniz Köşkü neredeyse yazlık köşk olmaktan çıkmıştı. Kalorifer döşenmişti çünkü kalorifer. Çok şükür Şermin hepsini sıpıtıp atacaktı. Rasim&rsquo;in burası için uygun olmayan böyle bir konfora yönelmesinin sebebi kışın İstanbul&rsquo;a geldiğinde ne orduevinde, ne de Hilton&rsquo;da kalamayışındandı. 69 ve mikrofon korkusundan. Florya&rsquo;ya kalorifer döşetmek ne demekti biliyor musun? Denizin üstüne bir sauna inşa etmek. Pencereler buharlanıyor, şıpır şıpır terliyorduk. Kısa kollu üniformalar yaptırmıştık kendimize. Ama Rasim pek mutluydu burada. Yılbaşını burada kutlayacaktı. Emer Sultan&rsquo;ın şarkıları eşliğinde. Bunları anlatıyorum çünkü koca bir hindi kömür oldu ben ziyaretçimle konuşurken. Çocuğu nasıl bulduğumu soruyordu kadın. Anlattım. Neden soruyorsun, dedim sonra. Kevser&rsquo;in Horoz Paşa&rsquo;nın gerçek karısı olmadığını söyledi o da. Anlamıştım dedim. Kim olduğunu ve nereden geldiğini de hatırlamıyormuş. Mümkündür dedim. Gerçekten dilsizmiş ayrıca. Orası aşikâr dedim. Yok yani Horoz Paşa&rsquo;nın söylediği gibi ağır hastalıklardan kalktığı için değil, dedi. Biliyordum dedim. Kapı kapı dolaşıp herkese anlatmış, kimse yazmamış bu hikâyeyi. Hah hah hah. Gazeteler her şeyi yazabilselerdi. &ldquo;Nasıl bulacağım ben onların ailesini?&rdquo; dedi kadın. Bilmem, dedim. Vicdansızın birisiymişim gibi böyle söyleyip kendi gizli derdime düştüm: Acaba ablam, ağabeyim, nerededir, ne olmuşlardır diye düşündüm. Onları aradığım rüyalar güzel başlar, kâbusa dönüşürdü. Ertesi gün yine gelmiş kadın. Plajın her köşesine çocuğun ve ismini söyleyemeyen, yazamayan Keje&rsquo;nin fotoğraflarını yapıştırmış. Kış günü kim gelir buraya? Bana da bir tomar afiş bırakmış, eksilen afişlerin yerine asmam için. Köşk&rsquo;ten sonra ikinci düzenli işim bu oldu; eksilen, solan, yırtılan, uçup yerinde yeller esen afişleri yenilemek.</p>

  <p class="p11">Elimden başka bir şey gelmiyordu çünkü. Yanık kokusu burnuma geldi ama. Mutfaktan, salona doğru o dayanılmaz neme rağmen kapkara bir duman yolunu buldu. Eyvah dedim, yanıyor hindi! Bütün bir günüm hindiyi kazımakla geçti. Sonra salçalı bir sosla kızarmış gibi bir renk vermekle. Şekerli yağlı suya iki lokma ağaç verniği damlatıp, köşkte kutularca vardı, benim kül olmuş hindiyi dirilttim. Rasim, &ldquo;Maşallah çıtır çıtır olmuş&rdquo; diyordu. Yılbaşı yemeğine MİT&rsquo;çi Damat Mithat ile Rasim&rsquo;in büyük kızı gelmişti. Yıllar var ki görmüyordum büyük kızını. Hasta, evden çıkamıyor diyorlardı onun için. Dolmabahçe&rsquo;den gelen gümüş çatal bıçak takımı o gece eksildi. Kristal kül tablalarının ikisi, porselen sigaralık, bir perde püskülü, vuracağında Arapça &ldquo;Geber&rdquo; yazan altın varaklı sineklik hatta kocasının votkasına karıştırmak için açtığım Schweppes kapakları bile, artık neresine sığdırdıysa bütün bunları. Damadın o gece görevi varmış, onu külahıma anlat, erken kalktı bunlar. Rasim&rsquo;in de işine geldi. Telefon etti, misafirini getirsinler diye. Emer Hanım teşrif edene kadar da bana Pertev&rsquo;i çekiştirip durdu:</p>

  <p class="p11">&lsquo;Pertev&rsquo;in ilk görüşmemizde yaptığı iki teklif de midemi bulandırdı. Tutturdu papazlar gibi Diyanet İşleri Başkanı da protokolde önde olsun. Çüüşşşş dedim.&rsquo;</p>

  <p class="p11">Estağfurullah efendim, dedim ben. Din adamlarına saygım vardır. Daydayım<a id="a86"></a><a href="../Text/notes.html#a404"><span class="t11">{11}</span></a> papazdı. Kiliseden çıkmazdık. Kiliseye doldurulduğumuz o gün, Allah&rsquo;ım neredesin, diye sordum. Kötü anılarımın üstüne, Rasim tekrar başladı anlatmaya:</p>

  <p class="p11">&lsquo;İkincisi bir şeyhin cezasının kaldırılmasını istedi. Buna da çüşşş dedim. Nakşibendi Şeyhi&rsquo;ydi adam. Muska yazdığı için Adıyaman&rsquo;dan alıp Bozcaada&rsquo;ya sürmüşüz bunu. &lsquo;Hiç olmazsa cezası Çanakkale&rsquo;ye alınsın&rsquo; dedi bu defa. Buna da çüşşş dedim.&rsquo;</p>

  <p class="p11">Ben de karşılıklı sohbet ediyoruz diye düşünüp cezaevlerinde kırk bine yakın kişi varmış, çoğu da solcuymuş dedim. İşkenceden ölenler de hep solcu çocuklarmış dedim. &lsquo;Nereden duydun sen bunları?&rsquo; dedi. Bugün gelen ziyaretçim söylemişti. Ama ben gazeteden okudum dedim. Hangi gazeteden dedi. Attım bir tane. Hemen telefon açtı ve o gazeteyi iki gün kapattırdı. Belki karıştırıyorum, dememi bile dinlemeden.</p>

  <p class="p11">Emer Sultan&rsquo;ı anlatmıyorum. Acıyordum o kadına. Ona karşı hissettiğim acıma duygusunun köklerini o gece buldum: Elleri mamacığımın ellerine benziyordu. Gördüğüm en güzel, en zarif eller. Bir de mavi göz biz Ermenilerde pek olmamasına rağmen gözlerini de mamama benzetiyordum. Belki bana &ldquo;Sen yedin mi?&rdquo; diye sorduğu içindi zihnimde çoktan silinen mamamın yerine onu koymam. Hindinin yanmamış içinden bir köşeciğini bulup onun tabağına didiklerken ve tepeleme iç pilav doldururken yanına ve de benim keşfim çaylı sosta yumuşatılmış erik kurularını dizerken tabağının kenarına, ellerimi tutup &ldquo;Yeter canım&rdquo; demesi etkili oldu belki de bu benzerliği icat etmemde. Bana mamacığımdan başka kim &ldquo;canım&rdquo; demişti ki? Ha, bizim aşçı Ragıp Ağabey, kapıdaki Cemşid, şoför Zühtü bir vakit Karaköy&rsquo;den kaldırdıkları bir kadını buraya getirmeyi alışkanlık edinmişlerdi. Bana, &lsquo;Sıra sende&rsquo; demişlerdi. O zaman, o kadının ağzından da buna benzer bir söz duymuştum ama hem bunlar ayıp şeyler, hem de kadın öyle çirkin öyle çirkindi ki anlatamam.</p>

  <p class="p11">Bak, Emer Sultan&rsquo;a gösterdiğim şefkati yardımcısına gösteremiyordum bir türlü. Beter bir kadındı çünkü. Mutfağa gelir, utanmadan memelerini bana dayar yemeklerime verip veriştirirdi. Adını hatırladım; Suna Abla. O gece çıtır hindiyi o da beğendi ama. İşte, 1983&rsquo;ü 1984&rsquo;e bağlayan yılbaşı gecesini ben böyle geçirdim.&rdquo;</p>

  <h2 class="h22"><a id="ncx3062"></a><a id="a87"></a>5</h2>

  <p class="p11">Mühendis, Cezaevi Savcısı&rsquo;nı uyduruk kütüphanelerinin açılışına davet etmişti.</p>

  <p class="p11">Buldukları her şeyi ciltlemişlerdi. &ldquo;Yetti mi istediğiniz cilt bezleri?&rdquo; diye sordu Savcı Bey. Tutamadı kendini. Demek tünele hava sağlamak için bir körük yapmak yerine gerçekten kitap ciltlemişlerdi. &ldquo;Kütüphanemizden alıp okumak istediğiniz bir kitap varsa&rdquo; diyordu Mühendis. Önerilerde bulunuyordu: <span class="t12">Tütün Zaman</span><span class="t12">ı</span><span class="t12">, Y</span><span class="t12">ı</span><span class="t12">lan</span><span class="t12">ı</span> <span class="t12">Öldürseler, Demirciler Çar</span><span class="t12">ş</span><span class="t12">ı</span><span class="t12">s</span><span class="t12">ı</span> <span class="t12">Cinayeti, Cevdet Bey ve O</span><span class="t12">ğ</span><span class="t12">ullar</span><span class="t12">ı</span><span class="t12">, Zübük, Tatl</span><span class="t12">ı</span> <span class="t12">Betü</span><span class="t12">ş</span>.</p>

  <p class="p11">&ldquo;İngilizceniz iyiyse <span class="t12">Ullysess</span>&rsquo;i tavsiye ederim. Okudunuz mu? Bir kahramanı var ki romanın bir yerinde &lsquo;Tarih uyanmaya çalıştığım bir kâbustur&rsquo; der.&rdquo; Mühendis başını eğdi, bunu söyleyen kahramanın adını hatırlamaya çalıştı, hatırladı: &ldquo;Stephen Dedalus.&rdquo; Savcı için hiçbir şey ifade etmiyordu. &ldquo;Öyle kitaplar, hem İngilizce, zaten çok kalın okuyamam.&rdquo; İstemediği bir yemeği iter gibi elinin tersiyle kendisinden uzaklaştırdı kitabı. &ldquo;Ama güzel söylemiş&rdquo; dedi Savcı Bey, durdu, düşündü. &ldquo;Hepimiz için doğru bu. İleride tarih olacak bu günler. Biz de tarihin bir parçası. Tarih de uyanmaya çalıştığımız bir kâbus.&rdquo;</p>

  <p class="p11">&ldquo;Romana, yazıya var mı kabiliyetiniz&rdquo; dedi Mühendis. &ldquo;Yok&rdquo; deyip kalktı Savcı. Belli ki vardı. Ayrıca, zarif bir papyonu ve tünel kazdıklarına dair bir şüphesi: &ldquo;Çok memnun oldum, cilt bezlerini çarçur etmediğiniz için.&rdquo; Savcı Bey terler içinde çıkıp gittiğinde, &ldquo;Polisiye okuyor&rdquo; dedi arkasından Mühendis. &ldquo;Kelebek, minvalinde de bir roman yazıyor.&rdquo;</p>

  <p class="p11">Tünel kazmaya geri dönebilirlerdi. Savcı Bey cilt bezinin şöyle altmış metrelik bir tünele hava basacak körük için kullanılmadığına ikna olmuştu. Rasim&rsquo;i kendi yerine uyutup tünele indi Mühendis. Yerin altı ne güzeldi, tarihin dayatmalarından ve arzularından muaf.</p>

  <p class="p11">Resmi tarih ne yapıyor biliyor musunuz?</p>

  <p class="p11">Mühendis burnunun dibinde, keskilerin, biricik çekiçlerinin söz geçiremediği demirden bir kütle gibi duran toprakla konuşuyor, böylece zihnindeki bu soruyu bütün âleme yöneltiyordu. Aynı zamanda bu kadar yumuşak olup da toprağı delmeyi başaran, bunu başarıp keskisinin ucuna demir gibi sert gelen toprağın koynunda kıvrılıp yaşayabilmelerine, kendilerine o yumuşak gövdeleriyle nasıl yol açabildiklerine şaştığı solucanlara da hitap ediyordu: Resmi tarih insanın kafasındaki &ldquo;Ben kimim?&rdquo; sorusuna müdahale ediyor. Uyanmaya çalıştığım kâbusta ben bambaşka bir şeye dönüşmüş olabilirim.</p>

  <p class="p11">İnsan yerin altında neler neler düşünüyor dedi Mühendis. Bir mezara uzanır gibi uzandı sonra. Gerçekten yedi kattı yerin altı. Cehennem gibi. Sekiz kat olan cennetti. Vücudunu iyice bastırdı üzerine uzandığı toprağın. Nemini çekmek ister gibi. Başındaki küçük lambayı söndürmeye bile gücü yoktu. Elini kaldırmaya. Tatlı bir uykuya dalar gibiydi ama başındaki küçük lambanın ampulü çok değerliydi ve tünel kazmayı bitirene kadar dayanması gerekiyordu. Ne kadar zamanda biterdi bu tünel. Toprak gittikçe sertleşiyordu. Ne tatlı bir uykuydu bu böyle. Pertev nasıl da ihanet etmişti. Bir fare deliğine tıkıldığını duyunca şaşırmış mıydı acaba? Bir uçak yolculuğunda arkadaşlık etmişken sonrasında dostça ev ziyareti, Pertev&rsquo;in bodrum katında beslediği tavuklarına yem vermişken, sofralarına konuk olup sevimli ailesiyle birlikte yemek yemişken hatta lazımlığını deviren küçük oğlanın &ndash;yemektelerken ve ufaklık ev sobalı olduğundan üşümesin diye salonun bir köşesine yerleştirilmiş lazımlığının üzerinde ıkınıp dururken yapmıştı bu yaramazlığı&ndash; bozuk elektrikli trenini tamir edip sevindirmişti o veledi, neydi adı, Ahmet. Yoo o büyük olandı. Efe. İlk adları da vardı çocukların. Mazhar Efe. Pertev nasıl unutabilmişti kendisini? Pertev&rsquo;i Başbakan, Mühendis&rsquo;i mahkûm eden rüzgâr nereden esmişti? Tarih bunun cevabını verebilecek miydi? Ben kimim, dedi Mühendis? Bu defa doğrudan kendisine soruyordu bu soruyu. Pertev&rsquo;le arkadaşça sohbet etmekten hoşlanan bir adam mı, ülkesine hizmet etmek için çırpınan, en zor tünelleri açan &ndash;şimdi kazdığı da dahil&ndash; bir mühendis mi, müebbede çarptırılmış azılı bir komünist, sosyalist mi? Ben kimim? Tarih yapacağını yapmış, bu sorunun cevabına müdahale etmişti. Uyanmak, kalkmak ve tünelden çıkmak istiyordu Mühendis. Ama bunu yapamıyordu. Hiç hesapta olmayan, beklemediği bir şey olmuştu.</p>

  <h2 class="h22"><a id="ncx3071"></a><a id="a88"></a>6</h2>

  <p class="p11">Direnişten sonra Şehmuz&rsquo;ların koğuşa bir gazete, bir radyo verdiler. O güne dek kendi zamanları dışında tarih ne kaydediyordu, bilmiyorlardı. Zaman kayıptı. Kayıp zamanın izini, yemek ve işkence saatlerinden sürüyorlardı. Mahkemeye gidip dönenlere soruyorlardı ki bugün çok şaşırmışlardı:</p>

  <p class="p11">&ldquo;Bugün 1984 yılının ikinci günüymüş.&rdquo;</p>

  <p class="p11">Şehmuz yeni bir yılın başlamış olduğunu düşünmüş, bunu düşünebildiğine sevinmişti. Dayakçı seçildiği bir gün ki, dayakçı seçilmek şu anlama gelirdi; yemek almak, su istemek hep dayakla olduğundan her gün bunları yapacak ayrı bir kişi görevlendirilir ve dayağı o yerdi. İşte dayak gönüllüsü olduğu bir gün, tam fare sanrısından yeni kurtulmuş, biraz kendine gelmişti ki kafasını duvara güm güm vurmuşlar, hafızasını yeniden eleğe çevirmişlerdi. İçe göçmüş kafatasının içindekilerini biricik Keje&rsquo;si gibi yerine getirme gayretini bile gösteremiyordu. Kırıklarla dolu kolları nasıl ki gövdesinden açık kalacak biçimde kaynamıştı, belleği de hasarlı kalabilirdi.</p>

  <p class="p11">Keje&rsquo;siyle ne kadar çok sevmişler birbirlerini. Biçare vücutları ortak bir yazgıya boyun eğdi, hafızaları silindi. Birbirlerini kaybettikleri anda kendilerini de kaybetmenin bir yolunu aradılar. Çıkış yolunu önce küçük kızının yardımıyla Keje buldu. Şehmuz&rsquo;u bulabilmek için hayatta bir umudu daha olabileceğini kalbinin bir köşesi hissetti. Bu hisle hatırladı.</p>

  <p class="p11">Şehmuz için hafızasını yeniden işler hale getirmek daha güç oldu. Üç ay boyunca suyun bardağa doldurularak içileceğini bilmeden yaşadı. Başkasının yatağına kıvrılıp uyuyarak, yattığı yer neresiydi, kimdi, bir toz zerreciği mi, toz piresi mi bilemeden. Pencere ve kapıyı karıştırarak. Adı seslenildiğinde dönüp bakmadan. Kafasının bir kez daha duvarlara vurulmasının sonrasında on üç gün boyunca &ldquo;Neden buradayız biz?&rdquo; diye sordu. Sonrasında &ldquo;Neyi bekliyoruz?&rdquo; Kafatasındaki çöküntüler düzelmeye başladığında günlük şeyleri hatırlamaya başlamıştı. Bir gün, adını hâlâ hatırlayamadığı arkadaşı, &ldquo;Cezaevlerinde görülmemiş, duyulmamış bir eylem biçimi var mı?&rdquo; diye sordu. &ldquo;Cezaevleri dört duvar arası. Burada yapılacak, açlık grevi, ölüm orucu ve isyandır&rdquo; dedi, diyebildi Şehmuz. Bunları unutmamıştı ne güzel!</p>

  <p class="p11">18 mayıs 1983 akşamı Atatürk resimleri yapmaları ve marş yazmaları için mahkûmlara satın aldırılan boya ve tinerleri üzerlerine döken dört mahkûm kendilerini yaktı. &ldquo;Dörtlerin Gecesi.&rdquo; Bir sloganla uyanmıştı Şehmuz. Önce bir, sonra iki, sonra üç, sonra dört alev topu.</p>

  <p class="p11">&ldquo;Söndürmeyin bizi&rdquo; diye bağırıyorlardı.</p>

  <p class="p11">&ldquo;Harlayın ateşi!&rdquo;</p>

  <p class="p11">&ldquo;Bize ihanet etmeyin!&rdquo;</p>

  <p class="p11">Akan su ve dolu bidonlar yardımlarına yetişti. Yananlara ihanet ettiler, onları söndürdüler. Böylece koğuştaki yüz otuz kişi hayatlarını kurtarmış oldu. Pencere camlarını kırdılar ama kapılar açılmadı. Bağırdılar ama kimse yardıma gelmedi. Gardiyanlar sabah gelip kendilerini yakanları götürdüler. Üç gün sonra da arkadaşlarının ölüm haberlerini aldılar.</p>

  <p class="p11">Ne olduysa &ldquo;Dörtlerin Gecesi&rdquo;nde oldu.</p>

  <p class="p11">&ldquo;Buradan, bu zindandan aklım başımda çıkmalıyım&rdquo; dedi Şehmuz. &ldquo;Unutmamalıyım, hatırlamalıyım.&rdquo;</p>

  <p class="p11">Açlık grevi, &ldquo;Dörtlerin Gecesi.&rdquo; İşte bunların sonunda koğuşa her gün bir gazete gelmiş, bir radyo verilmişti. Radyoda bir türkü, &ldquo;Kara basma iz olur.&rdquo;</p>

  <p class="p11">&ldquo;Bu kötü günler gelecekteki güzel günlerin toprak altında kalan tohumları olacak&rdquo; diye düşündü Şehmuz. Güzel günler göreceğine inandırdı kendisini. &ldquo;Girdiğim gibi çıkmalıyım buradan&rdquo; dedi. Dedi, dedi, dedi. Kendine nasihat edeceği daha çok şey vardı. Artık Başkent&rsquo;lerde Kürt bir taksi şoförü olarak boğaz tokluğuna çalışmak yoktu. Artık kendi insanı, aşağılanan Kürtlüğü için çalışmak vardı. O uğurda ölmek vardı.</p>

  <p class="p11">&ldquo;Ne diyor bu türkü böyle?&rdquo; dedi. Belleğinin kırık dökük Türkçesini silmesine memnun oldu. Okuma sırası geldiği için eline tutuşturulan gazeteyi okuyamamasına.</p>

  <p class="p11">&ldquo;Ben Türk değilim&rdquo; dedi. &ldquo;Bana zulmedenler Türk.&rdquo; Kendisine zorla öğretilen o elli iki marşı ezberler ve söyler gibi bağırmak istiyordu. Bağıra bağıra söylemek:</p>

  <p class="p11">&ldquo;Benim dilim Türkçe değil. Türkçe bana zulmedilen dil.&rdquo;</p>

  <p class="p11">Mutluluk böyle bir şeydi diye düşündü. Ranzasının bir kenarına çiziktirdiği çentikleri saydı: Bin yüz seksen beş gündür buradaydı. Hiç böyle bir şey hissetmemişti. Keje&rsquo;nin dudakları dudağına değmiş, bebeğinin ağzına vereceği mor göğüs başı gözüne görünmüş, çok özlemiş, kavuşmuş, Keje kundaktaki kızlarını kucağına vermiş, Keje daha doğurmamışken gurbet deyip bir gece otobüse atlayıp köye gitmişler, bahçedeki badem ağacına el uzatmışlar, bir badem koparıp, kabuğunu soyup Keje&rsquo;sinin ağzına vermişti Şehmuz. Parmak uçları diline değmiş ürpermişti. Mutluluk öyle bir şeydi ve anımsamak güzeldi.</p>

  <p class="p11">Hasarlı belleğinin güzel şeylere müsaadesi buraya kadar oldu. Üzerinden geçen yedi aya rağmen yanık kokusu koğuştan çıkmak bilmiyordu. Tavandaki is, ahşap ranzalardaki hasar, karaltı, taş oyuklarına dolmuş küller. &ldquo;Dörtlerin Gecesi&rdquo;nin izleri. Güzel hislerle donanmak buraya kadardı.</p>

  <p class="p11">Tat alma duyusunun iş görür hale gelmesi gibi belleği unuttuğu hisleri tek tek hatırlatıyordu ona: Mutluluk, güzellik. Hele bu yılbaşı gecesi geçmiş tarihli bir gazete fotoğrafında Horoz Paşa&rsquo;nın yanındaki kadına bakıp da ürpermiş, bir &ldquo;kamışı&rdquo; olduğunu hatırlamıştı. İşemeye yarayan kamışı, bir türlü idrara çıkamayan, kalkmayan ya da hiç sebepsiz yatışmayan ya da küçük aptesini su yoluna kadar tutamayan, kendisini mahcup eden, kesilmekle, düğüm atılmakla, köpeklere yedirilmekle tehdit edilen kamışı. Varlığını Horoz Paşa&rsquo;nın yanındaki kim olduğunu bilmediği kadına bakarak hatırlamasını erkeksi bir güdü olarak düşündü. Öyle olmalı dedi. Tıkanmış tuvalette, ayak bileklerine kadar çıkan pisliğin içine dalıp doyuma uluşmakta hiçbir sakınca görmemişti. Spermlerini pisliğin içine, duvara fışkırtırken, &ldquo;Bu benim yeni yıl armağanım&rdquo; dedi.</p>

  <h2 class="h22"><a id="ncx3092"></a><a id="a89"></a>7</h2>

  <p class="p11">Meclis yolunu kaybeden milletvekilleriyle doluydu. Bir tanesi üçtür karşısına çıkıyordu. Dayanamayıp sordu Pertev,</p>

  <p class="p11">&ldquo;Nereyi arıyorsun sen?&rdquo;</p>

  <p class="p11">&ldquo;Affedersiniz, yüz numarayı&rdquo; dedi milletvekili.</p>

  <p class="p11">&ldquo;Dosdoğru git, ilk sola sap&rdquo; dedi Pertev.</p>

  <p class="p11">Sonunda kendisi de yakayı ele vermişti. Karşıdan kalabalık bir milletvekili, bakan, müsteşar gurubu üzerine doğru geliyordu. Koca bir ağacın yaprağını dalını yiyip bitirecek çekirge sürüsü gibiydiler. Etrafını sardılar. Her kafadan bir ses çıkıyordu. Çoğu mühendisti, yol yordam bilmiyordu, devlette çalışma tecrübeleri yoktu. İçlerinden bir tanesi; kollarını gövdesine yapıştıramayan ve ceketinin önünü iliklemesini beceremeyen, kafası gövdesine göre epey küçük, gözlük çerçeveleri burun kanatlarına kadar değen, biraz önce meclis kürsüsünde, eski siyasilere af istemiş, &ldquo;12 Eylül öncesinde hangimiz suç işlemedi ki?&rdquo; diye sormuştu. Uyarısını çoktan almış olmalıydı: Meclis salonundaki avizelerde alıcılar var. Milli Güvenlik Konseyi Üyeleri bizi dinliyor!</p>

  <p class="p11">Pertev, Meclis&rsquo;te avizelere bakar bakar, avizeler neredeyse kendisini kucaklayacakmış gibi ona yaklaşır, o da konuşulanları dinleyen Rasim ve arkadaşlarını hayal ederdi:</p>

  <p class="p11">&ldquo;Avizeler niye bu kadar parlak?&rdquo;</p>

  <p class="p11">&ldquo;Sizi iyi dinleyebilmek için.&rdquo;</p>

  <p class="p11">Sonunda Amerika&rsquo;daki oğlu, Pertev&rsquo;e bir cihaz gönderdi. Anahtarlık gibi bir şey. Düğmesine basınca insan kulağının hissedemeyeceği bir vınıltı çıkarıyordu. Bu da Rasim ve arkadaşlarının duyduğu ses üzerinde parazite yol açıyordu.</p>

  <p class="p11">&ldquo;Avizelerde bir arıza varmış&rdquo; diye günlerce gelip gitti teknisyenler. Takıldı, söküldü avizeler, getirildi, götürüldü, kristalleri eksildi, kırıldı, çatladı, el lekeleriyle donanıp matlaştı kristal avizeler. Sonunda Pertev&rsquo;in elindeki anahtarlık gibi şey bozuldu da Milli Güvenlik Konseyi Pertev&rsquo;den başka diğerlerinin de konuşmasını parazitsiz dinlemeye başladı.</p>

  <p class="p11">&ldquo;Pertev konuşurken niye şey olmuyor da?&rdquo; diye sorup duruyordu Rasim. Onlara kalırsa şaşılacak durumdu. Çünkü Pertev konuşmasını yaparken, notlarına bakarken, bir bardak su daha doldurup içerken anahtarlığa basmayı unutuyordu. Sonunda onun konuşması da parazite boğuldu. Çünkü güvendiği bir bakanının eline vermişti anahtarlığı:</p>

  <p class="p11">&ldquo;Ben konuşmaya başlayınca bas!&rdquo;</p>

  <p class="p11">Ses düzeneğini işlemez hale getiren, bu casus anahtarlığı bozan da o parmağı kuvvetli bakandı zaten: &ldquo;Oğlum gömmüşsün düğmeyi&rdquo; demişti Pertev. Çok severdi elektronik oyuncakları ve bu nadide aletin bozulmasına üzülmüştü adamakıllı.</p>

  <p class="p11">&ldquo;Ağabey ne kadar güçlü basarsam o kadar duymazlar sandım valla....&rdquo; açıklamasını yapmıştı çiçeği burnunda dışişleri bakanı.</p>

  <p class="p11">Sonunda sesler parazitsiz gelmeye başlamış. Meclis&rsquo;teki konuşmalar kaş göz işaretiyle bölünmüş bu defa da epey kurcalanan bir tonluk avize düşmüş, Milliyetçi Horozlar Partisi&rsquo;nin İstanbul milletvekili avize altında kalarak şehit olmuş, bir kristal parçası Horoz Paşa&rsquo;nın alnına saplanmış, bereket iki dikişlik yer açıp kalın kafasının daha derinine inememişti.</p>

  <p class="p11">İşte bugün kristal avizenin yere düştüğü gündü.</p>

  <p class="p11">Milletvekilleri avizenin kristal bir meteor gibi Meclis salonunun tabanında açtığı çukuru seyrediyor, nelerle meşgul oluyorlardı.</p>

  <p class="p11">Pertev bunun sıkıntısıyla çenesindeki gamzesini iyice pörtletip çevresini saran partili topluluğuna, Başbakanlık Konutu&rsquo;nda çalışacağını söyledi. Geri dönüp çıkarken de &ldquo;Projesi olan elli sayfayı geçmeyen raporlar yazıp getirsin&rdquo; ödevini verdi. En güvenli yer Başbakanlık Konutu&rsquo;ydu. Şermin, 13 aralıkta hükümet kurulur kurulmaz burayı adam etmeye girişmiş ve başarmıştı. Şimdilik istediği lükslerin hepsine sahip değildi. Beyaz Saray&rsquo;a baka baka dost bildiği bir patavatsızın kuş yuvası dediği bir çatı katı düzenlemişti. Balkonu kapatmış, bembeyaz döşemişti. Endonezya&rsquo;dan beyaz orkideler, Hindistan&rsquo;dan altın örme bir kuş kafesi getirtmişti. Bu ricasını kırmayıp yerine getiren, emekliliğinde çiçek ve evcil hayvan yetiştirmek isteyen bürokrata devlet arazilerinden birisi hibe edilmişti. Çin&rsquo;den gelme perdelik kumaşlar ham ipekti. Bunları sekiz büyük bavula sığdıran milletvekiline ise Bursa&rsquo;da devletin elinde bulunan bir ipekböceği yetiştirme çiftliği hediye edilmişti. Beyaz Saray&rsquo;ın first leydisinin kullandığı şahsi rezidanstaki kanepe, koltuk ve sehpa takımının tıpatıp aynısını yapan mobilyacı ise küçük bir orman arazisine konmuştu ki hedefi oradaki yüzyıllık meşeleri, ıhlamur, kiraz, ceviz ve pek çok nadide ağacı kesip kereste tüccarlığına soyunmaktı. Arazi beş yıla kalmaz dımdızlak kalırdı ki o zaman da dağ yolunda fingirdeşme oteli inşa ettirebilirdi. Burası için yaptırılan şömine de çok değerliydi. Mavimtırak bir mermerdendi ki hepi topu iki metreküp çıkarılmıştı bu mermerlerden. İskoçya&rsquo;da kendisine bir malikâne alan zengin Amerikalının hayalindeki taraça döşemelerine ancak yetecekti. Hatta ne yapılırsa yapılsın denkleştirilemeyen yarım metrekarelik bir boşluk oluşuyordu ki dalında bülbüllerin yuva yapacağı nadide bir gülün yetiştirildiği saksının marifetiyle o açık kapatılıyordu. Ama o da ne? Toplamı iki metreküp olan mavimtırak mermerlerin diğer yarısı gelmek bilmiyordu. Afyon, Türkiye ile yapılan yazışmalar, telgraflar, kötü telefon bağlantıları, hiçbir şey sonuç vermemiş, mavimtırak mermerlerin&nbsp; diğer&nbsp; yarısı kaybolmuştu. Anlatılan, Amerikalı zenginin bir çaresi bulunan döşemelere bakıp bakıp &ldquo;Hiç içime sinmedi&rdquo; deyip durması sonucu karısı cinnet getirip adamı vurmuştu. Beş el ateş ederek ve gövdesinde açtığı deliklerin bahçedeki fıskiyeden daha hızlı fışkırtmasına şaşarak. Amerikalı zenginin ölümü tamamının mavimtırak mermerlerle döşenmesi hayalini kurduğu taraçada olmuştu ve ister inanın ister inanmayın adamın yerdeki kanı, suyla temizlenmeye çalışıldığında döşemeye öyle bir yapışıp kalmıştı ki zemin pespembe olmuş ve öyle de kalmıştı.</p>

  <p class="p11">Malikâneyi ölen Amerikalı zenginden sonra alan İranlılar da bu renge tutulmuştu: &ldquo;Şah Rıza Pehlevi&rsquo;nin düğünümüzde armağan ettiği incilerin renginde.&rdquo; O incilerin rengi öyle büyüleyiciydi ki Tahran&rsquo;da küçük bir saray sayılan evlerinin yağ yeşiline boyanmış panjurlarını o renk yaptırmışlardı. Panjurların o renk olabilmesi için Almanya&rsquo;dan bir boya mühendisinin gelmesi gerekmişti çünkü mimar kahrından kafasına bir tane sıkıvermişti. Devrimden kaçarken yanlarına o incileri almak için dayanılmaz bir istek duymuş, incileri İran&rsquo;dan çıkarabilmek için yutmuş ve İsviçre&rsquo;de uçaktan iner inmez hastanenin yolunu tutmuş, ölümden kıl payı kurtulmuşlardı. Önce göze hoş gelen inci pembesi taraça mermerleri zamanla canlarını sıkmaya başlamıştı. Şah ve devrim hayaletleri, Tahran&rsquo;daki saray yavrusu evlerinin anıları, ah o inci pembesi panjurlar, Tahran sokaklarının sesi, tozlu yapış yapış sıcağı, o panjurların süzüp gösterdiği, kafa bulduran tatlı bir hayale dönüşen çarşı renkleri, gölgeler, suretler.</p>

  <p class="p11">Hayatta neler oluyor. Şermin&rsquo;in içmimarın gösterdiği ve üreticinin yanlışlıkla verdiği mavimtırak mermer numunesinde inat edip, &ldquo;Şöminem mavimtırak mermerden olacak&rdquo; diye diretmesi nelere yol açmıştı. Mermer ocağı sahibinin verdiği sözden dönmek istemeyip &ldquo;Bir yanlışlık olmuş, o parçanın hepi topu Amerikalı bir...&rdquo; demesi de çare olmamıştı. &ldquo;O mermer ocağını gelir başına yıkarım&rdquo; diyordu Şermin. Ne önemi varsa şöminenin işte böyle bir şeydi ve bacası müsait olmadığından hiçbir zaman yakılamıyor, içine yerleştirilmiş elektrikli odunların kızarmasıyla yanıyormuş gibi görünüyordu. Zaten bembeyaz döşenen rezidansta o mavimtırak şömine porselen gibi parlak bir tendeki moraltı gibi duruyordu.</p>

  <p class="p11">İşte bugün o mavimtırak şöminenin söküldüğü gündü.</p>

  <p class="p11">Meclis&rsquo;ten kaçar gibi çıkıp Başbakanlık Konutu&rsquo;na gelen Pertev, kapıdaki polis kulübesinin önüne mavimtırak mermer parçalarının yığıldığını gördü. Gördünüz işte mavimtırak mermerler hak ettikleri, söz verildikleri yerde olsalardı kaç hayat kurtulacak, kaç kişi mutlu olacaktı. Gördünüz işte, bütün bunları ayrıntılarıyla, hiç üşenmeden, doyumsuz bir hikâyeci gibi anlatmamı Şermin&rsquo;in şöminenin mavimtırak mermerden olması konusundaki ısrarı kadar gereksiz bulmanız ne büyük haksızlıktı.</p>

  <p class="p11">Ülkelerin tarihlerinin bunun gibi şeylerle şekillendiğini anlamanız için gerekliydi bu. Şahsi inatlaşmalar, ısrarlar, kaprisler, kıskançlıklar. Koskoca bir ülkeyi bunlar çekip çevirecek, Pertev de mavimtırak mermerden şömine isteyen karıcığı gibi pek çok devlet meselesinde ter ter tepinip duracaktı. Ama gelin bunu ona ve yandaşlarına onların ellerinden çıkan kuşaklara anlatmaya kalkın: İskoçya&rsquo;daki malikânede mavimtırak mermerleri bekleyen zengin Amerikalı takıntılı, karısı psikopatın tekiyse biz ne yapalım? Malikânenin diğer sahiplerine gelince, ülkesini terk etmek zorunda kalan bütün şah yanlıları kafayı yemedi mi? Oysa meseleleri ayrıntılarıyla bilmek zaman kaybı değildir. Bu bize uzak görüşlülük kazandırır. Siyasette günü kurtarmak gibi bir anlayışı yıkar geçer, bir terbiye ve soğukkanlı yaklaşım oluşturur. Kuşkusuz bunları tarihe mal olmuş bir siyasetçinin söylemesi daha uygun olurdu. Ama Pertev, bitmek bilmeyen inşaat yüzünden sadece, &ldquo;Bu kadın Çin Seddi&rsquo;ni bile yıkar geçer&rdquo; diyordu.</p>

  <p class="p11">Neyse, biz iktidarın Şermin&rsquo;e böyle şeyler yapmasına imkân tanıdığını anlayacağımız düşkünlük günlerini de göreceğiz. Müsteşarlar, bürokratlar peşi sıra doluşurlardı buraya. Basının şimdiden veliaht, prens diye adlandırdığı bir ikisi, Gençlik ve Spor&rsquo;dan Sorumlu Devlet Bakanı ve Hükümet Sözcüsü İmam İmam buradaydı zaten.</p>

  <p class="p11">&ldquo;Bir el tavla atalım mı?&rdquo; dedi Pertev bunlara.</p>

  <p class="p11">Bir tanesi bilgisayar sistemini kurmakla meşguldü, gözlük camlarına ekrandan yansıyan harf ve sayılar hızla yol alan fosforlu karınca sürüsü gibiydi. Bakanlık verdiği gençlerden diğeri tavlaya talip oldu. Pertev en iyi böyle düşünüp hayal kurabiliyordu, zar atarak.</p>

  <p class="p11">&ldquo;Renkli televizyonu getireceğiz&rdquo; dedi. &ldquo;sekiz on saatlik televizyon yayını bütün bir gün olacak. Hatta devlet kanalından başka özel televizyon kanalları da olacak. Telefon sistemi yenilenecek, otomatik olacak. Santrala telefon yazdırma tarihe karışacak. Otomobil ithal edeceğiz ve daha pek çok şey. Üzerinde viskiyle yakalanıp hapse atılma dönemi sona eriyor. Turistik yatak kapasitesini arttıracağız. Sırt çantalı parasız turist istemiyorum. Otoyollar, otoyollar yapacağız. Komünizmden korkan ama tıpkı bir komünist ülke gibi burası. Değiştireceğiz.&rdquo;</p>

  <p class="p11">&ldquo;Sadece altyapıyı mı?&rdquo; dedi bilgisayar başındaki.&nbsp;</p>

  <p class="p11">&ldquo;İnsanlar parayla satın alınacak şeylerin hayaline kapılsınlar düşünceleri de değişir&rdquo; dedi Pertev.</p>

  <p class="p11">&ldquo;Yok öyle değil, dediğim düşünce ve fikir özgürlüğü, haber alma, haber verme ve yayınlama özgürlükleri. Bunlar da batı ülkelerindeki gibi olacak mı?&rdquo;</p>

  <p class="p11">&ldquo;Komünist gazeteciler gibi sorma şimdi&rdquo; dedi Pertev. Zarları, tavla taşlarını epey uzağa taşımaya yetecek kadar güzel gelmişti, sevindi. Oyunda kazanmasını severdi:</p>

  <p class="p11">&ldquo;Para kazanıp iyi yaşadıktan sonra söylediklerinin ne önemi var. Hem devlete çomak sokanlar açlıktan nefesi kokan aydınlar. Parasını verdik mi bütün Marksistleri satın alırız.&rdquo;</p>

  <p class="p11">&ldquo;Zaten hepsi hapiste efendim&rdquo; dedi tavla arkadaşı.</p>

  <p class="p11">&ldquo;Boş ver orada kalsınlar. Yasaklı siyasiler köşelerinde, arızalar hapiste. Biz geriye kalanları memnun edelim. Hem, iktidarın iktidarsızlığı bizimkisi. Rasim ve arkadaşları sırtımıza vurup lokmamızı alıp her an kaçabilirler.&rdquo;</p>

  <p class="p11">Bunu söyleyip etrafına bakındı Pertev. İnşallah burayı boyayan, sıvayan, elektriğini düzelten ustaları iyi tanıyordu Şermin. Yememiş, içmemiş başında oturmuştu onların. Gözden kaçmış bir mikrofon olamazdı. Elini kolunu sallayarak hareket edemeyeceğini adı gibi biliyordu.</p>

  <p class="p11">&ldquo;Askerle iyi geçinip sabredeceğiz&rdquo; dedi Pertev. Attığı zarlar kötüye gidiyordu. Baktı gördü kaybediyor şak diye kapadı tavlayı. Taşların şıkırtısı duyuldu. Sonra hiçbir şey olmamış gibi gitti yemek masasının başına oturdu.</p>

  <p class="p11">&ldquo;Eee acıktım ben!&rdquo; diye bir çocuk gibi mızmızlanmaya başladı. &ldquo;Canım da ne istiyor biliyor musunuz? Ciğeri ve fıstığı bol iç pilavla kaburga. Yanında acısız şalgam. Sonrasında bir künefe. Türk kahvesinin yanında da badem şekeri.&rdquo;</p>

  <p class="p11">&ldquo;Yoksulluk sınırını sonunda hesaplayabildim&rdquo; dedi bilgisayar başındaki.</p>

  <p class="p11">&ldquo;Benim iştahımı böyle şeylerle kaçıramazsın evladım&rdquo; dedi Pertev. &ldquo;Bu ülkenin büyük bir kısmı hep yoksul kalacak. Bizim Şermin&rsquo;in pek sevdiği beni de alıştırdığı siyah havyarı peksimet üzerine incecik sürersin ya işte öyle incecik bir kesim de zenginleştikçe zenginleşecek. Geceyle gündüz gibi. Geceyle gündüzü yer değiştirirsen, birisini ortadan kaldırırsan ne olur?&rdquo;</p>

  <p class="p11">&ldquo;Felaket!&rdquo; dedi politikaya atıldığından bu yana &ldquo;Efendi&rdquo; hitabını kullanmayan İmam İmam. &ldquo;Felaket!&rdquo;</p>

  <h2 class="h22"><a id="ncx3133"></a><a id="a90"></a>8</h2>

  <p class="p11">Kâhya Talat, Nazlı Hanım&rsquo;ından intikam alıyordu. Yoksa gazetenin Sultan Şermin sayfasını koparır, Şermin&rsquo;in marifetleriyle ilgili haberleri sansürler, kapağında yine Şermin&rsquo;in bulunduğu dergiyi alıp getirmezdi. Nazlı Hanım&rsquo;ı başucuna bırakılan ve kenarına günün bu saatinde okumayı alışkanlık edindiği gazetelerin iliştirildiği çay tepsisini bu sebeple alaşağı etti.</p>

  <p class="p11">Ali Çoban kaşlarını kaldırdı, gözlerini tavana dikti. Gümüş çaydanlığın kapağıyla, şekerliğin kapağının kendi çevrelerinde dönüp durmasının sesini bile ayırt edebiliyordu. Soldaki çaydanlığın, sağdaki şekerliğin kapağı olmalıydı. Şekerliğinki dönüşünü daha çabuk tamamladı, yere yapıştı. Çaydanlığınki yavaşladı, yavaşladı, durdu. İçini çekti Ali Çoban. Nazlı Hanım&rsquo;ı da kendisi gibi iktidarda olmayı seviyordu. Kalktı pencereye doğru yürüdü. Kumruları gördü, gülümsedi. Lafı ağzımdan aldı:</p>

  <p class="p11">&ldquo;Başından beri tanıklar mücadelemize.&rdquo;</p>

  <p class="p11">&ldquo;Kim?&rdquo; diye sordu partililerden birisi. Ah, bunlarla mı politika yapacak, siyasete geri dönecekti, siyasete geri dönebilecek miydi? Kumru falını açtı kendi kendine. Beş kumru, genç çınar ağacının, dalından şimdi havalanırsa...</p>

  <p class="p11">&ldquo;Yasaklar kalkacak, ara seçim yapılsın, meydanlara döneceğiz!&rdquo;</p>

  <p class="p11">Dikte ettirir gibi söylemişti bunu Ali Çoban. Kim bilebilirdi kumrulardan açtığı falın müspet çıktığını? Bildiğiniz gibi bu durum başkalarının anılarında Ali Çoban&rsquo;ı kutsayarak, bilgeliğine dem vurarak, &ldquo;O gün söylemişti...&rdquo; diye geçecekti, şayet siyasete geri dönebilir ve iktidar olursa. Tarih böyledir işte. Ağaç dalına, pencere pervazına tüneyen kumruların tanık olduğu gibi sıradan, süfli, anlık şeylerle ilerler, iktidar olanı sever.</p>

  <p class="p11">&ldquo;Şu kumruları bir kafese koysalar, &ndash;bu arada asla yazıldığı gibi söylemiyordu kumruların adını Ali Çoban, baş harfi eğrilip bükülüyor, alttan çengelleniveriyordu&ndash;, nasıl göğüslerini vura vura çırpınır, özgürlüklerine kavuşmak isterlerse, siyaset yapmaktan men edilmiş varlığım, benliğim, yüreğim, kemikten bir kafese kapatılmış kuş gibi çırpınıp durmakta.&rdquo;</p>

  <p class="p11">Kimsenin gözleri nemlenmedi. Bir partili hapşırdı, diğeri, &ldquo;Çok yaşa&rdquo; dedi, bir diğeri &ldquo;Siyaset yaparak ama&rdquo; dedi, öteki mendilini verdi, verdikten sonra &ldquo;Ah biraz önce kullanmıştım ben onu&rdquo; dedi, geri aldı, gülüştüler, şakalaştılar.</p>

  <p class="p11">İktidar otoriteyi yerinde tutmaya yarardı.</p>

  <p class="p11">&ldquo;Tavsiyelerim bu kadardır, çıkabilirsiniz&rdquo; dedi Ali Çoban.</p>

  <p class="p11">İçlerinden bir iki münasebetsiz, &ldquo;Daha Pertev&rsquo;in yerel seçim sonrası kapıldığı zafer sarhoşluğunu, ara seçimde ne yapacağını mütalaa etmedik&rdquo; diyecek oldu, bir diğeri &ldquo;Kızının davulcuya kaçmasının dedikodusunu yapmadık&rdquo; öteki, &ldquo;Şermin&rsquo;in kurduğu Kadıncıklar Vakfı&rsquo;nın net gelir hanesinde şimdiden toplanan parayı ağzımıza sakız etmedik...&rdquo;</p>

  <p class="p11">Herkes çıktı. Ali Çoban&rsquo;ın emriyle partinin emanetçi genel başkanı kaldı.</p>

  <p class="p11">&ldquo;Ne demiş Pertev?&rdquo; diye sordu Ali Çoban. Pencereden bakmaya devam ederek ve meğer kumrular burada uyuyormuş diye düşünerek, Nazlı Hanım&rsquo;ının gece içmeyi alışkanlık edindiği çaylar yüzünden uykusunun kaçtığını aklından geçirerek: &ldquo;Pertev ne demiş?&rdquo;</p>

  <p class="p11">&ldquo;Abim zaman tünelinde kaldı demiş.&rdquo;</p>

  <p class="p11">&ldquo;Neye istinaden?&rdquo;</p>

  <p class="p11">&ldquo;Televizyon GAP ile ilgili bir programda görüntünüzü göstermiş de...&rdquo;</p>

  <p class="p11">Haberi vardı. Cevdet Kara bunca yıl aradan sonra yargılanma haberi ve bir mahkeme görüntüsüyle halkın karşısına çıkarılmıştı. 20 temmuz 1984&rsquo;teki Kıbrıs Barış Harekatı&rsquo;nın onuncu yıl kutlamasında televizyonda adı bile geçirilmemişken.</p>

  <p class="p11">&ldquo;Partisinin videosuna döndürdü devlet televizyonunu&rdquo; dedi emanetçi başkan.</p>

  <p class="p11">Ali Çoban&rsquo;ın aklı başka yerdeydi, kederle sordu.</p>

  <p class="p11">&ldquo;Beni tarihe mi gömmek istiyormuş?&rdquo;</p>

  <p class="p11">Cevabını kendisi verdi:</p>

  <p class="p11">&ldquo;Peki beni tarihe nasıl gömecekmiş? Yasak yasak üstüne mi, yoksa bileğinin gücüyle mi?&rdquo;</p>

  <p class="p11">&ldquo;Allah insanı Antrenör ve Bir Bilen durumuna düşürmesin diyormuş&rdquo; dedi emanetçi başkan.</p>

  <p class="p11">Suratı asıldı Ali Çoban&rsquo;ın. Gazeteler ne fotoğrafını basabiliyordu, ne adını yazabiliyordu. Bir tek GAP çukuruna bakarak sırıtan kellesini üç saniyeliğine devlet televizyonunda göstermişlerdi. Unut gitsin. Anadolu&rsquo;da bütün berber dükkânları gözünü nurlu ufuklara dikmiş Ali Çoban fotoğrafını kaldırıp önce Rasim ve arkadaşlarının sonra Cumhurbaşkanı olmuş sivil giysiler içindeki Rasim&rsquo;in şimdi de Pertev&rsquo;in fotoğraflarını asıyorlarmış. Unut gitsin.</p>

  <p class="p11">Pertev, Çin gezisinde, uçakta, gazetecileri toplayıp bunu anlatmış:</p>

  <p class="p11">&ldquo; &lsquo;Ali Çoban&rsquo;ın fotoğrafını yıllar yılı boşu boşuna astık&rsquo; diyor berberler. &lsquo;Adamda saç yoktu yahu. Sizinkisini astık asalı o tarak girmez gür saçlarınız gibi açıldı işler&rsquo; diyor berberler. Ben de dedim ki yanımda Rasim Paşa da olsun. Onun saçları da güzel tıpkı Atatürk gibi. Ne der bir Pançatantra atasözü, &lsquo;İnsanların en akıllısı berberler, kuşların en akıllısı kargalardır.&rsquo;&rdquo;</p>

  <p class="p11">&ldquo;Milli Şef&rsquo;in taktiğini uyguluyor. 27 Mayıs sonrası ihtilalcilerle nasıl mutabakat yapıp sonra bildiğini okumuştu? Pertev de şimdilik Don Kişotluk yapmıyor. Hatta pek çok konuda Rasim ile birlikte hareket ediyor. Atatürk&rsquo;ün adını bile sırf Rasim&rsquo;e yaranabilmek için ağzına almış. Yoksa güneş yüzü görmüş, sarımsak kokusu duymuş kan emiciye döner kendisine Atatürk denildiğinde. Türbeye işeyen kafirler gibi çarpılır karşısına bir Kemalist çıktığında...&rdquo;</p>

  <p class="p11">Pes ettiği görülmüş şey miydi Ali Çoban&rsquo;ın? Hayır. Gözlerinin parıldaması için geçen yıl memleketi Isparta&rsquo;da yaptığı gövde gösterisini hatırlaması kâfi geldi. Ardından Rasim&rsquo;in yine bu yılın, 1986&rsquo;nın mayısında verdiği &ldquo;Yasaklar kalkmalı&rdquo; demecini. Hah hah hah, üstelik bu demeç Pertev&rsquo;in taze bakanlarından birisinin boşboğazlığı yüzünden verilmişti. &ldquo;Yasakları 1982&rsquo;de yeni Anayasayı oylayan halk koydu, isterse yine halk kaldırır&rdquo; diyordu Rasim. Kendi kendine söylendi Ali Çoban:</p>

  <p class="p11">&ldquo;Milletin kafasına namluyu dayadılar, millet öyle yasakladı bizi. Yoksa indirir miydi o berberler kellemi?&rdquo;</p>

  <p class="p11">İçinden bir tutam kıl fışkırmış kocaman kulaklarını uzatıp &ldquo;Efendim?&rdquo; dedi, yerine genel başkanlık yapan partili.</p>

  <p class="p11">&ldquo;Bundan sonra olacakları sana söyleyeyim&rdquo; dedi Ali Çoban. Nazlı Hanım&rsquo;ı yukarıda tuvalete kalkmış olmalıydı, biraz önce yere devrilen gümüş çaydanlık ve şekerliği ayağıyla ittirmesinin sesi duyuldu. Çayı bardakta alırdı. Kırılan bardağın cam parçaları ayağını kesmeseydi? Telaşla Talat&rsquo;ın zilini çaldı. &ldquo;Hanımefendiye yardım et kalkıyor&rdquo; dedi. İçinden beşe kadar saydı. Tepesinde Talat&rsquo;ın ayak seslerini işitmeseydi, &ldquo;Spartatüs&rsquo;ün intikamı biter, Ispartalınınki bitmez ama unutma Hanımefendi de Ispartalıdır&rdquo; deyip kovacaktı Kâhya Talat&rsquo;ı. Düşündüğü gibiydi. Bir süpürge kırık cam parçalarını faraşa topladı. Nazlı Hanım&rsquo;ının kendisine sadakatsizlik eden ayaklarının kesilmesini, yaralanmasını önlemişti. Düşüncelerini tekrar siyaset çemberinin içine yerleştirdi.</p>

  <p class="p11">&ldquo;Bugüne kadar asker istemiyor, ben ne yapayım diyordu bizim için Pertev. Artık mazereti kalmadı. İki yıl önceki yerel seçimlerde Horoz&rsquo;un partisini adı var, sanı yok bir parti haline getirdi. Diğer partiyi söylemiyorum bile. Sosyal demokratlar onu nasılsa bir güzel didikleyecek. Cevdet Kara&rsquo;nın partisi de yolda üstelik. Göreceksin Kara&rsquo;nın partisinin hazine yardımı almasını da sağlayacak. Yeter ki sol bölünsün.&rdquo;</p>

  <p class="p11">&ldquo;Sağ da iktidar alışkını kadroları kendi partime çekeceğim diyormuş.&rdquo;</p>

  <p class="p11">&ldquo;Biz miymişiz o?&rdquo; dedi Ali Çoban. Sırıttı. Pertev&rsquo;in diline hâkim olamayıp söylediği gibi, bir sırtlan gibi sırıtıyordu: &ldquo;Yıllarca bir sırtlan gibi sırıta sırıta siyaset yaptılar bu memlekette. Taş taş üstüne koymadılar be!&rdquo;</p>

  <p class="p11">Emanetçi başkana sordu:</p>

  <p class="p11">&ldquo;Politikada benimle aşık atması mümkün mü?&rdquo;</p>

  <p class="p11">&ldquo;Sizi barajlarla, köprülerle, yollarla şantiyeye çevirdiği ülke görüntüsüyle yenmeye çalışacak.&rdquo;</p>

  <p class="p11">&ldquo;Doğru&rdquo; dedi Ali Çoban. Gittikçe keyiflenmeye başlamıştı. &ldquo;Memleketin enflasyonunu aramızdaki husumete kurban edecek.&rdquo;</p>

  <p class="p11">&ldquo;Efendim bunun bakanları diyormuş ki, biz hazineyi dolduracağız, Ali Çoban gelip harcayacak, hah, hah, hah.&rdquo;</p>

  <p class="p11">&ldquo;Fazla sıkıştırmayacak ekonomiyi.&rdquo;</p>

  <p class="p11">&ldquo;Çoban geliyor korkusu, ağabeyden kaynaklanan kompleksiyle iktisatçı başbakan görüntüsünü bir güzel çizecek.&rdquo;</p>

  <p class="p11">Ne garip bütün bunlar bu ülkede olacaktı. İki siyasetçi arasındaki husumet yıllarca üzeri örtülemeyecek ekonomik sıkıntıları doğuracaktı ama kimin umurunda?</p>

  <p class="p11">&ldquo;Dinle&rdquo; dedi Ali Çoban. Söze böyle başladığı vakit, anlayın ki bir kehanetini dillendirirdi: &ldquo;Bu ara seçimler sonunun başlangıcı olacak. Onun için benim partimi meclise sokmaktan öte bir yararı olmayacak bu seçimlerin. &lsquo;Çoban&rsquo;ı ben affettim&rsquo; havasını basmayı bile gururuna yediremedi. Şimdi ne yapacak, halkın gözünde siyasi yasaklara sahip çıkacak. Böylece demokrasiye ilişkin inandırıcılığını da sakız gibi çiğneyecek.&rdquo;</p>

  <p class="p11">&ldquo;Sizin için diyormuş ki...&rdquo;</p>

  <p class="p11">&ldquo;O benim için hiçbir şey diyemez!&rdquo; dedi Ali Çoban.</p>

  <p class="p11">&ldquo;Her işte bir hayır varmış&rdquo; diyormuş.</p>

  <p class="p11">&ldquo;Yarın görüşelim&rdquo; dedi Ali Çoban. Kaşlarını çatarak konuşan, tuhaf ama bezelyeden bir tespihi olan ve o tespih yüzünden hakkında &ndash;ne alakası varsa&ndash; anası Yahudi de ondan dedikodusu çıkarılan emanetçi parti başkanı yanından ayrıldı, Ali Çoban yalnız kaldı. Hiç merak ettiniz mi Ali Çoban ne yer, ne içer, nasıl yaşar, nasıl çalışır? Dikkat ettiyseniz bugüne kadar anlattıklarım arasında bu soruların cevabı yoktu. Çünkü Ali Çoban bildiğimiz anlamda yaşamıyordu, çalışmıyordu. Ağzı laf yapan bir abide. Sürü sürü insanı ağırlıyor, dedikodu yapıyor, birilerine gönderdiği elçileri can kulağıyla dinliyor, bir yerden bir yere taşınacak lafları ediyor, kendisine hayran olunmasına izin veriyordu. Padişah olsa cenk edip işi kurtarırdı. Bir şapkayı kalabalığa doğru tıpkı bir yelpaze gibi sallamak kadar kolay. Başına geçmek için Pertev ile birbirinin gözlerini oyacak kadar restleştiği ülke hayalden ibaretmiş gibi kendi kendine işliyordu. Dönüp kumrulara sormak istedi, Pertev&rsquo;in şu karşısındaki koltuğa gömülür gibi oturduğu, ayaklarının yerden kesildiği, zam kararnamelerini imzalasa da ağabeyim, gitsem, diye beklediği günleri. Bir kez daha şahit tuttu bizim bitli kumruları; &ldquo;Mazide siyasi rakibimiz değil maiyetimizdi! 1977&rsquo;de milletvekili seçilememişti bile...&rdquo;</p>

  <p class="p11">Çalışma odasının kapısında partililer olmalıydı. Kapı önünde itişip kakışmalarından çok uğultuları esnetiyordu kapıyı. Kimseyi kabul edemezdi artık. Çıkıp yukarı uyumak istiyordu. Kapıdakiler iktidardan umutlarını kesip Pertev&rsquo;in kapısına gidecek olsalar bile. Elini kolunu sallayarak kapıdan çıkmak cehennem kapısındaki zebanilere direnmek kadar güçtü. Bunun için üst kattaki yatak odasına bağlantılanan bir asansör yapılmıştı döner kapı gibi açılan kütüphanenin arkasına. Bildiğiniz gibi kendisi Zincirbozan&rsquo;da sürgündeyken yaptırılmıştı fırsat bu fırsat. Politika yapmaktan, siyasetin içinde olmaktan sonunun ne olacağını bilmediği sürgünde bile umudunu kesmemişken ve kapı önünde bekleşen partililere görünmeden istirahate çekilmenin yollarını ararken Pertev&rsquo;e mi kalmıştı, &ldquo;Zaman tünelinde kaldı o&rdquo; demek. İktidar günlerinde ihtiyaç duymamıştı kendisini yatak odasına ulaştıracak gizli bir geçide. Şimdi ihtiyaç duyuyordu, neden? Sanki tahammül sınırlarının sonuna gelmişlerdi partililer. Elmayı dişlemeye, günaha el uzatmaya, Pertev&rsquo;in oyununa gelmeye an kalmıştı. Asansörün karanlığında durup bunları düşündü Ali Çoban. Yukarı ya da aşağı iki düğmesi vardı asansörün. Seçeneklerin az olması her zaman iyiydi. Pertev de bunu istiyordu. Kırk yılı aşkın süredir iktidarda olan Japon Liberal Partisi&rsquo;ne özeniyordu. Sağda tek seçenek. Sol zaten hiç yok. Düğmeye bastı, yukarı çıktı. Aldığı yol iki kat arasındaki elli santimlik boşluktu. Siyasete geri döndüğünde Pertev&rsquo;e bir arpa boyu yol aldığını göstermiş olacaktı. Kendisi de her şeyi bıraktığı gibi bulacaktı. Asansörün yatak odalarındaki kapısı bir boy aynasıyla gizlenmişti.</p>

  <p class="p11">Nazlı Hanım&rsquo;ı uyuyordu. Alışkanlığı olduğu üzere başucundaki ışık açık. Hanımefendinin fırlatıp yere attıkları toparlanmıştı, gazeteler dışında. Çayla ve Nazlı Hanım&rsquo;ının yeni alışkanlığı olan sütlü çaydan dolayı sütle ıslanmış gazeteler. Kâhya Talat, hanımefendilerinin artık çıldırdığına inanmasını istiyordu. Bu sebeple bazı asabiyet izlerini ortada bırakıyordu apaçık. Bilmiyordu ki, Ali Çoban Nazlı Hanım&rsquo;ını her haliyle her tavrıyla sevmeye mecburdu. O tombul, peynir kalıbı gibi, çatlaksız, pürüzsüz ayaklar sadakatsizlik etmişti de affetmişti, ne çabuk unutmuştu Talat? Karısının ayakucuna ilişti Ali Çoban. Açıkta kalmış sadakatsiz ayaklarını örttü.</p>

  <p class="p11">En çok ayaklarından üşürdü Nazlı Hanım&rsquo;ı. Yerdeki gazeteleri topladı. Şermin&rsquo;in pozlarına baktı. &ldquo;Allah&rsquo;tan böyle bir karım yok&rdquo; dedi kendi kendine: &ldquo;Benimkisi gitti âşık oldu.&rdquo; Hangisi daha utanç vericiydi işin içinden çıkamadı. Pertev&rsquo;in Şermin için &ldquo;Ne yapayım, söz geçiremiyorum&rdquo; dediği kulağına gelmişti. &ldquo;Ne yapayım boşayayım mı?&rdquo; dediği. Bir sırtlan gibi sırıttı yeniden. Ali Çoban böyle söylediğimizi duysa, &ldquo;Asıl jaguarlar sırıtır&rdquo; diye söze girerdi. Karısından öte kızı mahvedecekti Pertev&rsquo;i. Bir davulcuyla uygunsuz bir evlilik yaptığı yetmiyormuş gibi Jaguar marka bir otomobili hediye olarak kabul etmişlerdi. Basın bununla meşguldü. Elindeki gazete fotoğrafında Pertev&rsquo;in kızı Jaguar&rsquo;ın ön kaputunun üzerine yatmıştı. Bacakları kaputun yarısına ancak gelebiliyordu, demek Devlet Su İşleri lojmanında, içinde besili bir Japon balığının dolandığı süs havuzuna elini daldırıp oynamaya doyamadığı çocukluk günlerdeki gibi bastıbacaktı. Çiçeği burnunda damat da hafifçe yaslanmıştı otomobile. Düzgün dişlerini göstererek gülmüş, başparmağını bluejeaninin bozuk para cebine sığıştırmaya çalışmıştı. Ayağında uçları çarık gibi havalanmış kovboy çizmeleri. &ldquo;Çok şükür benim böyle utançlarım olmadı&rdquo; dedi Ali Çoban.</p>

  <p class="p11">Nazlı Hanım&rsquo;ı tombul bir bebek gibi kollarını iki yana açtı. Şu vakit meclise girse hanımefendi toparlardı kendini, çağırırdı terzisini, &ldquo;Çoban bana bir şoför tutalım&rdquo; derdi. Kocasının iktidara gelmesini bekliyordu. Etrafa saçılmış gazeteleri toparladı Ali Çoban. Batıyordu memleket. Ucundan gazetenin bütün boyasını çekmiş sütlü çay damlasının kendisi bıraktığı köşecikte, CEZAEVİNDE TÜNEL 11 MAHKÛM KAÇTI, haberi vardı. Tutsak kalmak kötüydü, özgürlüklerden mahrum olmak... Evet şimdi Ali Çoban&rsquo;ın siyaset yapmaktan mahrum kalan kendisiyle, 12 Eylül mağdurlarını bir tutan tiradını dinleyecek halimiz yok. Yıllar yıllar önce yine memleketin bağrında tünel kazan ve inadına Ali Çoban&rsquo;la kendisini havalandırıp uçuran ve sırtüstü yere yapıştıran Mühendis&rsquo;e ne olmuştu acaba? Kaçabilmiş miydi?</p>

  <h2 class="h22"><a id="ncx3185"></a><a id="a91"></a>9</h2>

  <p class="p11">Haber doğruydu. Ancak başka bir cezaevi için. Mühendis&rsquo;in projelendirdiği ve biliyorsunuz işte, bizzat kazdığı, üstelik hayatı pahasına, unutmadınız inşallah, toprağın koynunda iki seksen uzanmış yatarken bırakmıştık onu. Zehirlenmişti. Dünya oluştuktan on bin yıl sonra oracığa gizlenmiş bir miktar doğal gaz onlardan önce firar etmiş, sekiz metrelik tüneli doldurmuştu. Sekiz metrelik tünel ve Mühendis&rsquo;in ciğerlerini. Sekiz metrelik tünel, tuvaletin altındaki bir metreküplük boşluk, Mühendis&rsquo;in ciğerleri ve damarları. Sekiz metrelik tünel, tuvaletin altındaki bir metreküplük boşluk, Mühendis&rsquo;in ciğerleri, damarları ve bütün organ zarları. Sekiz metrelik tünel, tuvaletin altındaki bir metreküplük boşluk, her defasında mozaiği boyanan çatlaklardan sızmak suretiyle tuvalet, Mühendis&rsquo;in ciğerleri, damarları, bütün organ zarları, kanının son damlası. Sekiz metrelik... Tuvalet taşı havaya uçtu! Bu basınç boşalması tünelin çökmesini engelledi. Gürültünün kaynağını gizlemek için tuvaletin önünde dört mahkûm birbirine girdi, ikisi diğer ikisinin kafasını duvarlara vurmak suretiyle parçaladı. Gürültü bu kafalardan çıkmıştı. Tuvaletin eksilen taşının yerine kütüphanedeki kitapların içleri kullanılarak bir kâğıt hamuru yapılmış ve üzerine asla basılmaması gereken mozaik taş yeniden yaratılmıştı. Dışarıdan alçı tozu gelene kadar korunması gereken &ldquo;mozaikli tuvalet taşı&rdquo; bir mahkûm tarafından yanlışlıkla delinmişti. Buna sebebiyet veren şaşkın Robert Kolejli biricik Marksist kendisini tavşan deliğine düşen Alice gibi hissettiğini söylemişti.</p>

  <p class="p11">Böyle rahat rahat anlatmamdan anlamış olmalısınız, Mühendis ölmedi. Ama oracıkta ölmeyi çok isterdi. Çünkü nereden çıktığı belirsiz doğal gaz gibi yanına sıvışan babasının hayaleti, &ldquo;Şimdi öldün öldün, sonrası ölümden beter&rdquo; demişti. Ayrıca kabir azabı denilen şeyi oracıkta çekmişti. Olağanüstü bir güçle öteki dünyaya çekilmeye çalışılıyordu. Ruhu elektrik süpürgesine tutulmuş bir toz zerreciği gibiydi ama bir aksilik vardı: Ruhu fani bedeninden kurtulmak istemiyordu. &ldquo;Can çekişiyorsun&rdquo; demişti babasının hayaleti. İnsan bedeni ne kadar dayanıklıydı. Gözünü açtığında, bir karanlığın ortasında, dudaklarının yandığını hissederek tuhaf bir şeyi yudumluyordu, tadını alamadığı bir sıvıyı, tadını aldığında yakıcı gaza benzettiği şeyi. Ölümü tecrübe etmişti.</p>

  <p class="p11">O gün Pervaneciler adını verdikleri bölüğün nöbetçi olması işlerini kolaylaştırmış, onların tembellik ve rahatlığı sonucu kolayca toparlanmışlardı. Mühendis&rsquo;in koğuşa götürülüp yatağına yatırılması yarım günlerini almıştı. &ldquo;Eee ne olmuştu Mühendis&rsquo;e?&rdquo; Bu sorunun inandırıcı bir cevabı olabilmesi için koğuşun piknik tüpü alevlendirildi. Hafif bir yanık hedefleniyordu ama Mühendis hayalet babacığının ne demek istediğini o vakit anladı: Elleri, yüzü, saçları ve gövdesinin dörtte biri feci biçimde yanmıştı. Gözlüğü çıkarılmadığı için patlayan gözlük camları ve eriyip kulaklarına yapışan gözlük çerçevesinin yarattığı yaralanma da cabası.</p>

  <p class="p11">&ldquo;Gözlüğümü sonradan yaksaydınız bari!&rdquo; diye bağırdı son gücüyle.</p>

  <p class="p11">&ldquo;Kusura bakma düşünemedik&rdquo; cevabını aldı. Duyduğu ses ani bir girdapla akıp giden su gibi yok olmuş, kulak zarlarının da yanıp naylon gibi büzüldüğü şüphesine kapılmıştı.</p>

  <p class="p11">Hatırladığı, ne yanık içinde aylarca yattığı ne de yanıp kavrulan derilerinin çatlayıp patlayıp altından yumuşacık bir derinin ortaya çıkmasını azap içinde izlediği günlerdi. Hatırladığı, yeni bir gözlüğe sahip olacak olmanın sıkıntısıydı. Açıklaması: Kız kardeşini bir kez daha yeni bir gözlük almak zorunda bırakmıştı. Kavanoza kapatılmış yaralı bir çekirge gibi dünyayı hayal meyal seçmeye razıydı. Belki böylesi daha iyi olurdu. Kardeşi sormuş:</p>

  <p class="p11">&ldquo;Gözlüğüne bir şey oldu mu?&rdquo; diye.</p>

  <p class="p11">Elinde yeni bir gözlükle çıkıp geldiğinde Mühendis gözyaşlarını tutamamıştı. Oysa söz vermişti biliyorsunuz ne pahasına olursa olsun gözlüğünü kaybetmeme konusunda. Olmayan kirpikleri yüzünden gözyaşları yuvarlanıp düşmek yerine taşmış bir su gibi aktılar.</p>

  <p class="p11">Şakaklarındaki yanıklar henüz şifa bulmadığından şimdilik kullanamayacaktı gözlüğü. &ldquo;Bu son gözlüğüm&rdquo; dedi kardeşine tane tane. Çenemi tutamayıp söylüyorum, gerçekten öyle olacaktı, son gözlük.</p>

  <p class="p11">Şifa hassasını anasından ve ninesinden öğrenmiş bir mahkûm haber saldığı yakınlarının bir kap yemek niyetine getirdiği bağan otundan şerbet kaynatıp ona içirmiş, kuyruk otundan bir merhem hazırlamış önce yüzüne, yettiği kadarını boynuna, artanını sol eline sürmüş, sağ elin serçeparmağını da kabı sıyırmak suretiyle faydalandırmıştı. Yanıklardan tek bir iz kalmadı. Bütün vücudu buz kalıbının etrafına sarılmış naylon gibi büzüşmüşken, bulamacın sürüldüğü yerler eskisinden iyi görünüyordu. &ldquo;Ah anamın, ninemin cadılığı Metris&rsquo;e de sökse...&rdquo; diyordu Mühendis&rsquo;in yüzünü, sol elini ve sağ elinin serçeparmağının iyiliğini seyreden mahkûm.</p>

  <p class="p11">İşte günler böyle geçti. Bedenin ve bitkilerin mucizesine şaşarak.</p>

  <p class="p11">Mühendis patlamadan bu yana geçen günlerin ardından, tahminlerine göre son on metre kazılırken tünele inmiş, kazıdaki iki mahkûm tarafından &ldquo;Hoş geldin Komutan&rdquo; nidalarıyla karşılanmış, işte tam o vakit tünelin kazılan ucu çöküvermişti. Öyle ki bir köstebek gibi başını dışarı çıkartmasına müsaade edecek biçimde çökmüştü tünel. Soğukkanlılığını koruyan Mühendis el çabukluğuyla bir öbek toprağı başının üstüne yığıvermişti. Sonra soluklarını kesip nöbetçi askerlerin birbirlerine seslenişlerini duymuşlardı:</p>

  <p class="p11">&ldquo;Köstebek, köstebek!&rdquo;</p>

  <p class="p11">Şükür hepsi çoluk çocuktu. Şükür hepsi hayatlarında köstebek görmemiş şehirli çocuklardı. Şükür yerinin altı yedi kat beton Metris&rsquo;ten kimsenin kaçabileceğine dair umutları yoktu.</p>

  <p class="p11">Tüneldeki çökme onarılıp dikkat çekmemek için bir aylık kazı tatili verildiğinde sinirler iyice gerilmiş &ldquo;Uğursuzsun sen&rdquo; denilmişti Mühendis&rsquo;e. Hatta tünel ortaya çıkacak korkusuyla iyice gerilen sinirler neticesinde, oybirliğiyle, kaçışa kadar, tünele inmesi yasaklanmıştı. &ldquo;Bu tünel benim eserim&rdquo; diye ter ter tepinip durmuştu Mühendis. Sonra havalandırmaya çıkmış, soluk alıp vermiş, mantıklı düşünmeyi tercih etmişti: Varsın beni tünele sokmasınlar. Önemli olan bu tünelin hedefine varması. O zaman...</p>

  <p class="p11">Bir elçi tayin etmişti kendisine Mühendis, tıpkı Ali Çoban gibi. Emin&rsquo;e ne yapmaları gerektiğini anlatıyor, ne yaptıklarını soruyordu. Bu sayede tüneli bir metre kaydırdılar, kaydırmasalardı çıkış pek münasebetsiz yerden olacaktı. Metris&rsquo;i çevreleyen yolun altına geldiklerinde tünelin kazılması imkânsızlaşmıştı. Fiziki şartlar nedeniyle değil, ruhsal sebeplerle. Hayat başlarının üstünde akıp gidiyordu. Özgürlük tam tepelerindeydi. Neşeli koşturmacalar, hayat telaşı, kadınların topuk sesi, satıcılar. Ah kahrediyordu bu durum yüzmüş yüzmüş tünelin sonuna gelmiş mahkûmları. Bir tanesi hıçkıra hıçkıra ağlamıştı, tek başına hemen şimdi kaçmaya karar vermenin utancıyla.</p>

  <p class="p11">İşte tünel böyle kazıldı. Yatakların altından eksilen tahtalar sebebiyle gövdelerini ayak parmağıyla yatağa gererek uyumaya çalışılan günler, geceler, günler, geceler, günler, günlerle.</p>

  <p class="p11">&ldquo;Bunlar da ne uyuşuk heriflermiş&rdquo; diye kukla Rasim ve Nuri&rsquo;nin başucunda biten gardiyanın arkasında gölge gibi beyinciğini nişanlayan demir çubuk elde, nöbet tutarak, &ldquo;Şişşt hemşerim&rdquo; diye dürtülmüştü omuzundan kukla Rasim. &ldquo;Akrep, akrep var!&rdquo; çığlıklarıyla içi toprak dolu kuklanın başucundan uzaklaştırılmıştı gardiyan.</p>

  <p class="p11">&ldquo;Sizi değil gelir bizi sokar o akrepler. Öyle olmuştu Kartal Cezaevinde. Ayakkabımın içinden süzülüvermişti. Akrepleri bile eğitirmiş komünistler.&rdquo;</p>

  <p class="p11">Akrep velvelesine su basıldı koğuşlara, koridora. Ayak bileğine kadar gelen sular içinde oturdular günlerce. Lastik çizmelerini şapırdata şapırdata gelip akrep konusunda fikirlerini almıştı gardiyan:</p>

  <p class="p11">&ldquo;Artık ölmüştür akrepler değil mi?&rdquo;</p>

  <p class="p11">Aklına gelip sormuştu:</p>

  <p class="p11">&ldquo;Uyuşuklar da akrep korkusuna havalandılar mı?&rdquo;</p>

  <p class="p11">Rasim ve Nuri&rsquo;nin kuklaları ıslanmış, kurumuş, içlerini dolduran toprak taş gibi sertleşmişti. Öyle ağırlaşmışlardı ki iki mahkûm birlikte ancak taşıyabiliyordu onları. Hatta Nuri&rsquo;yi düşürüp bisküvi gibi kırmışlardı. Faşistlerin kuklalarına bile kötü davranamıyorlardı. Nuri Paşa&rsquo;yı kıran mahkûmlardan birisi yıllar yıllar sonra Yenikapı-Bandırma feribotunda yanında karısı ve çocuğu, iyi aile babası olarak, yayıncılıktan para kazanmış, kızının seçtiği şurup rengi bir Clio&rsquo;ya binerken Paşa&rsquo;yı görmüştü. Emekli bir Genelkurmay Başkanı olarak, üç koruma, bir emir subayı ve deva bulmaz prostatıyla beraber. &ldquo;Paşam&rdquo; demişti bizimkisi, çok yaşa var ol tezahüratlarını şimdiden işitmiş gibi elini sallaya sallaya, bezlendiği için pişik içinde kalan poposunu kaşıya kaşıya aracına binme telaşındaydı Nuri Paşa. Oysa &ldquo;Paşam&rdquo; diye diye yanına kadar gelenin söylediklerine çok şaşıracaktı:</p>

  <p class="p11">&ldquo;Biz Metris&rsquo;te sizin kuklanızı...&rdquo;</p>

  <p class="p11">Yaver ve korumalar ne yapacaklarını bilememişler, tuhaftır, kendisine anlatılanları tepkisizce dinleyen, alt takımları su koyverse de akli melekeleri yerinde olan Nuri Paşa&rsquo;yı kollayarak ne yapmaları gerektiğini çıkarmaya çalışmışlardı. Bir ahbap, arkadaş gibi anlatmıştı on altı yıl önce olagelenleri bizimkisi, emekliliğini süren sıradan bir insan gibi dinlemiş, hatta sırıtmıştı Nuri Paşa. Feribotun kapağı yediği fazlalıkları kusacak bir yaratığın ağzı gibi yavaş yavaş açılmış içeri bir miktar çarpık İstanbul görüntüsü bir miktar aydınlık dolmuştu. Bizim eski mahkûm Nuri Paşa&rsquo;yı oracıkta boğmak, bir kafa atıp ağzını burnunu dağıtmak, korumalardan birisinin silahına davranıp eleğe çevirmek istemişti. Ama karısını ve çocuğunu şurup rengi Clio&rsquo;nun yanında beklerken görüp vazgeçmişti.</p>

  <p class="p11">&ldquo;Kimdi o?&rdquo; demişti karısı.</p>

  <p class="p11">Genç ve güzel olduğu için evlenmişti onunla. Üst dudağı çekici biçimde havalandığı, göğüsleri aklını başından alacak biçimde salındığı için. İnsani tarafları da vardı kızın, yıllardır yakasını bırakmayan kâbuslarında her gece çığlık çığlığa uyandığında ona bir bardak su getirirdi. Bir günden, bir güne bu kâbuslara alışıp suyu başucuna bırakayım diye düşünmezdi. Şili, Arjantin diktalarını anlatan filmlerde gözleri çeşme olur akardı. Duyarlılığı iyi hoştu da daha beteri bu topraklarda yaşanmıştı, haberi yoktu. Pertev&rsquo;in yetiştirdiği kuşaktandı. Belleği sıfırlanmıştı.</p>

  <p class="p11">Bir şeyin sonrasını bilmek ne güzel! 2002&rsquo;de olacaktı bütün bunlar. İdrar yollarını feci biçimde üşütmüş, ziyaret günlerinde güzeller güzeli kız kardeşinin ve güzelliğini ondan almış besbelli annesinin askerler tarafından parmaklandığını öğrendiği için &ldquo;Tünele canım feda&rdquo; diyen mahkûmun kulağına Bandırma-Yenikapı feribotunda olacakları fısıldamayı çok isterdim. Ayaklarından tuttuğu ve elinden düşürüp kırdığı Nuri Paşa kuklasının gerçek suretiyle karşılaşması koca bir ülkenin, toplumun yüzleşmesinin bir temsili, vodviliydi. Yakın tarihte ne olmuştu? Burada anlatılanlardan daha tuhaf: Hiçbir şey. Bir yanılsama. Hayali bir resmigeçit. Geçti ve bitti.</p>

  <p class="p11">Yalanlar tarihine geri dönelim. Ali Çoban&rsquo;ın emanetçi genel başkanının tespihinin kurutulmuş bezelye taneleri gibi, yalanları teker teker dizelim:</p>

  <p class="p11">&ldquo;Ekmek elden su gölden oh ne güzel hayat sizinkisi&rdquo; diyordu yeni cezaevi komutanı. Metris&rsquo;e atanışı sürprizdi. Her yeni komutanda hallaç pamuğu gibi atılırdı cezaevi. Artık kaçmaları gerekiyordu.</p>

  <p class="p11">&ldquo;Hava müsait değil. Üç gün boyunca dolunay&rdquo; diyordu Mühendis ama dinletememişti. Emin sol eli kesik kızla vedalaşamadığı için bir hafta sonrasında ısrarlıydı. Kaldı ki vedalaşmak kızın umurunda değildi, Emin&rsquo;in ona vereceği sözler vardı.</p>

  <p class="p11">&ldquo;En önce uğursuzlar&rdquo; denilmişti Mühendis&rsquo;e. Duygulanmıştı pek tabii bizimkisi.</p>

  <p class="p11">&ldquo;Yok, Emin ve ben en sona çıkalım&rdquo; demişti o da. Koca burnunu mendiline gömdü. Ciddi bir soğuk algınlığı geçiriyor, kırk derece ateşle ayakta zor duruyordu. İkişer ikişer çıktılar. Her çıkan uğur olsun diye Rasim ve Nuri kuklaların alnından öptü, Mühendis yüzlerine tükürdü, Emin bir yumrukta suratlarını dağıttı.</p>

  <p class="p11">&ldquo;İnsan bağırsağındaki tenya gibi&rdquo; dedi Mühendis. &ldquo;İnsanın bağırsakları bu kadar karanlık mıdır?&rdquo; dedi Emin.</p>

  <p class="p11">Karanlık, ıslak, yumuşak tünelde hızla ilerliyorlardı. Hızlı, hızlı. Mühendis&rsquo;in taze deriyle donanmış daha nasırlaşmamış diz kapakları açıldı ve kanamaya başladı. Hızlı, hızlı. Fındık fareleri orduları, böcekler, oralarına buralarına saldıran hırlayan lağım fareleri, akrepler, gelincikler, köstebekler. Hızlı, hızlı. Mühendis&rsquo;in gözlüğünün lastiği koptu ve gözlük fırladı, hepsinden hızlı.</p>

  <p class="p11">&ldquo;Gözlüğüm!&rdquo;</p>

  <p class="p11">&nbsp;Bu canhıraş çığlık doldurdu tüneli.</p>

  <p class="p11">&ldquo;Gözlüğüm!&rdquo;</p>

  <p class="p11">Emin, Mühendis&rsquo;in biçare gözlüğünü aramasına, olduğu yerde gözlüğünü bulmak için dolanıp durmasına engel olamadı. Zaman sayılıydı.</p>

  <p class="p11">&ldquo;Bir fünye düşünün demişti&rdquo; mahkûmlardan birisi, fitili ateşledik, dinamite değene kadar, altmış metre için kırk beş saniye. Her adımınız bir buçuk metre.</p>

  <p class="p11">&ldquo;Gözlüğüm!&rdquo;</p>

  <p class="p11">Mühendis bir kez daha gözlüğünü kaybetmeyi göze alamadı. Gözlüğünü kaybetme korkusunu ne kadar derine gömdüğünü anlamanız mümkün değil. Emin onu bırakamadı. Hayatı boyunca oracıkta hırlayarak dönüp duracağını düşündü. Orada kaldılar. Ne sirenleri duydular, ne tünele tutulan kuvvetli ışığı gördüler. Tünelin bir ucu özgürlüğe, çıkıyordu. Diğer ucu bir yıllık hücre hapsine. &ldquo;Gözlüğüm!&rdquo;</p>

  <p class="p11">Gözlük karanlıkta Mühendis&rsquo;in eline geldi.</p>

  <p class="p11">&ldquo;Buldum&rdquo; dedi Mühendis. Diyecek başka bir söz bulamamıştı çünkü.</p>

  <p class="p11">Cezaevinin bütün köpekleri dev fareler gibi koklaşa, itişe tüneli doldurdular. Mühendis ve Emin&rsquo;in çıkamadığı tünelden biz çıkalım.</p>

  <h2 class="h22"><a id="ncx3232"></a><a id="a92"></a>10</h2>

  <p class="p11">&ldquo;Çişim geldi.&rdquo;</p>

  <p class="p11">Heyecandan o kadar çok çişi geliyordu ki Bülent Paye&rsquo;nin, eteklerine kıyamadığı kostümüyle sazcıların pis helasına çömmekten yardımcısının pratik zekâsı kurtarmıştı onu; nereden bulduysa artık çinko bir tası, lazımlık niyetine paravanın arkasında altına sürmüştü.</p>

  <p class="p11">&ldquo;Heyecan çişi değilmiş gibi bu&rdquo; dedi yardımcısı, çinko tasa dolan idrarın pıtırtısı yerini dolmakta olan bir kabın sesine bırakınca.</p>

  <p class="p11">&ldquo;Bu da çok uyanık&rdquo; diye geçirdi içinden Bülent Paye. Tam heyecan çişinin son damlalarını damlatırken, kapı çaldı ve aniden açıldı. Paravanın ardından bir çift kırk iki numara Sümerbank ayakkabısı gördü.</p>

  <p class="p11">&ldquo;Çık çık dışarı&rdquo; diye kovuluyordu ki yardımcısı tarafından bu saf, aşk dolu, Başkent&rsquo;ten buralara kalkıp gelmiş, kadınına tapan ayaklar, &ldquo;Hayır, gelsin&rdquo; diye bir çığlık atarak çömeldiği yerden, paravanın arkasından kalktı Bülent Paye. İdrarının son damlasını birazdan ayrıntısına gireceğim kostümünün eteğine damlatma, çiş dolu kabı çarpıp devirme pahasına.</p>

  <p class="p11">Gelen Talat&rsquo;tı ve Bülent Paye&rsquo;yi görünce gözleri kamaştı. Bülent Paye pembe Isparta gülü gibi açmıştı. Kostümünü tazececik açan pembe bir gül olarak tasarlamış, terzisine benim kullanmaktan çekineceğim bu kelimelerle, &ldquo;Tazececik açan pembe bir gül&rdquo; olarak tarif etmişti. Talat&rsquo;a tutulalı beri kendisini genç kız gibi hissediyordu. Koca adayını bulmuş kız oğlan kız gibi fıkırdaya fıkırdaya tarif ediyordu istediği elbiseyi. Yeni mimikler geliştirmişti kendisine, gözlerini çizgi haline getirip gülümsüyor, omuzlarını hafifçe kaldırıp koca poposunu aşağı eğiyor, görünmez bir iğneye iplik geçirir gibi bir eşi Joan Collins&rsquo;te olan protez tırnaklarının kibrit çöpü gibi göstermeye yetmediği, eh biraz kalınca olan parmaklarını, tek tek açıyordu.</p>

  <p class="p11">Gül kostümü için elli metre kumaş harcanmış, bu kumaş insan gözünün ayırt edemeyeceği pembe tonlarında degradelendirilmişti. Elbisenin göğüs dekoltesinden bele inen bölümü tıpkı bir gülün taç yapraklarının içindeki polenler gibi tasarlanmıştı. Kıl inceliğindeki çelik tellere kristal boncuklar dizilmişti. Çıplak omuzları, boynu ve derin dekoltesi gül yaprakları gibi havalandırılmış kumaş parçalarının içine gömülmüştü. Eldivenli elleriyle idare ettiği öyle bir aparatı vardı ki elbisenin, sahneye çıktığında gül gibi açacaktı.</p>

  <p class="p11">Bir gül ne zaman açar? Sabah ezanında ve gün doğmaya başlar başlamaz. Tövbe, Bülent Paye sahnede ezan mı okuyacaktı? Sahnenin ışığı yavaşça değişirken o ellerindeki aparatlarla gövdesinin üst kısmını kapatan gül yapraklarını usulca, teker teker açacaktı. Ezanın ardından gelen şarkı Baharı Bekleyen Kumrular Gibi olacaktı ve bu şarkıyı da sahnenin tam ortasında put gibi durup söyledikten sonra tuvaletinin eteklerini havalandıra havalandıra, derin yırtmacından uzun bacaklarını göstere göstere, &ldquo;Ay içine don giymemiş mi?&rdquo; dedirte dedirte arzı endam edecekti.</p>

  <p class="p11">Bu hayale varana kadar ne çileler çekmişti bir bilseniz?</p>

  <p class="p11">Şimdi küçük kulisinde Talat&rsquo;ın yanına mı oturmuş, yoksa Talat&rsquo;ı kucağına mı oturtmuş işte öyle samimi bir ortamda, mermer gibi göğüslerini ona iyice yaslamış, &ldquo;Çok heyecanlıyım&rdquo; diyordu.</p>

  <p class="p11">Bulaşık teli kadar sert saçlarını Talat&rsquo;ın yanağına sürttü. Pudra, parfüm kokusu... Hepsini açgözlülükle içine çeken Talat&rsquo;a küçük bir açıklamada bulundu:</p>

  <p class="p11">&ldquo;Yeni açmış güllerden benim için özel üretildi bu parfüm ve pudrası.&rdquo;</p>

  <p class="p11">İnsan taze bir gülü nasıl dişleyip ısırmak isterse...</p>

  <p class="p11">&ldquo;Ayol unuttuk!&rdquo; diye bir çığlık atıp sevdiği adamı arkasında bırakıverdi Bülent Paye.</p>

  <p class="p11">&ldquo;Anam namaz kılacaktık ya!&rdquo; Numaradan anlamında gözünü kırptı, ağzını burnunu yamulttu. İşte yeniden işbilir bir kadın oluvermişti. &ldquo;Gazetecileri çağırıp...&rdquo;</p>

  <p class="p11">İşemek için çıkarmaya kıyamadığı tuvaletini Talat&rsquo;ın o güne kadar duymadığı küfürler eşliğinde çıkardı. Paravanın ardından çıplak poposunu, profilden memelerini gösterip kendini affettirmesini de bildi. Sabahlığını, pufuduk terliklerini giyip başörtüsünün altına kabarık saçlarını güç bela sığıştırdı, yere serilen ucuz bir seccadenin başında durdu.</p>

  <p class="p11">&ldquo;Çağırın pezevenkleri gelsinler&rdquo; dedi gazeteciler için.&nbsp;</p>

  <p class="p11">Kapı açıldı, gazeteciler içeri daldılar. Böylece Bülent Paye&rsquo;yi iki rekâtlık namazının &ndash;güya&ndash; son Kıyam-Kıraat&rsquo;ında yakaladılar. Dik bir şekilde ayakta durmuştu. Sesini, çevresindekilerin daha saygılı olmalarını rica eder gibi yükselterek besmele çekti, Fatiha suresine başladı ve devamını dudaklarını kıpırdatarak getirdi. Sahne yasağını kaldırabilmek için çalmadığı kapı kalmamış, bu uğurda kırk dana kurban ettirmişti. Geçmişte bakanlık koltuğunu işgal etmiş, şimdilerde avukatlığa talim eden eski bir siyasiye bile düşmüştü yolu. Rükuya vardığında Allahu ekber demek için sesini tekrar yükseltti. Birinci &ldquo;Sübhane Rabbiye&rsquo;l Azim&rdquo;i sesli söyledi, gerisini mırıldandı. Rükûdan doğrulurken söyledikleri itişip kakışan gazetecilere azar çeker gibiydi; &ldquo;Semi&rsquo;allahü limen hamideh&rdquo; ve ellerini gövdesinin iki yanına sallandırırken; &ldquo;Rabbena leke&rsquo;l hamd.&rdquo; Gelecekte köklü bir partinin başına geçip ilelebet muhalefette kalacak bu avukat soyup soğana çevirmişti bizimkisini. Böylece kurbanlık danaların yerini cılız koyunlar almıştı. Sessizce secdeye vardığında protez tırnaklarından bir tanesini düşürdüğünü gördü, canı sıkıldı. Talat&rsquo;ın portakal sandığı içine istifleyip gizlice gönderdiği paralar sayesinde böyle donanabilmiş, kalanıyla son bir dana daha kesip kırk yetimi sünnet ettirme fırsatı bulmuştu. Flaşlar en çok poposunu zaferinin şerefine yirmi bir pare top atışı yapacak biçimde diktiğinde patlamıştı. Sessizce oturur hale geldi, başını af dileyen bir günahkâr gibi yana eğdi. Sonunda Almanya&rsquo;da Türk işçiler için yerin dibindeki düğün salonlarında, ter kokulu spor salonlarında okumaya başlamıştı. İşte o sırada &ldquo;Böyle harcanmasın yazık&rdquo; diyen Şermin tarafından Başkent&rsquo;e Başbakanlık Konutu&rsquo;na çağrıldı. Pertev eşliksiz asla okunmayacak kadar ağır bir şarkıyı istedi. Son secdeye vardığında yüzünü ellerinin arasındaki karanlığa gömmüş, diz çöküp gözlerini kapatıp okuduğu şarkıyı hatırladı. Sesini yükseltti, &ldquo;Sübhane Rabbiye&rsquo;l Ala&rdquo; dedi, gerisi palavra, hatta Pertev&rsquo;e okuduğu şarkının ilk dizesi. Son oturuşundaki Et-tehiyyatü&rsquo;ye sesli girdi. Bu oturuşta okunacak bütün duaların ilk cümlelerini bütün kalbiyle okuyacağı bir şarkıya başlar gibi seslendirdi. Selam vermek için başını önce sağa çevirdi: &ldquo;Esselamü aleyküm ve rahmetullah.&rdquo; Bugüne Pertev ve Şermin sayesinde gelmişti. Gazeteciler en iyi pozu başını sola çevirişinde alacaklardı hiç kuşkusuz, nitekim öyle de oldu:</p>

  <p class="p11">&ldquo;Esselamü aleyküm ve rahmetullah, 12 Eylül diktasının içine tüküreyim inşallah!&rdquo;</p>

  <p class="p11">Bülent Paye, halkın aklı başka yerde!</p>

  <p class="p11">Bülent Paye, Rasim ve arkadaşlarının en büyük düşmanı burada işte!</p>

  <p class="p11">Gazeteciler çıktılar.</p>

  <p class="p11">Bülent Paye gül kostümünü bir saatte zor giydi, memelerini polen gibi dikilmiş kristal boncukların arasına yerleştirmesi kırk beş dakikasını aldı.</p>

  <p class="p11">Gazeteciler tekrar çağrıldılar.</p>

  <p class="p11">Şimdi sırada ne vardı? Gül kostümünün takdimi, Çin işi paravanın önünde verilecek poz, poz, pozlar... Gözlerini kar suyunun hiç de iyi gelmediği Sümerbank ayakkabılarına dikmiş, bu işin politikadan pek farkı olmadığını düşünüyordu bizim Kâhya Talat. Gazeteci sürüsü içeri girer girmez Bülent Paye oturdukları üç kişilik &ndash;bir kişilik yeri de elbisenin taç yaprakları kaplıyordu&ndash; bambu kanepede &ndash;paravanın takımı olarak evden ayrıca getirtmişti bunu&ndash; usulca koluna girdi Talat&rsquo;ın.</p>

  <p class="p11">Talat, kimsenin başına çökmediği Gürbüz Sokak&rsquo;taki renkli televizyonun, renkli yayınlarından birisini yakalayıp da başına çökmüş gibi rahattı. Kar suyuyla ıslanan ayakları gibi bedeni de kuruyup, ısınmış, bir rehavet çökmüştü üzerinize afiyet.</p>

  <p class="p11">&ldquo;Nişanlım&rdquo; dedi Bülent Paye. Sıcacık göğsünü göğsüne yaslamıştı yine.</p>

  <p class="p11">&ldquo;Huzurunuzda olsun istedik&rdquo; dedi. Bir kuklaymış da ipi çekilip kolu kaldırılmış gibi kalktı kolu ve eli ileriye doğru uzandı Talat&rsquo;ın. Bülent Paye hokkabazmış gibi kurdelenin ucunda sallanan altın halkayı kaşla göz arasında onun parmağına geçirivermişti.</p>

  <p class="p11">&ldquo;Kusura bakmayın efendim, biz iki öksüz, kendi göbeğimizi kendimiz keseceğiz.&rdquo;</p>

  <p class="p11">&ldquo;Benim anam babam var&rdquo; diyecek oldu Talat. Bir öksüz olarak Ali Çoban ve Nazlı Hanım&rsquo;ını ana baba bellemişti kendisine ve bu nişan haberine çok bozulacaklardı elbette. En sıradan benzetmeyle, ışığa tutulan tavşan gibiydi. Diğer yüzüğü boşta kalan ve kendi isteği dışında hareket eden eliyle Bülent Paye&rsquo;nin parmağına takmasına şaştı. İş, nişan kurdelesini kesmeye kalmıştı. Talat, boşta kalan elinin diğer ucundan Bülent Paye&rsquo;nin tuttuğu sedef kakmalı makasın halkasına iliştiğini görünce büyülenmiş olabileceğini düşündü.</p>

  <p class="p11">Nişanlandılar.</p>

  <p class="p11">Bülent Paye &ldquo;Âdettendir&rdquo; deyip eğildi, hürmet eder gibi elini öptü nişanlısının. Talat neredeyse bir şaka olduğunu düşünecekti bunun. Ertesi gün cebinde bulduğu İstanbul Başkent tren biletlerinden öte bu gecenin hiçbir hatırasına sahip değildi. Gazetelerde turp gibi kızardığı nişan fotoğraflarını aradı gözleri. Nişanlısı bu mühim detayı ona aktarmayı unutmuştu: Kuliste nişanlandığını duyan Şermin, &ldquo;Ne o kız, dul karılar gibi nişan taktırmışsın&rdquo; demiş, nişanını Pertev ile birlikte kesmeyi arzu ettiklerini iletmiş, Kadıncıklar Vakfı&rsquo;nın gecesine beklediğini söylemişti. Bülent Paye yana yıkıla gazeteleri aramış, nişan fotoğraflarını yeni nişan fotoğrafları gelene kadar basmamalarını rica etmişti. &ldquo;Ama ben nişanlandım&rdquo; demişti Talat parmağındaki ucundan kurdele parçasının sallandığı yüzüğüne bakarak. Aynı kurdele parçası bütün gece sahnede Bülent Paye&rsquo;nin parmağında sallanmıştı.</p>

  <p class="p11">Gazeteler daha ne kadar bekleyebilirdi. Sonunda, BÜLENT PAYE NİŞANLANACAK haberiyle basıldı yan yana çekilmiş fotoğrafları. Bambu koltukta. Bambu paravanın takımı olan bambu koltukta, yan yana. Utangaç bir genç kız gibi boyun eğmişti Bülent Paye. Bir tüccar gibi gerinerek oturmuştu Talat.</p>

  <p class="p11">MÜSTAKBEL NİŞANLI ZEYTİN TÜCCARI</p>

  <p class="p11">Herkes buna inanmıştı da o fotoğraftakinin Kâhya Talat olduğunu hiç düşünmemişti. Kâhyalık hayatında görülmüş şey değil, sakarlık yaptı bütün gün:</p>

  <p class="p11">&ldquo;Beyefendi şu zeytin tüccarını alsak ya partiye. Çok seveni var Bülent Paye&rsquo;nin.&rdquo;</p>

  <p class="p11">İktidarın ayak seslerini duyup odasından çoktan çıkan ve pembe salon adını verdiği salonunda Dallas&rsquo;ın başlamasını bekleyen Nazlı Hanım&rsquo;ı ise şöyle bir göz atmıştı gazetelere. Talat elleri titreyerek gece çayını servis ederken, Bülent Paye&rsquo;yi ağırladığını unutmadığı ve küslüğü sürdürdüğü için &ldquo;Mutlaka tanır&rdquo; diye düşünüyordu. &ldquo;Bu sır burada açığa çıkar, çeker giderim ben de! Vaktiyle mavi Chevrollet&rsquo;nin sürücü koltuğu yanına ilişip püfür püfür Isparta&rsquo;ya gittiğim gibi. Hem ben, Bülent Paye ile yani Bülent ile, birbirimizi&rdquo; gibi gibi... Şeyler düşünürken düşünürken... Nazlı Hanım&rsquo;ı, Bülent Paye&rsquo;nin göğsüne ilişmiş bir gül gibi durduğu fotoğrafı gösterip sordu:</p>

  <p class="p11">&ldquo;Çükü yok muydu bunun?&rdquo;</p>

  <p class="p11">Sorunun muhatabı Kâhya Talat idi, doğru. Ama lafın gelişi. Talat&rsquo;ı bu mahrem sırrın muhatabı olarak görmek Nazlı Hanım&rsquo;ının aklının ucundan bile geçmiyordu.</p>

  <h2 class="h22"><a id="ncx3272"></a><a id="a93"></a>11</h2>

  <p class="p11">&ldquo;Anne, anneeeeeee!&rdquo;</p>

  <p class="p11">Çığlık çığlığa uyandı Pertev. Her fani gibi o da kâbus görüyordu. Tek bir farkla; düzenli olarak, 1987 yılının başından bu yana, yaklaşık bir yıldır. 1987 gövdesi ve kalbinin birbirinden ayrıldığı yıldı. Amerika&rsquo;da baypas ameliyatı olmuştu. Koruma polislerinin başı, yasalar öyle icap ettiği için ameliyata girmiş ve anlatmıştı: &ldquo;Ah Başbakanım böğrünüzü açıp kalbinizi kuru bir kafatasını toprağın altından çıkarır gibi çıkardılar!&rdquo; Tek bir hayal canlanmıştı Pertev&rsquo;in gözünde, Malatya&rsquo;da dedesinin hasta danasının içinin deşilmesi. İşte o günden sonra bilinçaltındaki bu anı rahatsız edici bir biçimde ortaya çıkmış, ameliyattan sonra değişti deyip duranlara öfkelenmişti. Gazetelerde baypas oluşunu hicveden, bir elinde damarlarından kan damlayan kalbi, her güne bir karikatür: &ldquo;Ali Çoban ya da Ali Çoban işte bütün mesele bu&rdquo; ya da &ldquo;Enflasyon ya da enflasyon işte bütün mesele bu&rdquo; ya da &ldquo;Solu bölmek ya da solu bölmek işte bütün mesele bu&rdquo; ya da &ldquo;Üç buçuk eşkıya ya da üç buçuk eşkıya bütün mesele bu.&rdquo;</p>

  <p class="p11">&ldquo;Git salonda otur&rdquo; dedi Şermin yattığı yerden. Poposu öyle heybetliydi ki başucunda duran saati göstermiyor, Pertev&rsquo;in fosforlu akrep ve yelkovanından saati okuma arzusunu suya düşürüyordu.</p>

  <p class="p11">&ldquo;Kimin adını seslenerek uyanacağı insanın elinde mi?&rdquo;</p>

  <p class="p11">Anneciğinin adını seslenerek uyanan Pertev&rsquo;e cevap bile yoktu. Ayaklarını sürüye sürüye aşağı indi. Bilgisayarını açtı. Ali Çoban ve diğer yasaklıların siyaset yapma yasağını kaldıran referandum sonuçlarını bir kere daha gözden geçirmeye niyetlendi. Eskiler geri dönmesin diyenler turuncu oyu, hayır oyunu kullanmışlardı. Cuntanın yasakladığı siyasetçilerin dönmesini isteyenler mavi oyu, evet&rsquo;i.</p>

  <p class="p11">Evet oyu veren, haritada maviyle işaretlenmiş köy, kasaba ve illeri tek tek taradı. Artık akmayan sularını Ali Çoban akıtır, kesilen elektriklerini ışıtır, yollarını o yapardı. Meydanında gözünün içine baka baka, &ldquo;Mavilim mavişelim, Ali Çoban&rsquo;la buluşalım mavilim&rdquo; diyen Isparta&rsquo;yı haritadan silmek istiyordu.</p>

  <p class="p11">Şermin&rsquo;e çalışma odasının turuncu perdelerini, turuncu yer halılarını, turuncu deri koltuklarını, portakal rengi bir güneşin doğup battığı tabloları kaldırmasını söylemeliydi. Kıl payı kaybedilmişti referandum.</p>

  <p class="p11">&ldquo;Üleştik&rdquo; demişti Ali Çoban ilk beyanatında. Adamı kucakladığı gibi Başkent turuna çıkarmıştı partilileri. &ldquo;Kendi videosu gibi çalıştırıyor&rdquo; dedikleri devlet kanalında görmüştü, Mercedes&rsquo;inin sun roof&rsquo;undan, deliğinden besili bir elma kurdu gibi çıkmış, şapkasını sallamaktaydı. Yayını çat diye kestirmiş ekrana necefli maşrapayı dayatmıştı Pertev. Ali Çoban siyasete ne yapmaya geliyordu? Ama önce, onun ilk beyanatına karşılık kendisinin söylediklerini aktaralım:</p>

  <p class="p11">&ldquo;Ne üleşmesi? Halkın yarısı onu istemiyor!&rdquo;</p>

  <p class="p11">Ali Çoban cevap vermekte gecikmedi:</p>

  <p class="p11">&ldquo;Kurtar bizi baba, dedi halk. Geldim, yetiştim.&rdquo;</p>

  <p class="p11">&ldquo;Kafası eskide kalmış onun, halkın gel yetiş dediği, 1980 öncesiydi.&rdquo;</p>

  <p class="p11">&ldquo;İnsanlığın miladı mı bu 1980? Mağaradan çıktık, ateşi mi bulduk? Tesadüfen buldu tekerleği, 1980 siyasetçi, başbakan yaptı onu!&rdquo;</p>

  <p class="p11">&ldquo;Ben kazdım o baraj çukurlarını tırnaklarımla kazar gibi diyormuş, memleketin suyuyla dolan barajları kendi doldurmuş gibi caka satıyormuş... Hadi be! Köprüler yollar hepsi benim!&rdquo;</p>

  <p class="p11">Pertev açık açık söylemekte hiçbir sakınca görmemişti: &ldquo;Eskilerin siyaset yapma yasağının kalkmasını istemiyorum.&rdquo; Cuntanın lideri Rasim ılımlı bakarken, Pertev&rsquo;e ne oluyordu: &ldquo;Muhalefet olmam, olmam, olmam, olamam!&rdquo; demişti bir televizyon programında kendisini tutamayıp.</p>

  <p class="p11">Makam otosunu nazar boncuğu gibi maviye boyayıp öyle dolaşmıştı Ali Çoban. &ldquo;Evet&rdquo; oyu dilenmek için halktan. &ldquo;Tırnaklarını geçirmiş bırakmıyor siyaseti. Hayvan yaralı, bir daha el vermez sana.&rdquo; Siyaset yasağı kalkan ama henüz meclise girmeyen Ali Çoban daha partisini teslim bile almamıştı. Aynı zamana denk geliyordu kongreleri. Ağrıyan dizlerini ovaladı Pertev. İleride, Pertev ile birlikte çıkacağımız bir Güneydoğu gezisinde, daha fazlasını öğreneceksiniz ama şimdilik şu kadarını bilin: Baypastan sonra, güya, haletiruhiyesi değişmişti. Maliye Bakanı bunu söyleyerek çarpmıştı kapıyı. &ldquo;Israrcı oldu&rdquo; diyorlardı onun için. &ldquo;İtiraz kabul etmiyor!&rdquo; Cevap olarak, &ldquo;Bir günden, bir güne Başbakan olduğumu hissettirmediniz yahu bana&rdquo; diyordu Pertev. &ldquo;Bizim itirazımız en iyiyi bulmak, fikirleri kristalleştirmek için...&rdquo; diyecek olmuştu karşısındaki. Baypaslı kalbi kendiliğinden bir savunma mekanizması geliştirmişti; yüzü kızarıyordu Pertev&rsquo;in. Kâğıt gibi bembeyazken, gözle apaçık görülecek biçimde, pembenin alt tonlarından kan kırmızı olana kadar. &ldquo;Sanki bir gül açıyordu yüzünde&rdquo; demişti buna şahit olanlar. Kimse onun yüzünde şiddet, hiddet gülünün açmasını görmek istemiyordu.</p>

  <p class="p11">Daha nekahet döneminde dertler boncuk gibi dizilmeye başlamıştı. Kalp ameliyatı geçirdiği Houston&rsquo;dan, Londra&rsquo;ya geçmişti. Sabah uykusundan yanındakiler tarafından uluslararası bir kanalda bir Türk askerinin açıklama yaptığı haberiyle uyandırılmıştı. Açmıştı karşısındaki televizyonu, bir kadın haberleri okuyordu. Kalbinin ağır ağır çalıştığını, vücuduna kan pompaladığını hissetti: Yunanistan&rsquo;la savaşa giriyorlardı. İki ülke arasındaki güzelim Ege Denizi sonunda bir savaşa vesile olmak üzereydi. Hükümet sözcüsü olarak seçtikleri İmam, &ldquo;Ah denizin dibinden Herkül çıksa da, Cebelitarık&rsquo;ı açtığı gibi Ege&rsquo;yi de bölse Yunanistan&rsquo;la aramızda&rdquo; demişti. Uluslararası kanalda, bangır bangır, çıplak ayaklarını yataktan sallandırmış Pertev&rsquo;in gözünün içine baka baka.</p>

  <p class="p11">&ldquo;Herif ateist oldu, mitolojiye inanıyor&rdquo; demişti Pertev&rsquo;in çevresindekiler. &ldquo;İyi taktik&rdquo; demişti Pertev de, &ldquo;dikkati başka yöne çekiyor.&rdquo;</p>

  <p class="p11">İmam basının dikkatini sahnede ezan okuyan Bülent Paye mevzunda zaten çekmişti: &ldquo;Allah, adını kimsenin ağzına yasak etmez.&rdquo; Şimdi bu ilgiyi pekiştirmişti. Pertev küçük odasına çağrılan yabancı basın mensuplarına Herkül gibi konuşmuş orta yolu bulmuştu, Yunanları kızdıran savaş gemisi Hora&rsquo;yı geri çekmişti.</p>

  <p class="p11">Bilgisayar ekranındaki mavi noktalara baka baka biraz uyukladı Pertev. İlk renkli bilgisayar ekranı. Daha da fazlası olacaktı. Siyasetçi değil teknokrat diyorlardı ona. Böyle öfkeyle de uyunmuyordu ki canım! En güzel uykusunu narkozda uyumuştu.</p>

  <p class="p11">Sabah ezanı okundu. Demek oturduğu yerde uyuklamıştı. Gözlerini açtı. Ezan ona İmam&rsquo;ı hatırlattı. &ldquo;Çağırayım gelsin&rdquo; diye düşündü. İtiraz etmemesi, ısrarcı olmaması hoşuna gidiyordu. Eskiler için, &ldquo;Toparlanana kadar siyaset yapamayacakları yaşa gelirler&rdquo; diyordu. Sayın Başbakanı&rsquo;na gelecek yıl cumhurbaşkanlığı makamını layık görüyordu.</p>

  <p class="p11">Pertev&rsquo;in aklından geçen İmam İmam acaba neredeydi? Kendi geleceğini göremediği bir yerde. Banu Ballı ile birlikte gazetecilere yakalanmışlardı. Hem de nerede? Pertev&rsquo;in kızına ve kaçarak evlendiği davulcu damadına hediye edilen Jaguar marka arabanın arka koltuğunda, bir gece gezmesi dönüşü, sabaha kadar açık kalan, müdavimleri pahalı orospular, metresiyle eğlenceden dönen yeni zenginler, kumarbazlar, hırsızlar, leşini yeni gömmüş katiller olan bir çorbacının önünde. Banu Ballı&rsquo;yı koluna takmış, şimşek gibi çakan flaşların üzerine yürümüştü: &ldquo;Hayırlı akşamlar arkadaşlar&rdquo; dilediği gazeteciler tabanları yağlayıp kaçmaktan vazgeçmiş, en cüretkâr soruyu sorup &ldquo;Cevabını alır almaz kaçarız artık&rdquo; diye düşünmüşlerdi:</p>

  <p class="p11">&ldquo;Banu Ballı&rsquo;yla beraber misiniz efendim?&rdquo;</p>

  <p class="p11">Kalbindeki deliği tıkayacak kadar güçlü olan vücudunu yıllar yılı ahmak bir cemaate namaz kıldırmak, akıl vermek için vazifede bulunduğu camilerin rutubetli tek göz oda lojmanlarında çürüten İmam&rsquo;ın geçmiş hayatından tek kazancı Hocaefendi&rsquo;nin bütün vaazlarını, çalışması için kırmızı play düğmesini kalemle sıkıştırdığı kasetçalarından dinleyip bir topluluğa hitap etmenin ilmini kendi kendine almış olmasıydı. Pertev&rsquo;in başlattığı yeni hayatında bunu kullanmıştı, şimdi de kullanacaktı:</p>

  <p class="p11">&ldquo;Banu Hanımefendi bataklıkta açan bir gül idi. Aldım onu, temiz su dolu bir vazoya koydum.&rdquo;</p>

  <p class="p11">Gazetelerde bundan sonra olanların fotoğrafı yer alacaktı. Kimileri fotoroman gibi Jaguar&rsquo;dan inişlerinden itibaren kare kare kullanacaklardı çekilen fotoğrafları, final, Banu Ballı&rsquo;nın, &ldquo;Sen o vazoya ananı koy!&rdquo; deyip İmam&rsquo;ın üzerine atılması olacak şekilde.</p>

  <h2 class="h22"><a id="ncx3299"></a><a id="a94"></a>12</h2>

  <p class="p11">HERKÜL BİLE AYIRAMAZ!</p>

  <p class="p11">Hocaefendi gazetedeki bu başlığa bakıyordu. Fotoğrafları siyah keçeli kalemle sansürlenmiş habere. Kim sansürlüyordu bu fotoğrafları allasen? Hayır biliyoruz Hocaefendi&rsquo;nin arzusu üzerine sansürleniyordu ama keçeli kalemi tutan eller günaha girmiyor muydu Bülent Paye&rsquo;nin gül kostümünün önünde göze batan göğüs çatalını karalarken, bugün olduğu gibi Banu Ballı&rsquo;nın mavi ışıltılar saçan siyah kürkünün içinden, mini mini eteğini, sevdalı göğsünü...</p>

  <p class="p11">Elindeki çantayı İmam İmam&rsquo;ın kafasına geçirirken kollarını fazlasıyla açmış olmaktan, kabarmış siyah bir çarşafın altında kalmıştı Banu Ballı. Yeşil gözleri burnunun üzerine kadar çıkmış peçesinin altından görünüyordu. Anlaşıldı, birisi keçeli kalemle vazifesini yerine getirmek uğruna kendisini ateşlere atıyordu. Hocaefendi kadınların gözlerine bakmanın da haram olduğunu düşündü. Titreyen eli siyah mürekkepli kaleme gitti. Banu Ballı&rsquo;nın ferfecir okuyan gözlerini kendisi boyayacaktı. Sansürden nasibini alan fotoğraf sanki göz kırptı: &ldquo;Hatırladın mı beni Hocaefendi?&rdquo; Hocaefendi&rsquo;nin hayalinde kabarık çarşafını bir savuruşta açtı, kırmızı ojeli uzun tırnaklı ellerini böğürtlenli bir çalı dalı gibi uzattı: &ldquo;İmam&rsquo;ı sepetledim. Gel seninle âleme dalalım.&rdquo;</p>

  <p class="p11">Arkasına yaslandı derin derin soluk alıp verdi Hocaefendi:</p>

  <p class="p11">&ldquo;Tövbe, benim âlemim burası.&rdquo;</p>

  <p class="p11">Kendi âleminde gözlerini açtığında bir utançla karşılaştı Hocaefendi. Pantolonunun önü gittikçe büyüyen bir ıslaklıkla kirlenmişti. Böyle şeytanlı şeytanlı otururken ki cezası bütün bir gece başını secdeden kaldırmamak olacaktı, neden evlenmediğini düşündü; çünkü bir arkadaşı rüyasında Efendilerini görmüştü, Efendileri tembihlemişti, &ldquo;Evlendiği gün ölür, cenazesine bile gitmem.&rdquo; Soranlara böyle söylüyor, böyle anlatıyordu. Kalbinin en müstesna köşesinde olan biteni nereden bilebiliriz ki? Ah şu kalp dediğimiz şey, Pertev&rsquo;inkinde olduğu gibi bedenden kısa bir süreliğine sökülüp çıkarılıyor ve sadece baypaslanabiliyor, okunması mümkün değil, kirli kanı kusar gibi gizli hislerini asla dökmüyor.</p>

  <p class="p11">Kalktı boy aptesi aldı. İki rekât namaz kıldı. Televizyonun açılış saati gelmişti. Üzerindeki örtüyü indirip açtı televizyonu. Haram bir ses, bir kadın konuşuyordu örtünün altında hapis televizyonda. Boyalı dudaklar, boyalı et parçaları konuşuyordu. Bak yine kirlenecekti. Yüzün peçeyle örtülmesinin biricik sebebi olarak kadının dudaklarıyla, ömrü hayatında görmediği kadının mahrem yerinin benzerliğini neden göstermişti bir tefsir. Haklı olmalıydı söyleyen ama kendisi görmemişti karşı cinsin ademi şeytana uyduran, cennetten kovduran mahremini. &ldquo;Adamı yer yutar, tövbe&rdquo; demişti önünde diz çöküp arınmaya çalışan bir kâfir.</p>

  <p class="p11">&ldquo;Zevk deliği, haz deliği, doğru! Ama tövbe, zevk ve haz günahların en büyüğü değil mi Hocaefendi?&rdquo;</p>

  <p class="p11">Cüppesini çekiştirip duruyordu. Dünya hayatına yüz çevirmek kolay mıydı? Bunun hırsıyla parçalandı cüppe kenarındaki hayırsever bir müridin gönlünden kopan, ham ipek üstüne saf altından iplerle işli nakışlar.</p>

  <p class="p11">Televizyonda kadının mahrem yerinin yüzdeki tezahürü dudaklar kıpırdanmayı kesti. Pertev&rsquo;in halka seslendiği ve İcraatın İçinden adını verdiği programı başladı. Hocaefendi televizyonun üzerindeki örtüyü kaldırmaya niyetlendi. Ama belli olmuyordu ki Pertev&rsquo;in frapan karısı bir anda ekranda beliriyor kıçını seyirciye dikip kocasına gümüş bir tepsi üstünde bir bardak su ikram ediyor, Pertev &ldquo;Sağ olasın hanım&rdquo; demeyi ve &ldquo;Elhamdülillah&rdquo; çekmeyi ihmal etmeden suyundan bir yudum içiyor, &ldquo;Nerede kalmıştık?&rdquo; deyip ekran başındakilerin gözlerinin içine baka baka anlatıyor, kendini Otoyollar Kralı ilan ediyordu. Televizyonun neden habire Pertev&rsquo;i gösterdiğini anlamayıp Pertev&rsquo;in televizyona nasıl yapıştığını merak edip tamirci çağıran halk gibi şikâyetçi değildi. Ansızın ekrana çıkan kadınlar yok muydu, en fenası onlardı. Ekran başında gözünü yumana kadar aklına fikrine girip fingirdeşmek istiyorlardı Hocaefendi&rsquo;leriyle.</p>

  <p class="p11">Pertev ile anlaşmaları devam ediyordu. Hatta kendisini Banu Ballı&rsquo;ya kaptırmış İmam İmam ile. 1986&rsquo;da hakkında takipsizlik kararı verilmesini sağlayan onlardı. Buna karşılık cemaatinin 1987&rsquo;deki referandumda turuncu, &ldquo;Hayır&rdquo; oyu vermesini sağlamıştı.</p>

  <p class="p11">Sahi, görmeyeli neler yapmıştı Hocaefendi?</p>

  <p class="p11">Fazla uzun sürmez: Bir kere artık kendisine ait bir cemaati var mıydı? Oluşuyordu. Yeni Asya&rsquo;mız hareketi yaşanan sayısız kopuşu önemsemiyor, gidenler de kalanlar da birbirlerine kırıcı eleştiriler göndermiyordu: &ldquo;Hocaefendi, Nurani olduğunu zaten, hiçbir zaman, ifade etmemişti.&rdquo; Gücünü ilhamını Nurani&rsquo;ye borçlu olmasına rağmen Hocaefendi, Sahid Nurani&rsquo;nin adını yapmak zorunda kaldığı alıntılarda bile anmıyordu. Devlete itaat etmeyi sürdürüyordu. 1986 yılında askeri okullardan ayıklanan, sayıları yüzü bulan öğrenciye rağmen. Hocaefendi çocukken teğmen olup üniformasıyla Galata Köprüsü&rsquo;nde gezmeyi hayal edermiş. Televizyonun üzerindekileri gördünüz mü? Tank ve uçak maketleri, yerde sürünen asker bibloları. Orduya bunlarla sızılmıyordu. Büyük bir gayretle askeri okul sınavlarına hazırlanmış ve bu okullarda okumaya, gelecekte asker olmaya hak kazanmıştı çocuklar. Kırk gün kırk gece hasta yatmıştı Hocaefendi derdinden. &ldquo;Her biri ben idim askeri okulda okuyan o çocukların. Her biri ben idim o mukaddes üniformalar içindeki çocukların. Asker olacaktım&rdquo; diye sayıklayıp durmuştu. Pek müteessir olduğu bu olay sonrası, İmam&rsquo;ın &ldquo;Geçmiş olsun Hocaefendi&rsquo;m&rdquo; telefonundan sonra, ilk vaazında, anlatırken gözü yaşlı subay olacak çocukların önüne, yere konulan Kuran&rsquo;ı çiğneyip geçmelerini emreden, bunu yapmayan, yapamayan dini bütün gençleri, sen büyüksün yarabbim, askeri okuldan tutup atan komutanın hikâyesini, cemaat içine karışmış bir deyyus kalkmış, &ldquo;Kurunun yanında yaş da yandı. Dindar bir aileden gelmekten başka suçu olmayan subay olma heveslisi oğlumun istikbalini söndürdün!&rdquo; demişti. &ldquo;Oğlu bizim dokuduğumuz kumaşlardan mıdır?&rdquo; diye sormuştu Hocaefendi çevresindekilere. &ldquo;Değildir&rdquo; manasında bükülen dudaklardan sonra ne gelmişti o adamcağızın başına? Bacasına, nasıl girdiyse artık oraya, koca bir taş düşen kömür sobaları bir gece zehirlemişti bütün aileyi. Garip olan subay olma heveslisi gencin kendisini odasında çoktan asmış olmasıydı.</p>

  <p class="p11">Daha başka? Daha ne olsun, Hocaefendi askeri liseler olayından sonra devletin gözünde azalan itibarını yeniden kurabilmek arzusuyla yeni bir yola baş koydu. Bu yol gelecek yılların mücadelesi olacağından Hocaefendi ile bir başka buluşmamızda neşredeceğiz.</p>

  <p class="p11">Kendisi ayrıca ilimle, bilimle ilgilenmeye başlamıştı. Kiralanan sinema salonlarında evrimi anlatıyordu. Her ay sadık okurlarıyla buluşan iki dergisi, Akıntı ve Utku, bunların başında da Çaycı Rıza vardı. Görmeyeli yeni ilgi alanları geliştirmiş, mucize avcısı olup çıkmıştı Rıza. Dergilerin konu ettiği inkâr edilmesi mümkün olmayan mucizelerdi. Ne gibi derseniz; elementlerin periyodik sistem tablosundan hareketle grafik düzlemde Arapça Allah kelimesini bulmak gibi. Ya da İhlas Suresi&rsquo;nin harflerini sayıp, 47, bunlar arasında değişik harfleri bulup, 12, bu harfleri suredeki sıralarına uygun olarak grafiğin düşey ekseni üzerinde tek tek belirledikten sonra her harfin sure içinde kaç defa tekrarlandığını da grafiğin yatay ekseni üzerinde Kuran&rsquo;ın okunuş şekli gibi soldan sağa işaretlendiğinde, daha sonra her harfe ait yatay ve düşey çizgileri kesiştirerek birtakım noktalar elde ettikten ve bu noktaları birleştirdikten sonra beliren isim karşısında, Allah, hayretler içinde kalmamak mümkün müydü?</p>

  <p class="p11">Başka?</p>

  <p class="p11">Bir dergileri daha vardı ki burada temel meseleleri Batı ve Batı düşüncesiyleydi. Batı felsefesinin Müslümanlarda oluşturduğu tereddütlere çare aramanın derdine düşmüştü bizzat Hocaefendi. Müstear isimle yazdığı başyazılarının birisinde bu amaca hasredilmiş 33 soru ve bunların cevapları vardı: &ldquo;Allah tarif edilebilir mi,&nbsp; bilinebilir mi? Deniliyor ki her şeyi Allah yarattı, O&rsquo;nu kim yarattı? Allah niçin kullarını bir yaratmadı? Kimini kör, kimini topal olarak yarattı? Beş vakit namaz farzdır. Kutuplarda ise altı ay gece, altı ay gündüz olur. Oralarda namaz nasıl kılınır? Allah bazı insanlara mal, mülk, itibar, arkadaş, şan şöhret bazılarına yoksulluk, dert, musibet, elem, keder vermiş. Allah niye böyle bir ayırım yapmış? Uçmak için yaşayanlarla, sürünmek için yaşayanlar arasındaki fark nedir? Gibi gibi gibi.&rdquo;</p>

  <p class="p11">Hocaefendi pek yalnız kalmazdı. Günde iki üç saatlik bir uyku ona yeterdi. Yemek ayırt etmez, cacığa hayır demez, eti biraz zor hazmettiğinden yemezdi. Kültür fizik yapardı. Dambıllardan birisini ayağına düşürüp başparmağının tırnağını ezip attırdığından bu yana aletsiz olarak. Geceleri yürüyüşe çıkardı. Şimdi olduğu gibi Çaycı Rıza refakatinde. Çaycı Rıza yeni ulaştığı mucizelerden önce bir havadisle başladı söze; &ldquo;Dergiler yetmezmiş gibi bir de gazete işi çıktı başımıza.&rdquo; Güzel haberleri sitemle vermek gibi bir huy edinmişti Rıza. &ldquo;Çok şükür&rdquo; diyordu sonra yaradanın şakasına bakmadan günah defterini açacağını düşünüp. &ldquo;Tez Vakit gazetesi bizim oldu.&rdquo; Hocaefendi yürüyüş yolunu yeni sahip olduğu gazeteye doğru çevirdi. İyi ki gitmişti, gelecek yılki cumhurbaşkanlığı seçimleri için başlayan kulisin başlığını Pertev&rsquo;den yana değiştirdi:</p>

  <p class="p11">O MAKAMA KİM LAYIKSA O OTURSUN İNŞALLAH.</p>

  <h2 class="h22"><a id="ncx3319"></a><a id="a95"></a>13</h2>

  <p class="p11">&ldquo; &lsquo;Analar tahtını yaparmış, uşaakkk çorba! Analar tahtını yaparmış bahtını değil, uşaakkkk çorba! Benim elimden de tahtını yapmak gelir, uşaaakkk çorba!&rsquo;</p>

  <p class="p11">Rasim, cuntacı arkadaşlarının, başı dertte olanıyla, anlatacağım, eski Genelkurmay Başkanı Necdet ile görüşüyordu. Yine ben, Mösyö Kevork. Florya Deniz Köşkü&rsquo;ndeki kulağınız. Kalorifer tesisatı olsun olmasın yazlıktı bu köşk, kışlık değil. Eskisi gibi avucunun içinde değildi gazeteler. Bu sebeple yazıyor, soruyorlardı:</p>

  <p class="p11">RASİM NİYE AYRILMIYOR FLORYA DENİZ KÖŞKÜ&rsquo;NDEN? ÜSTELİK MEVSİM KIŞ İKEN.</p>

  <p class="p11">&lsquo;Deniz havası bana iyi geliyor&rsquo; diyordu Rasim taraçaya koydurduğu şezlongun üzerinde, dizlerinde battaniye, karlı bir kış günü yalancıktan poz verirken. &lsquo;Nesi varmış buranın, Ata&rsquo;nın gözleri açık gitti burayı doya doya kullanamadığı için... Valla püfür püfür öyle güzel uyunuyor ki...&rsquo; dediği bir gün, misafirler de vardı üstelik, lodos denizi coşturmuştu. Şimdi çarşaf gibi duran denize bakıp aldanma. Kocaman bir lodos dalgası köşkü bir anda yutuvermişti. Bir evin başından aşağı bir kova su dök, olan buydu işte. Mutfak kapısından, pencereden, taraçaya açılan kapıdan suyun girdiğini çok görmüştüm. Su giren yerleri elimize geçen pılı pırtıyla hemencik tıkardık. Ama böylesini ilk defa görüyordum: Tatlı servisine geçmiştim, başımın üstünde bir çeşme açıldı ve kapandı gibi oldu, bir kovanın içine daldık ve çıktık, sen nasıl tahayyül edersen et ama ben sana diyeyim ki elimdeki şöbiyet tabağının üstünde koca bir denizanası vardı, Rasim&rsquo;in boynundan aşağı Noel cicisi gibi yemyeşil bir yosun parçası sarkıyordu, masanın ortasında canlı kanlı bir kefal kıvranıp duruyordu, misafir hanımefendilerin kucağına gümüş balıkları dolmuştu. Başka bir lodos dalgası da köşkün altından girip şöyle usulca kabarıverince, gıcırdamıştı bizim köşk. Bozuk bir şey yiyip içmiş de değildim. Gerçekti olanlar. Misafirler deniz tuttu deyip, koridordaki halıların rengini, kusa kusa değiştirerek gittiler. İşe o zaman, &lsquo;Burayı neden seviyorum biliyor musun?&rsquo; demişti Rasim, &lsquo;Burada kâbus görmüyorum. Ne o uğursuz orman yangını, ne o komiser, ne de rahmetli anam.&rsquo; Ne dediğini anlamamıştım ama çok geçmeden anlayacaktım. Diyeceğim, eski paşalardan Necdet Paşa&rsquo;nın gelişi dalganın ıslattığı eşyaların az biraz kuruduğu güne denk gelmişti. Yine de adamın oturduğu koltuğun minderinin altından bir midye çıkmış, hangi köşede gizlenip nasıl yaşadılarsa bir manga istavrit çırpına çırpına bunların önünden geçivermişti:</p>

  <p class="p11">&lsquo;Şunlara bak Necdet, resmigeçit yapıyorlar&rsquo; demişti Rasim.</p>

  <p class="p11">&lsquo;Bugün istavritler, yarın Pertev&rsquo;in gaza getireceği halk.&rsquo;</p>

  <p class="p11">&lsquo;Bizim Şişman sivil darbe yapsın da göreyim. Önünde şu istavritler gibi resmigeçide geçerim.&rsquo;</p>

  <p class="p11">&lsquo;İyi o zaman şimdiden tecrübe et kusursuz bir resmigeçidi. Senin Şişman ölen anasını bile Kanuni Sultan Süleyman&rsquo;ın ayak ucuna gömdü.&rsquo;</p>

  <p class="p11">&lsquo;Uşaakkk çorba&rsquo; diye yeniden seslendi Rasim. Doğruydu, hem bugün aşçı Ragıp Ağabeyin çorba pişirdiği hem de Pertev&rsquo;in 10 mayısta ölen anacığını söylenen yere gömdürdüğü: &lsquo;Hah&rsquo; dedi Rasim sanki sabahtan beri sayıkladığı çorbası pişip önüne gelmiş gibi, &lsquo;İnsan kabir komşusunun azabına ya da sevabına tanık olurmuş. Artık Pertev&rsquo;in anası da her akşam Kanuni&rsquo;yle cenge çıkar, gider dayanır Viyana kapılarına!&rsquo;</p>

  <p class="p11">&lsquo;Şakası yok!&rsquo; diye gürledi Necdet Paşa. Sinirliydi. Ordunun üç general Necdet&rsquo;i vardı ve başlarına gelmeyen kalmamıştı, anlatacağım. &lsquo;Senin Şişman, anacığını Meclis&rsquo;ten çıkardığı özel izinlerle gömdürdü oraya. Bağlı olduğu şeyh yatıyor orada n&rsquo;aber?&rsquo;</p>

  <p class="p11">&lsquo;Biliyorum, bizim Şişman aldı şeyini, başını gidiyor. Eskisi gibi söz dinlemiyor. Ama sekiz yıl önceki gibi bir şey daha, darbe daha yapamayız. Zaten 1980&rsquo;de yaptığımızı yaşatıyoruz. Yenisine gerek yok, biliyorsun.&rsquo;</p>

  <p class="p11">&lsquo;Ama diyorlarmış ki 12 Eylül, Rasim&rsquo;in kendini Pertev&rsquo;e öptürmesiyle bitti! Geçen yıl Necdet Paşa&rsquo;lara yaptığını unuttun mu?&rsquo;</p>

  <p class="p11">Rasim ne o mevzuyu, ne de pişen çorbayı unutmamıştı: &lsquo;Uşaakkk çorba&rsquo; diye seslendikten sonra bana, devam etti:</p>

  <p class="p11">&lsquo;Paşalar operasyonu diyorlarmış kendi aralarında yedikleri halta.&rsquo;</p>

  <p class="p11">Anlatayım: Florya Deniz Köşkü&rsquo;nde şu anda misafirimiz olan ve bendenizin köpüklü Türk kahvesini takdim ettiğim Necdet Paşa geçen yıl Genelkurmay Başkanlığı&rsquo;ndan emekli olmuştu. Yerine de arkasından gelen Necdet&rsquo;i getirecekti. Bakanlar Kurulu&rsquo;nun kararını ve bu kararı Cumhurbaşkanı olarak Rasim&rsquo;in onaylamasını beklemeden koltuğunu Necdet Paşa&rsquo;ya bırakmıştı. Necdet Paşa da terfi kararını beklemeden kutlama davetiyelerini &ndash;kalanını gelip burada yakacağı davetiyeleri!&ndash; bastırmış ve dağıtmıştı. Pertev, Necdet Paşa&rsquo;yı istemedi. Zaten gerideki Necip Paşa&rsquo;nın bir kademe daha üstün olduğu biliniyordu. Böylece cuntacıların istediği olmamış oldu.</p>

  <p class="p11">&lsquo;Gazeteler askerin otoritesine çomak şey edildi, sokuldu, diye yazdılar.&rsquo;</p>

  <p class="p11">İki paşa kara kara düşündüler. Pertev böylece sivil otoriteyi kanıtlamış mı olmuştu? Rasim&rsquo;in karnı guruldadı. Tahmin edeceğiniz gibi tam bana seslenecekti ki, Necdet Paşa öfkeyle kalktı yerinden, çocukluk anılarımın bir köşesinden de dedem; benzetiyordum ikisini birbirine, şaşılacak olan hâlâ hatırlamamdı dedemin yüzünü, bahçedeki sedirde oturuşunu: &lsquo;Söyle Kevork, seni Veng&rsquo;e<a id="a96"></a><a href="../Text/notes.html#a407"><span class="t11">{12}</span></a> götüreyim mi?&rsquo; Malatya&rsquo;nın bal gibi sularının aktığı Veng&rsquo;e giderdik, diğer iki kuzenimi de alıp. Veng kan akmıştı senin ataların bizi sürerlerken toprağımızdan. Yaşıtım olan kuzenim gözlerini yummuş öyle yürüyordu tehcir yolunda, &lsquo;Aç gözünü Bedik, korkacak bir şey yok&rsquo; demiştim ben de. Doksan yıl öncesinden nasıl da elime geliyor kelimeler. Bedik demişti ki; &lsquo;Nasıl korkmam?&rsquo; Dedemin daha dün, &lsquo;Söyle Kevork, seni Veng&rsquo;e götüreyim mi?&rsquo; diyen ağzı, dili, o güzel başı, kellesi Bedik&rsquo;in gözünün önünde uçup gitmişti.</p>

  <p class="p11">Bütün bunları söyleyebilsem belki o vakit biterdi çilem. Hâlâ diyemedim bunu; ne istediniz bizden? Sen biliyor musun? Ne yaptı ataların bana, ne istediler bizden? Tarihte bir şey oldu ama ne? Tarih, iki ucu pisli değnek. Oysa ortasından, zafer ve kahramanlıklardan değil, ucundan tutmalı ki bu değneği, sallayabilmeli şerefle elinde uluslar. Gerektiğinde o değneğe dayanıp yürüyebilmeli, ayakta kalabilmeli uluslar. Ah şu aklımın gevezelikleri. Kurtulmam gerek onlardan. Belki bir rüya gördü küçük Kevork. Göz yanılsaması. Necdet Paşa&rsquo;nın dedeme benzerliği göz yanılsaması değil ama. Benziyor adamakıllı. Bundan dolayı endişe ediyorum onun için. Sevecenlikle uzatıyorum içine bile tüküremediğim kahvesini: Buyurun Paşam. Bilmiyorsunuz zehir gibi bir MİT raporu yayınlandı onun hakkında.</p>

  <p class="p11">&lsquo;Uşakkk çorba!&rsquo; Dili damağı kurumuştu ama ısrarcıydı gördüğünüz gibi. Bu sebeple kahvesini bile içmedi Rasim.</p>

  <p class="p11">&lsquo;Uşaakk çorba!&rsquo;</p>

  <p class="p11">Nerede benim kulak tıkaçlarım? Kendimi zor tuttum kulak tıkaçlarıma davranmamak için. Necdet Paşa&rsquo;nın anlattıklarını dinlemem şarttı çünkü.</p>

  <p class="p11">&lsquo;Güya biz 2000 yılına kadar kim Genelkurmay Başkanı olacak, sonra da kim Cumhurbaşkanlığı koltuğuna oturacak bunun hesabını yapmışız...&rsquo;</p>

  <p class="p11">&lsquo;Listeniz varmış&rsquo; dedi Rasim.</p>

  <p class="p11">Öfkeden biraz önce resmigeçitlerini izlediğimiz istavritler gibi zıpladı Necdet Paşa:</p>

  <p class="p11">&lsquo;Yalan! Vallahi de yalan! Billahi de yalan!&rsquo;</p>

  <p class="p11">Bilemem anlamında omuz silkti Rasim. Necdet Paşa zıvanadan çıkmıştı:</p>

  <p class="p11">&lsquo;Direnmedin Rasim! Olmuyor, istemiyorlar sizi, dedin halefime, oturdun aşağı. Zavallı adaşım, davetiyeleri bile bastırmıştı.&rsquo;</p>

  <p class="p11">Sizin bildiğiniz bir ayrıntıyı Rasim ona da aktardı:</p>

  <p class="p11">&lsquo;Geldi yaktı davetiyeleri burada...&rsquo;</p>

  <p class="p11">Necdet Paşa öyle şaşırdı, öyle şaşırdı ki şaşkınlıktan gözleri yaşardı. Gözlerinin üzerinde düzensiz bir öbek çalı gibi duran kaşları fırtınaya tutulmuş gibi kıpırdandı, indi, kalktı. Şimdi dedeme daha çok benzemişti.</p>

  <p class="p11">&nbsp;&lsquo;Pertev&rsquo;in adını başbakan yardımcılığı için zikreden rezil rüsva ettiğiniz Necdet Paşa&rsquo;ydı. O topacın vefasızlığı, senin vurdumduymazlığın karşısında, kendisini utanca boğan davetiyeleri yakarken, iyi burayı yakmamış&rsquo; dedi Necdet Paşa. İyi, skandal ucuz atlatılmış, benim kulağıma bile gelmediğine göre, şükür duyulmamış anlamında söyledi bunu. Ama Rasim&rsquo;in canı çorba içmek istiyordu. Ayrıca Necdet Paşa&rsquo;nın bir an önce gitmesini. Bunun en kolay yolu kavga çıkarmaktı. O da bunu yaptı:</p>

  <p class="p11">&lsquo;Burayı yakmak ne demek? Burası devletin zirvesi. Burayı yakmak beni yakmak demektir. Benim naçiz vücudumu kül etmek demektir. Benim naçiz vücudum kül olmayı değil, toprak olmayı hak etmektedir. Naçiz vücudum toprak olsa bile yaptığımız darbe ilelebet...&rsquo;</p>

  <p class="p11">&lsquo;Kes!&rsquo; diye bağırdı Necdet Paşa.</p>

  <p class="p11">Size bir sır vereyim mi? Hiçbir paşanın sesi hayallerinizdeki gibi gür değildi. Ha, bir tek Nuri Paşa, onun sesi okkalı çıkardı. Rasim zembereği bir türlü boşalamayan çalar saat gibi zırıldamayı kesti.</p>

  <p class="p11">&lsquo;Hakkımdaki şu MİT raporu pek fena oldu&rsquo; dedi Necdet Paşa bu defa. Asıl konuya gelebilmişti nihayet.</p>

  <p class="p11">&lsquo;Düzmece o rapor, gelmedi bana o rapor. Açıkladım bunu.&rsquo;</p>

  <p class="p11">&lsquo;Pertev cumhurbaşkanı olmak istiyor.&rsquo;</p>

  <p class="p11">Omuz silkti Rasim. Nemli koltuğa iyice gömüldü, birbirine kenetlediği ellerinin başparmaklarını çevirip durdu. Şu MİT raporunu ağzına almak istemiyordu. Necdet Paşa devam etti: &lsquo;MİT raporları kendisine gelmediği için pek öfkeliymiş Pertev. MİT&rsquo;i ele geçirmek istiyormuş.&rsquo;</p>

  <p class="p11">Rasim susmuştu. Çaresiz yürüdü gitti Necdet Paşa.</p>

  <p class="p11">Çorba kâsesi elimde içeri girer girmez dili dışarda bir Fino gibi yanaştı Rasim. Açtı. İzahatı güç bir açlık. Çin seyahatinden dönüşte hastalanmıştı. Şey gibi bir hastalık. Şey. Rasim, Frenk ağd olmuştu. Şey, Frenk kiri denilen hastalıktan. Anlayın işte, belsoğukluğu!&rdquo;</p>

  <p class="p11">Yaa, der gibi başını salladı ve devam etti Mösyö Kevork:</p>

  <p class="p11">&ldquo;Ben de Feneseli Ağavni Hanım&rsquo;ın reçetesini uyguladım.</p>

  <p class="p11">Rasim&rsquo;i kırk gün aç bıraktım. İşte izahatı güç açlığı bunun neticesindeydi. Çorbayı üfleyip karıştırmaya koyuldu ki o da ne? Çanağında ne varsa kaşığına da o gelir. Doğru. Durun, dedim. Durun içmeyin!</p>

  <p class="p11">Kaşığı ağzına yaklaştırmış öylece kalakalmıştı Rasim. En büyük boy gümüş kaşığı silme dolduran mercimek çorbaya baktı, &lsquo;Bu da ne?&rsquo; dedi Rasim.</p>

  <p class="p11">Daha emekli olmamış aşçı Ragıp Ağabey&rsquo;in cüzzamlı parmağından birisi çorbanın içinde yüzüyordu. Senin kumruların, kargaların, saksağanların, güvercinlerin gibi aman işte kuş gibi kanatlandırıp uçurdum çorba kâsesini. Mercimek topağı, dedim. Hatta vezirparmağı tatlısının hamuru, hemen değiştireyim.</p>

  <p class="p11">Aptal arkamdan bağırıyordu; &lsquo;Getir, severim, yerim, içerim...&rsquo;</p>

  <p class="p11">Cüzzamı, serçeparmağının boğumunu çorba kazanına yapıştırıp kaybedecek kadar ilerleyen aşçımız gittikten sonra köşkte yalnız kaldım. Rasim bunun farkına hiçbir zaman varamadı.</p>

  <p class="p11">Koştum Necdet Paşa&rsquo;nın arkasından baktım. Şubatta patlayan MİT skandalının hesabını görmeye mayıs ayında gelmişti ne tuhaf. Tıpış tıpış gitti: Ayakları sıkışmış pergel uçları gibi asla birbirinin önüne geçmeyecek biçimde, minicik adımlar atarak. Dedem gibi onu da bir daha görmedim.</p>

  <p class="p11">Boş ver, dedim kendi kendime. Bu adamlar akılsız kuşlar gibi memleketi pislettiler. Hâlâ o pislikten çıkmaya çalışıyor Keje ve küçük kızı. Sormanızı bekliyordum, &lsquo;Ne oldu Keje&rsquo;ye?&rsquo; diye. Her seferinde bir fırsatını buldum, Keje&rsquo;nin geçmişinin peşine düşen komşu kadının bıraktığı son el afişlerini yapıştırmaya gidiyordum. Ağaçlara öyle bir raptiyeliyordum ki onları rüzgârın söküp çıkarması mümkün olmasın. Böylece güneşten solup, lime lime olup ağaç gövdesine karışana kadar orada kalıyorlardı. Sonra bir tanesinin yerinden söküldüğünü tespit ettim. İtinayla kesilip çıkarılmıştı afiş. Keje ve kızını arayan birisi vardı.&rdquo;</p>

  <h2 class="h22"><a id="ncx3369"></a><a id="a97"></a>14</h2>

  <p class="p11">&ldquo;Derikli Kırbolardan öte ne bir gören, ne bir bilen olmuş Keje&rsquo;yi.&rdquo;</p>

  <p class="p11">Yaklaşık bir yıl önce 1987 yılının haziran ayının son çarşambası Diyarbakır Cezaevi&rsquo;nden tahliye olan Şehmuz&rsquo;un Keje ve kızının akıbeti konusunda bildiği buydu. Sonra kulağına şu çalındı:</p>

  <p class="p11">&ldquo;Ama amcaoğlun Mıho seni derbeder görünce Diyarbakır zindanında, düşmüş Keje&rsquo;nin peşine. Niyeti bulup onu sana getirmekmiş. Keje hiç var olmamış gibi kayıpmış oysa. Derikli Kırbo, Mıho&rsquo;yu çocuğu kaybettiği yere götürmüş. Uçsuz bucaksız bir suyun kıyısıymış burası. Atatürk&rsquo;ün Sarayı kıyısında yüzer, bir yaklaşır bir uzaklaşırmış hayal gibi. Ağaçların gövdesine sıkı sıkıya tutunmuş bir ana kız varmış. Yalancı suret, vesikalık. Derikli Kırbo ihtimal vermemiş onlar olduğuna. Söylenen, o fotoğrafta Keje&rsquo;ye benzemeyen şehirli bir kadın ve kızının olduğu. Türkçe yazıları okuyamamışlar. Telefon numarasını çevirmişler. Aramışlar, aramışlar bulamamışlar. Çalmış çalmış, açılmamış telefon. Mıho üç gün aramış kâğıttaki adresi, sonunda bulmuş. Yerin dibinde mağara gibi bir evin eşyaları boşaltılıyormuş. Oturan komünistmiş, tutuklanmış. Eşyalara göz kulak olanlar dudak bükerek bakmışlar Mıho&rsquo;nun elindeki suretlere.&rdquo;</p>

  <p class="p11">Masalın gerisini biz getirelim: Keje&rsquo;yi bulmak için yola çıkan komşu kadın Diyarbakır yolunda tutuklandı. Aranmıyordu, şüpheli bulundu. Suçsuzdu üzerine suç yıkıldı, çantasından çıkan bir şiir kitabına ithafen. Komünist bir kızın eşkâline çok benzetildi, sekiz yıl hapis cezasına çarptırılıp hiç yoktan cezaevine düştü. Nişantaşı&rsquo;ndaki tıpkı Mıho&rsquo;nun dediği gibi, mağara gibi ışıksız evi boşaltılırken kimsenin Keje&rsquo;den haberi yoktu. Mıho çıktı gitti, mağara evde bir kitap bulundu, içinden o el afişine basılmış fotoğraflar aktı. Zaten ilk görüşmede Keje&rsquo;nin geçmişinin izini süren komşu kadın ailesine bu hikâyeyi anlattı. Mıho tekrar gelmedi. Keje&rsquo;ye yardım etmeye çalışan komşu kadının çocukluk ve ilk gençlik günlerinde yakasını bırakmayan zatürree tekerrür etti. Kurtulamadı. Cezaevinde öldü.</p>

  <p class="p11">Amcaoğlu Mıho&rsquo;nun İstanbul macerası dört yıl sonra 1987&rsquo;nin baharında bitti. Bitmek zorundaydı çünkü onu ölüme götürecek bir meslek hastalığının pençesine düşmüştü. Alüminyum işinde bütün iç organları zehirli bir toza bulanıp kavrulmuştu. Röntgenlerine bakan doktorun gözleri kamaşmıştı; minicik bir mide alüminyumdan, bir kumrunun göğsüne yerleşecek kadar küçülmüş ciğerler yine o zehirli maddeden, eriyen çeperleri yeniden ama alüminyumdan oluşmuş bir kalp. Yudumladığı su gırtlağında teneke oluktan akar gibi ses veriyordu. Bağırsaklarında yol alan bir lokma ekmek gider borusundan aşağı salınan çakıl taşı gibi.</p>

  <p class="p11">&ldquo;Senin işin bitmiş oğlum. Git memleketine huzur içinde öl&rdquo; demişti röntgenlere meslektaşlarına göstermek için el koyan doktor: &ldquo;Dört yıl boyunca hayatının her gününü alüminyum atölyesinde geçiren ve geceleri de bu atölyeye bekçilik etmek için bir köşede kıvrılıp uyuyan garibanın ne hale gelebileceğini görsünler!&rdquo; diye değil de bunu mesleki tecrübelerine eklesinler diye.</p>

  <p class="p11">&ldquo;Görsünler&rdquo; demişti kırık dökük Türkçesiyle Mıho. &ldquo;Neden yaşar bir insan?&rdquo; Sesi hülyalı bir klarnetin tınısı gibi çıkmıştı. Ama o buna değil düzgünce bir cümle kurabildiğine şaşırmış, tavsiyelerine başlayan doktorun söylediklerini anlayabilmek için kulak kesilmişti. &ldquo;Memleketine dön&rdquo; demişti doktor. &ldquo;Duruyor mu köyün? Var mı oralarda akraban?&rdquo; diye sormuştu, &ldquo;Orada öl, huzur içinde.&rdquo; Mıho acı çekmeden ölmek istiyordu. Becerebilse, dili dönse, bunu sormak istiyordu. Öksürük nöbetine tutulduğunda, göğsü boş bir kazan gibi tınladığında acı çekiyordu.</p>

  <p class="p11">Mardin&rsquo;in Ömerli ilçesine bağlı Pınarcık mezrasına döndüğünde iyileşir gibi oldu. Yüzüne renk geldi, keçi sütleri yaradı, gece yıldızları seyretti, anası okunmuş sular içirdi, deliksiz uyudu. Keje ve kızı olduğunu tahmin ettiği el afişini işte o zaman verdi aile büyüklerine. Elden ele gezdi resimli kâğıt parçası. Şehmuz bu el afişini haber alıp yola koyuldu. Pınarcık&rsquo;a varmadan burnuna bir yanık kokusu geldi. Yanık kokusu toprağın, suyun, bu mevsim çiçeklenen öksüz pençe otunun kokusunu bastırdı. Şehmuz köyün orta yerinde durduğunda başının üzerinde fır dönen helikopteri fark etti. Yanmış, yıkılmış boş evlere koştu. Apocular dün köyü basmış, on altısı çocuk, sekizi kadın otuz kişiyi öldürmüştü. Amcası, Mıho&rsquo;nun duvara sıçrayan kanını gösterdi. Diğer çocuklarının, torunlarının, karısının kanını bir fotoğraf albümünden seçer gibi tek tek işaret etti. &ldquo;Mıho hastaydı zaten&rdquo; dedi. &ldquo;Bir alev topu kafası kadar delik açtı göğsünün tam ortasında.&rdquo;</p>

  <p class="p11">Köyün meydanına konan helikopterden inenleri görüp, &ldquo;Devlet geldi&rdquo; diye koşuştu sağ kalan ve çevre köylerden gelen köylüler. &ldquo;Devlet onlar mı?&rdquo; diye baktı Şehmuz. Bilseniz öyle yabancıydı ki gökyüzü, dağlar, taşlar. Yedi yıl Diyarbakır cehenneminde kaldıktan sonra öyle tuhaf şeyler hissediyordu ki. Kabaca tarif etmem gerekirse, o cehennemden hiç çıkmamış olmayı istemeye yakın hislerle doluydu. Yürümek, güneşte kalmak, insanları seyretmek, dallara konan kuşları, sesleri dinlemek. Ona zulmeden şeyler bunlardı işte. Diyarbakır Cezaevi karabasan olmuş uyutmuyordu. Günlerdir uykusuzdu, gözünü kırpmıyordu. Yataklara kıpırdamadan uzanıyordu. Gözleri açık düş görüyor, gölgesinden korkuyor, ağzına aldığı, alışık olmadığı güzel tatları tükürüyordu.</p>

  <p class="p11">Helikopterden inen devlet ise, kendisini yok yere cehenneme sürenler onlar olmalıydı. Koca bir taşı iki yanına sallanarak yürüyen Şişman&rsquo;ın başına atsa öldürür müydü onu acaba? Yok ölmezdi, yanındaki kendisi gibi şişman tuhaf gözlüklü kadının elini annesinin eline sarılmış gibi tutan adam. Ölen Şehmuz olurdu Keje&rsquo;sini ve kızını göremeden; şişman adamın, devletin yanındaki korumalar eleğe çevirirlerdi onu anında.</p>

  <p class="p11">Gelen şişmanlar, Pertev ile Şermin&rsquo;di.</p>

  <p class="p11">Yavaşlayan pervane &ldquo;Başbakan, başbakan&rdquo; çığlıklarını kesti attı. Helikopterden en son inen Büyükelçi Orlando köylülerin yüreğini ağzına getirdi. Boyu posuyla görenleri hayrete düşüren Orlando&rsquo;nun kellesi pervaneye takılıp uçacaktı neredeyse. Başını eğdi, pervanenin gölgesinin bile düşmediği bir uzaklığa iki adımda vardı. Çocuklar, Pertev&rsquo;e, Şermin&rsquo;e, Orlando&rsquo;ya bakıp güldüler. Şehmuz helikopterin dalgalandırıp yatırdığı otları seyretti ve her şeye ne kadar yabancı olduğunu düşündü.</p>

  <p class="p11">Pertev bir yükseltinin üzerine çıkıp konuşmaya başladı:</p>

  <p class="p11">&ldquo;Evler yeniden yapılacak. Burası örnek köy olacak. Yollar asfaltlanacak. Yetimlere devlet eli uzanacak. Telsiz telefon konulacak. Zart olacak, zurt olacak. Üç buçuk eşkıyadan kimsenin korkusu olmasın.&rdquo;</p>

  <p class="p11">Şehmuz, bu boş lafların vızıldadığı köyde dolaşmaya başladı. Ortada dolanması öyle dikkat çekmişti ki bir karasineğin peşine takılıp yanmış yıkılmış bir eve girdi. Karasinek uçtu gitti Şehmuz karşısında Büyükelçi Orlando&rsquo;yu buldu. Diyarbakır zindanından sağ çıkmış birisi için Büyükelçi Orlando ne kadar ürkütücü ve şaşırtıcı olabilirdi ki. Kâğıt parçası gibi yanmış dört duvar ve çökmüş bir damın altında görenin &ldquo;İn midir, cin midir, dev midir?&rdquo; diyeceği Büyükelçi Orlando&rsquo;ya alelade bir şeye bakar gibi baktı. Paçaları boğumlu kareli bir pantolon giymişti Büyükelçi Orlando. Ne giyeceğine kafa yormuşa benziyordu çünkü üzerinde haki renkli, önü cepli bir gömlek, boynunda bizim izci fularına benzeteceğimiz bir boyun bağı vardı. Tam başına göre, siperliği pek kısa bir şapkanın altından ensesini örten, çenesini hizalayan, içe doğru kıvrılmış saçları, alnına iyice yapışmış, ürkekçe havalanmış kaşlarının üzerinde kalan kısacık kâkülleri vardı. Neydi bu? Kadın mı, erkek mi? Gömleğin önünü düğmeli cepler mi havalandırmıştı, dalında kurumuş meyveler gibi büzüşmüş göğüsleri mi? Pürüzsüz teni kadınlığından mıydı, itinalı bir tıraştan mı? Helikopterde gelirken Şermin&rsquo;in düşündüğü şeyleri şimdi kabaca Şehmuz düşünüyordu.</p>

  <p class="p11">&ldquo;Buralı mısın?&rdquo; dedi Büyükelçi Orlando.</p>

  <p class="p11">&ldquo;Yok&rdquo; dedi Şehmuz.</p>

  <p class="p11">&ldquo;Ölen yakınların var mı?&rdquo; diye sordu Büyükelçi Orlando.</p>

  <p class="p11">Daha çok Başkent&rsquo;te taksicilik yaptığı günlerin sesleri, konuşmaları doldu kulağına. Büyükelçi&rsquo;yi neredeyse şivesiz bir Türkçeyle cevapladı:</p>

  <p class="p11">&ldquo;Var.&rdquo;</p>

  <p class="p11">&ldquo;Onlar için mi geldin?&rdquo;</p>

  <p class="p11">&ldquo;Karımı ve kızımı arıyorum.&rdquo;</p>

  <p class="p11">&ldquo;Buradalar mıydı?&rdquo;</p>

  <p class="p11">&ldquo;Hayır.&rdquo;</p>

  <p class="p11">Şehirlilerin, dere tepe yürümekten aciz, bir taksi çevirip kurulan kösele ayakkabılıların, söz söylemeden ifade edip anlatabilmeye dair bir yetenekleri vardı. Büyükelçi Orlando&rsquo;nun dolunay gibi kocaman yüzü sessizce sordu:</p>

  <p class="p11">&ldquo;Neredeler peki, ne oldu onlara?&rdquo;</p>

  <p class="p11">&ldquo;Ben hapse düştüm. Onlar da kayboldular.&rdquo;</p>

  <p class="p11">İki aceminin dans etmesi gibi küçük küçük adımlarla Orlando sordu, Şehmuz cevapladı.</p>

  <p class="p11">&ldquo;Şimdi ne yapacaksın?&rdquo; sorusunun üzerine yıkık damın kenarından yaralı bir serçe düştü önlerine pat diye. Serçenin kan içindeki göğsü inip kalkıyordu. Öfkeli çığlıklar atarak yıkık damın üzerinde dönüp duran atmacanın pike yapıp düşürdüğü avını almaya cesareti yoktu.</p>

  <p class="p11">&ldquo;Beyim&rdquo; dedi Şehmuz, erkek olduğuna karar vermişti onun. Büyükelçi Orlando kadın olduğuna dair bir işaret taksa takıştırsa, hatta kimi zaman kıpkırmızı bir rujla işaretlemiş olsa bile dudaklarını, alışıktı bu karışıklığa, itile kakıla erkekler tuvaletine yollanmaya. Şehmuz sözünün devamını getirdi:</p>

  <p class="p11">&ldquo;Bu meselede birimiz bu uğursuz atmaca, birimiz yaralı serçe, birimiz korkulan ademoğlu, havva kızı.&rdquo;</p>

  <p class="p11">İşte tam o sırada yıkıntının var olmayan kapısından Pertev ve beraberindekiler girdi. Tiyatroya oyun başladıktan sonra girmiş imtiyazlı ve münasebetsiz bir seyirci gurubu gibiydiler. Orlando&rsquo;yu cevapsız bırakmamak, yakın gelecekte ne yapacağını açıklamak istedi Şehmuz:</p>

  <p class="p11">&ldquo;Devletin ayağının altında yaralı serçe olmaktansa atmaca olup uçacağım.&rdquo;</p>

  <p class="p11">Demek Apoculara katılacaktı. Diyarbakır Cezaevi&rsquo;nden sağ çıkan herkes gibi. Şehmuz&rsquo;un rengi belli olmuştu. Büyükelçi Orlando ona nasıl olup da güven verdiğine şaştı. Pertev, evin sahibini Şehmuz sandı. Büyükelçi Orlando yakında üç buçuk eşkıyanın arasına katılacak Şehmuz&rsquo;u, atmacanın ürktüğü ademoğulları ve havva kızlarına takdim etti.</p>

  <p class="p11">&ldquo;Söyle bakalım niye girdin Diyarbakır Cezaevi&rsquo;ne?&rdquo;</p>

  <p class="p11">Pertev, fazlasıyla dobra olmasına rağmen manidar bir soru sormuştu. Dilimize doladığımız memleketin siyasi ve toplumsal tarihini anlatan bir yazıt dikilse geçip giden yılları aktarmak için bu cümle ve cevabı yeterdi:</p>

  <p class="p11">&ldquo;Söyle bakalım niye girdin Diyarbakır Cezaevi&rsquo;ne?&rdquo;</p>

  <p class="p11">Siz söyleyin Şehmuz niye düşmüştü cezaevine? Keje&rsquo;sini loğusa yatağından kaldırıp kayıplara karıştıran dram nasıl başlamıştı? Şehmuz&rsquo;un suçu neydi? O işkencelere niye katlanmıştı? Fare ölülerini, sinekleri niye yemişti? Bok dolu çukurlara niye dalıp çıkmıştı? Dişleri niye dökülmüş, kemikleri niye birbirine geçmişti? Bütün bunların bir nedeni olmalıydı.</p>

  <p class="p11">&ldquo;Bir adamı hastaneye götürdüğüm için. Bana inanmadıkları için. Kürt olduğum için.&rdquo;</p>

  <p class="p11">&ldquo;Yok canım, bunlar için devlet seni atar mı hapse? Apocu olmayasın, söyle hele...&rdquo;</p>

  <p class="p11">Tepelerinde dönüp duran atmacanın sabrı kalmamış, bağırıp duruyordu. Pertev soruyu önce şefkatlice sormuş sonra Apocuların bastığı bir köy ziyaretinde olduğunu hatırlayıp söylediğini telafi etmeyi düşünmüş, ardından vazgeçmiş, &ldquo;Bana ne&rdquo; der gibi dönüp gidiyordu ki, Büyükelçi Orlando devlet erkânının ardından Şehmuz linç edilmesin diye, &ldquo;Apocu olsa onların yanında olur, burada işi ne?&rdquo; dedi.</p>

  <p class="p11">Ayaklarının dibinde hâlâ can çekişmekte olan serçe göğsünden öyle kötü bir yara almıştı ki soluk alıp verdikçe genişledi, büyüdü o yara ve can havliyle bağırınca küçük yüreği kendini pıt diye dışarı atıverdi. Pertev, Büyükelçi&rsquo;yi dinlemek için nezaketen durmuş, gözü tıpkı bizim gibi yaralı serçeye takılmıştı. İmaj gereği gözlüğünün çerçevesi incelmiş ama göz numarası sabit kalmış buna rağmen bizim gibi yaralı serçenin minik yüreğinin bir kan peltesinin içinde dışarı akıverdiğini apaçık görmüş ve hatırlamıştı: Kendi kalbini de böyle söküp çıkarmışlardı işte. Kaldı ki baypaslanmasının üzerinden altı ay bile geçmemişti. Gazeteler aksiliğini, tahammülsüzlüğünü, eleştiri kabul etmezliğini ve kimseyi dinlememesini baypas geçirmesine, kalbinin bir anlığına fani bedeninden ayrılıvermesine yoruyorlardı. Cevdet Kara, bir Kızılderili söylencesi aktarmıştı gazetelerin bu tespitine istinaden. İşte buna göre kalbine bir ok saplanan Kızılderili&rsquo;nin yarası sarılıp tedavi edilmek için göğsü açılıp kalbi çıkarıldığında, göğüs boşluğuna taş konulurmuş ki kötü ruhlar yerleşip ele geçirmesinler ruhu ve bedeni.</p>

  <p class="p11">&ldquo;Cevdet Kara aydın dümbüğü, Kızılderililer bölücü&rdquo; demişti Pertev cevaben.</p>

  <p class="p11">&ldquo;Kesilen derenin suyu yeniden çağıldadığında boz bulanık akar&rdquo; yorumunda bulunan Ali Çoban, &ldquo;Onun kafasına baypas lazım&rdquo; cevabını almıştı.</p>

  <p class="p11">&ldquo;Gâvurlar deve kalbi taktılarsa günahları boyunlarına&rdquo; diyerek tartışmaya dahil olan ve kendisini hatırlatan Süleyman Tel ise şu karşılığı: &ldquo;Manda yuva yapmış söğüt dalına, pisliği akıl diye dolmuş Süleyman Tel&rsquo;in kafaya. Partisini sinek kapmış bu yüzden kızgındır o bana.&rdquo;</p>

  <p class="p11">Hüseyin Feyzullah da tutamadı kendini bir şey söyledi: &ldquo;Pertev&rsquo;in yaptığı siyaset değil, abidik gubidik twist.&rdquo; Pertev bir yat gezisinde olduğundan cevap vermek hükümet sözcüsü olan İmam İmam&rsquo;a düşmüştü: &ldquo;Bozkırlarda dolaşan kurt sürüleri vardır. Bunların da bir lideri. Sürünün en cabbarı hangi dişi kurdu beğenirse geçer arkasına &ndash;affedersiniz&ndash; halvet olurlar. Sonra &ndash;ayıptır söylemesi&ndash; girdiği deliğe sıkışır. Çıkamaz. Bu defa bütün kurt sürüsü onun arkasına geçer. Aslında hiç sevilmeyen kurt sürüsünün lideri işte böyle iğfal edilir. İğfal edilmeyi Allah, can taşıyan hiçbir varlığa göstermesin, bağırsakları kıçından çıkar. İşte o kurt sürüsünün lideri delirir, ulur da ulur. Lakin uluması da pek abidik gubudiktir.&rdquo;</p>

  <p class="p11">Bunları bilmeniz gerekir ki Pertev&rsquo;in yaralı serçenin göğsünden pırtlayan yüreğini görüp kendi baypasını hatırlayıp sonrasında söylenenleri aklından geçirip öfkelenmesini anlayabilesiniz. İşte bu gerginliğin ardından Apocular ve devlet arasında kalan köylüler Şehmuz&rsquo;a sırt çevirdi, Büyükelçi Orlando helikoptere binemedi. Şermin ve Pertev ağzından düşürdüğü avını seyreden atmaca gibi seyrettiler havalanan helikopterlerine safça boşu boşuna el sallayan Büyükelçi Orlando&rsquo;yu. Okumak için Red Kit&rsquo;lerini çıkaran Pertev, &ldquo;Kim bu Avarel?&rdquo; diye sordu helikopterin kaldırdığı tozun toprağın ortasında ısrarla ter ter tepinen Orlando için. &ldquo;Kendimi bildim bileli İsveç Büyükelçisi&rdquo; dedi beraberinde getirdiği gazeteci. &ldquo;Garip olan ondan öncekinin, ondan daha daha öncekinin de cinsiyeti dışında tıpatıp bir benzeri olması Büyükelçi Orlando&rsquo;nun. Ya bütün ecdadı büyükelçi ya da Orlando ölümsüz.&rdquo;</p>

  <p class="p11">Bizim düşündüğümüzü düşünüp dillendirdi gazeteci: &ldquo;Ünlü bir İngiliz romancısı, Virginia Woolf&rsquo;un <span class="t12">Orlando</span> diye...&rdquo;</p>

  <p class="p11">&ldquo;Ben masal okumam&rdquo; diye sözünü kesti gazetecinin ve çenesindeki gamzesini iyice ezip elindeki Red Kit&rsquo;lere daldı Pertev.</p>

  <p class="p11">İsveç&rsquo;e nota vermeye kadar gidecek bir garezin sebebi olarak kirpiklerine kadar toza bulanmış Orlando&rsquo;ya:</p>

  <p class="p11">&ldquo;Seni unuttular mı beyim?&rdquo; diye sordu köylüler.</p>

  <p class="p11">Öyle olmuştu. Bir an kendini dağlara vurmuş Şehmuz&rsquo;a yetişip onunla birlikte yola düşmeyi düşündü. Şehmuz, Mıho&rsquo;nun üzerinden çıkan yarısı yanmış el ilanını nihayet bulup Keje&rsquo;yi tanımıştı. Ancak ne o, ne biz şimdilik Keje ve kızını bulamayacağız. Onlar yaklaşık on yıl sonra hiç ummadık bir yerde çıkacaklar karşımıza. Horoz Paşa&rsquo;nın karısı olarak ortalıkta dolandıktan sonra Keje kimin yanına yerleşir de şaşırtır bizi bilemeyiz?</p>

  <p class="p11">&ldquo;Çok insan kayboldu&rdquo; dedi bir köylü. Keçi gibi tırmanan Şehmuz&rsquo;a istinaden söylemişti bunu ama bizim için daha başka ve daha derin bir anlamı vardı biliyorsunuz.</p>

  <p class="p11">Sabrın sonu selamettir. Ama bu insanlardan çok, doğa ve hayvanlar için geçerlidir. Atmaca derin bir yay çizip yaralı serçesini alıp kaçtı. Şehmuz ailesini kaybetmişti. Onları yeniden bulmayı beklemek için sabrı kalmamıştı. Atmaca değildi Şehmuz, yaralı bir serçeydi. Gitti Apocular&rsquo;a katıldı. Tarih bir beşik gibi tıngır mıngır sallanırken Büyükelçi Orlando&rsquo;yla yolları bir kere daha kesişecekti. Vakit, yalçın dağların bağrında, yıldızların altında Keje&rsquo;nin el ilanındaki tanınmaz haldeki suretine baka baka geçecekti.</p>

  <p class="p11">&ldquo;Bir atmaca için vakit nasıl geçerse, bir kartal için vakit nasıl geçerse&rdquo; böyle söylediğini işitecekti emrine girdiği gözbebeklerini sabitleyemeyen ve her şeyden korkar, ürker gibi bakan ama önünde el pençe divan durulan gerilla lideri sonu gelmez, ne dediği bilinmez söylevlerinden birisinde. Kaykılarak oturuyor, bol bol et yiyiyordu:</p>

  <p class="p11">&ldquo;Benim adım Apo, ya seninki?&rdquo; demişti ilk karşılaşmalarında. &ldquo;Dur ben söyleyeyim; üç buçuk eşkıyadan birisi&rdquo; diye devam etmişti sonra. Pertev&rsquo;in deyişini diline dolamıştı Apo: &ldquo;Soracaklar bu köyü kim katletti, cevap veriyorum; üç buçuk eşkıya. Soracaklar bir dolu Türk askerini kim öldürdü, cevap veriyorum; üç buçuk eşkıya. Soracaklar orayı kim havaya uçurdu, cevap veriyorum; üç buçuk eşkıya.&rdquo;</p>

  <p class="p11">&ldquo;Üç buçuk eşkıyadan fazlası olduklarını biliyor, günden güne güçleniyorlar&rdquo; diyecekti özel bir toplantıda Büyükelçi Orlando. Sözlerini &ldquo;Kürt meselesini çözmeniz gerekir&rdquo; diye sürdürüyorken, &ldquo;Ulan deve!&rdquo; diye lafını kesecekti Pertev. Başkent&rsquo;teki bütün büyükelçilerin katıldığı, devletin zirvesinde özel bir toplantıda olacaktı bu. Anadolu Ajansı bu haberi zilini üç kere tıngırdatarak acil koduyla geçmişti. Gelin görün ki sabah yapılan bu toplantıdan sonra Pertev partisinin genel kurultayına gitmiş, orada olanlar olmuş, BAŞBAKAN İSVEÇ BÜYÜKELÇİSİNE &ldquo;DEVE&rdquo; DEDİ manşeti BAŞBAKANA SUİKAST manşetiyle yer değiştirmişti.</p>

  <h2 class="h22"><a id="ncx3427"></a><a id="a98"></a>15</h2>

  <p class="p11">Karanlıkta ellerini açıp kapıyordu Emin. Parmak aralarının perdelendiği sanrısına kapılmıştı. Tünel kazıp firar etmeye teşebbüs etmenin, diğerlerinin kaçmasına gözcülük etmenin cezasına, bir yıllık hücre hapsinin sonuna yetiştiniz. Mühendis yan hücredeydi ve geliştirdikleri mors alfabesi yöntemiyle ısrarla soruyordu:</p>

  <p class="p11">&ldquo;Bür ayluk yanulgu payunu eklesem büle bugün hücre hapsümüz bütüyor.&rdquo;</p>

  <p class="p11">Mors alfabesinde bazı harfler hatalı ses verse de, sorular açıktı:</p>

  <p class="p11">&ldquo;Günlerü say.&rdquo;</p>

  <p class="p11">&ldquo;Günlerü saydun mu?&rdquo;</p>

  <p class="p11">P&rsquo;nin hatalı vuruluşu ilk kez oluyordu: &ldquo;Bugün Derşembe mü?&rdquo;</p>

  <p class="p11">Buna bağlı olarak D harŞnin de: &ldquo;Pün derşembe müydü?&rdquo;</p>

  <p class="p11">Yolun sonuna gelmişlerdi: Mühendis mors alfabesini karıştırıyor, Emin parmak aralarının perdelendiğini düşünüyordu.</p>

  <p class="p11">&ldquo;Buraya kadar iyi dayandılar.&rdquo;</p>

  <p class="p11">İşte bu cümlenin sonuna gelecek nokta kıvamında bu sözler, kukla Rasim&rsquo;in ağzından çıkmıştı. Şanslarının içine tüküreyim, bir tek ikisinin firar edemediği tünel hezimetinden sonra kuklalardan biri Emin&rsquo;in, diğeri Mühendis&rsquo;in hücresine verilmişti. Bir yıl, iki ay önce gardiyanın açık bıraktığı kapı vasıtasıyla loş koridordan sızan ışıkta görebildiği hücresinde tam karşısına yerleştirilmişti Rasim&rsquo;in kuklası.</p>

  <p class="p11">&ldquo;Paşam da burada bağdaş kurup otursun&rdquo; demişti onu oraya itinayla yerleştiren gardiyan. Besbelli canı sıkılıyordu ki gardiyanın, &ldquo;Yok, yok paşa adam bağdaş kurup oturur mu? Dizleri boğumlu pantolonlar giyen Atatürk bile oturamamış bağdaş kurup, &lsquo;Yok mu masanız sandalyeniz?&rsquo; diye sormuş. &lsquo;Adamın kemikleri birbirine geçer böyle&rsquo; demiş sonra, &lsquo;Boynunuz eğilir, aklınız bir tek kurnazlığa çalışır&rsquo; bunu da söylemiş. Benim köyümde olmuş bu. Dedem görmüş Atatürk&rsquo;ü. Onun için üç köy dolaşıp rakı aramış, bulamamışlar, &lsquo;İnsaf! Bir aslan sütü koyamadınız önüme&rsquo; demiş Atatürk. Biliyor muydun bunu? Bilmiyordun? Paşa adam bacak bacak üstüne atar da oturur. Değil mi komünist? Beton mu döktünüz bunun içine taş gibi?&rdquo;</p>

  <p class="p11">Sırf bunun için diline hâkim olamayan gardiyandan dayak yemişti Emin. Kafası, karın boşluğu zonkluyor, kaba etleri sızlıyordu. Kulak memesi arkasında açılan küçük yırtık kanla sulanmıştı.</p>

  <p class="p11">&ldquo;Nasıl adam dövüleceğini iyi bilirim&rdquo; diyen ve toza bulanmış gibi ellerini birbirine vurup silkeleyen gardiyan yeni baştan Kukla Rasim&rsquo;e dönmüştü: &ldquo;Paşam maşallah taş gibisiniz. Komünist kızlara cop sokuyorsunuz dediklerinde, Horoz Paşa &lsquo;Taş gibi askerlerimiz varken&rsquo; demişti ya... Götüreyim isterseniz sizi de işkencehanelerden birisine. Beni almıyorlar. Bir tek oradan oraya götürürken solcu orospuları mıncıklıyorum. Anadan üryanlar zaten. Bir kere Allah seni inandırsın Rasim Paşa&rsquo;m, parmaklamamla bir tanesini o biçim elektrik çarptı elimi. Meğer kaltağın şeyinden verilen elektrik orasında birikmiş. Sağ elim tutmadı üç gün. Hele parmağım, anahtarı çeviremedim. Ya, bize de zararı dokunuyor bu işin ha ha haa haa!&rdquo;</p>

  <p class="p11">&ldquo;Dayak atsa da konuşmasa&rdquo; diye düşünmüştü Emin. Sonra birden karşısında kenarları üç çizgili mavi olduğunu bildiği eşofmanlarıyla oturan, taşınıp sürüklenmekten bir kaşı eğrilmiş, saçı yolunup seyrelmiş Rasim kuklasının da kendisine hak verir gibi baktığını hissetti. İşte kendini tutamayıp kahkahalarla gülüşü bunaydı. İyi de oldu. Gardiyan gevezeliği kesti, yeniden dayağa girişti, sonrasında da çekti kapıyı gitti. Zifiri karanlıkta Rasim kuklasıyla ilk kez baş başa kalışı işte böyle olmuştu.</p>

  <p class="p11">Onu ete kemiğe büründürmek Emin&rsquo;in elindeydi. Kimi zaman soluk alıp verdiğini düşünürdü. Soluğunun tıkandığını;</p>

  <p class="p11">&ldquo;Boğul ve öl!&rdquo; derdi işte o zaman.</p>

  <p class="p11">Dışarıda neler oluyordu bilmiyordu ki? Belki gerçekten gebermiş, ölmüştü Rasim. Daha önce de konu etmiştik, Rasim ve cuntacı arkadaşlarının ortadan kalkmasıyla bitecek değildi bu iş. Darbe ülkenin ruhuna yapılmıştı. O ruhu üfleyen karşısında bacak bacak üstüne atmış oturmuştu. Zamanla başı önüne düşmüş hep uyuklar olmuştu Kukla Rasim. Nem ve rutubet burada da peşini bırakmamış içini dolduran, taş kesmiş toprak, usul usul ufalanmıştı. Böylece otururken, huzur içinde ölmüş, cesedi günlerce ortada kalmış, kokmuş çürümüş zavallı yalnız bir ihtiyar gibi görünüyordu.</p>

  <p class="p11">Emin isterse, Kukla Rasim ağzını açıp soruyordu:</p>

  <p class="p11">&ldquo;Ne düşünüyorsun?&rdquo;</p>

  <p class="p11">&ldquo;Uçsuz bucaksız çilek bahçelerini.&rdquo;</p>

  <p class="p11">Emin&rsquo;i kurtaran bu olmuştu. Sabah gözünü açıp yüz şınav, yüz mekik çektikten ve kahvaltı niyetine önüne sürülen, şekerlerini ayrıca yemek için sakladığı, bir bardak çay ve kurumuş bir parça ekmeği yedikten sonra tarlaya gidiyordu. Yataktan kalkmasını müteakip çarşafının ortasına kadar yol almasına şaştığı sümüklü böcekleri ezmemek için eliyle usulca bir tarama yapar, karanlığın içindeki yatağına uzanırdı. Gözlerini kapar, tarla kenarındaki tek göz odalı evlerinde açardı. Toprak öyle yoruyordu ki adamı &ndash;bilmez miyim o uzun tünelleri kazmaktan diyordu kendine geldiğinde&ndash; çoğu zaman tarla kenarındaki kulübede uyumuş olurdu. Ana babası ve birkaç işçi traktörle gün doğmadan gelirlerdi. Traktörün homurtusuna uyanırdı. Hapishanede çürüyen oğul derdine dayanamayıp ölen anne mi yalandı, yoksa traktörden inip yaptığı cevizli ekmeği Emin&rsquo;in gözü önünde bölen mi? Mavi çaydanlığın ağızlığından havalanan buhar onu sevindirirdi. Çay demlenir, hemen bir bardak çay içip ayaklarının altında dağılan toprağa basa basa çilek tarlasına dalardı.</p>

  <p class="p11">Mors alfabesiyle duvarın ardındaki Mühendis&rsquo;e hayalindeki çilek bahçesini anlatmak üç saatini almıştı. Mühendis&rsquo;in cevabı dün gibi aklında:</p>

  <p class="p11">&ldquo;___.. &mdash;. &ndash;.. Gerçekte atomlar ve boş uzay vardır. İnanırım.&rdquo;</p>

  <p class="p11">Kukla Rasim&rsquo;e dönüp, &ldquo;Kore Harbi&rsquo;ne gittin değil mi sen? Kesin biliyorsundur o zaman mors alfabesini&rdquo; demişti Emin. Hayalinde, karşısında yığılmış gibi oturan Kukla Rasim&rsquo;i doğrulttu ve mors alfabesini çözmüş olduğunu umarak ona şunu söyletti:</p>

  <p class="p11">&ldquo;Dünyanın gerçeği burada. Her yer karanlık.&rdquo;</p>

  <p class="p11">Oysa Emin şuursuz bir cevap işitip gülmeyi umuyordu.</p>

  <p class="p11">Karanlığa alışan gözleriyle Kukla Rasim&rsquo;in bin bir emekle parmaklandırılan hatta ucuna kurşunkalemle tırnak bile çizilen elini başına doğru götürdüğünü ve topraktan ziyade kum dolu kafasını işaret ettiğini seçti:</p>

  <p class="p11">&ldquo;Her şey burada.&rdquo;</p>

  <p class="p11">Gerisini mors alfabesiyle anlattı Kukla Rasim:</p>

  <p class="p11">&ldquo;___.._..__ Çilek tarlaları, bu hücre.&rdquo;</p>

  <p class="p11">Hakikatin hakikat olduğunu söyleyen bir sese ihtiyacı vardı Emin&rsquo;in. Her şeyin karanlıklar içinde zuhur ettiğine, yan hücreden &ldquo;Âlem bir kuruntudan ibaret değil miydi? O halde bütün varlık âlemi de hayal içinde hayalden&rdquo; mesajını geçen Mühendis&rsquo;e de inanır olmuştu. Ana babasının çilek tarlası bu hücre kadar gerçekti. Sadece karanlıkta değil aydınlıkta da görülemediğini bu hücrede hissettikleriyle, özgürlüğe kavuştuğu günlerde tecrübe etmişti. Emin bizim gibi kalabalıklar karşısında Hz. Muhammed&rsquo;den hadis-i şerifler okuyan Rasim görmemişti, gördü:</p>

  <p class="p11">&ldquo;Hz. Muhammed (S.A.V.) der ki, Allah&rsquo;ım bana varlıkları aslında oldukları gibi göster.&rdquo;</p>

  <p class="p11">Bu Emin&rsquo;in kendi zihninin ürettiği bir şey miydi, yoksa ilk defa kendisinin dillendirdiğini düşündüğü kuklanın ağzından duyduğu bir şey mi? Bunlar var mıydı, yok mu? Hayır, asla delirmenin eşiğine gelmedi. Aksine hakikatin bu, zifiri karanlık olduğuna inandı.</p>

  <p class="p11">Hücrede bir gün işte böyle geçiyordu.</p>

  <p class="p11">Biraz daha elle tutulur gerçeklerden söz etmemi ister misiniz? Mühendis ve Emin zamanın geçtiğini, bir günün sona erdiğini nasıl anlıyorlardı? Sabah kahvaltısından, sabah kahvaltısına. Kafası, geçerken köylerine uğrayan Atatürk hikâyeleriyle yıkanmış gardiyan şu lafı yumurtlayana kadar bu böyleydi:</p>

  <p class="p11">&ldquo;Çoğu zaman gün içinde iki sabah kahvaltısı verdiğimiz oldu.&rdquo;</p>

  <p class="p11">Gardiyanın demir kapıyı kapamasının akabinde Mühendis&rsquo;in cevabı gelmişti:</p>

  <p class="p11">&ldquo;Kafadan altı ayı hiç yaşanmamış say.&rdquo;</p>

  <p class="p11">Demir kapı kapanmıştı ama hangi yöne? Gardiyan kapının hangi tarafında kalmıştı acaba?</p>

  <p class="p11">&ldquo;Gizli gizli, şifreli şifreli haberleşmek ha!&rdquo; demiş ve kapının hangi tarafında kaldığını mors alfabesini işleten diğer hücredeki Mühendis&rsquo;e açık etmişti gardiyan.</p>

  <p class="p11">İki ay, cezalarının üzerine işte böyle eklenmişti. Hücre hapsi bittiğinde karafatma gördüğü anda ağzı sulanır olmuştu. Protein onu zinde tuttu. Emin&rsquo;in yaptığını yapmaya, onun zihni gibi bölük pörçük düşünmeye çalışıyorum. Garip olan bir şey daha vardı, her karafatmayı iştahla ağzına attığında, çıtır çıtır çiğnediğinde, dili can çekişen karafatmanın anten ve ayaklarıyla gıdıklandığında, bu iştahla yeme hali kapkaranlık belleğinde tek bir anın muadili oluyordu: Pertev&rsquo;in iştahla sahanda yumurta yediği akşamüstü! Emin&rsquo;in takıntılı bir biçimde aklına gelen şey buydu. Pertev&rsquo;in kim olduğunun cevabı zihninde yoktu. Neden hep onu hatırladığını soruyordu kendisine.</p>

  <p class="p11">&ldquo;Sakın unutma!&rdquo; diyordu mors alfabesiyle Mühendis, &ldquo;Geçmişi düşün, hatırla, yoksa işimiz bitik!&rdquo;</p>

  <p class="p11">Söylediği doğruydu. Yoksa gözlerini kapayıp her akşamüstü sırtı ter içinde döndüğü çilek tarlasında, karanlığın ortasında kalıverir. Her şey atomların hareket etmesinden ibaret. Hayat, biraz elektrik, biraz elektron ve foton. Kulak zarı niyetine ağır kapaklı bir çift rögar deliği taşıyordu sanki. En son buna benzer bir şey hissetmişti bu derin düşüncelerin içine salınırken, tuhaf bir gıcırtı eşliğinde. Geçmişe kazık çaktığı tek nokta sizlerin de tanık olduğu hastane günleriydi. Reis&rsquo;in kafasının yumurta gibi kırılırken çıkardığı ses gülümsetiyordu hâlâ onu. Henüz delirmemiş olmasının bir kanıtı daha: Mühendis&rsquo;in mors alfabesi yardımıyla bile atmayı başardığı nutuklarını dinleyip gülüyordu mesela:</p>

  <p class="p11">&ldquo;12 Eylül darbesinden sonra proleterlerin hepi topu azgın birer faşiste, milliyetçiye dönüşecek. Komünistler, medenice savunmamız gereken dertler için emperyalistlerin yalanı bunlar deyip geçecekler. Emperyalistlerin olabilmesi için proleterlerin de olması gerekir. Bak Nuri Paşa da bana hak veriyor...&rdquo;</p>

  <p class="p11">Mühendis&rsquo;in de Nuri Paşa&rsquo;sı vardı bildiğiniz gibi, sonu gelmez nutuklarını sabırla dinleyen.</p>

  <p class="p11">&ldquo;Bugün 11 kasım 1988. Bugün 11 kasım 1988.&rdquo;</p>

  <p class="p11">Ancak günün tarihini ısrarla söyleyen Nuri Paşa&rsquo;nın kuklası değil, gardiyandı. &ldquo;Devlet bir hata yaptı. Beş ay fazladan yattınız&rdquo; diyecek olmanın sevinci kursağında kalmıştı. Gardiyan bu sabah, 10 kasım 1988 gecesi, yani, Atatürk&rsquo;ün ölüm yıldönümünde, bir gece kulübünde Şermin ile dans eden Başbakan Pertev haberiyle kahrolmuştu. Atatürk dedesinin başını okşamıştı. Atatürk dedesinin başını okşayan tek yetişkin olmuştu. Aynı hikâyeyi bir kez daha, bir kez daha dinleyen gardiyan da aynı şefkati sahiplenmiş, bu yüzden onu çok sevmiş, 10 kasım yasını tutmayı ömrü boyunca aksatmamıştı. Gardiyanın yarasına bir de biz parmak basalım; beş ay fazla, beş ay eksik ne fark eder, Emin ve Mühendis 11 kasım 1988 günü hücre cezalarını tamamladılar.</p>

  <p class="p11">Sevinmeyin: İkisi de hücreden ağır hasarlı çıktılar. Emin yıllarca ellerini açamadı, parmak aralarının perdelendiği sanrısı yüzünden. Mühendis&rsquo;in gözleri hücreden çıkıp, iniltili loş koridorlardan geçerken sızlamaya başladı. Gün ışığıyla dolu bir pencere önüne getirdiğinde olanlar oldu: İki gözüne de kızgın kılıç saplandı. Mühendis acı içinde kıvrandı. Karanlık hücresinde bile çıkarmadığı gözlüğünü avucunda kâğıt gibi buruşturdu. Uzun süre ışıksız kalan retina tabakası ağır ışığa maruz kalıp yırtılmış, Mühendis tamamen kör olmuştu. Gözlerinin açılması için önce af ile tahliye olmayı ardından kör topal para kazanıp Amerika&rsquo;da ameliyata gitmeyi bekleyecekti. Ameliyatın sonrasında, 1996 eylülünde burun buruna geldiği Nuri Paşa&rsquo;yı zeytin posası kıvamında ve renginde seçecek kadar görebilecekti.</p>

  <p class="p11">Kırk gün kapalı kalan göz kapakları açılamayacak biçimde birbirine kaynadı. On yıl sonra Amerikalılar retina onarımından çok acıya katlanamayarak kapanan göz kapaklarını birbirinden ayırmakta zorlanacaklardı. Onu bunu bırakın insan bu kadar mı hayat dolu olurdu? Emin&rsquo;in refakatinde havalandırmaya çıkarken ve şiddetle gözlerini açma, bakma arzusu duyarken ve nereden geldiğini bilemediği, sadece bir his olduğuna kanaat getirdiği ışıktan sakınmaya çalışırken, bundan dolayı kaşları bozuk silecekler gibi inip kalkma tiki geliştirmiş, tarifsiz acılar çekerken, &ldquo;Bundan sonra Oidipus de bana&rdquo; diye şakalaşabilir miydi bir insan? İtiraz kendi cephesinden gelmişti: &ldquo;Mühendis&rsquo;i çöpe atıp Oidipus denir mi bana? Mühendis lakabı bütün hayatımın özeti, her şeyi ona borçluyum ben. Çiziktirdiğim projelerle oy toplamaya çalışan başbakana beni kavuşturamayan tünel, bütün hayatım, bu lakabın eseri öyle değil mi?&rdquo;</p>

  <h2 class="h22"><a id="ncx3477"></a><a id="a99"></a>16</h2>

  <p class="p11">&ldquo;Biz şeyimizi, hevesimizi aldık.&rdquo;</p>

  <p class="p11">Bu söz Rasim&rsquo;in ağzından çıkmıştı. Cumhurbaşkanlığı süresi doluyordu. Yerine kim gelecekti? Tekrar seçilmek ister miydi? Son dış seyahatini yapıyor, Pakistan&rsquo;a gidiyordu. Leş kargası gibi başına üşüşen gazetecilere söyleyeceğini söyleyip bulutları seyre daldı. Çaldığı seksen altıncı seyahat boyu gümüş çatal bıçak ve tatlı kaşığını bulaşıklarına aldırmayıp cebine attı. Cumhurbaşkanlığının süresi doluyordu. Önündeki servisi kaldıran hostes tepsideki çatal bıçağın yokluğuna takıldı. &ldquo;Yere mi düştü acaba?&rdquo; dedi. Koskoca Cumhurbaşkanı&rsquo;nın telaşla başını iki koltuk arasına sıkıştırıp biçare yerleri yoklamasına seyirci kaldı. O bu akrobasiyi yaparken ceket cebindeki minik çatal bıçaklar ses çıkardı. &ldquo;Sesleri geliyor efendim&rdquo; dedi hostes kız. Sanki aradıkları başıboş bir sürüymüş gibi. Arzusu dışında kaybolan bir devlet malını arıyor olsalar kalkıp alnından öperdi ama bu defa durum başkaydı. Bu sebeple sinirlendi. Hem de çok. Ayrıca küçük bir hata yapıp devlet malını çalmıştı. Böyle olsun istemezdi. Bas bas bağırdı. Basın bu asabiyeti cumhurbaşkanlığı süresinin dolmasına bağladı.</p>

  <p class="p11">Pakistan seyahati iyi gelmişti. Bilhassa fil yavrularının sırtını çiğnemesi. Dönüş yolunda, &ldquo;Yaptığımız darbenin mesuliyetinin şeysi, irini, yok, yorgunluğu ağzımdan burnumdan aktı gitti sanki&rdquo; demişti. Bu da olay olmuştu. Gazeteciler üşenmemiş, İslamabad&rsquo;a bir gidiş-dönüş bileti daha almış, fil yavrularına sırt çiğneten yogiyi bulup konuşturmuşlardı:</p>

  <p class="p11">&ldquo;Peynir kalıbı gibiydi cumhurbaşkanınız!&rdquo;</p>

  <p class="p11">Dahası var:</p>

  <p class="p11">&ldquo;Gaz sıkıştırmasından mustaripmiş kendisi. Bu yüzden yavru fil çürümüş hurmaları çiğner gibi gezindi durdu sırtında. Cumhurbaşkanınızın bütün gazını arka deliğinden salması gerekiyordu ya, o ağzından çıkarıverdi. Yutak borusu kötü tahriş oldu. Buna çare reçetelerim de yok değil. Ben de onları uyguladım. Gerçi böylesi de iyi olmuş çünkü cumhurbaşkanınızın yumruk büyüklüğünde bir hemoroiti varmış. O gaz topunun kıçından çıkmayışı isabet olmuş. Çünkü en fazla kılcal damar anüsümüzde bulunur. Benim bilge öğreticim &lsquo;Dünyanın bütün zevki göt deliğinizdedir&rsquo; demişti.&rdquo;</p>

  <p class="p11">Merak etmiş sormuştu elbette Türk gazeteciler:</p>

  <p class="p11">&ldquo;Ya o gaz malum delikten çıksaydı, cumhurbaşkanımıza ne olurdu?&rdquo;</p>

  <p class="p11">&ldquo;Kanamasını durduramazdık ve kıçına kütük çakılıyor gibi acı çekerdi.&rdquo;</p>

  <p class="p11">İki gün iki gece ayakları yere değmeden İslamabad-İstanbul-İstanbul-İslamabad-İslamabad-İstanbul hattında gidip gelen gazeteciler bunun acısını çıkaracaklardı pek tabii: Tam, telefonun diğer ucundaki Ziya Ülhak &ldquo;Senin gazeteciler bizim yogiyle röpörtac &ndash;röportaj diye düzeltmişti onu Rasim&ndash; yapmaya gelmişler yaaar&rdquo; dediği anda gazetelerin başlığını görmüştü Rasim:</p>

  <p class="p11">&ldquo;CUMHURBAŞKANI İĞFAL EDİLE EDİLE ÖLDÜRÜLÜR GİBİ ÖLMEKTEN ŞANS ESERİ KURTULDU.&rdquo;</p>

  <p class="p11">Kütüklü cevaptan hemen sonra yogiye sormuşlardı:</p>

  <p class="p11">&ldquo;Ne yani Sayın Cumhurbaşkanımız ölür müydü?&rdquo; Ertesi gün fillerin eze eze &ndash;ya da başka bir biçimde&ndash; öldüreceği iyi kalpli şifacı yoginin verdiği cevap manşetlere ilham olmuştu işte:</p>

  <p class="p11">&ldquo;Hem de iğfal edile edile öldürülür gibi.&rdquo;</p>

  <p class="p11">&ldquo;Şimdiden şeyimle uğraşmaya başladılar&rdquo; dedi Rasim. Bu manşetler karşısında eli ayağı birbirine karışan Basın Müşavirine. Pişmanlığını dillendirdi yeri geldiği için: &ldquo;Keşke Nuri Paşa, Seyfettin Paşa, darbeyi yapan beşibiryerde bütün paşalar sırayla bu makama gelselerdi. Yarın bir gün bunlar asarlar da bizi.&rdquo;</p>

  <p class="p11">&ldquo;Bu memleket insanı helal süt emmiş ise, komünist ve çamaşır asar sadece&rdquo; diyebilmişti mevkiini koruma derdindeki gözü yaşlı Basın Müşaviri.</p>

  <p class="p11">&ldquo;Çinli evlatlığı bin bir çeşit akrobasi yaptı da biraz güldü yüzü.&rdquo;</p>

  <p class="p11">Bu değerli istihbaratı veren Mösyö Kevork&rsquo;a teşekkür edip yana yıkıla soruyoruz:</p>

  <p class="p11">Kim bu Çinli evlatlık allasen?</p>

  <p class="p11">&ldquo;Sadece Çinli evlatlık mı?&rdquo; Hiç üslubu olmadığı halde sorumuza soruyla karşılık veriyor Mösyö Kevork. Pekin ördeklerinden dolayı sinirli biraz. Rasim, Cumhurbaşkanlığı sırasında Çin&rsquo;i de kendisine yakın bulmuştu. Gazetecileri toplayıp oraya da gitmiş, bir çift Pekin ördeğiyle dönmüştü. Pekin ördekleri hızla üremiş, çığlıkları barındıkları Florya Deniz Köşkü çevresinde trenin sesini bastırır hale gelmişlerdi. Gazetecilerin ve işadamlarının belsoğukluğuna yakalanmaları da bu seyahatte olmuştu. Kısaca memlekete Pekin ördeği ve belsoğukluğu Çin gezisiyle intikal etmişti.</p>

  <p class="p11">Çinli evlatlık Li-Chun ise 23 Nisan Çocuk Bayramı vesilesiyle dünyanın dört bir yanından Başkent&rsquo;e gelen çocuklar arasındaydı. Gösteride bacaklarını omuzlarının üstünden geçirip tıpış tıpış yürümesi pek hoşuna gitmişti Rasim&rsquo;in. Ağzında münasip bir gülümsemeyle başını yana eğip kurulu oyuncak bebekler gibi dans edip dönmesiyle büyülenmişti. İki bacağını gövdesinin iki yanından açıp çember yapması ve yuvarlanıp sahnenin bir ucuna gidivermesi seyrine doyum olmaz bir güzellikti. Şeker pembesi mayosu, pudraya bulanmış yüzü, kırmızı ruj sürülmüş dudaklarıyla Çinli kız Li-Chun pek sevimliydi.</p>

  <p class="p11">Çocukları çok seven Rasim onun misafir edilmesini emretti. İşte o günden bu yana Florya Deniz Köşkü&rsquo;nün misafiriydi. Mösyö Kevork&rsquo;un bu çocukla ilgili hatırladığı başka şeyler de var:</p>

  <p class="p11">&ldquo;Yaşlı, hastalıklı bir suratı vardı kızın. Daha on bir yaşında yoktu oysa. Al kızım bir bardak süt iç derdim. Yüzüme bakar kalırdı dünyanın en manasız şeyini teklif etmişim gibi. Bunu, pudrasını marifetli bir hanımmış gibi suratına sürerken gördüğümde pek garipsemiştim. Bir keresinde de sigara içerken yakalamıştım. Ben koca adam içmiyorum. Ayıp demiştim. Elinden almıştım sigarasını. Yakışıksız olan benim yaptığımmış gibi bakmıştı bu defa da. Seksek çizmiştim ona. Ülkü hep seksek oynardı demiştim. Ülkü kimdi biliyor musun demiştim? Hiç oralı olmadı. Rasim huzura çağırdığında kendini süsleyip püsleyip, yüzüne bir mutluluk, neşe, memnuniyet ifadesi yapıştırıp çıkardı ortaya. Yumuşak ayak seslerini duyardım. Saçlarına iliştirdiği boncuklu tokaların şıkırtısını. Akrobasi gösterileri boyunca mutfağımda olurdum ben. Mutfak, harıl harıl yanan ocak gözleriyle havlu örtüp başını içine eğdiğin buğu taslarına benzetirdi. Gösterisi bittiğinde mutfak kapısının önünden geçerken başımı öne eğer, ellerimle meşgul olurdum ben. Sırlara katlanmasını bilmek acı verir insana.&rdquo;</p>

  <p class="p11">Söyleyeceklerini, &ldquo;Ne kadar çok şey biliyormuşum&rdquo; diye bitirdi Mösyö Kevork: &ldquo;Bir insanın içinde amma çok şey var amma kötü şeyler. Çenesini kapalı tuttuğuna şaşmamak lazım.&rdquo;</p>

  <p class="p11">1989 yılının mart ayına gitti ve geri döndü Mösyö Kevork. Tanık oldu ama gereksiz şeyler söyleyip meseleyi kapattı:</p>

  <p class="p11">&ldquo;Rasim&rsquo;in MİT&rsquo;in Avrupa sorumlusu olan büyük kızını bir kere daha gördüm. Çinli evlatlığı o aldı, götürdü. Li-Chun&rsquo;un boncuklu tokalarından birisi daha köşkün kapısından çıkmadan kaybolmuştu. Rasim&rsquo;in toplanması uzun sürdü. Pekin ördeklerini ne yapacağını bilemedi. Memleketin bütün hayvanat bahçelerine hediye etti, eline satırı kapan sakatatçı koştu geldi, ördekler eksilmedi. Yirmi bir pare top atışının başlamasıyla ördekler korkup kaçtı. Demek çözüm buydu. Rasim beşinci pare top atışının ardından gözlerini kaçışan ördek sürüsünden ayırıp suskunluğunu bozdu. Pertev&rsquo;e verdi veriştirdi. &lsquo;Genel mahalli seçimlerde partisinin uğradığı hezimeti görmüyor mu?&rsquo; dedi. &lsquo;Anlamıştım onun bu makam için çırpındığını&rsquo; dedi. &lsquo;İkinci Boğaz Köprüsü&rsquo;nü dikip hava atmaya buraya geldiğinde söylemiştim, &lsquo; dedi. &lsquo;Bizim Şişman geliyor&rsquo; dedi.</p>

  <p class="p11">Siz de biliyorsunuz ki Şermin burasıyla epey uğraşmıştı ama Rasim&rsquo;den başka hiç kimse böyle uzun kalamamıştı bu köşkte. &lsquo;Hakkını helal et&rsquo; dedi Rasim bana. Durdu, bana doğru döndü, o çipil gözlerini gözlerime dikti. Cevap bekliyordu. Yalancıktan bile helal edemiyordum hakkımı. O ise bekliyordu. Ah bu küçücük elli, küçücük kafalı, korkak, dili tutuk adam mı inim inim inletti memleketi. Biz Ermenileri ortadan kaldırmayı kafaya koymuş Talat Paşa&rsquo;nın telgraf mandalına basan parmağının yarattığı trajedinin büyüklüğü gibi. Her parmağın ait olduğu bir vücut vardır. Her küçük adamın ait olduğu bir ırk, tarih, geçmiş. Atamızın o güzelim başını süsleyen kasketi bulup küçücük başına geçirmişti. Atamız dediğiniz vakit düğmesine basılmış gibi &lsquo;Bütün devlet başkanlarını ben gömdüm onun da yattığı top arabasının arkasından çelenkle yürüdüm&rsquo; derdi bıkıp usanmadan. Benim bunları düşündüğümden haberi yoktu. Siperliği neredeyse burnuna değecek şapkasının altından bana bakıyor ve ısrarla hakkımı helal etmemi bekliyordu. Yapamıyordum. Onun nezdinde koskoca bir devlet ve kötülerin yanında, iyilerin karşısında yazılmış bir tarih vardı karşımda. Burayı sevdiniz, belki emeklilik günlerinde istirahatgâhınız olabilir dedim. Helal dilediğini unuttu. &lsquo;Burayı sevdim çünkü&rsquo; dedi, çocukken orman yaktığını işte o zaman itiraf etti. Diğer şeyleri de. Suyun üzerinde kendini korunaklı hissetmiş. Akrepler suya gelmez dedim ben de. &lsquo;Hah&rsquo; dedi, beğenmişti bunu, güldü. Yirmi bir pare top atışından sonra ortalığı keskin bir barut kokusu kapladı. Bastonunu tıklata tıklata gitti. Uğurlamak için boncuk gibi kapıya dizilenlerin ellerini sıkmayı unuttu. Rüzgâr şapkasını uçurdu. Birileri rüzgârda sürüklenen şapkanın peşinden koştu. Bu, onu son görüşüm olmadı ama. Bir kere daha karşılaşacaktık. Arkasından numaradan el salladım. Bunu yapmak &ldquo;Helal olsun&rdquo; demekten daha kolaydı. Rasim döndü Florya Deniz Köşkü&rsquo;ne baktı. Burayı sevmişti. Vatan, millet, hak sevgisinden öte bir şeyle.&rdquo;</p>

  <h2 class="h22"><a id="ncx3505"></a><a id="a100"></a>17</h2>

  <p class="p11">&ldquo;Dininizi, imanınızı, ananızı, avradınızı, hepsini düşünün oy verirken!&rdquo;</p>

  <p class="p11">Bunu söyledi ve indi kürsüden Pertev. Ülkenin biricik televizyon kanalı Meclis&rsquo;teki cumhurbaşkanlığı seçimlerini naklen veriyordu. Pertev adaydı. Partisinin Meclis&rsquo;teki çoğunluğu yeterli değildi. Ana muhalefet partisi Meclis&rsquo;i terk etmişti. Pertev&rsquo;in ihtiyacı olan topu topu sekiz oydu.</p>

  <p class="p11">Bülent Paye olanları televizyondan izliyordu. Yattığı yerden. Hastane odasından. Burnunda hortum. Bir serum kendisine damla damla can vermekteyken. Kan. İçini bulandıran bir kan torbası asılıydı başucunda, kaybettiği kanın karşılığı olan sekizinci torba. Sonradan sahip olduğu vajinasına yerleştirilmiş bir sonda, acıdan inliyordu. Başucundaki Talat, &ldquo;Neren acıyor?&rdquo; diye ısrarla biraz da laf olsun diye soruyordu ama Bülent Paye cevap veremiyordu. Talat&rsquo;a verecek cevap ağzından çıksa bu ağrıyan yerinin neresi olduğundan çok okkalı bir küfür olurdu.</p>

  <p class="p11">Bülent Paye&rsquo;ye ne olmuştu?</p>

  <p class="p11">Vurulmuştu.</p>

  <p class="p11">12 ekim 1989 gecesi. Adana&rsquo;da. Sahnede. Okuduğu ezanı müteakip gül gibi açmışken, rakı kadehini bir dikişte ana sütü gibi içmiş, bardağı sıpıtıp atmış, programının sonuna gelmişken, pireler berber, develer tellal iken, faşonun teki üçtür Çırpınırdı Karadeniz&rsquo;i okutmaya çalışıyordu bizimkisine. Maestrosuna bir kaş göz işareti yaptırıp mikrofonun fişini çektirdi. Şarkının &ldquo;İnciler dizsen yoluna&rdquo; nakaratında ses gitti. Kollarını açıp tek ayağının üzerinde hafifçe çöküp başını eğip dinleyenlerini selamlayıp dönüp kulise gidecekken oldu olanlar. Kurşun yağmuru sonrası sahnede kanlar içinde yığılıp kalmıştı Bülent Paye. Saz heyeti çil yavrusu gibi dağılmış, gazino müşterileri selin önüne kattığı çer çöp gibi hızla terk etmişlerdi salonu. T şeklindeki sahnenin ortasında bir kan gölünün içinde yatıyordu Bülent Paye. Bu gece için beyaz bir tuvalet seçmişti kendisine. Kol bileklerinde aksesuar niyetine epeyce iri bir yıldız vardı. Diyeceğim, kan gölünün ortasında acıdan kıvrılmış gövdesi Türk bayrağının göbeğindeki hilale benziyordu ve biçare açılmış kolundaki yıldız onu ölümden kurtaran bu görüntüyü tamamlıyordu. Kendisini bu hale koyan ayakucunda silahıyla dikilmişti. Namlunun ucunun yüzünü nişan aldığını hissetti ve bir çığlık koyverdi Bülent Paye. Boş gazinonun kubbesinde yankılanan çığlık bir mağara dolusu yarasanın çıkardığı sese benziyordu. Silahlı adam gözlerini kırpıştırdı ve onu öldürmekten vazgeçti. Bunun nedenini de yarım kalmasına sinirlendiği şarkının bir kuplesini mırıldandıktan sonra açıkladı:</p>

  <p class="p11">&ldquo;Çırpınırdı Karadeniz / Bakıp Türk&rsquo;ün bayrağına.&rdquo; Sallandı, ağzına kadar alkolle dolu midesinin çıkardığı hıçkırıkları bıraktı ve devam etti: &ldquo;Bayrağa benziyorsun. Ben bayrağa ateş etmem.&rdquo;</p>

  <p class="p11">Öldürmeye teşebbüs etmekten öte, Bülent Paye&rsquo;nin allaya pullaya savcıya anlattığı ve dava dilekçesine eklettiği: &ldquo;Yerde yatan, canı kursağında fani bedenimi Allahu Teala&rsquo;nın huzurunda küfürler eşliğinde yüce ulusumuzun şanlı bayrağına benzetip, delerim, çizerim yıldızını...&rdquo; diye bağırmaktan, bayrağa hakaretten, &ldquo;Ne bayrağı, nerede?&rdquo; diye aval aval soran savcının yerde tek bir kurşun izi bulamamasına rağmen bayrağa kasten ateş etmekten, misli misli ceza yiyecekti bu saldırgan.</p>

  <p class="p11">Hikâye buydu.</p>

  <p class="p11">Pertev, kendisini cumhurbaşkanlığına götürecek sekiz oyu ararken, Bülent Paye hastane yatağında gazetecileri bekliyordu. Gazeteciler geldi. Serumu değiştirmeye gelen hemşireden bir kâğıt kalem isteyip arzusunu yazmış, bunun üzerine hemşire tarafından makyajı yapılmıştı. Suratına tutulan aynadaki görüntüsünü beğenmemiş ama hiç yoktan iyidir diye geçirmişti içinden. Önce kendisine üzgün üzgün bakan Talat&rsquo;la fotoğrafladı gazeteciler.</p>

  <p class="p11">&ldquo;Allah ondan razı olsun. Kıçımı bile o temizliyor&rdquo; diye yazdı, Bülent Paye.</p>

  <p class="p11">Başkent&rsquo;ten Isparta&rsquo;da bir cenazeye diye ayrılmıştı Talat. Ali Çoban ve Nazlı Hanım&rsquo;ının sadık kâhyası gibi değil de zeytin tüccarı gibi baktı objektiflere.</p>

  <p class="p11">&ldquo;Bülent Paye tekrar yürüyebilecek mi?&rdquo;</p>

  <p class="p11">&ldquo;Bülent Paye konuşabilecek mi?&rdquo;</p>

  <p class="p11">&ldquo;Sahnelere geri dönebilecek mi?&rdquo;</p>

  <p class="p11">Gazetecilerin soruları gözyaşlarına boğdu Bülent Paye&rsquo;yi. Doktoru, böbreklerinden bir tanesini kaybettiğini ama maşallah diğerinin pek sağlam olduğunu, sidik torbasının küçüldüğünü, bunun tek sıkıntısının bir bardak sudan sonra çişe çıkmasının şart olduğunu söyleyecek olmuştu ki ağzındaki hortumlarla öyle bir hönkürüp, serum, kan, sonda bütün bağlantılarından kurtulup yatağında dikildi ki Bülent Paye, dikişlerini patlattı ama doktorun açıklamasının önüne geçebildi, gazetelerin felaket haberlerini döktürmesini sağladı:</p>

  <p class="p11">BÜLENT PAYE ÖLÜM KALIM MÜCADELESİ VERİYOR.</p>

  <p class="p11">Bitmiyordu Bülent Paye&rsquo;nin mücadeleleri. Pertev Cumhurbaşkanı seçildi, Bülent Paye, serum ve kan hortumlarından kurtuldu, sondası çıkarıldı, sondanın yaraladığı vajinasının hafif bir rüzgârla şifa bulup rahatlayacağını umarak pilli bir el vantilatörünü apış arasının biraz uzağına yerleştirtti, günlerini gazetelerde kendisiyle ilgili çıkan haberleri kesip arşivleyerek ve gelen telefonlara sesini bile değiştirme gayreti göstermeden kendisi için, &ldquo;Uyuyor&rdquo; diyerek geçirdi.</p>

  <p class="p11">Günler geçti, Bülent Paye hızla iyileşti. Zavallı bir doktorcuk da &ldquo;Dağ gibisiniz maşallah&rdquo; diyerek bunu ifade etmek istemişti. Doktora kafa attı. Bu skandala &ldquo;Doktor beni taciz etti&rdquo; kulpu bulundu. &ldquo;Dağ gibi demenin neresi taciz?&rdquo; diye soran hâkime &ldquo;Bu bir kadına edilecek lakırdı mı?&rdquo; cevabını verdi.</p>

  <p class="p11">Bülent Paye iyileşmişti.</p>

  <h2 class="h22"><a id="ncx3526"></a><a id="a101"></a>18</h2>

  <p class="p11">Alaturka hela bir pislik denizinin üzerinde yüzen sal gibi kıpırdadı. Şermin küfle kaplı pamuk tarlası gibi duran duvara dokundu. Eli hamur teknesine batmış gibi oldu.</p>

  <p class="p11">&ldquo;Rasim, Cumhurbaşkanlığı Köşkü diye bu izbede mi yaşamış?&rdquo; diye sordu, eli belinde, döşemeleri eksilmiş, halı saçaklarını sıçanlar yemiş, perdeleri eleğe dönmüş, koltuk yaylarının keskin dişler gibi minderleri delip geçtiği &ndash;bir Büyükelçi kaba etine batan bu yaylar yüzünden tetanos aşısı olmuştu&ndash; sırları dökülen aynaların kara delikler gibi duvarları süslediği salonun orta yerinde durup.</p>

  <p class="p11">Çankaya Köşkü bir canlıymış, canlıdan öte hisleri olan bir varlıkmış gibi kıpırdandı boğum boğum ayaklarını özel yapım Charles Jourdan ayakkabılarının içine tıkıştırmış, o kocaman gövdenin minicik ayaklar üzerinde durmasına şaşılası Şermin karşısında. Koca köşk tir tir titredi ve dize geldi. Florya Deniz Köşkü&rsquo;nde bıraktığımız Mösyö Kevork&rsquo;un tırnağı olamayacak silik bir hizmetli, güya Şermin&rsquo;e köşkü gezdiriyordu. Laf arasında, Rasim&rsquo;in burada hiç mi hiç oturmadığını, günlerinin çoğunu neden bilinmez &ndash;ama biz biliyoruz&ndash; Florya Deniz Köşkü&rsquo;nde ve dış gezilerde geçirdiğini söyledi.</p>

  <p class="p11">&ldquo;İyi etmiş&rdquo; dedi Şermin, &ldquo;Burada it bağlasan durmaz.&rdquo;</p>

  <p class="p11">Sözünü bitirir bitirmez gözlerini tavana dikti çünkü yukarı kattan tepesindeki avizeyi fır döndüren ayak sesleri geliyordu.</p>

  <p class="p11">&ldquo;Köşkte benden başka kimse yok&rdquo; dedi hizmetli.</p>

  <p class="p11">&ldquo;Alışığım ben cine, şerre, büyüye&rdquo; dedi Şermin.</p>

  <p class="p11">&ldquo;Bu Latife&rdquo; dedi hizmetli. &ldquo;Herkes gitti, bir o kaldı. Besbelli odanın kapısı kapalı kalmış, mecbur olmuş böyle gürültülü yürümeye. İftiradır kabalıkları, yoksa çok kibar, akıllı kadındır Latife.&rdquo;</p>

  <p class="p11">&ldquo;Göreceğiz&rdquo; dedi Şermin. Purosunu çıkardı, yaktı.</p>

  <p class="p11">Hizmetli onun purosunun kalın ucunu tutuşturmasını seyretti. Seyri bitince söyleyeceğini söyledi:</p>

  <p class="p11">&ldquo;Yasak. Sigara içilmez burada.&rdquo;</p>

  <p class="p11">Aynı anda o harabe köşkün teknoloji harikası yangın alarmları çaldı. Başlarından aşağı sular akmaya başlamıştı. Rasim&rsquo;in yangın korkusundan ziyade, yangın çıkarma korkusu nelere kadirdi. Şermin bundan habersiz, &ldquo;Köşkün bütün tuvaletleri alaturka iken en son teknoloji yangın alarmına ne gerek var?&rdquo; deyip duracaktı. Rasim&rsquo;in çocukluğuna ait, bir gazeteci tarafından kulağımıza fısıldanan o sırrın sağlamasını yapmam, Şermin&rsquo;in takıntılı biçimde söyleyip durduğu şeyin mantığına kafa yormam sonucu oldu, bunu da yeri gelmişken ifade edeyim.</p>

  <p class="p11">Çankaya Köşkü şantiyeye döndü.</p>

  <p class="p11">Gazetelere yazacak epey malzeme çıktı. &ldquo;Jakuzili banyo&rdquo; gibi. Şermin&rsquo;in har vurup harman savurması Pertev&rsquo;e ilk defa konfordan öte bir şey daha sağlamıştı: Herkesin dikkati başka yöne çekilmişti. Buna ihtiyaç vardı çünkü Pertev&rsquo;in öksüz bıraktığı partisinin başına genel başkan seçilmesi gerekiyordu. Dolayısıyla bir başbakan. Hiç umulmadık birisi başbakan olmuştu. Gelin bunun havadislerini Ali Çoban&rsquo;ın dizinin dibinde alalım.</p>

  <h2 class="h22"><a id="ncx3541"></a><a id="a102"></a>19</h2>

  <p class="p11">&ldquo;Adamın biri köpekten çok korkarmış. Bakmış azman bir köpek üstüne <span class="t13">at</span><span class="t13">ı</span><span class="t13">lmak için di</span><span class="t13">ş</span><span class="t13">lerini göstermekte, &lsquo;Aman be demi</span><span class="t13">ş</span> <span class="t13">adam, köpekten korkan köpek olsun!&rsquo; O vakit h</span><span class="t13">ı</span><span class="t13">rlay</span><span class="t13">ı</span><span class="t13">p havlam</span><span class="t13">ı</span><span class="t13">ş</span><span class="t13">, o kovalam</span><span class="t13">ı</span><span class="t13">ş</span><span class="t13">, köpek kaçm</span><span class="t13">ı</span><span class="t13">ş</span><span class="t13">.&rdquo;</span></p>

  <p class="p11">Ali Çoban ne demek istemişti?</p>

  <p class="p11">Gürbüz Sokak&rsquo;taki evinin karşısındaki burun buruna olduğu çınar ağacının dalları yeniden kargaların hâkimiyetine geçmişti. Zavallı bitli kumrulara ne olmuştu?</p>

  <p class="p11"><span class="t13">&ldquo;Ya rabbim, ne kadar da parlak tüyleri!&rdquo; diye diye seyre dalm</span><span class="t13">ı</span><span class="t13">ş</span><span class="t13">t</span><span class="t13">ı</span> <span class="t13">kanatlar</span><span class="t13">ı</span> ve göğsü mavi ışıltılar saçan kara kargaları. &ldquo;Köpekten korkan köpek olsun&rdquo;u anlamış gibi gayet müstehzi bakıyordu kargalar. Dayanamadı;</p>

  <p class="p11">&ldquo;Onlar anladı siz anlamadınız&rdquo; dedi partililerine. Oysa anlamış gibi gülmüştü partilileri. Partisinin başına geçebilmişti sonunda. İş, genel seçimle iktidara gelmeye kalmıştı. &ldquo;Dağa çıkarım, Çankaya&rsquo;ya Rasim&rsquo;e çıkmam&rdquo; demişti. Söylediğini bir bardak su gibi içti. Darbenin üzerinden dokuz yıl geçmişti.</p>

  <p class="p11">&ldquo;Göreceğiz bakalım Pertev&rsquo;i. Çankaya&rsquo;da Cumhurbaşkanlığı mevkiinde dokuz canlı kalabilecek mi?&rdquo; dedi bir partili. Laf olsun, torba dolsun.</p>

  <p class="p11">Dokuz yılın uzun mu, kısa mı olduğuna karar verememekteydi Ali Çoban. Gözünün içine bakan kargaların iki yüzyıl yaşadığı yalanına inanmış olsaydı onlar için dokuz yılın göz kırpışı kadar kısa olduğunu düşünürdü. Partililerden birisi,</p>

  <p class="p11">&ldquo;Pertev partisinin başına önce doktorunu getirecekmiş&rdquo; diyerek şamatayı başlattı:</p>

  <p class="p11">&ldquo;Kulak burun boğazcısını mı?&rdquo;</p>

  <p class="p11">&ldquo;Ha ha ha...&rdquo;</p>

  <p class="p11">&ldquo;Sonra Meclis merdivenlerinden çıkarken Erzincan Milletvekili Kemal Bulut&rsquo;un adımlarını kendi adımlarının ötesine asla atmadığını fark etmiş. &lsquo;Başbakan sen ol&rsquo; demiş.&rdquo;</p>

  <p class="p11">&ldquo;Başbakanlık kararnamesi hazırlanan doktoru o gece Çankaya&rsquo;ya gelip bir iğne yapacakmış Pertev&rsquo;e.&rdquo;</p>

  <p class="p11">&ldquo;Şermin korkusundan yaptırtmamış o iğneyi.&rdquo;</p>

  <p class="p11">&ldquo;Doktor üzüntüsünden zangır zangır titriyormuş çünkü.&rdquo;</p>

  <p class="p11">&ldquo;Nitekim Şermin&rsquo;in yeni edindiği finosuna yapılmış o iğne.&rdquo;</p>

  <p class="p11">&ldquo;Fino oracıkta olmuş mevta...&rdquo;</p>

  <p class="p11">&ldquo;Belki insan için olan iğne hayvana...&rdquo;</p>

  <p class="p11">&ldquo;Kesin!&rdquo; dedi Ali Çoban.</p>

  <p class="p11">Biraz sessizliğe gömülse, partilileri böyle saçmalardı işte.</p>

  <p class="p11">&ldquo;Kargalar kadar sükûnetiniz yok&rdquo; diyerek azarladı onları.</p>

  <p class="p11">&ldquo;Ah kargalar kuzgun kargalar. Şahidisiniz bu memlekette olan bitenin&rdquo; dedi bu sefer kıdemli partililerden birisi, tespihinin parmaklarının arasından kayan taneleri kargaların açılıp kapanan gagalarının çıkardığı sese benzer sesler çıkardı, Yahudilikten dönme dedikodusundan bıkıp gümüş kaplatmıştı çünkü kurutulmuş iri bezelye tanelerini.</p>

  <p class="p11">&ldquo;Yalan kargaların 150-200 yıl yaşadığı. Böyle başıboş 5-10 yıllık ömrü var onların. Yani hiçbiri tanık değildir darbeye, cuntaya, siyasetten men edilişimize, sürgünümüze, yeniden dönüşümüze...&rdquo;</p>

  <p class="p11">Kargalara düşmanca baktı partililer. Onları kandırmış gibi bir ağızdan öttü kargalar.</p>

  <p class="p11">&ldquo;Homeros bile, &lsquo;Geveze bir karga dokuz insan ömrü yaşar&rsquo; diye yazar. Ama yalan işte&rdquo; dedi Ali Çoban.</p>

  <p class="p11">Dörde kadar saymasını öğrenebilen kargalar kadar kafası çalışan ve yaşı laboratuvar ortamında seksen yıl yaşayabilen karganınkine eşit partili, genel başkanlarının kafasının neye takıldığını anlamıştı:</p>

  <p class="p11"><span class="t13">&ldquo;Belki tarih de yalan yazar, kargalar</span><span class="t13">ı</span><span class="t13">n dokuz insan ömrü ya</span><span class="t13">ş</span><span class="t13">ad</span><span class="t13">ığı</span><span class="t13">n</span><span class="t13">ı</span> <span class="t13">yazan</span> <span class="t13">Homeros gibi. Ama yine daldaki o kargalar bilir neyin ne oldu</span><span class="t13">ğ</span><span class="t13">unu.&rdquo;</span></p>

  <p class="p11">&ldquo;Daldaki kargaya ne hacet, bilen biliyor Pertev&rsquo;in haksızlıkla çıkıp Çankaya&rsquo;ya kurulduğunu.&rdquo;</p>

  <p class="p11">&ldquo;Utanmadan, sizin, &lsquo;İktidara gelirsem vazifeyi onun elinden almam&rsquo; sözünüze de laf yetiştirmiş.&rdquo;</p>

  <p class="p11">&ldquo;Ne demiş?&rdquo; diye kederle sordu Ali Çoban. Daha dün şuracıkta, içine gömüldüğü koltukta ayakları yere eremeden, kucağında zam kararnameleri oturuyor, ağzını doldura doldura &ldquo;Ağabey&rdquo; diye hitap ediyordu kendisine. Görüyorsunuz işte, unutmuyor, bize de unutturmuyor.</p>

  <p class="p11">&ldquo;Çoban rüyasında sürüsüne bir kurdun saldırdığını görmüş. Açmış gözünü anlamış ki gördüğü rüya, dur bakalım belki bu defa kendimi kurt olarak görürüm, demiş. Diyeceğim, &lsquo;Çoban rüya görmesin&rsquo; demiş.&rdquo;</p>

  <p class="p11">Pertev&rsquo;in bu sabah ettiği laf kulağına yeni geliyordu. Bir gazetecinin daktilosunda yeni diziliyordu. Pişkin pişkin güldü Ali Çoban. Partili arkadaşlarıyla bugünkü istişarelerinin konusu... Yoktu öyle bir konu. Oradan, buradan konuşacaklardı. Siyaset adına yaptıkları kabaca buydu. Pertev kendi yerine fıkra gibi bir adamı, &ldquo;Köpekten korkan köpek olsun&rdquo;u seçmişti.</p>

  <p class="p11">Yukarıdan Nazlı Hanım&rsquo;ının ayak sesleri geldi. Ali Çoban&rsquo;ın iktidara yaklaştığını hissetmiş, hayata dönmüştü.</p>

  <p class="p11">&ldquo;Pertev ve onun köksüz partisi&rdquo; dedi Ali Çoban.</p>

  <p class="p11">&ldquo;Köksüzlük daha kötüdür&rdquo; dedi bir partili, &ldquo;Köksüz bitkiler her yeri sarar.&rdquo;</p>

  <p class="p11">&ldquo;Kargalar gitti&rdquo; dedi Ali Çoban. Doğruydu. Kargalar gitti, toplantı bitti.</p>

  <p class="p11"><span class="t13">O gün Gürbüz Sokak&rsquo;taki o toplant</span><span class="t13">ı</span><span class="t13">dan ç</span><span class="t13">ı</span><span class="t13">kanlara, &ldquo;Ne konu</span><span class="t13">ş</span><span class="t13">tunuz?&rdquo; diye</span> <span class="t13">sorulmu</span><span class="t13">ş</span><span class="t13">tu. Bas</span><span class="t13">ı</span><span class="t13">n, cunta imparatorlu</span><span class="t13">ğ</span><span class="t13">unun çöktü</span><span class="t13">ğ</span><span class="t13">ünü dü</span><span class="t13">ş</span><span class="t13">ünen Ali Çoban&rsquo;</span><span class="t13">ı</span><span class="t13">n</span> <span class="t13">kapal</span><span class="t13">ı</span> <span class="t13">kap</span><span class="t13">ı</span><span class="t13">lar ard</span><span class="t13">ı</span><span class="t13">nda konu</span><span class="t13">ş</span><span class="t13">tuklar</span><span class="t13">ı</span><span class="t13">na kulak kabart</span><span class="t13">ı</span><span class="t13">r olmu</span><span class="t13">ş</span><span class="t13">tu. Bu</span> heyecanla sormuşlardı Gürbüz Sokak&rsquo;tan ayrılan partililere. Onlar da ağız birliği etmişçesine, &ldquo;Kargalardan konuştuk&rdquo; demişlerdi. Genel Başkanlarının &ldquo;Pertev&rsquo;in köksüz partisi&rdquo; deyişini hatırlayıp, &ldquo;Bir de tarımdan&rdquo; demişti ileride Ali Çoban&rsquo;ın kabinesinden Milli Eğitim ve Gençlik Bakanı olacak partili. Şaka yapmıyordu. Ceketinin yakasında tırnaklarını parlatıp kargalar ve tarım üzerinde konuştuklarını sanıyordu.</p>

  <h2 class="h22"><a id="ncx3578"></a><a id="a103"></a>20</h2>

  <p class="p11">&ldquo;Rabbim nasıl soktunsa öyle çıkar.&rdquo;</p>

  <p class="p11">Böyle söyledi ve gözlerini cemaatinin gözlerine dikti Hocaefendi. Cemaat de gözlerini onun sallanıp duran başına. Hocaefendi&rsquo;nin başı sallandı sallandı sallandı durdu. Gözleri yarı aralıktı. Yüzündeki sicim gibi uzanan ıslaklığı bir damla gözyaşı değil de sümüklü böcek bırakmış gibi pırıl pırıldı.</p>

  <p class="p11">&ldquo;Rabbim nasıl soktunsa öyle çıkar.&rdquo;</p>

  <p class="p11">Vaaza kaldığı yerden devam etmenin en güzel yolu bir önceki cümleyi tekrar etmekti. Cümle münasebetsiz, mevzu hassastı. Takvimler 26 kasım 1989&rsquo;u gösterirken Hocaefendi,</p>

  <p class="p11">İzmir Hisar Cami&rsquo;nde sokaklara taşan kalabalığa aynı anda otuz beş camide birden yayınlanan bir vaaz veriyor, devlete olan itaatini tazeliyordu.</p>

  <p class="p11">Hocaefendi türbanla ilgili en azılı irtica düşmanlarının bile ağızlarına almayacağı yorumlarda bulunuyordu:</p>

  <p class="p11">&ldquo;Rabbim nasıl soktunsa öyle çıkar.&rdquo;</p>

  <p class="p11">Niyetleriniz inşallah halistir, temennisinde bulunduğu cemaate kendisine özgürlük yolunu açan, sürgün hayatına son veren Pertev&rsquo;in, son günlerde başını çok ağrıtan bir konuda, türban konusunda takrir-i kelam etmekte, demekteydi ki:</p>

  <p class="p11">&ldquo;Sağlarında sollarında uğursuzca, onların bülbülce sesler verdikleri yerlerde saksağanca sesler çıkaranlar olursa şayet, arkalarını dönsün, &lsquo;Hasbunallahu veniğmelvekil&rsquo; desin çeksin gitsinler. Çarşılarda pazarlarda anarşiye karışmasınlar. Zira çok yakın arkadaşlarımız fotoğraflarla tespit ettiler.&rdquo;</p>

  <p class="p11">Her yerde gözü ve kulağı olmak, her şeyi bilmek ve görmek istemek, istihbaratçılığa zaaf olarak zuhur etmişti Hocaefendi&rsquo;nin dünyasında. &ldquo;Bu Allah&rsquo;a şart koşmak değil de ne?&rdquo; diye sormuştu Işık Evleri&rsquo;nde yetişip, dünya malına kavuşup, cemaat vazifesine sırt çevirmek isteyen, &ldquo;Bırakın beni bir başıma kalayım&rdquo; diye direten bir zındık ki, kendi kendine boğuluvermiş bir vaziyette bulunmuştu evinde. Neyse, mevzu bu değil. Mevzu türban, mevzu türbanın altından istihbaratın marifetiyle çıkarılan gerçekler:</p>

  <p class="p11">&ldquo;Sözde türban adına yürüyorum diyenler! İstihbarat örgütlerince derdest edilince bu başörtülü, mantolu ya da çarşaflı kadınların çoğu erkek olarak çıktı ortaya. Ve bunların çoğunun bir kostüm dükkânından nasılsa İslami kıyafetler satın almış, kendini sokağa atmış açık saçık kadınlar olduğu tebeyyün etti.&rdquo;</p>

  <p class="p11">Evvela cami dolmuş bu çok önemli diyerek giriş yaptığı vaazının başında meleklerin meseleyi değerlendirirken camiyi dolduranların hali itibariyle değerlendireceklerini belirtmişti. Melekler, Hocaefendi&rsquo;nin söylediklerini kayda tabii tutup her şeyin evvelinde, Hüvel evvel, her şeyin ahirinde, Hüvel ahir, her şeyin zahirinde, Hüvel zahir, her şeyin batınında, Hüvelbatın olan Allah&rsquo;a birer birer iletiyorlardı. Cemaatin görmediğini görüyor, duymadığını duyuyor olmalıydı ki mutabıktı Hüvel evvel, Hüvel ahir, Hüvel zahir, Hüvelbatın olanla. Yoksa o vakit kor ateşe dönerdi sallanıp durduğu minberinde, eğer çarşaflarının, türbanlarının altındakiler iman dolu kadınlarsa. Çaycı Rıza zihninden bunları geçiriyor ve inanıyordu &ldquo;Biz muhabbet fedaileriyiz&rdquo; diyen Hocaefendi&rsquo;sine. Çok şükür on yıl sonra, rüyalarında inmediği minberinde deniz, deryayı oluşturan damlalar kadar çok kalabalığa hitap eder gördüğü Hocaefendi&rsquo;sini dinlerken, sevinsin mi, üzülsün mü, ağlasın mı, gülsün mü bilemiyordu Çaycı Rıza. Hocaefendi&rsquo;si, kâh nazlı nazlı, kâh gürül gürül akan bir su gibi çağıldıyordu bu arada.</p>

  <p class="p11">&ldquo;Bilenler bilirler, bilenler kendi aralarında konuşmuş, bilmeyenlere de bildirmişlerdir. Ayrıydım sizlerden. Gözden ırakta, hicranımı dile getirmekteydim kör odalarda. Ümmeti Muhammed&rsquo;in dertleri için gözyaşı dökmekteydim kör odalarda. Kendi günahlarıma ağlamakta, kendi gafletime kahır biçmekteydim kör odalarda.&rdquo;</p>

  <p class="p11">Çaycı Rıza, kör bir kuyunun başından geldiği yerin, kat ettiği mesafenin muhasebesini yapmaya koyuldu rükûya varır biçimde oturduğu, dizlerinin üzerine iliştirdiği ve son günlerde manikür yaptırmayı alışkanlık edindiği ellerine bakarken. Çirkin tırnak etleri gibi kurtulmuştu yoksulluğundan. Tırnak aralarına dolan kir pastan arınır gibi arınmıştı yoksulluğun getirdiği eziklikten. Camekânlarda, aynalarda, Allah&rsquo;ın içine bir can hapsettiği, ruh üflediği fani bedenini sarmalayan çizgili İngiliz kumaşından dikilme takımlı suretine bakmaya doyamıyordu. Ne diyordu Hocaefendi&rsquo;si:</p>

  <p class="p11">&ldquo;Kendi delaletim karşısında iki büklüm olmuş içim burkulmuştu. Halime bakanlar ağlamış, ahuefgan etmişlerdi. Her zaman sizin içinizde bulunmayı arzu ettim. On sene benim Rabbimin takdiri hakkımda budur dedim. Bu dikeni bağrıma bastım. Kalbime saplanan o dikenleri hazmetmeye çalıştım. Ama sizin drahşan çehrelerinizi görmeye o kadar çok alıştım ki bu camilerde diyanetin şerefli sarığını başıma koyup onun cüppesini sırtıma geçirip sizin karşınıza geçip aynı dertlerden bir fasıl açarak, yeni bir ders faslı açarak müzakere etmeye o kadar çok alışmışım ki...&rdquo;</p>

  <p class="p11">Elbisesinin kollarına baktı hayranlıkla Çaycı Rıza. Beyaz kolalı gömleğinin kollarını usulca çekti, kol düğmelerini görecek biçimde oynattı kollarını. Platin kol düğmesinin irice yakut taşı gözünü aldı.</p>

  <p class="p11">&ldquo;Hele kimsem olmadığından dünyada, dikili taşım bulunmadığından&rdquo; diyordu Hocaefendi&rsquo;si.</p>

  <p class="p11">&ldquo;Yakut erkekliği azdırır&rdquo; demişti Hocaefendi&rsquo;si şahsi sohbetlerinin bir yerinde. &ldquo;Caiz değil midir?&rdquo; diye sormuştu Çaycı Rıza kontrolsüzce elini kol düğmelerine götürüp caiz değillerse onları kutusunun içinde sevip okşayacağını, artık takamayacağını düşünüp üzülerek, &ldquo;Caiz olmayanı üzerinde caizmiş gibi tutmak, haramı hakka, günahı sevaba çevirmek gibidir. Tasmayla gezdirilen, mundar bir hayvana secde ettirmeyi becermek gibidir bu&rdquo; cevabını aldığından bu yana biricik taşlarını taşımaktan daha fazla hoşnut, seyretmişti kol düğmelerini. Hatta Hocaefendi&rsquo;sinin pek sevdiği taştan, zümrütten olanını, minberde dikili taşı bulunmadığını söyleyen zat-ı şahanelerine hediye etmişti, her ne kadar takacak kol ağzı olmayan gömlekler giyse de bu tür dostluk nişanlarını kabul ediyor olması sebebiyle.</p>

  <p class="p11">&ldquo;Uzun boylu, derin tefasuh yapıp milletin kalbine, kafasına bir şeyler koyacak halim yoktur. O iktidarda, o güçte de değilim&rdquo; diyordu Hocaefendi&rsquo;si.</p>

  <p class="p11">&ldquo;O sürgün, boynu daldan bükük günlerimiz geri gelmez inşallah&rdquo; diye içinden geçiriyordu Çaycı Rıza. Pertev, onların kendi iktidarına kulluk edeceklerine inanmıştı nasıl olsa.</p>

  <p class="p11">&ldquo;Anarşistlerin oyununa gelmeyin!&rdquo;</p>

  <p class="p11">Sustu. Soluk soluğa ısınmaktan, havasızlıktan terleyen elma yanaklı cemaati gözleriyle taradı Hocaefendi. Aralarında maşallah kız gibi güzeller vardı. Sanki erkek kılığına girip dinlemeye koyulmuşlar, sanki insan kılığına girmiş melaikeler.</p>

  <p class="p11">&ldquo;Dünya sizi bekliyorken küçük oyunlara gelmeyin&rdquo; diye uyardı cemaatini. Işık Evleri&rsquo;nin, cemaatinin coğrafya atlasında varacağı mevzileri işaretledi, iktidarının sınırlarını çizdi birer birer:</p>

  <p class="p11">&ldquo;Siz soluklarınızı Özbekistan&rsquo;da, Türkmenistan&rsquo;da, Mengüşistan&rsquo;da, senelerden beri insanı tebid eden Kırım&rsquo;da soluklayacaksınız. Sizi bekliyorlar. Elinizde Kur&rsquo;an, elifba cüzleri, bantlar oraya gidecek, Hz. Muhammed&rsquo;i anlatacaksınız&rdquo; dedi &ldquo;Beni anlatacaksınız&rdquo; diyemiyor olmanın azabı, yine de gayelerini ağzından atabilmenin mutluluğuyla.</p>

  <p class="p11">Pertev&rsquo;in iktidarını desteklemek, dolabın üzerine saklanan bal tasını başlarından aşağı devirmeden uzanıp almak için ayaklar altına konulacak sağlam bir tabureye basmak demekti. Çiçeği burnunda cumhurbaşkanını, kimsenin tanımadığı Çankaya tepeciği sakinini ferahlatacak son bir şey söyleme gereği daha hissetti Hocaefendi.</p>

  <p class="p11">Sustu. Bu suskunluk anlarında &ldquo;Allah&rdquo; deyip bayılanlar olurdu. &ldquo;Ya Rasulullah!&rdquo; deyip gözüne perde inenler. &ldquo;(S.A.V.)&rdquo; diye inleyip dilini yutanlar. Minberinde bir o tarafa bir bu tarafa sallanıp tir tir titreyen, derin bir soluk alıp gövdesi yatak yayı gibi uzayan, nihayetinde kendini tutamayıp içindeki çığlığı boşaltan, boşalan Hocaefendi&rsquo;nin vaazının sonundaki bu suskunluk anlarında oracığa Hz. Muhammed&rsquo;in geldiğine inanır olmuştu cemaat. Rahatladığı her halinden belli olan Hocaefendi son ve özlü sözünü o anda söylerdi:</p>

  <p class="p11">&ldquo;Türban takan evinde otursun. Bu meseleyle toplumu rahatsız etmesin. Bize huzur, bize ferahlık, bize imkân, bize köprü, bize pırıl pırıl asfalt yollar sağlayan hükümetin başını birilerinin bu mevzuyla ağrıtmasına fırsat vermeyelim. Rabbim bazen bireyi değil, toplumu sınar. Bir sınavdan geçiyoruz çadır gibi şişen çarşafların altında, bir başı sarmalayan türbanın ucunda...&rdquo;</p>

  <p class="p11">Bu defa uzun olmuştu son sözü. Ancak Hocaefendi&rsquo;nin kısa ve özlü bir cümlesi her zaman vardı:</p>

  <p class="p11">&ldquo;Rabbim sen soktun sen çıkar!&rdquo;</p>

  <h2 class="h22"><a id="ncx3608"></a><a id="a104"></a>21</h2>

  <p class="p11">&ldquo;Vatanseverlik büyük yalan.&rdquo;</p>

  <p class="p11">Ayak parmaklarıyla oynayarak konuşmayı alışkanlık edinmiş Apo söylüyor bunu. Küçücük bir örgütün böyle büyümesi karşısında şaşkın Büyükelçi Orlando&rsquo;ya hitaben. Neredeler? Lübnan&rsquo;ın Bekaa Vadisi&rsquo;ndeki Zahlah kasabasında bir evde.</p>

  <p class="p11">&ldquo;Kim söylemiş hele, kim söylemiş?&rdquo; diyor oturduğu yerde epeyce kaykılmış Apo. Tuhaf bir biçimde, kendi kendisine sorduğu sorunun cevabını yine kendisi veriyor:</p>

  <p class="p11">&ldquo;Marlon Brando.&rdquo;</p>

  <p class="p11">Tespihinin tanelerini daha hızlı çekiyor. Çinko bir tasın içine demir bilyeler atılır gibi sesler çıkıyor. Donuk bir ifadeyle Büyükelçi Orlando&rsquo;ya bakıp ardından gülmeye başlıyor:</p>

  <p class="p11">&ldquo;Pencerenin önüne oturmuşsun. Dışarıda gündüz olsaydı içeriyi gece yapardın.&rdquo;</p>

  <p class="p11">Gülmeye devam ediyor:</p>

  <p class="p11">&ldquo;Tutsak gibi davranmayın. Buraya konuşmaya gelmediniz mi? fikirlerimi öğrenmeye. Buyurun, konuşalım.&rdquo;</p>

  <p class="p11">Büyükelçi Orlando söze başlayacak başlamasına da bunu nasıl yapacağını bilemiyor. Yorgun. Bu sabah Bekaa&rsquo;ya gelmek için Beyrut&rsquo;un yaylası Sofar&rsquo;a ulaştı. Barr İlyas&rsquo;taki Apocular misafirhanesinin sedirlerle kaplı salonunda oturup dışarıyı seyretti. Ardından haber geldi, buraya getirilmek üzere yola çıktı.</p>

  <p class="p11">Yol boyu amma da yenilesi güneşi, etraftaki vahşi doğayı keyifsizce seyretti. Ağaçlar, çıplak yamaçlar ilk defa bir şey ifade etmiyordu ona. Neden, neden küskündü böyle, Büyükelçi Orlando? Mercedes&rsquo;in şoförü dikiz aynasına sığdırmaya çalıştığı görüntüsünde Orlando&rsquo;nun kucağına düşürdüğü kollarını, &ldquo;İki güçsüz, upuzun kütük parçası&rdquo; olarak tanımlamıştı zihninde. Buna rağmen arabanın önünde duran kâğıt mendil kutusuna uzandığında, iki güçsüz kütük parçasından ibaret kollarıyla, freni köklemiş ve genç bir kız gibi çığlığı basmıştı şoför:</p>

  <p class="p11">&ldquo;Korkuttunuz beni!&rdquo;</p>

  <p class="p11">Sonra, korkuya karşı Türklerden de aşina olduğu o mimiği yapmıştı Kürt şoför: Başını, ön dişlerini başparmağıyla ittirerek geriye doğru atmıştı. Yaklaşık bir saat önce Büyükelçi Orlando&rsquo;nun gözleri önünde Mercedes&rsquo;in bagajına yerleştirdiği silahlarla verdiği pozlar hatırlandığında ödünün patlamaması için mimik çekecek adama benzemiyordu hiç. Ama korkuyordu. Büyükelçi Orlando&rsquo;dan, ölümden. Buna rağmen öldürmek istiyordu. Kafaları parçalayacak, gövdeleri ortadan ikiye ayıracak mermileri dünyanın en değerli nimeti gibi avuçluyor, şıkır şıkır akıtıyordu ellerinin arasından:</p>

  <p class="p11"><span class="t13">&ldquo;Al</span><span class="t13">ı</span><span class="t13">n yoksul Türk delikanl</span><span class="t13">ı</span><span class="t13">lar</span><span class="t13">ı</span> <span class="t13">size avuç avuç ölüm! Tetik çekmeyi bilmez</span> çaylaklar ordusu bu pırıl pırıl mermilerden ölümü tatmak ister misiniz? &rdquo;</p>

  <p class="p11">Sekiz çocuğun en küçüğü, iliği kemiği kurumuş anacığının tekne kazıntısı, doğduğundan bu yana suyla karıştırılmış unla beslenen, asker olana kadar komilik yaptığı lokantanın artıklarını sıyıran güzel Türk delikanlısından vatani görevini yapmak için teslim olduğu ordunun bir günde yarattığı asker; &ldquo;Aç ağzını, yum gözünü!&rdquo;</p>

  <p class="p11">Aynı mermilere karşı taraf da sahipti;</p>

  <p class="p11">&ldquo;Yağız Kürt delikanlısı, bak geliyor şerbetli Türk lokumu. Bir tane alnına, bir tane kalbine, sonuncusu kasığına.&rdquo;</p>

  <p class="p11">&ldquo;Her hayvana üçten fazla sıkmayın&rdquo; emrini verirdi Türk ordusunun komutanları. Badem ağaçları çiçeğe durduğunda bütün caşlar<a id="a105"></a><a href="../Text/notes.html#a409"><span class="t11">{13}</span></a> çimenliğe yayılır, şimdi Apo için savaşan ve Türk askerinin elinden ense köküne şerbetli Türk lokumu yiyen Kürt delikanlısı da kuyruğundan birbirine bağlardı onları, sıpalar yürüyüp gitmeye çalışırlardı tıpkı ensesindeki kurşunla koşmak isteyen bu Kürt delikanlısı gibi.</p>

  <p class="p11">Kürt delikanlısına, Türk delikanlısına, herkese ölüm! Apo&rsquo;nun da, karşı taraf ordusunun da elinde herkese yetecek kadar ölüm, herkese eşit zulüm vardı.</p>

  <p class="p11">&ldquo;Çok savaş gördüm&rdquo; demişti Büyükelçi Orlando, bizimle paylaştığı zihninden geçenlere istinaden, kâğıt mendile uzanan kollarından korkan şoföre hitaben:</p>

  <p class="p11">&ldquo;Hepsi haksızdı bu savaşların. Mantıksızdı. Dünya bu kadar güzel ve doğa bir mucizeyken.&rdquo;</p>

  <p class="p11">&ldquo;Şi-ir hık gi-bi hık ko-nuş-tu-nuz hık!&rdquo; demişti korkudan hıçkırık tutan şoför.</p>

  <p class="p11">Büyükelçi Orlando matarasını uzatmıştı ona: &ldquo;Yudum yudum iç. Korkuya iyi gelir.&rdquo;</p>

  <p class="p11">Şimdi, Apo&rsquo;nun karşısında kendisinin bir yudum suya ihtiyacı vardı. İsveçliler çok şaşırana bir yudum su içirirlerdi, doğunun korkana bir yudum su içirme geleneğinin bir benzeri olarak. Orlando şaşkındı ve atalarının tavsiyesine, bir yudum suya ihtiyacı vardı.</p>

  <p class="p11">&ldquo;Ülkenin güneydoğusunu ve doğu illerini kavuran örgütün lideri demek böyle bir adamdı. Devlet böyle bir adamın liderliğine imkân tanımıştı. Küçücük bir örgüt kartopu gibi büyümüştü bu yarı deli adamın elinde öyle mi?&rdquo;</p>

  <p class="p11">&ldquo;Büyükelçi&rdquo; dedi Apo, onu daldığı şaşkınlık uykusundan uyandırmaya çalışır gibi; &ldquo;Vatanseverlik büyük bir yalan. Bunu Marlon Brando söylemiş ama ben nereden duydum? Bana da Amerikalı bir gazeteci söyledi. Ben Amerikalı gazeteciyi nasıl buldum? O beni buldu çünkü ben bir önderim. Ta Amerika&rsquo;dan kalktı geldi tıpkı senin gibi. Yoksa ne işim olur benim İsveç büyükelçisiyle. Öğrenciyken ben Ankara&rsquo;da, biliyorsun öğrenciydim ben Ankara&rsquo;da. Çok değil, on beş yıl önce. Vize almak istemiştim. Vermemişlerdi vize bana. Çıkabilir miydim büyükelçinin, senin yanına? Belki vize verseydiniz bana, 1978&rsquo;de kurmazdım örgütü.&rdquo;</p>

  <p class="p11">Bunları söyledi ve önce şaka yaptığını ifade etmek için müstehzi güldü, ardından sustu Apo. Büyükelçi Orlando ezeli suskunluğunu bozmaya niyetlenmişken de tekrar konuşmaya başladı:</p>

  <p class="p11">&ldquo;Hiç belli etmem ne düşündüğümü. Kimse kestiremez. Önderlik tavrıdır bu. Yapımın bir parçası.&rdquo;</p>

  <p class="p11">Kendini methetmeye doyamıyordu Apo:</p>

  <p class="p11">&ldquo;İkna gücümle küçücük bir çocuğu bile etkilerim.&rdquo;</p>

  <p class="p11">Elinde olmadan gülümsedi Orlando. &ldquo;Aptal bir saksağanı pişirmek için güzelim meşe odunları harcanmaz&rdquo; derdi bir İsveç atasözü. Çünkü saksağan yenmez. Ülkenin doğusundaki bu koskoca ateş bu adam için yakılmıştı demek.</p>

  <p class="p11">Bir adam elinde bir bardak suyla içeri girdi, Orlando&rsquo;ya bakıp elindeki bardağı düşürdü. Apo&rsquo;nun bunun için de söyleyecek sözü vardı:</p>

  <p class="p11">&ldquo;Her şeyi öğrettim, hizmetçiliği öğretemedim Kürtlere!&rdquo;</p>

  <p class="p11">&ldquo;Kemal Atatürk, Türkler için söylemiş aynı sözü&rdquo; dedi Büyükelçi Orlando. Aniden salondaki karasineğin vızıltısı duyuldu. Demek sinek de bunca zaman durup beklemişti ilk sözünü şimdi ağzından atan Büyükelçi Orlando gibi.</p>

  <p class="p11">&ldquo;Ben de kendi halkım için söylüyorum&rdquo; dedi Apo ve öfkesini bardağı elinden düşürenden çıkarmak için döndü:</p>

  <p class="p11">&ldquo;Kanat gibi açılmış kolları gövdesine yapışmıyor, kuş gibi, insan gibi değil ki layıkıyla hizmet edebilsin.&rdquo;</p>

  <p class="p11">Büyükelçi Orlando o vakit sırtı dönük kapıdan çıkıp giden bu kuşu tanıdı: Şehmuz&rsquo;du bu. Bardağı elinden düşürme nedeni olarak, aksi ne mümkün, demek o da Orlando&rsquo;yu hatırlamıştı. Pazarcık katliamından buraya uçmuştu demek. Diyarbakır Cezaevi&rsquo;nden buraya, Keje&rsquo;sinden ve nazlı kızından çok uzağa. Kendini kanatları gövdesine yapışmayan bir atmaca sansa da yaralı bir serçeydi demek hâlâ.</p>

  <p class="p11">Münasebetsiz lakırdılar etmekte üstüne olmayan Apo, önderlik vasıflarını sıralamaya devam etti. Bu alışıldık bir şeydi. Orlando&rsquo;nun zihninden geçenlerle benzerliği sadece tesadüf, &ldquo;Bir atmaca için vakit nasıl geçerse, bir kartal için vakit nasıl geçerse...&rdquo; diye başlayan bildik tiradı bir silah sesiyle bölündü:</p>

  <p class="p11">GÜÜMMM!</p>

  <p class="p11">Apo&rsquo;nun fazlasıyla kaykılarak oturduğu salonda altına girebileceği hiçbir şey yoktu. Rulo yapılmış şişkin, yün halı gibi kendini yere attı. Biraz debelendi ve halıdan çok topak topak bir döşek gibi yere serildi Apo. Ne yapacağını bilmez bir vaziyette ayakta dikilen Büyükelçi Orlando&rsquo;ya fısıltıyla,</p>

  <p class="p11">&ldquo;Yat yere!&rdquo; dedi ve koynundan bir silah çıkardı.</p>

  <p class="p11">Dışarıdan Kürtçe sesler geldi, ortalığa korku salan sessizlik bozuldu.</p>

  <p class="p11">&ldquo;Ne diyorlar?&rdquo; diye sordu Apo.</p>

  <p class="p11">Türkçe konuşan Apo&rsquo;nun Kürtçesi demek adamakıllı bozuktu ve Kürt realitesinin tanınmasını isteyen bir örgütün başındaydı. &ldquo;İroninin böylesini Shakespeare bile yapamaz&rdquo; dedi içinden Orlando. Ardından duyduklarını çevirdi:</p>

  <p class="p11">&ldquo;Şehmuz kendini vurmuş, Zahlah&rsquo;a, kasabaya, doktora götürelim acele!&rdquo;</p>

  <p class="p11">Apo, doğrulup, duvarları yumruklamaya, tekmelemeye başlamıştı ki içeri, kalaşnikoflarının göğüslerinin üstünden geçen askılarını Kürdistan&rsquo;ı temsil eden renklerdeki çocuksu çıkartmalarla bezemiş iki adamı girdi. Apo onların boğazına sarıldı. Adamlar içi boş çuvallarmış gibi kendilerini hırpalamasına müsaade ettiler:</p>

  <p class="p11">&ldquo;Gelse hain Türkler, demek böyle koruyacaktınız, demek yalnız bırakacaktınız beni!&rdquo;</p>

  <p class="p11">Savurduğu acemi tekmeler Apo&rsquo;yu soluk soluğa bıraktı, kalktığı yere çöktü. Saman alevi gibi sönen öfkesini bir önderlik vasfı olarak açıkladıktan sonra &ndash;ne alaka&ndash; devam etti:</p>

  <p class="p11">&ldquo;Bir dahaki görüşmemize inşallah,&nbsp; inşallah Kürdistan Cumhurbaşkanı olarak makamıma geldiğinde, göreceksin o kuş kılıklı adam benim bakanlarımdan biri olmuş. Bir sözüm için canına kıyan, benim için neler yapmaz öyle değil mi?&rdquo;</p>

  <p class="p11">&ldquo;Nerede kuracaksınız Kürdistan&rsquo;ı?&rdquo; diye sordu Büyükelçi Orlando, tam yerinde ve zamanında.</p>

  <p class="p11">&ldquo;Şaka yapma bana Büyükelçi&rdquo; dedi Apo kendisini gülmeye zorlayarak.</p>

  <p class="p11">&ldquo;Vazgeçin&rdquo; dedi Büyükelçi, &ldquo;yakın zamanda Kuzey Irak&rsquo;taki askeri güç ve stratejik bölümünüzü yitirme sonucunu verecek bir kıskaç içinde kalabilirsiniz.&rdquo;</p>

  <p class="p11">&ldquo;Komplo teorilerine karnım tok. Şunu da söyle güleyim Büyükelçi; Türk devleti cebinden Kürt sorununu çözmek için idari, siyasi bir plan ile reform paketi çıkaracak.&rdquo;</p>

  <p class="p11">&ldquo;Mümkün&rdquo; dedi Büyükelçi Orlando.</p>

  <p class="p11">&ldquo;Bıraksalar, legale çıksak, memlekete gelsem, Diyarbakır&rsquo;da beni rahat beş yüz bin kişi karşılar.&rdquo;</p>

  <p class="p11">Hayallere dalan Apo acıktı. Sofra kuruldu.</p>

  <p class="p11">&ldquo;Biz dağdan haber salarız, beş dakikaya kalmaz Diyarbakır çarşısında kepenkler iner.&rdquo;</p>

  <p class="p11">Kendi sözlerine keyiflendi. Ancak Büyükelçi Orlando&rsquo;nun lokmalarını boğazına dizecek sözleri vardı:</p>

  <p class="p11">&ldquo;Sizinle baş edebilmek için bir canavar yarattı devlet: Hizbullah.&rdquo;</p>

  <p class="p11">&ldquo;Onlar Hüseyin Feyzullah&rsquo;ın Kurt Partisi&rsquo;nin Kürdistanlaşmış biçimidir. Bizim için ne diyorlar biliyorsun; Partiye Kafirin Kürdistan. Enseye tek kurşun. Silahları Makarov ya da Takarov. Kendi örgütlerinden ayrılan adamlarını camilerde çocuk yaştaki militanlarına döverek öldürtüyorlar. Erimiş naylon dökme işkencesini de bizden almışlar.&rdquo;</p>

  <p class="p11">Hem Büyükelçi Orlando&rsquo;nun ilgisini çeken konuya gelmişlerdi, hem Apo sabuklamayı bırakmıştı:</p>

  <p class="p11">&ldquo;Alışıldık türden yasadışı bir örgütlenme değil bu. Ortada ne bir tüzük ne bir program var, ne bir dergi, ne bir kitap hatta tek bir bildiri bile yok. İnsanları canlı canlı düğümleyen, akıl almaz işkenceler yapan, bunu din adına yaptığını söyleyen, hayaletlerden oluşan bir örgüt.&rdquo; Apo geğirdikten sonra konuşmasını sürdürdü:</p>

  <p class="p11">&ldquo;İnsanı düğümleyip soluksuz bırakarak yavaş yavaş boğma usullerinin adı domuz bağı. Sizin bu upuzun gövdeniz için iki tane domuz bağı yapmaları gerekir. Bunu da örgütün bir türlü mutabık kalamayan iki başından birisi &lsquo;Deneyelim&rsquo; der, diğeri &lsquo;Yok olmaz canlı canlı gömelim.&rsquo; Habil ve Kâbil kardeşler anlaşana kadar da... Ha, ha, ha!&rdquo;</p>

  <p class="p11">Bölgedeki azılı düşmanından bu kadar rahat söz eden Apo belli ki yakın zamanda onlara zeytin dalı uzatacaktı.</p>

  <p class="p11">Büyükelçi Orlando Başkent&rsquo;e gitmek için önce Diyarbakır&rsquo;a geçti. Yanmış, yakılmış, var olmayı başardıysa da yoksulluk içinde kavrulmuş köylerden, başı dumanlı dağlardan, mayınların kopardığı kollarına, bacaklarına rağmen yağ yeşili eski Mercedes&rsquo;i neşeyle, gülerek selamlayan çocukların arasından, gördüğü en mavi göklerin altından, nasılsa kesilmekten kurtulmuş, çalı öbeğinden ibaret bodur ağaçların yanından.</p>

  <p class="p11">Diyarbakır&rsquo;da kaldığı otelde, sığdıramadığı ayaklarını yataktan sallandırmış, uzanmıştı. Yorgundu. İsveç&rsquo;te kasabalarının yakınlarındaki 365 odalı şatoyu bir günde oda oda dolaştığında peşindeki hortlaklar yorulmuş, takipten vazgeçmiş ama Orlando yorulmamıştı. Bu takatşiken, takatfersa ülkede takati takatür olmuş akmıştı. Dayanılmaz, takati tüketen, nasıl bir ülkeydi burası? Kendisinden çok daha fazla hilkat garibesi, tarihi ucubeden ibaret. Kahramanlık dışında bir kimlik imkânı bırakmamıştı tarih bu topraklarda. Bu nedenle bu ucubeyi kavramaya hatta anlamaya değil anlatmaya cüret etme gücünü kendimde bulmalıyım diye düşündü. Gözkapakları ucuna ağırlık bağlanmış gibi kapanıyordu. Devletin elinde APO&rsquo;cuların panzehiri olan Hizbullah&rsquo;ı düşündü. Yatağa sığmayan ayaklarını. &ldquo;Bu gövdeye iki düğüm atarlar&rdquo; diyen Apo&rsquo;yu. Bu kadar uzun boylu, bu kadar uzun ömürlü bir insan zihninin en yeni anıları. Yorgundu. Acaba ölümsüz vücudu bu defa neresinden arıza veriyordu?</p>

  <p class="p11">Yetmiş yıl önce ciğerleri arıza vermişti; koca bir gemiyle Karadeniz&rsquo;in dibine batıp çıkmıştı. Öyle çok su yutmuştu ki şişip patlayacağından korkmuştu. Denizin dibinde öyle dehşetli şeyler görmüştü ki dilini yuttuğuna kanaat getirmişti. Ciğerlerini bu dehşetli deniz yolculuğunda harap etmemişti ama. Yine Karadeniz&rsquo;de bir gemi seyahatinde olmuştu bu. Bandırma vapurunun lomboz deliği kapanmıyordu. Üşümüştü. Gece kadar uzun konuşmalar yapılan masa çevresinde öyle çok tütün içmek mecburiyetinde kalıyordu ki üşüyüp şişen ciğerleri dumanla tütsülenmiş, kendisinin bir vakit Karayip Adalarında yediği balina ciğeri yahnisi gibi olmuş, kızarmıştı. Gözünü açtığında çımacının boyunun ölçüsünü aldığını görmüştü hayal meyal. Tabutu için. Mustafa Kemal ile Samsun&rsquo;a çıkamayışı bu yüzdendi.</p>

  <p class="p11">Yüz elli yıl önce kulak zarından; İstanbul halkı bir mucize olacağını, örneğin havadan altın paralar yağacağını sanmış böyle bir şey olmamasına öfkelendiğinde galeyana gelmiş, ömrü boyunca duyduğu en büyük gürültü Orlando&rsquo;nun kulak zarını yaralamıştı.</p>

  <p class="p11">İki yüzyıl önce kalbi; İstanbul&rsquo;da altı atın çektiği arabasında giderken, altı atlı arabasının sağında ve solunda mor giysiler giymiş altışar yeniçeriden gözleri sırılsıklam menekşeler gibi olanına tutulduğunda.</p>

  <p class="p11">İki yüz elli yıl önce midesi; Padişah&rsquo;ın sarayında kendisini kıskanan vezir tarafından zehirlendiğinde.</p>

  <p class="p11">Üç yüzyıl önce sağ kol eklemi; İstanbul Boğazı buz tuttuğunda ve Büyükelçi Orlando, Tarabya açıklarında buz pateni yaparken, buzların boğazın dibinden geçip giden &ndash;güya&ndash; deniz canavarı tarafından kırılıvermesiyle aniden çözülmesi sonucu kalın buz tabakaları arasında sıkışıp kalması sebebiyle.</p>

  <p class="p11">Üç yüz elli yıl önce sağ köprücük kemiği, fazlasıyla uzun boylu küçük bir çocukken üzerinde dengesini kaybedip midillisinden düştüğünde.</p>

  <p class="p11">Büyükelçi Orlando&rsquo;nun büyük sırrını paylaşmaya hazır mısınız?</p>

  <p class="p11">Yaşamaya mecburdu o.</p>

  <p class="p11">Bu ani, tarifsiz yorgunluk anları yedi yıl süren uykularının başlangıcında olurdu çoğunlukla. İlk uykusundan uyandığında kendisini Türkiye&rsquo;de bulmuştu. İkincisinde Başkent&rsquo;te erkek olarak yattığı elçilik yatağında kadın olarak. Üç yüz elli yıllık ömrünün üçüncü uzun uykusuna mı yatmaktaydı? Yoksa hızlıca büyüyüp uzaması karşısında hemşire olduğunu bildiğimiz annesinin götürdüğü doktorun dediği gibi miydi her şey: &ldquo;Zamanla kan dolaşımı bütün vücuda yetmez. Kalbinin gücü kanını beynine ulaştırmaya yetmez. İşte o zaman bin bir türlü hayaller, koma uykusu gibi derin uykular, gerçeğin ta kendisiymiş gibi görülen rüyalar vuku bulur.&rdquo;</p>

  <p class="p11">Yaşaması mucize, hızla büyüyen dev çocuk, bu yaşa kadar gelmişti işte. Üç dört yılda bir çoğunlukla Noel ertesi, yerel bir gazetenin yapmayı alışkanlık edindiği ORLANDO HÂLÂ YAŞIYOR haberleriyle birlikte.</p>

  <p class="p11">Orlando hâlâ yaşıyor, hilkat garibesi bir ülkenin ucube tarihine tanıklık etmeye mecbur. Kalbi yorulduğunda tarihin akışı karşısında tıpkı şimdi olduğu gibi, Kürt kimliğinin tanınması, bu irinli yaranın kurumasını talep ettiği taraflara dönüp baktığında akli yetilerinden endişe ettiği bir önder ve bataklığa saçılan kurşun askerlerle sembolize edebileceği bir ordu görüyor. Kan beynine ulaşmadığında tıpkı şimdi olduğu gibi gözlerini kapamadan bir karanlık çöküyor etrafa. Karadeniz&rsquo;in dibine batıp çıktığı gemi, Bandırma vapurunun duman altı kamarasında duyduğu, tarihin zikretmediği sözler, altı atın çektiği arabası, buz tutmuş İstanbul Boğazı, çingenelerle birlikte dolaştığı Bursa dağları, Rasim&rsquo;in hayvanat bahçesi, Cevdet Kara&rsquo;nın içinde yağmur bulutu dolaşan evi, demli çay, Magripli&rsquo;nin Kellesi, hayaller, hayaller. Hilkat garibeliğinin güzel mucizesi, zihninde otağ kurmuş rüyalar âlemi. Üç yüz elli yıldır yaşadığına kendisini inandıran hayaller gördüren, zaman zaman bu tarifsiz yorgunluğu veren bedensel arızası, kan dolaşımındaki yetersizlik yine nüksetmişti.</p>

  <p class="p11">Satırlı bir elin önce gölgesini gördü. 1662&rsquo;de İstanbul&rsquo;da ağzı açık izlediği gölge oyununda, Karagöz&rsquo;ün ardı sıra gelen, kafirlerden çok Müslümanlara saldıran ve Harici olduğunu söyleyen satırlı katilin gölgesi gibi.</p>

  <p class="p11">Büyükelçi Orando gözlerini fal taşı gibi açmış, Diyarbakır&rsquo;daki Elmas Otel&rsquo;in çatı kiremitlerini tıngırdatacak çığlığı basmıştı.</p>
</body>
</html>
