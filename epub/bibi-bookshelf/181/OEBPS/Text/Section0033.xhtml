<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>II</h2>

  <p>Tarantiyev gidince Oblomov sıkıntı içinde koltuğuna oturdu; bu kötü ziyaretin bıraktığı boğucu havadan kolay kolay kurtulamadı. Nihayet sabahı hatırladı ve Tarantiyev'in soğuk hayali zihninden silindi, tekrar yüzü güldü. Aynanın önünde durdu, uzun zaman kendi kendine gülümseyerek kravatını düzeltti, yanağında Olga'nın ateşli öpüşünün izlerini aradı. Kendi kendine, "İki asla! Ama birbirinden ne kadar farklı. Birisi çoktan soldu, öteki ise ne güzel çiçek açıyor." Sonra gittikçe derinleşen düşüncelere daldı, içinde öyle bir his vardı ki aşkın ışıklı ve bulutsuz bayram sabahı geçmiş, aşk artık bir ödev olmaya, hayatına karışmaya, gündelik işleri arasına girmeye ve taze renklerini yitirmeye başlamıştı. Belki bu sabah onun son pembe ışığını görmüştü, bundan sonra artık parlamayacak, sadece hayatını gizliden gizliye ısıtacaktı. Aşk, hayatın içinde kaybolacak, onun güçlü fakat gizli kaynağı olacak, basit gündelik bir hale gelecekti. Şiir bitmiş, hikâye başlıyordu. Mahkemelere koşmak; Oblomovka'ya gitmek, evi yaptırmak, çiftliği rehine vermek, yolu yaptırmak, köylülerle bitmez tükenmez konuşmalara girişmek, işi idare etmek, hasat yaptırmak, buğday öğüttürmek, hesaplar kitaplar, kâhyanın telaşlı yüzü, seçimler, mahkeme işleri... Bu kargaşalık içinde zaman zaman Casta Diva tekrar duyulacak, acele bir öpüş, sonra haydi gene tarlalara, şehre, kâhyaya, hesaplara... Konuklar gelecek, ama onlardan da hayır yok. Konuşmaya başlayacaklar: Kim ne kadar şarap çıkarmış, hükümete ne kadar kumaş satmış falan filan. Nasıl olur? O, bunların mı hayalini kurmuştu? Bu muydu hayat? Halbuki herkes sanki hayat buymuş gibi yaşıyor; Andrey de böyle yaşamaktan hoşlanıyor...</p>

  <p>Fakat düğün, evlilik hayatı ne de olsa hayat şiirinin bir parçasıydı; iyice açılmış bir çiçek de güzel olabilirdi... Kendini Olga ile birlikte kilisede gördü. Olga beyazlar giymiş, başına portakal çiçeklerinden bir çelenk takmış. Halk arasında hayranlık mırıltıları. Olga, heyecandan kabaran göğsü, başının her zamanki mağrur duruşuyla ona doğru eğiliyor, utanarak elini uzatıyor, herkese nasıl bakacağını bilmiyor. Bir gülüyor, bir gözleri yaşarıyor, kaşının üstündeki düşünce çizgisi kımıldıyor...</p>

  <p>Evde, konuklar gider gitmez, gelinlik elbisesiyle, bugünkü gibi kollarına atılıyor... İçinden karar verdi:</p>

  <p>"Hemen Olga'ya gitmeliyim; bunları yalnız başıma düşünemem. Herkese söyleyeceğim, herkese... Hayır, ilkin teyzeye, sonra barona. Ştoltz'a yazarım. Kim bilir ne kadar hayret eder. Sonra Zahar'a söylerim. Ayaklarıma kapanıp sevinçten haykıracak, ona yirmi beş ruble veririm... Anisya gelip elimi öpmek isteyecek, ona da on ruble veririm... Sonra... Sevinçten öyle bağıracağım ki herkes sesimi duyacak. 'Oblomov mutlu... Oblomov evleniyor,' diyecekler. Haydi şimdi Olga'ya. Baş başa konuşuruz, hayatlarımızı birleştirecek olan gizli yemini tekrarlarız. "</p>

  <p>Olga'ya koştu. Olga onun hayallerini gülümseyerek dinledi. Fakat Oblomov koltuğundan fırlayıp teyze ile konuşmaya gitmek istediği zaman Olga kaşlarını öyle bir çattı ki, Oblomov telaşa düştü. Olga parmağını ağzına götürerek yandaki odada oturan teyzenin duyamayacağı bir sesle:</p>

  <p>— Kimseye tek kelime söylemeyelim, daha vakit var, dedi.</p>

  <p>— Aramızda her şey kararlaştıktan sonra niçin bekleyelim? Ne yapacağız öyleyse? İşe neresinden başlayacağız? Kollarımızı kavuşturup oturamayız ya? Yapacağımız birçok iş var. Ciddi hayat başlıyor.</p>

  <p>— Evet, başlıyor.</p>

  <p>— İşte ben ilk adımı atmak için teyzeye gitmek istiyorum ya.</p>

  <p>— Bu iş, son adım olacak.</p>

  <p>— İlk adım hangisi?</p>

  <p>— Adliyeye gitmek. Bir vekâletname yaptırman gerekli değil miydi?</p>

  <p>— Peki yarın giderim.</p>

  <p>— Niçin bugün gitmiyorsun?</p>

  <p>— Bugün mü? Seni böyle bir günde nasıl bırakırım Olga?</p>

  <p>— Peki yarın. Ya sonra?</p>

  <p>— Sonra teyzemize söyleriz, Ştoltz'a da yazarız.</p>

  <p>— Hayır, sonra Oblomovka'ya gitmek gerek... Andrey İvanoviç size köyde neler yapılacağını yazmıştı; orada ne işiniz var ben bilmiyorum, bina falan yaptırmak gerekiyor galiba, değil mi?</p>

  <p>— Ah, sevgilim, Ştoltz'u dinlersek, dünyada teyzemize hiçbir şey söyleyemeyiz. Ştoltz'a kalsa ben önce evi yaptırmalıyım, sonra bir yol yaptırmalıyım, sonra okullar açmalıyım. Bir insanın ömrü bunları yapmaya yetmez. Olga, oraya beraber gideriz... sonra...</p>

  <p>— Ama nereye gideriz? Bir ev var mı orada?</p>

  <p>— Evet, yok; eski evde oturulmaz. Ön taraf perişan bir halde.</p>

  <p>— O halde nerede otururuz?</p>

  <p>— Burada, şehirde bir ev bulmamız gerek.</p>

  <p>— Öyle ise şehre gidip ev aramalı. İkinci adım bu.</p>

  <p>— Sonra...</p>

  <p>— İlk adım yeter; ondan sonra...</p>

  <p>Oblomov tasa içinde düşünüyordu. Bu ne işti? Hani fısıltılı konuşmalar, hani iki hayatı birleştirecek gizli anlaşmalar? Her şey ne kadar başka türlü oldu? Bu Olga da ne garip kız. Bir hali bir haline uymuyor. Bu kadar güzel bir anın tadına varamıyor, sanki hiç hayal gücü yok; bir türlü kendini hülyalara bırakamıyor.</p>

  <p>Önce vekâletname alınacak, ev aranacak... Tıpkı Andrey! İkisi de sanki acele yaşamak için anlaşmışlar! Ertesi gün Oblomov, elinde bir dilekçe, istemeye istemeye şehre gitti. Yolda esneye esneye etrafına bakmıyordu. Mahkemenin nerede olduğunu doğru dürüst bilmiyordu. Dilekçeyi nereye vermek gerektiğini sormak için İvan Gerasimoviç'e uğradı. İhtiyar adam Oblomov'u gördüğüne pek sevindi ve yemeğe alıkoydu. İvan Gerasimoviç sonra, işin nasıl yapılacağını sormak üzere bir dostunu çağırttı; kendisi uzun zamandır bu işlerle uğraşmıyordu. Yemek ve konuşma saat üçe kadar sürdü. Mahkemeye gitmeye vakit kalmadı. Ertesi gün cumartesiydi; mahkeme kapalıydı; böylece işler pazartesiye kaldı.</p>

  <p>Oblomov, Viborg tarafındaki yeni evini görmeye gitti. İki yanı çitle kapalı uzun yollardan araba ile geçti. Nihayet bir polis kendisine aradığı evin ilerdeki mahallede olduğunu söyledi. Oraya gitmek için, üstünü çamur ve ot kaplamış çitli bir yoldan geçmek gerekiyordu.</p>

  <p>Oblomov yolun iki yanındaki çiçeklere hayranlıkla baka baka yoluna devam etti. Polis bir avlunun ortasındaki eski bir evi göstererek:</p>

  <p>— İşte, burası, dedi.</p>

  <p>Kapının üstünde şu yazı vardı: Müteveffa Kâtip Pşenitsin'in zevcesinin evi. Oblomov arabayı avluya sürdürdü. Avlu bir oda kadardı; arabanın oku bir köşeye çarptı; ürken bir sürü tavuk gıdak gıdak diye bağrışıp uçuşarak dört yana kaçıştı. Kocaman bir kara köpek zincirini koparırcasına sağa sola atılıyor, var gücüyle havlıyor, atların başını ısırmaya çalışıyordu.</p>

  <p>Oblomov, pencerelerin hizasında duran arabanın içinde oturuyor, bir türlü inmeye karar veremiyordu. Saksılarla dolu pencerelerden birkaç baş göründü.</p>

  <p>Oblomov arabadan güçbela indi. Köpek, büsbütün azdı. Oblomov, evin sahanlığına çıkan, başı kırmızı bir yazma ile örtülü ihtiyar, buruşuk yüzlü bir kadınla karşılaştı.</p>

  <p>— Kimi istiyorsunuz?</p>

  <p>— Ev sahibi Bayan Pşenitsin'i.</p>

  <p>İhtiyar kadın şaşkın şaşkın başını salladı.</p>

  <p>— Belki İvan Matveyeviç'i görmek istiyorsunuz. Evde yok. Daireden daha dönmedi.</p>

  <p>— Ben ev sahibi bayanı görmek istiyorum.</p>

  <p>Bu arada evin içinde bir telaştır gidiyordu. Pencerelerin kâh birinden, kâh ötekinden başlar uzanıyor; ihtiyar kadının arkasında kapı açılıp kapanıyor, aralıktan yüzler görünüyordu.</p>

  <p>Oblomov etrafına bakındı: Avluda biri kız, biri erkek iki çocuk onu merakla süzüyordu. Bir taraftan tulum giymiş, gözlerinden uyku akan bir mujik çıktı. Elini güneşe karşı gözlerine koyarak Oblomov'a ve arabasına tembel tembel baktı. Köpek durmadan havlıyordu. Oblomov yerinden kımıldar kımıldamaz ya da ayağını oynatır oynatmaz büsbütün azıyordu.</p>

  <p>Oblomov sağda, çitin üzerinden uçsuz bucaksız bir lahana bahçesi gördü; solda birkaç ağaç ve bir yeşil kameriye vardı.</p>

  <p>İhtiyar kadın sordu:</p>

  <p>— Demek siz Agafya Matveyevna'yı istiyorsunuz. Ne yapacaksınız?</p>

  <p>— Söyle, kendisiyle görüşmek istiyorum. Burada birkaç oda tuttum.</p>

  <p>— Ha, siz yeni kiracısınız demek; Mihey Andreyeviç'in arkadaşı. Biraz bekleyin, haber vereyim.</p>

  <p>Kapıyı açtı, birkaç kişi birden kapıdan kaçışıp odalara dağıldılar. Gerdanı açık, dirsekleri çıplak, başı açık, beyaz tenli, şişmanca bir kadın göründü; utana utana güldü ve kaçtı. Biraz önceki ihtiyar kadın geri dönerek, "İçeri buyurun," dedi. Oblomov'u ufak bir antreden geçirerek geniş bir odaya götürdü. Beklemesini söyledi. "Ev sahibi hanım şimdi gelir," dedi. Oblomov odayı gözden geçirerek kendi kendine, "Hayda! Köpek hâlâ havlıyor!" dedi.</p>

  <p>Birden gözüne tanıdık eşyalar ilişti. Bütün oda kendi eşyasıyla dolmuştu. Masalar toz içindeydi, iskemleler yatağın üzerine yığılmıştı; şilteler, dolaplar, çanak çömlek karmakarışıktı. Oblomov kızdı: "Hiçbir şey yerli yerinde değil, bu ne rezalet!"</p>

  <p>Ansızın arkasındaki kapı hafifçe gıcırdadı ve biraz önce gördüğü açık gerdanlı, çıplak dirsekli kadın girdi. Otuz yaşlarında vardı. Dolgun yüzü o kadar beyazdı ki, kırmızılık yanaklarına geçemiyor gibiydi. Gözlerinin üstünde kaş yerine hafif bir çıkıntı ve seyrek açık renk birkaç tüy vardı. Kül rengi gözlerinde ve bütün yüzünde sade, masum bir ifade vardı. Elleri beyaz, fakat kabaydı; üstlerinde mavi damarlar görünüyordu.</p>

  <p>Elbisesi vücuduna yapışıktı. Kalçalarını şişirmek, belini daraltmak için hiçbir şey yapmadığı belliydi. Tek etekli bir elbise giyiyordu. Göğsü o kadar güzel, o kadar kusursuzdu ki, hiç soyunmadan bir heykeltıraşa modellik edebilirdi: Sadece şalını çıkarsa yeterdi. Elbisesi şalının ve başlığının tersine eski ve yıpranmış görünüyordu. Konuk beklemediği için Oblomov gelince gündelik elbisesinin üstüne pazar günleri kullandığı şalı atmış, başına bir başlık geçirmişti. Odaya ürkek bir tavırla girdi ve Oblomov'un karşısına utana sıkıla oturdu. Oblomov ayağa kalkıp selam verdi:</p>

  <p>— Bayan Pşenitsin'le mi müşerref oluyorum?</p>

  <p>— Evet, Belki kardeşimle görüşmek isterdiniz. Daireden beşten önce gelmez.</p>

  <p>— Hayır, ben sizi görmek istiyordum.</p>

  <p>Kadın Oblomov'dan mümkün olduğu kadar uzak bir yere oturdu, ayaklarına kadar düşen geniş şalına baktı. Ellerini şalının altında tutuyordu.</p>

  <p>— Burada birkaç oda kiralamıştım; ama şimdi durum değişti. Şehrin başka bir tarafında bir yer arayacağım; onun için sizinle konuşmaya geldim. Kadın dalgın dalgın dinliyor ve Oblomov'a anlamsız bir ifade ile bakıyordu. Bir zaman sonra:</p>

  <p>— Kardeşim evde yok, dedi.</p>

  <p>— Ama ev sizin değil mi?</p>

  <p>— Evet.</p>

  <p>— İşte ben de sizinle anlaşmaya geldim.</p>

  <p>Kadın ilk defa olarak Oblomov'un gözlerinin içine baktı, sonra hemen başını önüne eğdi. Hep aynı sesle:</p>

  <p>— Ama kardeşim evde yok; işlere o bakar, dedi.</p>

  <p>Oblomov içinden, "Basit, ama hoş bir yüzü var," diye düşündü; "iyi bir kadın olsa gerek."</p>

  <p>Tam o sırada kapıdan küçük bir kızcağızın başı göründü. Agafya Matveyevna, Oblomov'a fark ettirmeden korkutmak ister gibi başını salladı ve küçük baş kayboluverdi:</p>

  <p>— Kardeşiniz ne iş yapar?</p>

  <p>— Dairede çalışır.</p>

  <p>— Hangi dairede?</p>

  <p>— Şu köylülerin kaydolduğu dairede. Adını hep unuturum.</p>

  <p>Tatlı tatlı gülümsedi. Sonra yüzü gene her zamanki halini aldı. Oblomov sordu:</p>

  <p>— Burada kardeşinizle yalnız oturmuyorsunuz galiba?</p>

  <p>Kadın:</p>

  <p>— Hayır, rahmetli kocamdan iki çocuğum var: Yedi yaşında bir erkek, beş yaşında bir kız, diye söze başladı ve yüzüne bir canlılık geldi. Bir de büyükannemiz var, hasta; eskiden Akulina ile pazara gidebilirdi. Şimdi ayakları tutmuyor, kiliseye bile zor gidiyor. Kilisede de ayakta duramıyor. Başka kimse yok. Bazı bazı görümcem gelir, bizde kalır; bazen de Mihey Andreyeviç...</p>

  <p>— Mihey Andreyeviç sık sık gelir mi buraya?</p>

  <p>— Bazen gelip bir ay kalır. Kardeşimin çok iyi dostudur, birbirlerinden ayrılmazlar.</p>

  <p>Bu sözlerden sonra kadının artık söyleyecek sözü ve düşüncesi kalmadığı için sustu.</p>

  <p>— Burası ne kadar sakin. Köpek de havlamasa insan kimseler yok sanacak.</p>

  <p>Kadın cevap yerine gülümsedi.</p>

  <p>— Sık sık dışarı çıkar mısınız?</p>

  <p>— Yazın bazen çıkarım. Geçenlerde Baruthane tarafına gittik.</p>

  <p>Oblomov, kadının açılan şalının arasından bir yastık gibi rahat ve sakin duran göğsüne bakarak:</p>

  <p>— O taraflara çok giden olur mu? diye sordu.</p>

  <p>— Hayır, bu yıl çok olmadı. Sabahleyin yağmur yağmıştı, sonradan hava açtı. Yoksa çok giden olurdu.</p>

  <p>— Başka nerelere gidersiniz?</p>

  <p>— Başka yere pek gitmeyiz. Kardeşimle Mihey Andreyeviç balık avlamaya giderler, gittikleri yerlerde balık çorbası pişirip yerler. Biz hep evde otururuz.</p>

  <p>— Hep evde mi oturursunuz?</p>

  <p>— Evet, hep evde. Geçen yıl bir defa Kolpino'ya<a href="../Text/Section0056.xhtml#Footnote0019" id="Feedback0019"><sup>[19]</sup></a> gitmiştik. Yakındaki ormana da gittiğimiz olur. Yirmi dört haziran kardeşimin isim günüdür; o gün kardeşimin dairesindeki arkadaşları bize gelirler.</p>

  <p>— Siz hiç misafirliğe gitmez misiniz?</p>

  <p>— Kardeşim gider. Ben de çocuklarımla paskalya ve Noel günleri kocamın akrabalarına yemeğe giderim. Başka konuşulacak şey kalmamıştı.</p>

  <p>— Bahçede çiçekler görüyorum. Çiçekleri sever misiniz?</p>

  <p>Kadın gülümseyerek:</p>

  <p>— Hayır, dedi; çiçek yetiştirmeye vaktim yok. Çocuklar Akulina ile kontun bahçesine gitmişlerdi, bahçıvan vermiş. Bazıları da kocamın zamanından kalma.</p>

  <p>O sırada Akulina paldır küldür odaya girdi. Elinde kocaman bir horoz ha bire çırpınıp bağırıyordu.</p>

  <p>— Bakkala bu horozu mu vereyim? diye sordu.</p>

  <p>— Bırak şimdi, git! Görmüyor musun, konuk var! Akulina horozu ayaklarından baş aşağı tutarak:</p>

  <p>— Sorup gidecektim. Bakkal yetmiş kapik veriyor, dedi. Agafya Matveyevna:</p>

  <p>— Haydi git, mutfağa git; çil horozu vereceksin, bunu değil, dedi. Utancından kızararak, ellerini şalın altına soktu ve yere baktı.</p>

  <p>Oblomov:</p>

  <p>— Ev işleri, dedi.</p>

  <p>— Evet, çok tavuğumuz var. Yumurta ve piliç satarız. Buraya yazlığa gelenler ve kontunkiler hep bizden alırlar.</p>

  <p>Bunu söylerken Agafya Matveyevna Oblomov'a daha rahat baktı. Yüzü iş sahibi insanların ifadesini aldı. Bildiği şeylerden konuşurken yüzündeki alıklık kayboluyordu. Aklının ermediği şeyler sorulunca sadece gülümseyip susuyordu.</p>

  <p>Oblomov eşyasını göstererek:</p>

  <p>— Bunları düzene koymak gerek, dedi.</p>

  <p>Bu defa kadın Oblomov'a sıkılmadan baktı:</p>

  <p>— Biz düzeltmek isterdik ama kardeşim bırakmadı. Kim bilir dolaplarında, çekmecelerinde neler vardır, dedi. Bir şey kaybolursa bize kızarlar, dedi.</p>

  <p>Kadın bunları söylerken Oblomov'a hiç sıkılmadan bakabilmişti. Sözünü bitirince gülümsedi. Oblomov:</p>

  <p>— Kardeşiniz pek ihtiyatlıymış, dedi.</p>

  <p>Kadın tekrar gülümsedi. Gülümsemesi ne söyleyeceğini bilmediğine alametti. Oblomov:</p>

  <p>— Onu bekleyemeyeceğim, dedi. Siz lütfen kendisine söyleyin. Durum değişti. Bu eve artık ihtiyacım yok. Başkasına kiralayabilirsiniz. Ben de size bir kiracı bulmaya çalışacağım.</p>

  <p>Kadın gözlerini kırpıştırarak alık alık dinledi:</p>

  <p>— Ama kardeşim şimdi evde yok, diye tekrarladı; yarın gelseniz daha iyi olur.</p>

  <p>Yarın cumartesi, daireye gitmez.</p>

  <p>— Çok meşgulüm. Bir dakika vaktim yok. Siz lütfen kendisine söyleyin. Verdiğim depozito sizde kalsın, bir kiracı da bulacağım.</p>

  <p>— Ama kardeşim şimdi evde yok. Daha gelmedi. (Yola doğru bakarak) Gelse şuradan gelir. Daha görünürlerde yok.</p>

  <p>— O halde ben gidiyorum.</p>

  <p>— Peki, geldiği zaman ben kendisine ne söyleyeyim?</p>

  <p>— Size söylediklerimi söyleyin. Durum değişti...</p>

  <p>— Yarın kendiniz gelip söyleseniz daha iyi olmaz mı?</p>

  <p>— Yarın gelemem.</p>

  <p>— Peki, öbür gün? Pazar günü gelin. Kiliseden sonra votka içip yemek yiyeceğiz. Mihey Andreyeviç de gelecek.</p>

  <p>— Sahi gelecek mi?</p>

  <p>— Evet, gelecek.</p>

  <p>— Hayır, ben öbür gün de gelemem.</p>

  <p>— O halde gelecek hafta buyurun. Tahtaları yıkarım, odaları temizlerim.</p>

  <p>— Ben burada oturacak değilim.</p>

  <p>— Ama nasıl olur? Eşyalarınızı ne yapacağız?</p>

  <p>— Rica ederim, kardeşinize durumun değiştiğini söyleyin. Buraya...</p>

  <p>— Bugün geç kaldı nedense; daha görünürlerde yok. Onu ayak seslerinden tanırım. Yoldaki tahtalara bastığı işitilir. Buradan çok insan geçmez.</p>

  <p>Oblomov odanın kapısı önünde kadını selamlayarak:</p>

  <p>— Kardeşinize söylersiniz, değil mi? dedi.</p>

  <p>Kadın büyük bir telaşla Oblomov'u alıkoymaya çalışarak:</p>

  <p>— Yarım saate kalmaz gelir, diyordu.</p>

  <p>— Hayır, bekleyemem.</p>

  <p>Oblomov kapıda görünür görünmez, köpek zincirini koparmaya çalışarak havlamaya başladı. Dirseğine dayanıp uyuyakalan arabacı uyandı; atları geri geri çekti. Tavuklar tekrar kaçıştılar ve pencerelerden birçok baş birden gözüktü.</p>

  <p>Oblomov arabaya oturunca Agafya Matveyevna telaşla:</p>

  <p>— Geldiğinizi kardeşime söylerim, dedi.</p>

  <p>— Evet, evi tutmama imkân olmadığını, başka bir kiracıya devredeceğimi, kendisinin de isterse bir kiracı aramasını söyleyiniz.</p>

  <p>— Hep bu saatte gelirdi... Kendisiyle görüşmek istediğinizi söylerim.</p>

  <p>— Peki, bugünlerde tekrar gelirim.</p>

  <p>Araba köpek havlamaları arasında avludan çıktı ve kuru çamurlarla örtülü yolda ilerlemeye başladı. Yolun sonunda eski paltolu, koltuğunun altında bir tomar kâğıt, orta yaşlı bir adam göründü. Elinde kalın bir baston, havanın güzelliğine rağmen ayaklarında lastikler vardı. Sağına soluna bakınarak, acele acele ve ayaklarını tahta kaldırımı çökertecek gibi yere vurarak yürüyordu. Oblomov dönüp baktı. Adamın Bayan Pşenitsinlerin kapısından girdiğini gördü: "Kardeşi olsa gerek," dedi, "ama bırak canım; şimdi bir saat da onunla mı konuşacağım. Karnım aç, hava çok sıcak. Olga da bekliyor. Başka zaman gelirim."</p>

  <p>Arabacıya daha çabuk sürmesini söyledi. Yolda sağa sola, çitlere bakarken düşündü: "Acaba başka bir ev mi arasam? Tekrar Morskaya ya da Konyuşenni Sokağı'na mı gitsem... Hayır başka bir gün..." Ve arabacıya:</p>

  <p>— Sür! dedi.</p>
</body>
</html>