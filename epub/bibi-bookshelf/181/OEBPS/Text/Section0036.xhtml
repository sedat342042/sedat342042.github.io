<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>V</h2>

  <p>Oblomov'un rengi uçtu ve düşüncelere daldı. Sonra yavaş yavaş kendine geldi, çevresine bakındı ve Zahar'ı gördü. Sinirli bir sesle sordu:</p>

  <p>— Ne var? Ne istiyorsun?</p>

  <p>— Siz dur dediniz ya!</p>

  <p>Oblomov sabırsızlıkla elini sallayarak:</p>

  <p>— Haydi git, dedi.</p>

  <p>Zahar hızlı hızlı kapıya yollandı. Oblomov onu tekrar durdurdu:</p>

  <p>— Hayır, dur.</p>

  <p>Zahar kapının tokmağını tutarak yavaşça homurdandı:</p>

  <p>— Bir git dersiniz, bir dur dersiniz.</p>

  <p>— Benim hakkımda bu kadar saçma dedikodular yapmaya nasıl cüret edersin sen?</p>

  <p>— Ama ben ne zaman dedikodu yaptım, İlya İlyiç? Evlenme sözünü eden ben değilim ki, İlyinskilerin hizmetçisi.</p>

  <p>— Susss... Bir tek kelime istemem.</p>

  <p>— Peki efendim.</p>

  <p>— Bir daha böyle şeyler söylemeyeceksin, anladın mı?</p>

  <p>— Söylemem.</p>

  <p>— Bundan sonra dikkat et, buna dair bir şeyler duyarsan, buna dair bir şey sorarlarsa, onlara, "Bütün bunlar saçma, böyle bir şeyin ne olduğu var, ne olacağı," diyeceksin.</p>

  <p>Zahar zor işitilir bir sesle:</p>

  <p>— Baş üstüne efendim, dedi.</p>

  <p>Oblomov Zahar'a döndü, gene parmağıyla gözdağı verdi ona; Zahar ürkek ürkek kapıya doğru gidiyordu. Oblomov yetişerek:</p>

  <p>— Bunu ilk defa kim söylemişti? diye sordu.</p>

  <p>— Katya Semyon'a söylemiş, Semyon Nikita'ya, Nikita da Vasilisa'ya.</p>

  <p>— Sonra sen de herkese yaydın. Gösteririm ben sana. Efendine iftira edersin ha!</p>

  <p>— Bana niçin bu acı sözleri söylüyorsunuz? Anisya'yı çağırayım size, o her şeyi biliyor.</p>

  <p>— Ne biliyor? Söyle! Hemen söyle!</p>

  <p>Zahar hemen dışarıya fırladı ve korkunç bir hızla mutfağa girdi. Anisya'ya başparmağıyla kapıyı göstererek:</p>

  <p>— Bırak o tavayı da efendinin yanına git, dedi.</p>

  <p>Anisya, tavayı Akulina'ya verdi, etekliğini düzeltti, ellerini kalçalarına vurdu, işaret parmağıyla burnunu silerek efendisinin odasına gitti. Hiç kimsenin düğünden bahsetmediğini söyleyerek, beş dakika içinde İlya İlyiç'i yatıştırdı. Bu sözü ilk defa işittiğine yeminler etti; bilakis onun duyduğuna göre genç kızı isteyen, baronmuş...</p>

  <p>İlya İlyiç koltuğundan fırladı, değil yalnız yüreği, elleri ayakları da buz kesilmişti:</p>

  <p>— Ne? Baron mu? diye sordu.</p>

  <p>Anisya yağmurdan kaçarken doluya tutulduğunu anlayarak:</p>

  <p>— Bu da saçma bir şey, dedi; Katya, Semyon'a böyle bir şey söylemiş, Semyon da Marfa'ya, Marfa da yalan yanlış Nikita'ya anlatmış. Nikita da demiş ki: Sizin efendiniz İlya İlyiç küçükhanımı isterse ne iyi olur.</p>

  <p>— Ne aptal şey bu Nikita.</p>

  <p>— Aptaldır efendim. Araba ile çıktığı zaman uykuda gibidir. Zaten Vasilisa ona inanmamış ya. On beş ağustos bayramında bana dedi ki: Sütnine ona demiş ki, küçükhanımın hiç evlenmeye niyeti yok, İlya İlyiç beyefendi de evlenmek isteseymiş çoktan birini bulurmuş, birkaç gün önce Semyon'la da konuşmuş, o da gülmüş, "Ne düğünü," demiş, "bu evde düğün değil, cenaze merasimi olacak!" Teyze hanım hep baş ağrıları içinde, küçükhanım hep ağlar ve susar; evde de hiçbir çeyiz hazırlığı yok. Küçükhanım çoraplarını bile tamir edemiyormuş; geçen hafta gümüş takımlarını rehine koymuşlar...</p>

  <p>Oblomov, "Rehine mi koymuşlar? Demek onların da paraları yok," diye düşündü. Fal taşı gibi açılan gözleri duvarları dolaştıktan sonra duracak yer bulamayıp Anisya'nın burnuna dikildi. Zaten Anisya da ağzıyla değil, burnuyla konuşuyor gibiydi. Oblomov Anisya'yı da parmağıyla tehdit ederek:</p>

  <p>— Dikkat edin, bir daha böyle zevzeklikler istemem, dedi.</p>

  <p>— Zevzeklik eder miyim ben? Böyle şeyleri düşünmem bile. İki gözüm kör olsun ben ilk defa böyle bir şey duyuyorum. Söylediğiniz zaman korkudan ürperdim, titredim. Nasıl olur? Düğün ne demek? Kimsenin aklına böyle şey gelmez. Ben zaten hep mutfaktayım, kimseyle konuştuğum yok ki. İlyinskilerin hizmetçilerini bir aydır görmedim, adlarını bile unuttum. Burada da kiminle konuşacağım? Ev sahibiyle yalnız ev işlerini konuşuyoruz. Büyükanne ile zaten konuşulmaz. Durmadan öksürür, üstelik sağır da. Akulina budalanın biri; kapıcı da ayyaş. Bir çocuklar kalıyor, onlarla da ne konuşulur? Küçükhanımın yüzünü bile unuttum.</p>

  <p>Oblomov sabırsızlanarak eliyle gitmesini işaret etti:</p>

  <p>— Peki, peki, dedi.</p>

  <p>Anisya odadan çıkarken:</p>

  <p>— Nasıl da bu olmayacak şeyleri söyleyebiliyorlar, şaşıyorum, dedi. Nikita'nın işleri. Budalaların ağzı durmaz ki. Ben kendi hesabıma böyle bir şeyi aklıma bile getirmem. Olacak şey mi bu? Bizim çalışmaktan vaktimiz mi oluyor? Tanrı şahidimdir.</p>

  <p>Konuşan burun böylece kapıdan çıktı. Ama konuşması kapının arkasında hâlâ devam ediyordu...</p>

  <p>Oblomov ellerini ovuşturarak düşündü: "İşte bak, Anisya bile, olacak şey mi diyor. Ah mutluluk! Mutluluk! Sen ne kadar zayıf, ne kadar cılız bir şeysin! Duvak, portakal çiçekleri, aşk... Bunlar güzel ama para nerede? Ey aşkın meşru ve temiz mutluluğu! Demek seni de satın almak gerek?"</p>

  <p>O andan itibaren Oblomov'un rahatı kaçtı. Güzel hayaller kuramaz oldu. Uyuyamıyor, az yiyor ve her şeye kayıtsız gözlerle bakıyordu.</p>

  <p>Zahar'ı korkutmak istemiş, fakat kendisi korkmuştu; evlenmenin parlak tarafını anlatırken, bir düğünün, bütün şairane taraflarına rağmen, ciddi ve soğuk bir gerçeğe, bir sürü zorunluluğa doğru atılacak ilk adım olduğunu gördü. Olga ile evlenmeye karar verdiği zaman Zahar'la başka türlü bir konuşma tasarlamıştı. Ona haberi merasimle verecek, Zahar da sevincinden haykıracak, ayaklarına kapanacaktı. Ona yirmi beş, Anisya'ya da on ruble verecekti.</p>

  <p>Duyduğu mutluluk heyecanlarını, Olga'nın sıcak elini, ateşli öpüşünü, bütün hayallerini düşündü ve birden her tarafı buz kesildi. İçinden bir ses, "Bütün bunlar bitti, geçti," diyordu. Ne olacaktı şimdi? Oblomov Olga'ya ne gözle bakacağını, onunla ne konuşacağını bilmiyordu. Çarşamba günkü buluşmalarını pazara bırakmaya karar verdi; o gün konuklar çok olur; baş başa kalmak fırsatı çıkmaz, diyordu. Hizmetçi dedikodularını ona söylemeyecekti; boş yere canını sıkmanın anlamı yoktu; fakat buluşurlarsa söylememek zordu. Olga, bir şeyi sakladığını anlar, kalbinin en derin yerine kadar girip ne varsa dışarı çıkarırdı.</p>

  <p>Verdiği karar Oblomov'u biraz yatıştırdı. Köyde işlerine bakan komşuya bir mektup daha yazdı; bir an önce olumlu bir cevap vermesini rica etti. Sonra ruhlarının sessiz sessiz konuşmasıyla, Olga'nın havası ve şarkılarıyla geçen çarşamba gününü şimdi nasıl geçireceğini düşündü. Zahar canını sıkmak için çok kötü bir zaman seçmişti. Çarşambayı elden geldiği kadar sıkıntısız geçirebilmek için İvan Gerasimoviçlere yemeğe gitmeğe karar verdi. Pazar günü için başka şeyler düşünecekti; o zamana kadar köyden mektup da gelirdi.</p>

  <p>Ertesi gün köpeğin havlamaları arasında uyandı. Avluya birisi girmiş, bir şeyler soruyordu. Kapıcı, Zahar'ı çağırdı. Zahar, Oblomov'a şehirden postaya verilmiş bir mektup getirdi:</p>

  <p>— İlyinskilerin genç hanımından, dedi.</p>

  <p>— Nereden biliyorsun? Ondan değil işte.</p>

  <p>— Yazın size gönderdiği mektuplar hep böyleydi. Oblomov içinden, "Hasta olmasın sakın? Ne olabilir?" diye düşünerek mektubu açtı:</p>

  <p>"Çarşambaya kadar bekleyemeyeceğim. Seni çok özledim, yarın saat üçte yaz parkında bekleyeceğim." Hepsi bu kadardı. Oblomov, Olga'ya nasıl bakacağını, neler söyleyeceğini düşünmeye başladı, tekrar rahatı kaçtı. "Ne yapmalı, bilmem ki? Gidip Ştoltz'a soramam ya," diyordu.</p>

  <p>Fakat, Olga belki de teyzesiyle ve ondan bir türlü ayrılmayan Marya Semyonovna ile beraber gelir diye düşünerek biraz ferahladı. Onların yanında sıkıntısını saklayabilir, işi nazikçe konuşmalara vurabilirdi. Tembel tembel parka doğru giderken, "Tam da yemek zamanı, ne diye bu saati seçmiş?" diyordu.</p>

  <p>Parkın büyük yoluna girer girmez başına tül örtmüş bir kadın, oturduğu sıradan kalktı; ona doğru yürüdü: "Yalnız olmasına imkân yok! Buna cesaret edemez, evden hangi bahaneyle ayrılabilir? Ama... onun yürüyüşüne benziyor. Bu, kayar gibi çabuk ve hafif yürüyen ayaklar, yere bakar gibi eğilen baş, bu boyun..." Başka bir erkek Olga'yı elbisesinden veya şapkasından tanıyabilirdi; ama Oblomov bütün bir sabah Olga ile dolaşır, gene de ne giydiğini fark etmezdi. Parkta kimse yok gibiydi. İhtiyar bir bay hızlı hızlı geziniyordu, iki kadın, bir sütnine, yüzleri soğuktan morarmış iki de çocuk. Yaprakları iyice dökülmüş dallar arasından gökyüzü görünüyordu. Ağaçlarda cıyak cıyak bağrışan kargalar vardı. Gün açık ve parlaktı. İnsan iyi giyinmişse sıcak bile diyebilirdi. Tüllü kadın yaklaşıyordu. Oblomov korku içinde gözlerine inanmayarak durdu: "O!" dedi. Elini sıktı:</p>

  <p>— Nasılsın? Ne var?</p>

  <p>— Seni gördüğüme ne kadar sevindim. Gelmeyeceksin diye korktum, fena olmaya başladım.</p>

  <p>— Nasıl gelebildin buraya? Nasıl bir bahane buldun?</p>

  <p>— Bırak, bir şey sorma; o tarafı önemsiz. Boş sözlere ne gerek var? Seni görmek istedim, geldim! İşte bu kadar.</p>

  <p>Oblomov'un elini hararetle sıktı, ona sevinçli, mutlu gözlerle baktı. Felekten çaldığı bu anı o kadar açık bir sevinçle yaşıyordu ki Oblomov bu coşkunluğu kıskandı, bu duyguyu kendisinin de duyamadığına üzüldü. Fakat bütün tasalarına rağmen onun karşısında bir an kendini unutabildi. Olga'nın yüzünde hiçbir düşünce belirtisi yoktu, kaşları ve alnının çizgileri oynamıyordu. Oblomov'u çok defa şaşırtan o fazla akıllı görünüşünden eser yoktu. Bütün yüzünde, hayata, mutluluğa ve Oblomov'a çocukça bir inanış okunuyordu. Bir kelimeyle çok sevimliydi.</p>

  <p>Olga ona bakıp gülümsüyordu:</p>

  <p>— Oh! Ne kadar memnunum, ne kadar memnunum!</p>

  <p>Seni bugün göremeyeceğim diye ne kadar korkmuştum. Dün birdenbire o kadar fena oldum ki... Niçin bilmiyorum. He men sana yazdım. Memnun musun?</p>

  <p>Oblomov'un yüzüne dikkatle baktı:</p>

  <p>— Bugün niçin böyle suratın asık? Bir şey söylemiyorsun. Memnun değil misin? Bense sevincinden deli olacaksın sanmıştım. Uykuda gibisin. Uyansana. Olga ile berabersin...</p>

  <p>Sitemle onu hafifçe iterek:</p>

  <p>— İyi değil misin? Nen var? diye sordu.</p>

  <p>Oblomov kalbindeki sırrın açığa çıkmasını önlemek için çabuk çabuk:</p>

  <p>— Yok canım. Çok iyiyim, mutluyum, dedi. Sadece, yalnız gelişinden biraz endişe ettim de...</p>

  <p>— Bu benim işim. Teyzemle gelsem daha mı iyi olurdu?</p>

  <p>— Daha iyi olurdu, Olga.</p>

  <p>Olga elini bırakarak, küskün küskün:</p>

  <p>— Bilseydim ona da söylerdim, dedi; ama ben öyle sanmıştım ki senin için benimle olmaktan daha büyük bir mutluluk olamaz.</p>

  <p>— Evet, olamaz tabii. Ama, yalnız nasıl...</p>

  <p>— Bu da bir mesele mi? Başka bir şeyden konuşalım. Dinle bak, sana ne söyleyeceğim... Unuttum.</p>

  <p>— Nasıl geldiğini anlatacaksın herhalde.</p>

  <p>— Yok canım, ne diye ısrar ediyorsun? Bıkmadın mı bunu sormaktan? Ne diyecektim? Her ne ise önemi yok. Sonra hatırlarım. Ah, burası ne kadar güzel! Düşen yapraklar... Victor Hugo'nun Feuilles d'Automne'umı hatırlıyor musun? Neva'ya gün vurmuş... Haydi gidelim bir kayığa binelim.</p>

  <p>— Tanrı esirgesin! Neler söylüyorsun. Dehşetli soğuk var. Ben de hafif bir pardösü giydim.</p>

  <p>— Ben de öyle. Ne önemi var? Haydi gidelim.</p>

  <p>Olga konuşuyor, onu da kolundan çekiyordu. Oblomov arkasından homurdanıyor, elinden kurtulmak istiyordu. Fakat ister istemez kayığa bindi. Hâlâ Olga'ya endişeyle soruyordu:</p>

  <p>— Yalnız nasıl gelebildin?</p>

  <p>Nehrin ortasına geldikleri zaman Olga kurnazca bir tavırla:</p>

  <p>— Peki, söyleyeyim mi? dedi. Şimdi söyleyebilirim. Korkudan kaçıp gidemezsin. Demin kaçabilirdin...</p>

  <p>Oblomov korkuyla:</p>

  <p>— Ne diye kaçacakmışım? diye sordu. Olga cevap yerine sordu:</p>

  <p>— Yarın bize geliyor musun?</p>

  <p>Oblomov içinden, "Aman yarabbi, gelmek istemediğimi anladı galiba!" diye düşündü. Sonra yüksek sesle:</p>

  <p>— Evet, dedi.</p>

  <p>— Sabahtan geleceksin, akşama kadar kalacaksın, değil mi?</p>

  <p>Oblomov tereddüt edince Olga:</p>

  <p>— O halde söylemeyeceğim, dedi.</p>

  <p>— Peki gelirim. Olga ciddi ciddi başladı:</p>

  <p>— Niçin biliyor musun? Seni bugün buraya çağırmaktaki maksadım bunu söylemekti...</p>

  <p>— Neyi?</p>

  <p>— Yarın bize gelmeni söyleyecektim.</p>

  <p>— Aman yarabbi! Buraya nasıl geldin onu söyle.</p>

  <p>— Buraya nasıl mı geldim? Basbayağı geldim işte. Peki ama bundan ne diye söz edelim?</p>

  <p>Irmaktan avucuna su aldı ve Oblomov'un yüzüne attı. Oblomov irkildi, gözlerini kapadı, Olga güldü:</p>

  <p>— Su ne soğuk. Elim dondu. Aman her şey ne kadar güzel, ne kadar mutluyum! Yarın da gelelim. Ama bu sefer düpedüz evden çıkıp gelelim.</p>

  <p>— Bugün evden gelmedin mi? Neredeydin?</p>

  <p>— Mağazada.</p>

  <p>— Ne mağazasında?</p>

  <p>— Ne mağazası mı? Parkta söyledim ya... Söylemedim mi? Ne tuhaf.</p>

  <p>Unutmuşum. Bizim uşakla kuyumcuya gittim.</p>

  <p>— Sonra?</p>

  <p>— Sonrası, bu kadar.</p>

  <p>Uzakta bir kiliseyi göstererek, kayıkçıya sordu:</p>

  <p>— Bu ne kilisesi? Kayıkçı:</p>

  <p>— Hangisi? Şuradaki mi? diye sordu. Oblomov sabırsızlıkla:</p>

  <p>— Smolniy Kilisesi, dedi. Peki kuyumcuya gittin, sonra?</p>

  <p>— Orada öyle güzel şeyler vardı ki... Ah, öyle bir bilezik gördüm ki...</p>

  <p>— Canım bırak şu bilezikleri. Sonra ne oldu? Olga dalgın dalgın etrafına bakarak:</p>

  <p>— Hepsi bu kadar, dedi.</p>

  <p>— Peki, uşak ne oldu?</p>

  <p>Olga karşı kıyıdaki binalara bakarak:</p>

  <p>— Eve gitti, dedi.</p>

  <p>— Ya sen?</p>

  <p>Olga şemsiyesiyle karşı kıyıyı gösterdi:</p>

  <p>— Ne kadar güzel şu karşısı. Oraya gidemez miyiz? Sen orada oturuyorsun, değil mi?</p>

  <p>— Evet.</p>

  <p>— Hangi sokakta, göster bana.</p>

  <p>— Uşak ne olacak?</p>

  <p>— Bileziğimi almaya gönderdim, ben de buraya geldim. Oblomov ona hayretle bakarak:</p>

  <p>— Nasıl olur? dedi.</p>

  <p>Yüzünü telaş kapladı. Olga bu telaşını taklit etti.</p>

  <p>— Ciddi konuşalım Olga, bırak şakayı.</p>

  <p>— Şaka etmiyorum, doğru söylüyorum. Bileziğimi mahsus evde bırakmıştım. Halbuki teyzem bileziği kuyumcuya götürmemi rica etmişti. Sen böyle şeyleri akıl edemezsin.</p>

  <p>Olga büyük bir iş yapmış gibi mağrurdu.</p>

  <p>— Peki, ya uşak geri dönerse?</p>

  <p>— Kuyumcuya, beni beklemesi için haber bıraktım. Başka bir mağazaya gidiyorum, dedim ve buraya geldim.</p>

  <p>— Ya Mariya Mihaylovna hangi mağazaya gittiğini sorarsa?</p>

  <p>— Terziye gittim, derim.</p>

  <p>— Ya terziye sorarsa?</p>

  <p>— Ya Neva'nın bütün suları birdenbire denize giderse? Ya kayık batarsa? Ya Morskaya ve bizim ev çökerse? Ya birdenbire benden soğursan...</p>

  <p>Olga tekrar Oblomov'un yüzüne su attı. Oblomov yüzünü silerek:</p>

  <p>— Uşak dönmüştür artık, dedi. Kayıkçı, sahile çek. Olga kayıkçıya bağırdı:</p>

  <p>— Hayır, hayır, çekme.</p>

  <p>— Sahile çek. Uşak dönmüştür artık.</p>

  <p>— Bırak canım, önemi yok.</p>

  <p>Fakat Oblomov ısrar etti. Çıktılar. Parkta hızlı hızlı yürümeye başladı. Olga ise yavaş yürüyor, kolundan çekip onu durdurmaya çalışıyordu.</p>

  <p>— Ne acele ediyorsun? Dur, seninle biraz kalmak istiyorum.</p>

  <p>Oblomov'un yüzüne değecek kadar yaklaştı. O hâlâ sıkıntılı bir yüzle ona ödevlerden, zorunluluklardan söz ediyordu. Olga hülyalı bir gülümseme ile onu dalgın dalgın dinliyor, kâh başını yere eğiyor, kâh başka şeyler düşünerek Oblomov'un yüzüne dikkatle bakıyordu.</p>

  <p>Oblomov nihayet ciddi bir yüzle:</p>

  <p>— Dinle Olga, dedi. Biraz canını sıkacağım, biraz da bana darılacaksın; ama artık sana söylemeliyim. Biraz fazla ileri gittik. Bunu sana söylemek ödevimdir.</p>

  <p>Olga, yavaş yavaş kızmaya başladı:</p>

  <p>— Neyi? diye sordu.</p>

  <p>— Gizli gizli buluşmamızın doğru olmadığını.</p>

  <p>— Bunu yazın da söylemiştin.</p>

  <p>— Evet ama, o zaman kendime hâkim değildim. Seni bir elle itiyor, bir elle tutuyordum. Sen bana inanıyordun, bense... Seni kandırıyor gibiydim. Yepyeni duygular içindeydim.</p>

  <p>— Şimdi ise yeni duyguların yok, sıkılmaya başlıyorsun artık.</p>

  <p>— Yoo Olga, haksızlık ediyorsun. Yeni demekten maksadım, yani... Makul olmaya vakit bulamıyorduk. Vicdan azapları içindeyim. Gençsin, dünyayı ve insanları bilmiyorsun, üstelik o kadar da temizsin ki, sevgin o kadar saf ki, yaptığımız işler yüzünden... Benim yaptığım işler yüzünden başkalarının ne kötü şeyler söyleyebileceğini düşünmüyorsun.</p>

  <p>— Peki ama ne yapıyoruz ki?</p>

  <p>— Ne mi yapıyoruz? Teyzeni kandırıyorsun, gizli gizli evden çıkıyorsun. Bir erkekle tek başına buluşuyorsun. Bütün bunları pazar günü konukların önünde söyle bakalım.</p>

  <p>— Niçin söylemeyeyim? Belki de söylerim.</p>

  <p>— Söyle de görürsün. Teyzen düşüp bayılır, kadınlar derhal odadan çıkar; erkekler küstahça yüzüne bakarlar.</p>

  <p>— Canım biz nişanlı değil miyiz?</p>

  <p>— Evet, evet, işte onun için her adımımızı dikkatle atmalıyız ya. Ben herkesin sana anlamlı anlamlı bakmasını değil, karşında gözlerini saygıyla yere eğmesini, ağaçlı yoldan gizli gizli değil, alnımız açık olarak geçmemizi istiyorum. Kimse senin ağırbaşlı bir kız olduğundan şüpheye düşmemeli. Baştan çıktığını, utanç ve terbiye sınırlarını aştığını, doğru yoldan saptığını...</p>

  <p>Olga elini Oblomov'un elinden çekerek gururla sözünü kesti:</p>

  <p>— Ben ne terbiyemi, ne doğru yolu, ne de gururumu unutmuş değilim, dedi.</p>

  <p>— Biliyorum meleğim, biliyorum. Ama herkes öyle diyecek. Böyle şeyleri de dünyada affetmezler. Tanrı aşkına, ne demek istediğimi anla. Ben senin herkesin gözünde temiz ve lekesiz kalmanı istiyorum. Gerçekten olduğun gibi.</p>

  <p>Olga, dalgın dalgın yürüyordu. Oblomov devam etti:</p>

  <p>— Benim demek istediğim şu: Sonunda sen mutsuz olacaksın. Bundan ben sorumlu olacağım. Herkes benim seni kandırdığıma, sana tehlikeyi mahsus haber vermediğime hükmedecek. Sen temiz ruhunla bana güveniyorsun, ama herkes öyle düşünmez ki. Kimi inandırırsın?</p>

  <p>— Doğru söylüyorsun. Madem öyle, teyzeme her şeyi söyleyelim. İznini ve hayır duasını alalım.</p>

  <p>Oblomov birden sapsarı kesildi:</p>

  <p>— Ne diyorsun? Aman Olga, bu kadar aceleye ne gerek var?</p>

  <p>Oblomov'un dudakları titriyordu. Olga ona dikkatle bakarak:</p>

  <p>— Canım, geçen gün acele eden sen değil miydin? diye sordu.</p>

  <p>— O zaman her şeyi uzun, derin düşünemiyordum. Yapılacak o kadar ufak tefek işler var ki... Bir defa köyden gelecek mektubu beklemek gerek.</p>

  <p>— Ne diye bekleyelim? Bu mektup kararını değiştirebilir mi?</p>

  <p>Olga'nın bakışlarındaki dikkat bir kat daha arttı.</p>

  <p>— Sorduğun şeye bak. Elbette değiştiremez; fakat onu da hesaba katmalıyız. Teyzene düğünün ne zaman olacağını söyleyebilmeliyim. Ona aşktan değil, daha hiçbiri hazır olmayan birçok şeyden bahsetmem gerek.</p>

  <p>— Peki, mektup gelince teyzemle bunları konuşursun. Ama o zamana kadar herkes nişanlı olduğumuzu öğrensin. Biz de her gün birbirimizi görelim. Seni göreceğim geliyor. Günler bitmiyor. Herkes sıkıldığımın farkına varıyor. Bana bir yığın soru soruyorlar. İmalı imalı senden söz ediyorlar. Bıktım artık.</p>

  <p>— Benden söz ediyorlar ha?</p>

  <p>— Soniçka'nın yüzünden.</p>

  <p>— Ya, gördün mü? Söylediğim zaman bana kızmıştın.</p>

  <p>— Neyi gördüm mü? Gördüğüm bir şey var, o da senin korkaklığın. Ben bu imalardan korkmuyorum ki.</p>

  <p>— Ben korkak değilim, tedbirliyim... Tanrı aşkına gel çıkalım şuradan. Bak bir araba geliyor. Ya içinde bir tanıdık varsa? Öf, içime fenalık geliyor. Haydi, çabuk çıkalım şuradan!</p>

  <p>Oblomov'un korkusu Olga'ya da geçmişti!</p>

  <p>— Peki, çıkalım; haydi çabuk, dedi ve parktan koşarcasına çıktılar.</p>

  <p>Artık bir kelime konuşmadılar. Oblomov sıkıntılı sıkıntılı etrafına bakmıyor, Olga tülünü yüzüne örtmüş, başını önüne eğmiş yürüyordu. Uşağın beklediği mağazanın önüne geldikleri vakit Olga:</p>

  <p>— O halde yarın görüşürüz, dedi.</p>

  <p>— Hayır, öbür gün daha iyi... Hayır, cuma ya da cumartesi.</p>

  <p>— Niçin?</p>

  <p>— Şey, canım, Olga... Hep şu mektubu düşünüyorum. Belki o zamana kadar gelir.</p>

  <p>— Belki, fakat sen yarın yemeğe geleceksin, anlıyor musun?</p>

  <p>Oblomov çabuk çabuk:.</p>

  <p>— Peki, peki, gelirim, dedi ve Olga mağazaya girdi.</p>

  <p>Oblomov kendi kendine söyleniyordu: "Ah yarabbi, ne hallere düştük! Nedir birdenbire şu başıma gelenler! Şimdi ben ne yapacağım? Ah o Soniçka! O Zahar! Hele o züppeler!"</p>

  <p>Oblomov Zahar'ın getirdiği yemeğin buz gibi olduğunu fark etmedi. Yemekten sonra kendini yatağa dar attı ve derin bir uykuya daldı. Ertesi gün Olga'ya gideceğini hatırlayınca ürperdi. Herkesin anlamlı bakışlarını gözünün önüne getirdi. Kapıcı onu her zamanki gibi özel bir ilgiyle karşılıyor, Semyon, Oblomov'a bir bardak su getirmek için telaşla koşuyor. Katya ile sütnine onu dostça bir gülümseyişle süzüyorlar, yüzlerinde, "Küçükhanımla evlenecek," cümlesi okunuyor. Halbuki o, daha teyze ile konuşmamıştı. Cebinde metelik yoktu. Çiftliğinden ne kadar para geleceğini bilmiyordu. Çiftliğinde de oturulacak evi yoktu. Tam da evlenecek sırayı bulmuştu! Köyden mektup gelinceye kadar Olga'yı yalnız pazarları konuklarla bir arada görmeye karar verdi. Böylece o gün Olga'ya gitmek fikrine yaklaşmadı. Ne tıraş oldu, ne üstünü giydi. Bir hafta önce Olgalardan getirdiği Fransızca gazetelerde tembel tembel göz gezdirerek durmadan saate bakıyor, yelkovanın yavaş ilerlemesine kızmıyordu.</p>

  <p>Zahar'la Anisya onun dışarıda yemek yiyeceğini sanarak bir hazırlık yapmadılar. İkisini de azarladı. Her çarşamba İlyinskilerde yemek yemediğini, bunun bir iftira olduğunu, hep İvan Gerasimoviçlere gittiğini, bundan böyle de bazı pazarlar hariç hep evde yemek yiyeceğini söyledi. Anisya, Oblomov'un sevdiği işkembe çorbasını hazırlayabilmek için çarşıya koştu. Ev sahibinin çocukları Oblomov'un odasına geldiler. Vanya'nın hesap ödevlerine baktı; iki yanlış buldu. Maşa'nın defterine büyük harfler yazdırdı. Sonra kanaryaları dinledi. Kapının aralığından ev sahibi kadının kollarına baktı.</p>

  <p>Saat bire doğru kadın kapının arkasından bir şey yemek isteyip istemediğini sordu. Yoğurtlu çörek yapıyordu. Bir kadeh votka ile yoğurtlu çörek geldi. İlya İlyiç'in kaygıları yavaş yavaş dağıldı. Yemek vaktine kadar uyuşukluğa benzer bir hal içinde kaldı. Yemekten sonra tam kanepede uykuya dalacağı sırada kapı açıldı ve Agafya Matveyevna ellerinde iki yığın çorapla içeri girdi. Çorapları iki sandalye üstüne koydu. Oblomov sıçrayıp kadına bir sandalye uzattı. Fakat kadın oturmadı. Böyle bir âdeti yoktu; hep ayakta dururdu. Daima yapılacak bir işi vardı.</p>

  <p>— Bugün sizin çoraplarınızı çıkardım, dedi. Elli beş çift. Ama hemen hepsi delik.</p>

  <p>Oblomov ona yaklaştı, dirseğine dokunarak şakalaştı:</p>

  <p>— Ne kadar naziksiniz, dedi.</p>

  <p>Kadın gülümsedi.</p>

  <p>Oblomov:</p>

  <p>— Niye bu kadar zahmet ediyorsunuz, dedi. Vallahi pek mahcubum.</p>

  <p>— Ne önemi var, bizim işimiz bu zaten. Sizin bu işleri görecek kimseniz yok. Bense bu işlerden hoşlanırım. Yirmi çifti bir şeye yaramaz, tamir etmeye değmez.</p>

  <p>— Rica ederim, zahmet etmeyin; atın gitsin. Ne diye bu anlamsız işle vaktinizi kaybedeceksiniz. Yeni çorap alırım.</p>

  <p>— Atmak mı? Niçin atacaksınız? Şunlar pekâlâ tamir edilebilir.</p>
</body>
</html>