<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>XII</h2>

  <p>Olga'yı bulmaya koştu. Evden çıktığını söylediler. Köye gitti; orada da yoktu. Nihayet onu, uzakta, bir tepenin üstünde gördü, yürüyüşü ve hareketleri o kadar hafif ve güzeldi ki, göklere çıkan bir meleğe benziyordu. Arkasından koştu, Olga'nın sanki ayakları yerden kesilmiş, uçuyordu. Tepenin yarısına kadar çıkınca ona bağırdı. Olga bekledi, fakat Oblomov on beş, yirmi adım yaklaşır yaklaşmaz tekrar yürümeye başladı ve bir hayli uzaklaştı. Nihayet durdular, gülüştüler. Oblomov artık kaçmayacağından emindi. Olga ona doğru koştu, elini verdi ve onu güle güle ardından çekti.</p>

  <p>Ormana girdiler; Oblomov şapkasını çıkardı. Olga mendiliyle alnını sildi ve onu şemsiyesiyle yelpazelemeye başladı. Olga her zamankinden çok daha canlı, neşeli, çevikti. Zaman zaman içinde taşkın bir sevinç duyuyor ve hemen arkasından düşünceli bir hale düşüyordu. Gölgeye oturur oturmaz sordu:</p>

  <p>— Bil bakalım dün ne yaptım?</p>

  <p>— Kitap mı okudun? Olga başını salladı.</p>

  <p>— Yazı mı yazdın?</p>

  <p>— Hayır.</p>

  <p>— Şarkı mı söyledin?</p>

  <p>— Hayır; falıma baktırdım. Dün kontesin kâhya kadını bizde idi; iskambil kâğıdı ile fala bakmasını biliyor. Benim falıma bakmasını rica ettim.</p>

  <p>— Peki neler söyledi?</p>

  <p>— Hiç. Yolculuk, bir sürü insan ve hep yanımda dolaşan sarışın bir adam... Katya'nın yanında, kupa papazının hep beni düşündüğünü söyleyince kıpkırmızı oldum. Benim de kimi düşündüğümü söyleyecekken kâğıtları karıştırdım ve kaçtım.</p>

  <p>Beni düşünüyorsun değil mi?</p>

  <p>— Ah, daha az düşünmek isterdim.</p>

  <p>Olga düşünceli, düşünceli:</p>

  <p>— Ya ben... Ben artık başka türlü yaşamayı unuttum, dedi. Geçen hafta bana kırılmıştın, iki gün gelmemiştin hatırlıyor musun? O iki gün öyle değiştim ki; huysuz bir kız oldum. Sen Zahar'la kavga ettiğin gibi ben de Katya ile kavga ettim: Gidip bir köşede ağladığını gördüğüm zaman üzülmedim bile. Teyzemin söylediklerine cevap vermedim; ne söylediğini duymadım bile; hiçbir şey yapmadım, hiçbir yere gitmedim. Sen gelir gelmez değiştim. Leylak renkli elbisemi Katya'ya verdim.</p>

  <p>— İşte buna aşk derler, Olga.</p>

  <p>— Neye? Leylak renkli elbiseye mi?</p>

  <p>— Hayır, hepsine birden. Bu söylediklerinde kendimi buluyorum. Benim için de sensiz günlerin ve hayatın anlamı yok. Gece rüyamda hep çiçekli vadiler görüyorum. Seni görür görmez iyi bir insan oluyorum, bir şeyler yapmak istiyorum. Sensiz sıkılıyorum, tembelleşiyorum. Sırtüstü yatıp hayale dalmak istiyorum. Sen beni... beni sevmekten utanma...</p>

  <p>Birdenbire sustu. "Neler söylüyorum? Ben bunun için mi geldim buraya?" diye düşündü ve kaşlarını çatarak öksürdü. Olga birdenbire:</p>

  <p>— Ben ölürsem ne yaparsın? diye sordu.</p>

  <p>— Bu da nereden çıktı?</p>

  <p>— Evet, bir gün soğuk alırım, ateşim yükselir; buralara gelir beni bulamazsın; eve gelirsin, hasta derler; ertesi gün gene öyle. Odamın panjurları kapanır; doktor başını sallar; Katya ayaklarının ucuna basarak gözyaşları içinde dışarı çıkar, senin yanına gelir: Olga ağır hasta, Olga ölüyor, der...</p>

  <p>Oblomov birdenbire:</p>

  <p>— Tanrı göstermesin, diye bağırdı...</p>

  <p>Olga güldü. Gözlerinin içine bakarak sordu:</p>

  <p>— Ne yaparsın o zaman?</p>

  <p>— Ne mi yaparım? Deli olurum, kendimi öldürürüm, sen de iyileşirsin.</p>

  <p>Olga sinirlenerek:</p>

  <p>— Aman, bırakalım bu konuşmayı, dedi. Sakın böyle bir şey yapma. Ölürsen sakın hortlayıp yanıma gelme; hortlaklardan korkarım.</p>

  <p>Gülüştüler. Olga ciddileşti:</p>

  <p>— Ah sevgilim, ne kadar çocuklaştık! Oblomov tekrar öksürdü:</p>

  <p>— Bak, ben sana bir şey söyleyecektim. Olga birdenbire ona dönerek:</p>

  <p>— Ne söyleyecektin? dedi.</p>

  <p>Oblomov ürkerek sustu. Olga kolunu tutup çekti:</p>

  <p>— Haydi söylesene.</p>

  <p>— Hayır, bir şey yok.</p>

  <p>— Var, bir şeyler düşünüyorsun. Oblomov sustu. Olga:</p>

  <p>— Kötü bir şey herhalde, söylememen daha iyi. Hayır, hayır, söyle. Ne olur, söyle, dedi.</p>

  <p>— Yok bir şey canım, yok bir şey.</p>

  <p>— Var, var, düşündüğün bir şey var, söyle.</p>

  <p>Olga onu ceketinden kendine doğru çekiyor, Oblomov da yüzünü Öpmemek için başını bir sağa bir sola çeviriyordu. Böyle kaçınmazdı ama o korkunç "asla" kelimesi hâlâ kulağında çınlıyordu.</p>

  <p>— Söylesene...</p>

  <p>— Söyleyemem... Gerek yok.</p>

  <p>— Bir de dersin ki: "İçini dökmek mutluluğun temelidir; insanın kalbinden geçen hiçbir şey dostundan saklı kalmamalı." Bu sözleri sen söylemedin mi?</p>

  <p>— Sadece demek istiyorum ki... Seni o kadar seviyorum ki, eğer...</p>

  <p>— Evet? Evet?</p>

  <p>— Eğer başka birini sevecek olursan ve o seni benden daha fazla mutlu edebilecekse, acımı içime gömer ve yerimi ona bırakırım.</p>

  <p>Olga birden ceketini bıraktı, hayretle:</p>

  <p>— Ne demek istiyorsun? dedi. Anlamıyorum. Seni kimseye değişmem. Başka bir kadınla mutlu olmanı da istemem.Çok derin şeyler söylüyorsun, anlamıyorum.</p>

  <p>Olga dalgın dalgın ağaçlara baktı, sonra:</p>

  <p>— Yoksa beni sevmiyor musun? diye sordu.</p>

  <p>— Tersine, seni deli gibi seviyorum, senin için kendimi feda etmeye hazırım.</p>

  <p>— Peki ama niçin? Kim istiyor bunu senden?</p>

  <p>— Başka birisini sevdiğin zaman demek istiyorum...</p>

  <p>— Başka birisini mi? Deli mi oldun sen? Mademki seni seviyorum, niçin başka birisini seveyim? Sen başka bir kadını sevebilir misin?</p>

  <p>— Dinleme benim söylediklerimi. Ne söylediğimin farkında değilim. Sen de hemen inanıyorsun. Söylemek istediğim hiç de bu değil...</p>

  <p>— Peki nedir öyleyse söylemek istediğin?</p>

  <p>— Demek istiyorum ki sana karşı kabahatliyim... Hem de çoktan beri.</p>

  <p>— Ne demek istiyorsun, söylesene? Beni sevmiyor musun? Alay mı, ediyorsun benimle? Çabuk söyle.</p>

  <p>— Hayır, hayır; bunlar değil. Demek istiyorum ki... Seninle buluşmalarımız... gizli...</p>

  <p>— Gizli mi? Ne gizlisi? Seninle hemen her görüştükçe teyzeme söylüyorum.</p>

  <p>Oblomov endişeyle:</p>

  <p>— Her zaman mı? diye sordu.</p>

  <p>— Ne var bunda?</p>

  <p>— Kabahat bende; sana bunun doğru olmadığını çoktan söylemeliydim.</p>

  <p>— Söylemiştin ya...</p>

  <p>— Söyledim mi? Ha, sahi, söylemiştim. Peki, öyleyse görevimi yapmış sayılırım.</p>

  <p>Oblomov neşelendi. Olga sorumluluğunu üstünden böyle kolayca aldığı için memnundu. Olga:</p>

  <p>— Peki, sonra? diye sordu.</p>

  <p>— Sonra mı? Hepsi o kadar.</p>

  <p>— Hayır, bu kadar değil. Bir şey daha var. Her şeyi söylemedin.</p>

  <p>Oblomov kayıtsız görünmeye çalıştı:</p>

  <p>— Bir de düşünmüştüm ki... Sustu, Olga bekledi.</p>

  <p>— Daha az görüşmemiz gerek. Olga biraz düşündükten sonra:</p>

  <p>— Niçin? dedi.</p>

  <p>— Vicdanım rahat değil. Uzun uzun birlikte kalıyoruz. Heyecanlanıyorum, kalbime çarpıntı geliyor, sen de öyle... Korkuyorum.</p>

  <p>— Neden korkuyorsun?</p>

  <p>— Sen daha gençsin: Dünyada ne tehlikeler olduğunu bilmiyorsun. İnsan her zaman nefsine hâkim olamaz. Bazen şeytana kapılır, gözleri kararır, ne yaptığını bilmez olur, kafasını duman bürür. Temizliğe ve masumluğa olan saygısı bir girdaba sürüklenir. Bir tutku insanı sarar, o zaman kendimize hâkim olamayız artık. Ayaklarımızın altında bir uçurum açılır.</p>

  <p>Bu sözler Oblomov'u sahiden ürküttü; Olga gözlerini gererek:</p>

  <p>— Eh, peki ne olur? Açılırsa açılsın, dedi.</p>

  <p>Oblomov sustu; söyleyecek bir şey kalmamıştı. Olga bir süre ona dik dik baktı, alnındaki buruşuklarda düşüncesini okuyor, şimdiye kadarki sözlerini ve bakışlarını hatırlıyordu. Aşklarının büyük hikâyesini kafasından geçirdi; bahçedeki karanlık geceye gelince ansızın kızardı, gözlerini Oblomov'dan ayırarak:</p>

  <p>— Saçma şeyler söylüyorsun, dedi. Ben hiç senin gözlerinin karardığını görmedim. Sen bana çoğu zaman Kuzmınıçına'nın baktığı gibi bakıyorsun.</p>

  <p>— İşi şakaya döküyorsun Olga; bense ciddi konuşuyorum... Zaten söylenmedik daha neler var.</p>

  <p>— Daha ne var? Gene mi uçurum? Oblomov içini çekerek:</p>

  <p>— Artık seninle yalnız kalamayız, dedi.</p>

  <p>— Niçin?</p>

  <p>Olga düşünceye daldı.</p>

  <p>— Doğru değil...</p>

  <p>— Evet, herkes de öyle diyor; ama niçin?</p>

  <p>— İş öğrenilince, dedikodu dört yana yayılınca ne derler?</p>

  <p>— Kim ne diyecek? Benim annem yok. Olsaydı seninle niçin görüştüğümü ancak o sorabilirdi. Ben de yalnız ona, ağlayarak, kötü bir şey yapmadığımı söylerdim; bana inanırdı. Başka kim bana karışabilir?</p>

  <p>— Teyzen.</p>

  <p>— Teyzem mi?</p>

  <p>Olga üzüntüyle başını salladı.</p>

  <p>— Teyzem bana hiçbir şey sormaz. Evi bırakıp gitsem beni ne arar ne sorar. Ben de ona ne yaptığımı söylemem bile. Başka kim o halde?</p>

  <p>— Başkaları, herkes... Geçen gün Soniçka bize nasıl bir gülümsemeyle baktı: Öteki kadınlar, erkekler de öyle.</p>

  <p>Oblomov ona o günden sonra ne kadar üzüldüğünü anlattı.</p>

  <p>— Sadece bana baksa aldırmazdım; ama aynı gülümsemeyle sana da baktığını görünce elim ayağım kesildi.</p>

  <p>Olga soğukça:</p>

  <p>— Peki sonra ne oldu? diye sordu.</p>

  <p>— Ne olacak, işte o gün bugündür işkence içinde yaşıyorum. Aramızdaki ilişkinin duyulmaması için bir çare aradım. Seni de telaşa düşürmek istemiyordum. Çoktandır seninle bunları konuşmak istiyordum.</p>

  <p>— Boşuna üzülmüşsün. Ben zaten bunları biliyordum. Oblomov hayretle sordu:</p>

  <p>— Ne demek istiyorsun?</p>

  <p>— Gayet basit: Soniçka benimle konuştu, beni sorguya çekti. Alay etti, hatta sana nasıl davranacağımı bile öğretti.</p>

  <p>Oblomov sitemle:</p>

  <p>— Bana bundan hiç söz etmedin, dedi.</p>

  <p>— Ya sen bana kaygılarından hiç söz ettin mi?</p>

  <p>— Söyle peki, Soniçka'ya ne cevap verdin?</p>

  <p>— Hiç; ne cevap vereyim? Sadece kızardım.</p>

  <p>— Aman yarabbi, ne hale düştük! Başkalarından utanıyorsun. Ne kadar düşüncesiz davranıyoruz. Ne olacak bunun sonu?</p>

  <p>— Bilmem.</p>

  <p>Oblomov Olga ile kaygılarını paylaşarak, onun açık sözlerinden ve bakışlarından güç alarak rahata kavuşacağını sanmıştı. Onun da tereddüt içinde olduğunu görünce cesaretini kaybetti. Yüzüne bir kararsızlık ifadesi çöktü, bakışları alıklaştı. İçinde hafif bir ürperme duyuyordu. Olga'yı unutmuş gibiydi. Soniçka, kocası, ötekiler, hep gözünün önünde idi; gülmeleri, konuşmaları kulağında çınlıyordu. Her zaman o kadar becerikli olan Olga ona soğuk bir sessizlikle bakıyor, daha büyük bir soğuklukla da, "Ne bileyim?" diyordu. Oblomov bu "Ne bileyim?" sözünün anlamını kavramıyor kavramaya da çalışmıyordu. Susmaktan başka çare bulamadı. Onun düşünceleri ve niyetleri bir başkasının yardımı olmadan gelişemiyordu. Tıpkı kendiliğinden olup yere düşmeyen elmalar gibi.</p>

  <p>Olga ona bir süre baktı, sonra pelerinini giydi, daldan başörtüsünü çekti, yavaş yavaş başını sardı, şemsiyesini aldı. Oblomov kendine gelerek:</p>

  <p>— Nereye? Daha çok erken, dedi.</p>

  <p>Olga dalgın ve sıkıntılı:</p>

  <p>— Hayır geç oldu, dedi. Hem hakkın var: Fazla ileri gittik, bir çıkmaza girdik. Bir an evvel ayrılmamız, her şeyi unutmamız gerek.</p>

  <p>Olga sert ve acı bir sesle, "Hoşça kalın," diyerek başını önüne eğdi ve yola doğru yürüdü.</p>

  <p>— Olga, Tanrı aşkına, ne oluyor sana? Nasıl ayrılabiliriz?</p>

  <p>Olga dinlemeden daha çabuk yürüdü, fotinleri altında kumlu yol gıcırdıyordu.</p>

  <p>Oblomov bağırdı:</p>

  <p>— Olga Sergeyevna!</p>

  <p>Olga yine dinlemedi, yürüdü. Oblomov ağlar gibi bir sesle konuştu:</p>

  <p>— Tanrı aşkına, gitme. İnsan bir suç bile işlese onu dinler... Ah yarabbi! Hiç mi kalbi yok? İşte kadınlar böyledir.</p>

  <p>Oblomov oturdu, elleriyle yüzünü kapadı. Artık ayak seslerini de duymuyordu. Oblomov, korku içinde:</p>

  <p>— Gitti, diyerek başını kaldırdı. Olga karşısında duruyordu.</p>

  <p>Sevinçle eline sarıldı.</p>

  <p>— Gitmedin, gitmeyeceksin, değil mi? dedi. Gitme; ve bil ki gidersen öldüğüm gündür.</p>

  <p>— Ama, İlya, gitmezsem ikimiz de suçlu sayılacağız değil mi?</p>

  <p>— Hayır, hayır.</p>

  <p>— Nasıl hayır? Soniçka ile kocası bizi bir defa daha görürlerse mahvolurum.</p>

  <p>Oblomov ürperdi; kelimeleri birbirinden ayırarak telaşla söze başladı:</p>

  <p>— Dinle, dedi, daha... her şeyi söylememiştim.</p>

  <p>Sözüne devam edemedi. Evde iken ona o kadar tabii, basit, zaruri gelen, gülümseyen, mutluluk gibi görünen hayat birdenbire önünde bir uçurum oluvermişti. Bu uçurumu aşmaya cesareti yoktu. Atılacak adımınsa kesin ve korkusuz olması gerekiyordu.</p>

  <p>Olga:</p>

  <p>— Birisi geliyor, dedi.</p>

  <p>Yandaki patikadan ayak sesleri duyuldu. Oblomov, gözlerini korkuyla açarak:</p>

  <p>— Soniçka olmasın sakın? dedi.</p>

  <p>Yabancı iki erkekle bir kadın geçti. Oblomov rahat bir nefes aldı. Tekrar telaşla Olga'nın elini tutarak:</p>

  <p>— Gel şu sıraya gidelim; oradan kimse geçmez, dedi. Olga'yı sıraya oturttu, kendisi de yanı başına, çayırın üstüne çömeldi.</p>

  <p>— Birdenbire parladın, kalktın gittin; daha sözlerimi bitirmemiştim.</p>

  <p>— Eğer yine benimle oyun oynarsan giderim, bir daha da dönmem. Geçen gün beni ağlatmaktan zevk aldın. Şimdi de belki ayaklarına kapanmamı, senin kölen olmamı istiyorsun. Demek her aklına eseni yapacaksın, bana ahlâk dersi vereceksin, ağlayacaksın, korkacaksın, beni korkutacaksın, sonra da ne yapacağız diye soracaksın.</p>

  <p>Olga birdenbire gururla ayağa kalkarak ekledi:</p>

  <p>— Seni tanıdıktan sonra bir hayli akıllandım, benimle nasıl bir oyun oynadığını anlıyorum... Ama artık bir daha ağladığımı görmeyeceksin.</p>

  <p>— Yemin ederim, seninle oynamıyorum.</p>

  <p>— Öyle ise daha kötü. Senin bütün bu korkularına, muammalı sözlerine, sıkıntılarına karşı şunu söyleyeceğim: Bugüne kadar seni sevdim ve ne yapacağımı da hiç düşünmedim; şimdi artık ne yapacağımı biliyorum. Olga gitmeye hazırlanarak:</p>

  <p>— Senin fikrini de sormayacağım, dedi.</p>

  <p>Oblomov onu elinden tutup tekrar sıraya oturtarak bir an cesaretini topladı:</p>

  <p>— Ben ne yapacağımı biliyorum, dedi. İnanır mısın kalbimde bir tek arzu, kafamda bir tek düşünce var. Ama iradem ve dilim dinlemiyor beni. Konuşmak istiyorum, kelimeleri bulamıyorum. Oysa söylemek istediğim şey o kadar basit... Bana yardım et Olga.</p>

  <p>— Ne düşünüyorsun, bilmiyorum ki?</p>

  <p>— Ah, Tanrı aşkına, böyle konuşma benimle. Bu mağrur bakışın beni kahrediyor. Her söylediğin söz beni bir buz parçası gibi donduruyor.</p>

  <p>Olga güldü, elini Oblomov'un başına koyarak:</p>

  <p>— Seni deli seni, dedi.</p>

  <p>Oblomov, önünde diz çöktü:</p>

  <p>— Ha şöyle, şimdi düşüncemde, dilim de açıldı. Olga, benim karım ol!</p>

  <p>Olga sustu ve başını çevirdi.</p>

  <p>— Olga, elini ver bana.</p>

  <p>Olga elini vermedi. Oblomov zorla aldı ve dudaklarına götürdü. Olga elini çekmedi. Eliyumuşak ve hafif nemli idi; Oblomov yüzüne bakmak istedikçe Olga başını daha fazla çeviriyordu. Elini öperek telaşla sordu:</p>

  <p>— Susuyor musun?</p>

  <p>Olga yüzüne bakmadan alçak bir sesle:</p>

  <p>— Kabul ediyorum da ondan, dedi.</p>

  <p>Oblomov hayalinde yarattığı teklif sahnesini hatırlayarak sordu:</p>

  <p>— Neler duyuyorsun? Neler düşünüyorsun?</p>

  <p>Olga ormana bakmaya devam ederek:</p>

  <p>— Senin duyduklarını, dedi.</p>

  <p>Heyecanını tutmaya çalıştığı, yalnız ağır nefes alışından anlaşılıyordu. Oblomov, "Acaba gözlerinde yaş var mı?" diyordu, "Bir türlü gözlerini yerden ayırmıyor." Olga'yı kendine çekmeye çalışarak:</p>

  <p>— Ne kadar rahat, ne kadar ilgisiz görünüyorsun! dedi.</p>

  <p>— İlgisiz değilim, ama rahatım.</p>

  <p>— Niçin?</p>

  <p>— Çünkü bunu çoktandır bekliyordum. Bu sahneye kendimi hazırlamıştım.</p>

  <p>Oblomov hayretle:</p>

  <p>— Çoktan mı? dedi.</p>

  <p>— Evet, sana leylak dalını verdiğim zamandan beri. O günden beri seni...</p>

  <p>— O günden beri mi?</p>

  <p>Oblomov kollarını açıp onu kucaklamak istedi. Olga kollarından kurnazca kaçarak ve şemsiyesiyle onu iterek alaycı bir eda ile:</p>

  <p>— Dikkat et, önümüzde bir uçurum açılıyor, dedi; cehennem alevleri...</p>

  <p>Oblomov yine korkunç "asla" kelimesini hatırladı ve daha ileri gitmedi.</p>

  <p>— Ama sen kendi düşüncelerinden bana hiç söz etmedin.</p>

  <p>— Evlenen kadın değildir ki, bizimle evlenirler ya da bizi kocaya verirler.</p>

  <p>Oblomov dalgın dalgın:</p>

  <p>— Demek o günden beri ha? dedi. Olur şey değil.</p>

  <p>— Peki, maksadını anlamasaydım seninle buralarda yapayalnız nasıl dolaşırdım? Nasıl akşamları çardaklarda seninle baş başa otururdum? Seni nasıl dinler, sana nasıl inanırdım?</p>

  <p>Oblomov'un rengi değişti, Olga'nın elini bırakarak, "Demek ki..." diye söze başladı, bitiremedi. İçini garip bir düşünce kemiriyordu. Olga ona sakin, kendinden emin bakıyor, söyleyeceklerini güvenle bekliyordu. Oblomov'un ondan şu anda beklediği gurur ve cesaret değil, gözyaşı, tutku, bir an için olsun coşkun bir mutluluktu. Ondan sonra artık bütün ömrü boyunca sakin yaşayabilirdi. Nerede o birden boşanacak gözyaşları? Utana utana, "peki" deyişler? Ne anlaşılmaz şeydi bu! Kalbinde şüphe yılanı uyandı... Olga onu gerçekten seviyor muydu? Yoksa sadece onunla evlenmek mi istiyordu?</p>

  <p>— Ama mutluluğun bir başka yolu daha vardır.</p>

  <p>— Hangisi?</p>

  <p>— Aşk bazen beklemez, insanın içini bir ateş sarar, bütün varlığı ürpertir; öyle derin bir sevinç ve keder verir ki...</p>

  <p>— Hangi yoldan söz ettiğini anlayamıyorum.</p>

  <p>— O yolda kadın her şeyi feda eder. Ruhunu, hayatını, kendine saygısını, şerefini, her şeyi. Bütün bunların yerine aşkı koyar.</p>

  <p>— Bizim bu yolu mu tutmamız gerek?</p>

  <p>— Hayır.</p>

  <p>— Mutluluğu benim rahatlığım ve şerefim pahasına mı elde etmek istiyorsun?</p>

  <p>— Yo, hayır, hayır, Tanrı göstermesin.</p>

  <p>— O halde niçin bundan söz etmiyorsun?</p>

  <p>— Bilmem vallahi...</p>

  <p>— Ben biliyorum. Senin bilmek istediğin şu: Acaba senin için rahatımı feda edip o yolu tutabilir miyim? Bu değil mi?</p>

  <p>— Evet, galiba öyle... Buna cevabın ne?</p>

  <p>Olga, kesin bir eda ile:</p>

  <p>— Hiçbir zaman, hiçbir şey için bu hale düşmeyeceğim, dedi.</p>

  <p>Oblomov düşünmeye daldı ve içini çekti.</p>

  <p>— Evet, o yol korkunç bir yoldur; bir kadının o yoldan gidebilmesi için büyük bir aşka düşmesi, ölmeye razı olacak kadar sevmesi gerekir.</p>

  <p>Oblomov Olga'ya dikkatle baktı. Yüzünden hiçbir şey okuyamıyordu; sakindi; yalnız kaşı hafifçe kımıldıyordu.</p>

  <p>— Mesela Soniçka, senin parmağın kadar değeri olmayan Soniçka seninle konuşacak olsa...</p>

  <p>Olga gülümsedi. Gözleri ışıklanmıştı. Oblomov'un gururu Olga'dan bir fedakârlık koparmaya zorluyordu onu. Bundan duyacağı zevk pek büyük olacaktı.</p>

  <p>— Farz et ki erkekler senin yanına artık çekingen bir saygıyla gelmiyorlar, yüzüne cüretli ve anlamlı bir gülümsemeyle bakıyorlar.</p>

  <p>Oblomov Olga'ya baktı. Şemsiyesiyle kumların arasında bir çakıl taşı ile oynuyordu.</p>

  <p>— Bir odaya giriyorsun, hanımefendiler nefretle başlarını çeviriyorlar, bir tanesi kalkıp senden uzakta bir yerde oturuyor... Ama senin gururun hiç incinmiyor, onlardan daha iyi, daha üstün bir insan olduğundan şüphe etmiyorsun.</p>

  <p>Olga sükûnetle:</p>

  <p>— Ne diye bana bu korkunç şeyleri anlatıyorsun? dedi. Ben hiç bir zaman o yolu tutmayacağım ki.</p>

  <p>Oblomov düşünceli:</p>

  <p>— Evet, senin utanmaya karşı koyacak kadar gücün yok, dedi. Ölümden korkmayabilirsin. Korkunç olan insanın ölmesi değil, ölmeden önce geçirdiği acılı saatlerdir. Sen onlara dayanamazsın, kendini kaybedersin, değil mi?</p>

  <p>Oblomov Olga'nın düşündüklerini anlamak için gözlerinin içine bakıyordu. Olga ise neşeli görünüyordu. Oblomov'un anlattığı korkunç sahneler onu hiç rahatsız etmedi; dudaklarında hafif bir gülümseme geziniyordu.</p>

  <p>— Ne kendimi kaybetmeye, ne de ölmeye niyetim var.</p>

  <p>Bütün bunlar hep yanlış. İnsan bu dediğin yola hiç girmeden de pekâlâ sevebilir... Hatta belki daha fazla...</p>

  <p>Oblomov tekrar etti:</p>

  <p>— Korkun yoksa, niçin bu yola gitmem diyorsun?</p>

  <p>— Çünkü bu yolun sonunda insanlar mutlaka birbirinden ayrılır; bense senden...</p>

  <p>Olga sustu, elini omzuna koydu, ona uzun uzun baktı sonra birdenbire şemsiyesini bir tarafa attı, taşkın bir atılışla kollarını boynuna doladı, onu öptü; sonra kızaran yüzünü göğsüne bastırarak, yavaşça:</p>

  <p>— Hiçbir zaman ayrılmayacağım, dedi.</p>

  <p>Oblomov sevinçten bağırdı ve Olga'nın ayaklarının dibine, otların üstüne kapandı.</p>
</body>
</html>