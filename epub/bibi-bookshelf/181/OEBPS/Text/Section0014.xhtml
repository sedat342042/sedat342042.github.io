<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>VIII</h2>

  <p>Zahar, Tarantiyev'le Aleksiyev'in arkalarından kapıyı kapadıktan sonra, sobanın üstüne çıkmakta tereddüt etti: Yazı yazmaktan filan söz eden efendisi her an kendisini çağırabilirdi. Fakat Oblomov'un odasında bir mezar sessizliği vardı. Zahar kapıdaki yarık yerden içeriye bir göz attı. Ne görse beğenirsiniz? İlya İlyiç, çenesi avucunda, yanı başında da açık bir kitap, sedire uzanmış yatıyor.</p>

  <p>Zahar kapıyı açıp sordu:</p>

  <p>— Niçin yattınız yine?</p>

  <p>Oblomov, sert bir sesle:</p>

  <p>— Beni rahat bırak, dedi; kitap okuyorum, görmüyor musun?</p>

  <p>— Vakit geçiyor, kalkıp yazınızı yazmanız gerek.</p>

  <p>Oblomov irkildi:</p>

  <p>— Hakkın var; haydi sen git de ben biraz düşüneyim, diye mırıldandı.</p>

  <p>Zahar sobasının üstüne çıkarken içinden söyleniyordu:</p>

  <p>— Ne çabuk da gitmiş yatmış; olur şey değil; bu ne çeviklik?</p>

  <p>Oblomov, bir aydan beri açık durmaktan sararmış sayfayı okudu bitirdi. Kitabı kapadı, esnedi, sonra "iki büyük derdini" düşünmeye daldı. Ayaklarını kâh uzatıp, kâh altına alarak:</p>

  <p>— Aman ne sıkıntı, diye mırıldandı.</p>

  <p>Düşlere, tatlı hayallere dalmak ihtiyacını duyuyordu. Pencereden baktı, sevgili güneşini aradı. Baktı öğle olmuş, güneş çoktan yükselmiş; Oblomov'un akşamları batan güneşi seyrettiği karşı evin beyaz duvarı göz kamaştırıcı bir ışıkla parlıyor. Oblomov, kendi kendine:</p>

  <p>— Önce iş, dedi, sonra...</p>

  <p>Sabah hayatı kırlardan çoktan çekilmiş, Petersburg'dan da çekilmek üzere idi. Sokaktan karmakarışık sesler geliyordu. Bir sürü panayır oyuncusu, köpek sesleri arasında, şarkılar söyleyerek halka bir deniz canavarı gösteriyorlardı. İşportacılar bin bir çeşit eşya satıyordu.</p>

  <p>İlya İlyiç, sırtüstü döndü, ellerini ensesinde kenetleyerek, kafasında, çiftliğini yeni bir düzene sokacak planlarını tasarlamaya başladı. Kendi kendine birçok esaslı noktayı ölçtü biçti: İşleri, borçları, köylüleri, verecekleri kirayı, tembelliklerine, kaçıp gitmelerine karşı alınacak sert önlemleri, hepsini birer birer aklından geçirdi; sonra çiftlikte nasıl yaşayacağını düşünmeye başladı. Hayalinde bir ev kurdu. Odaların biçimini, yemek odasıyla bilardo salonunun genişliklerini kararlaştırdı; çalışma odasının pencerelerinin ne yana bakacağını düşündü, hatta içine koyacağı eşyaları, halıları beğendi. Ondan sonra evin selamlığının nerede olacağını, kaç kişi konuk edeceğini, ahırların, ambarların, hizmetçi odalarının nerede bulunacağını tasarladı.</p>

  <p>Oradan bahçeye geçti; meşelerle ıhlamur olduğu gibi kalacaktı, yalnız elmalarla armutları kestirecek, yerlerine akasya dikecekti. Bir de park düşünmeye başlamıştı, ama masraflı olur diye çabuk caydı. Bunu başka bir zamana bıraktı, limonluklarla uğraştı. Meyveler üzerinde o kadar istekle durdu ki birdenbire birkaç yıl ileriye atlayarak, kendini, planına göre kurmuş ve içine iyice yerleşmiş olduğu çiftliğinde buldu.</p>

  <p>Derken, kendini, bir akşamüstü, taraçaya kurulmuş gördü; önünde bir çay masası, başının üstünde gün ışığını geçirmeyen dallardan bir kubbe, ağzında uzun bir pipo vardı; gözlerinin önünde serilen manzarayı hayran hayran seyrediyor, sessizliğin hazzını tadıyordu. Uzakta sararmış bir buğday tarlası görünüyordu. Bir kayın ormanının arkasından batan güneş, gölün uykuya dalmış, durgun sularını tutuşturuyordu. Çayırları hafif bir sis kaplıyordu. Serinlik çıkmaya başlamıştı. Karanlık her yanı sarıyor, köylüler alay alay köye dönüyorlardı.</p>

  <p>Evin adamları kapıların önünde tembel tembel oturuyorlardı. Şarkıları, kahkahaları, uzaklarda balalayka seslerine karışıyordu. Genç kızlar saklambaç oynuyorlardı. Çevresini saran minimini yavruları, dizlerine tırmanıyor, boynuna atılıyorlardı. Semaverin yanında bütün çiftliğin kraliçesi, tanrıçası bir kadın, kendi karısı oturuyordu. O sırada yemek odasında da ışıklar yanmıştı. Sade bir zarafetle döşenmiş olan bu odada büyük bir yuvarlak masa kuruluyordu. Majordomluk katına yükselmiş olan Zahar'ın favorileri iyice beyazlaşmış; masanın örtüsünü seriyor, gümüş ve billur takımları hoş sesler çıkartarak masanın üstüne yerleştiriyor; boyuna çatalları, bardakları düşürüyordu. Mükellef bir akşam yemeğine oturuyorlardı; Oblomov'un çocukluk arkadaşı, sadık dostu Ştoltz ve daha başka tanıdık çehreler de oradaydılar. Sonra hep birlikte kalkıp yatmaya gidiyorlardı...</p>

  <p>Oblomov'un çehresinden birdenbire mutluluk fışkırdı; hülyası ona o kadar canlı, o kadar renkli, o kadar şiirli geldi ki, yüzünü yastığa çevirdi. İçinde ansızın aşka, sakin bir mutluluğa, doğduğu yerin kırlarına, tepelerine, evine, karısına, kendi çocuklarına karşı derin ve belirsiz bir özlem duydu...</p>

  <p>Beş dakika kadar başı yastıkta kaldı, sonra yeniden sırtüstü döndü. Yüzünde tatlı şefkat duyguları parlıyordu: Mutluydu. Ayaklarını yavaş yavaş, haz duyarak uzattı ve pantolonun paçalarının yukarıya doğru çekilmesine aldırış etmedi. Uysal muhayyilesi, onu uçurur gibi geleceğin uzak dünyasına götürmüştü.</p>

  <p>En çok sevdiği hayale kendini bırakmıştı. Çiftliğin, on beş, yirmi fersah civarında bir çiftlik ve köylerde oturan küçük bir dostlar ülkesi... Her gün bir başkasını ziyaret, yemekler, danslar... Parlak günler, sıkıntısız, tasasız, gülen yüzler, kat kat çeneli, doymak bilmez iştahlı, ablak yüzlü insanlar; bitmeyen bir yaz mevsimi, sonsuz eğlenceler, doyulmaz yemekler. Tatlı bir uyuşukluk... Mutluluğun son katına yükselerek:</p>

  <p>— Ah yarabbi, dedi ve kendine geldi.</p>

  <p>O sırada sokaktan beş ayrı ses yükseldi: "Patates! Kum isteyen! Kömür!.. Kömür! Hayır sahibi bayanlar, baylar, yapılacak bir kilise için para!" Yanındaki yeni yapılan evden, balta ve işçi sesleri geliyordu.</p>

  <p>İlya İlyiç acı acı içini çekti:</p>

  <p>— Ah! Ne hayattır bu! Şehrin gürültüsü ne berbat şey! Özlediğim cennete ne zaman kavuşacağım? Ne zaman doğduğum kırlara, ormanlara kavuşacağım?</p>

  <p>Bir ağacın altında otlar üstünde yatıp, yaprakların arasından güneşe bakmak, dallara konan kuşları saymak isteği içine doldu. Pembe yanaklı, güneşten yanmış boyunlu, çıplak dolgun kollu bir hizmetçi kız yemeğini getiriyor, çapkın gözlerini utangaç utangaç önüne dikerek gülümsüyordu... Ah, bütün bunlara ne zaman kavuşacaktı?</p>

  <p>Birdenbire hatırlayarak içinden bağırdı: "Hani plan? Kâhyaya ne yazacağım? Ev işi ne olacak?" İlya İlyiç, kendi kendine, çabuk çabuk:</p>

  <p>— Peki, peki, İlya İlyiç, şimdi, dedi.</p>

  <p>Hemen doğruldu, kanepeye oturdu, sonra ayaklarını indirdi, hiç aramadan terliklerini ayaklarına geçirdi, bu durumda bir süre oturdu, ayağa kalktı, bir iki dakika düşündü, masaya ve hokkaya bakarak:</p>

  <p>— Zahar, Zahar, diye bağırdı. Zahar'ın sesi, atlayışıyla birlikte duyuldu:</p>

  <p>— Ne var gene? Bilmem artık ayaklarım tutacak mı? İlya İlyiç dalgın gözleri hâlâ masaya dikili:</p>

  <p>— Zahar, diye seslendi; bana baksana kardeş... Oblomov hokkayı gösterdi, cümlesini bitirmeden, tekrar düşünmeye daldı. Kolları yukarı, dizleri aşağı gitti, gerinip esnemeye başladı... Kesik kesik:</p>

  <p>— Peynirimiz kalmıştı... dedi. Biraz da Madera şarabı getir; yemeğe daha çok var, biraz kahvaltı edeyim...</p>

  <p>— Peynir mi kalmış? Hiçbir şeyin kaldığı yok.</p>

  <p>— Kalmıştı elbet, çok iyi hatırlıyorum; şöyle bir parça idi.</p>

  <p>— Hayır, hayır; hiçbir parça kalmadı.</p>

  <p>— Kaldı!</p>

  <p>— Kalmadı.</p>

  <p>— Peki, git al öyleyse.</p>

  <p>— Para verin lütfen.</p>

  <p>— Şurada bozuk para var, al.</p>

  <p>— Burada bir ruble altmış kapik var. Peynir için bir ruble altmış kapik gerek.</p>

  <p>— Orada ufak paralar da vardı.</p>

  <p>Zahar ayak değiştirerek:</p>

  <p>— Görmedim, dedi. Gümüş para vardı, o da işte burada. Ufak para yoktu.</p>

  <p>— Vardı, dün işportacıdan elimle aldım.</p>

  <p>— Ben de oradaydım; size gümüş para verdi, ufaklık görmedim...</p>

  <p>İlya İlyiç şüpheye düştü, acaba Tarantiyev mi aldı diye düşündü. "Yok, yok, alsaydı gümüş parayı da alırdı."</p>

  <p>— Peki, yiyecek hiçbir şey kalmamış mı?</p>

  <p>— Hiçbir şey. Belki dünden bir parça jambon kalmıştır, Anisya'ya sorayım. Varsa getireyim mi?</p>

  <p>— Ne varsa getir. Ama nasıl oluyor da hiç peynir kalmıyor, anlayamıyorum?</p>

  <p>— Ne yapalım, kalmamış işte.</p>

  <p>Zahar çıktı. Oblomov ağır adımlarla, düşüne düşüne odanın içinde dolaştı. Kendi kendine sükûnetle:</p>

  <p>— Evet, yapılacak çok şey var, diyordu. Mesela planı düşün; daha çok tarafları eksik... Ama mutlaka biraz peynir kalmış olacaktı canım... Zahar yemiştir, yalan söylüyor!</p>

  <p>Oblomov masanın üstünü karıştırarak:</p>

  <p>— Bozuk paralar buradan nereye gidebilir? dedi.</p>

  <p>On beş dakika sonra Zahar, iki eliyle tuttuğu bir tepsi ile kapıyı iterek içeri girdi; arkasından kapıyı ayağıyla kapamak isterken ayağı boşa gitti; bir şarap bardağı, sürahinin kapağı ve bir çörek yere düştü.</p>

  <p>Oblomov bağırdı:</p>

  <p>— Her adımda bir zararın olacak! Haydi topla şunları bari! Alık alık ne bakıyorsun?</p>

  <p>Zahar elinde tepsiyle, yerden çöreği almaya yeltendi, ama iki elinin de dolu olduğunu fark ederek durdu. İlya İlyiç alay etti:</p>

  <p>— Haydi alsana, ne duruyorsun?</p>

  <p>Zahar düşürdüğü şeylere bakarak öfkeyle homurdandı:</p>

  <p>— Hay yere batasıcalar! Ama, canım, yemek vakti kahvaltı etmek de olur mu?</p>

  <p>Tepsiyi yere koyarak düşenleri topladı. Çöreğin tozlarını üfleyip masanın üstüne koydu. İlya İlyiç kahvaltıya başladı.</p>

  <p>Zahar biraz uzağında durmuş, yan yan efendisine bakıyordu. Herhalde söyleyecek bir şeyi vardı. Ama Oblomov hiç aldırış etmeden yemeğe devam ediyordu. Zahar bir iki defa öksürdü; para etmedi. Nihayet çekine çekine:</p>

  <p>— Ev sahibinin vekili genehaber gönderdi, dedi. Müteahhit geldi. Daireye bakacakmış. Biliyorsunuz ya, gene o yıkmak meselesi...</p>

  <p>İlya İlyiç hiç cevap vermeden yemek yiyordu. Zahar biraz sustu, sonra daha hafif bir sesle:</p>

  <p>— İlya İlyiç, dedi.</p>

  <p>İlya İlyiç duymazlıktan geldi.</p>

  <p>— Gelecek hafta çıkmamızı söylüyorlar.</p>

  <p>Oblomov bir bardak şarap içti, bir şey söylemedi. Zahar, geveleyerek:</p>

  <p>— Ne yapacağız İlya İlyiç? diye mırıldandı.</p>

  <p>İlya İlyiç kalkıp Zahar'a doğru yürüyerek sert sert:</p>

  <p>— Bana bundan söz etmeyeceksin demiştim sana, dedi. Zahar geriledi. Oblomov içten bir üzüntüyle:</p>

  <p>— Zahar, sen ne zehirli bir adamsın, dedi. Zahar alındı:</p>

  <p>— Zehirliymişim! Ne diye zehirli olayım? Kimi öldürdüm?</p>

  <p>— Zehirlisin ya. Benim hayatımı zehirliyorsun.</p>

  <p>— Ben zehirli değilim.</p>

  <p>— Öyleyse ne diye bu ev meselesini başıma kakıp duruyorsun?</p>

  <p>— Benim elimde ne var?</p>

  <p>— Ya benim elimde ne var?</p>

  <p>— Ev sahibine yazacağım dememiş miydiniz?</p>

  <p>— Evet, evet, yazacağım; dur bakalım. Her şey birden olmaz ki.</p>

  <p>— İşte şimdi yazabilirsiniz.</p>

  <p>— Şimdi, şimdi mi? Yapılacak çok önemli işlerim var. Sen bu işleri odun kesmek gibi mi sanıyorsun yahu? Bir vuruşta olsun bitsin! Oblomov kalemi, kurumuş hokkanın içinde çevirerek:</p>

  <p>— Bak, işte bak! Mürekkep de yok. Nasıl yazayım? dedi.</p>

  <p>Zahar:</p>

  <p>— Durun, içine biraz kvas koyayım, diyerek hokkayı aldı; Oblomov kâğıt ararken çabucak odadan çıktı.</p>

  <p>Oblomov masanın üstünü, çekmecelerini araştırdı.</p>

  <p>— Eyvah, kâğıt da yok!.. Evet, yok. Ah, şu Zahar! Nedir bu adamdan çektiğim?</p>

  <p>Zahar odaya girince:</p>

  <p>— Elbette, zehirli bir adamsın! dedi. Hiçbir şeye baktığın yok ki. Bak, evde hiç kâğıt yok...</p>

  <p>— Biraz insaf edin, İlya İlyiç. Ben de Tanrı kuluyum. Bir zehirli lafı tutturdunuz. Ben ihtiyar efendimin zamanında doğdum, büyüdüm. O bana köpek yavrusu derdi, kulaklarımı çekerdi. Fakat hiçbir zaman böyle sözler söylemezdi. Günahtır böyle kelime kullanmak. İşte kâğıt, buyurun.</p>

  <p>Raftan yarım sayfalık gri bir kâğıt alıp Oblomov'a uzattı. Oblomov, kâğıdı yere attı:</p>

  <p>— Bu kâğıda nasıl yazayım? Dün gece onunla bardağı mı kapadım; içine... zehirli bir şey düşmesin diye.</p>

  <p>Zahar geri döndü ve duvara baktı.</p>

  <p>— Peki, haydi neyse; ver bana; bir karalama yapayım da akşam Aleksiyev temize çeker.</p>

  <p>İlya İlyiç masaya oturdu. Çarçabuk yazmaya başladı: "Sayın bay..."</p>

  <p>— Ne pis mürekkep, dedi. Bir daha aklını başına topla da işini temiz yap.</p>

  <p>Biraz düşündü, sonra yeniden yazmaya koyuldu: "Evinizin ikinci katında işgal etmekte bulunduğum ve sizin, içinde bazı tadilatlar yapmak niyetinde bulunduğunuz daire, benim yaşayış tarzıma ve uzun zaman bu evde oturmakla edindiğim alışkanlıklara uygundur. Uşağım Zahar Trofimiç'ten öğrendim ki, siz kendisine söylemişsiniz ki, işgal ettiğim daire..."</p>

  <p>Oblomov durdu ve yazdığını okudu:</p>

  <p>— Olmadı, dedi. İki defa "bulunmak", iki defa da üst üste "ki" kullanmışım.</p>

  <p>Biraz mırıldanıp kelimelerin yerini değiştirdi: İşgal ettiğim eve aitmiş gibi oldu... Gene olmadı... Oblomov onu bir şekle soktu, sonra "ki"leri bire indirmenin çaresini aradı. Bir kelimeyi sildi, tekrar koydu. "Ki"nin yerini üç defa değiştirdi. Bu sefer de cümlenin anlamı bozuluyor ya da karşısına başka bir "ki" daha çıkıyordu.</p>

  <p>Oblomov sabırsızlandı:</p>

  <p>— Bu "ki"lerden kurtulmak imkânı yok. Tanrı belasını versin bu mektubun; böyle saçma şeylerle kafamı patlatacak değilim ya. İş mektupları yazamıyorum artık. Bak saat üçe gelmiş, al mektubunu Zahar.</p>

  <p>Oblomov mektubu dört parça ederek yere attı:</p>

  <p>— Gördün mü? diye sordu. Zahar parçaları toplayarak:</p>

  <p>— Gördüm, dedi.</p>

  <p>— Gör de bir daha bana evden bahsetme. Nedir o elindekiler?</p>

  <p>— Bunlar mı? Hesap pusulaları.</p>

  <p>— Ah, Tanrı müstahakını versin! Sen beni öldüreceksin. Nedir bunlar çabuk söyle?</p>

  <p>— Kasabın hesabı: Seksen altı ruble elli dört kapik.</p>

  <p>İlya İlyiç hayretle ellerini çarptı.</p>

  <p>— Aklını mı kaybettin? Yalnız kasaba bu kadar borç olur mu?</p>

  <p>— Tabii, üç ay para vermezseniz, borç birikir. Her şey burada yazılı. Yalan yok.</p>

  <p>— Zehirlisin, zehirli. Ne kadar da sığır eti almışsın! Bir işine yarasa bari. Şişmanladığın da yok.</p>

  <p>— Ben yemedim ya!</p>

  <p>— Yoo! Hiç yer misin?</p>

  <p>— Yediğimi de çok görüyorsunuz, değil mi? İşte alın, kendiniz bakın.</p>

  <p>Zahar hesapları Oblomov'a uzattı.</p>

  <p>İlya İlyiç yağlı defterleri eliyle iterek, can sıkıntısıyla:</p>

  <p>— Daha ne borcumuz var? diye sordu.</p>

  <p>— Ekmekçi ile manava yüz yirmi bir ruble on sekiz kapik.</p>

  <p>Oblomov, aklı başından giderek:</p>

  <p>— Mahvolduk! dedi. Rezalet! Öküz müsün nesin! Bu kadar sebze yenir mi?</p>

  <p>Zahar iyice sırtını çevirerek acı acı:</p>

  <p>— Hayır, ben zehirli bir insanım. Mihey Andreyeviç'i bu kadar konuk etmeseydiniz, masrafınız daha az olurdu... , diye cevap verdi.</p>

  <p>— Peki ne ediyor hepsi? Hesapla.</p>

  <p>İlya İlyiç kendisi de hesaplamaya başladı. Zahar hesabı parmaklarıyla yapıyordu. Oblomov:</p>

  <p>— Ne oluyor bu hesaba? dedi. Her sefer başka bir şey çıkıyor. Sen ne buldun? İki yüz değil mi?</p>

  <p>Zahar:</p>

  <p>— Durun, bekleyin biraz, diyerek gözlerini kapadı ve mırıldanmaya başladı: Sekiz onumuzla on onumuz, on sekizle iki onumuz...</p>

  <p>— Senin dünyada bitireceğin yok. Haydi git de bana hesapları yarın getirirsin. Kâğıdı, mürekkebi de unutma... Bu ne kadar borç? Kaç defa söyledim, borçları sık sık ödeyelim diye, illa da hepsini birden verecek. Ne adam!</p>

  <p>Zahar, hesaplarını bitirdi:</p>

  <p>— İki yüz beş ruble yetmiş iki kapik. Lütfen parayı verin.</p>

  <p>— Baş üstüne, derhal! Beklesin biraz be! Yarın veririm.</p>

  <p>— Aman İlya İlyiç, istiyorlar.</p>

  <p>— Haydi, haydi, git başımdan. Yarın dedim, yarın alırsın. Git yerine otur, çalışacağım. Yapacak daha önemli işlerim var.</p>

  <p>İlya İlyiç, koltukta, ayaklarını altına alıp oturdu. Tam düşünceye dalmak üzereyken, kapının çıngırağı çaldı. İçeriye kısa boylu, göbekli, sarı benizli, tepesi ayaz, fakat ensesi sık siyah saçlarla kaplı bir adam girdi. Yuvarlak, tertemiz başı fildişi gibi parlıyordu. Gözlerinde çekingen bir ifade, gülüşünde anlamlı bir incelik vardı. Her şeye alçakgönüllü bir resmilik ve derin bir dikkatle bakıyordu. Bir dokunuşta bir cümle kapısı gibi açılan rahat, geniş ve yepyeni bir elbise giymişti. Çamaşırları da başı gibi, pırıl pırıldı. Sağ elinde siyah taşlı, iri bir yüzük vardı. Oblomov bir elini konuğa uzattı, öbür eliyle de bir iskemle çekip:</p>

  <p>— Buyurun doktor, sizi böyle hangi rüzgâr attı? dedi.</p>

  <p>Doktor, alaylı alaylı:</p>

  <p>— Baktım ki hep iyisiniz, beni çağıracağınız falan da yok, kalktım kendim geldim, dedi. Yok, yok, mahsus söylüyorum. Sizin üst kattaki komşuya gelmiştim; geçerken uğradım.</p>

  <p>— Teşekkür ederim. Komşum nasıl?</p>

  <p>— Eh, dört beş hafta dayanabilir, belki de sonbahara kadar. Ciğerler bitmiş, sonu belli. Siz nasılsınız?</p>

  <p>İlya İlyiç, mazlum mazlum boynunu büküp:</p>

  <p>— Çok fenayım doktorcuğum, diye cevap verdi. Ben de sizi çağırmak niyetinde idim. Ne yapacağımı bilmiyorum... Midemde bir ağırlık hissediyorum, yanmalar duyuyorum; zor nefes alıyorum.</p>

  <p>Oblomov sızlandı durdu. Doktor nabzını tutarak:</p>

  <p>— Verin bakayım elinizi, dedi. Sonra bir an gözlerini kapadı:</p>

  <p>— Öksürüyor musunuz?</p>

  <p>— Geceleri, özellikle yemekten sonra.</p>

  <p>— Hım... Çarpıntı, baş ağrısı falan hissediyor musunuz?</p>

  <p>Buna benzer birtakım sorular daha sorduktan sonra, doktor başını yere eğdi ve derin bir düşünceye daldı. Birkaç dakika sonra başını kaldırarak kesin bir ifade ile:</p>

  <p>— Eğer bu şartlar içinde üç ay daha yaşayacak olursanız, bu iklimde, böyle boyuna yatarak, bu yağlı, ağır yemekleri yemekte devam edecek olursanız, çok sürmez, kalp sektesinden ölürsünüz, dedi. Oblomov ürperdi:</p>

  <p>— Ne yapayım öyleyse? Söyleyin Tanrı aşkına!</p>

  <p>— Herkes ne yapıyorsa onu... Yabancı ülkelere yolculuğa çıkın.</p>

  <p>Oblomov şaşkınlıkla:</p>

  <p>—Yolculuğa mı? diye bağırdı.</p>

  <p>— Öyle ya, ne var?</p>

  <p>— İnsaf doktor, yolculuk yapmama imkân var mı?</p>

  <p>Oblomov, "Yolculuğa, yolculuğa!" diyerek çevresine bakındı.</p>

  <p>— Ne gibi bir engel var?</p>

  <p>— Ne gibi mi? Her türlüsü var.</p>

  <p>— Paranız mı yetmiyor?</p>

  <p>Oblomov bu kadar güzel bir bahaneyi dünyada bulamazdı; hemen üstüne atıldı:</p>

  <p>— Elbette, diye haykırdı, baksanıza şu kâhyanın yazdıklarına... Mektup nerede? Hey, Zahar!</p>

  <p>Doktor sözünü kesti:</p>

  <p>— O beni ilgilendirmez... Benim ödevim, size gerekli olan hava değişimini salık vermek.</p>

  <p>— Güzel, çok güzel öğüt. Ama beni nereye göndermek istiyorsunuz? Ne yapacağım orada?</p>

  <p>— Ya Kıssıngen'e ya Ems'e, içmelere gidin. Haziranla temmuzu orada geçirin; sonra yukarılara doğru çıkarsınız. Mesela İsviçre'ye ya da Tyrol'e; üzüm kürü için. Orada eylülü, ekimi geçirin...</p>

  <p>İlya İlyiç, yavaşça:</p>

  <p>— Tyrol'e, diye tekrarladı.</p>

  <p>— Ondan sonra artık kurak bir iklime gidebilirsiniz. Mesela Mısır'a.</p>

  <p>Oblomov içinden, "Daha da neler," dedi.</p>

  <p>— Sıkılmak, üzülmek yok...</p>

  <p>— Evet, dile kolay. Sizin kâhyanızdan mektup aldığınız yok.</p>

  <p>— Fazla düşünmek yok...</p>

  <p>— Düşünmek de mi yasak? Ya çiftliğin düzenlenme planı ne olacak? Odun muyum ben?</p>

  <p>— Ben orasına karışmam. Görevim yalnızca sizi uyarmaktır. Kendinizi hiçbir şeye fazla vermemelisiniz. İyileşmeniz gecikir. At gezintileri, dans, açık havada yormayacak beden hareketleri, hoş konuşmalar, özellikle bayanlarla... Kalbiniz yalnız tatlı, hafif duygularla çarpmalı. Oblomov, başını eğmiş dinliyordu:</p>

  <p>— Daha, daha? diye sordu.</p>

  <p>— Sonra, okumadan, yazmadan vazgeçmelisiniz. Güneye karşı bir köşk kiralayın, çevrenizde bol bol çiçek, müzik, kadın olsun.</p>

  <p>— Yemeklerim nasıl olacak?</p>

  <p>— Et yemeklerinden, hamur işlerinden kaçınmalısınız. Hafif çorbalar, sebzeler. Yalnız dikkat etmelisiniz; kolera var... Günde sekiz saat yürüyebilirsiniz. Bir tüfek alın...</p>

  <p>Oblomov:</p>

  <p>— Aman Tanrım! diye haykırdı.</p>

  <p>— Sonra kışın Paris'e gidin; oranın çılgın hayatına karışıp eğlenin; hiçbir şey düşünmeyin; tiyatrolara, danslara, maskeli balolara gidin; şehir dışına çıkın; çevrenizde dostlar, gürültüler, kahkahalar eksik olmasın...</p>

  <p>Oblomov, öfkesini zor tutarak:</p>

  <p>— Başka emriniz? dedi.</p>

  <p>Doktor biraz düşündü:</p>

  <p>— Deniz havasını da deneseniz fena olmaz; İngiltere'den bir gemiye binerek Amerika'ya gidersiniz...</p>

  <p>Doktor ayağa kalktı, gitmeye hazırlandı.</p>

  <p>— Bütün bu dediklerimi harfi harfine yaparsanız...</p>

  <p>Oblomov onu uğurlarken, alaycı bir eda ile:</p>

  <p>— Oo, hiç şüpheniz olmasın, hiçbirini kaçırmayacağım, dedi.</p>

  <p>Doktor gidince Oblomov pek acınacak bir hale düştü. Gözlerini kapadı, ellerini yüzüne götürerek, sandalyesinde büzüldü; hiçbir şey görmeden, hiçbir şey duymadan böylece oturdu kaldı.</p>

  <p>Arkasından ürkek bir ses çağırdı:</p>

  <p>— İlya İlyiç.</p>

  <p>— Ne var?</p>

  <p>— Ev sahibinin vekiline ne söyleyeceğim?</p>

  <p>— Ne hakkında?</p>

  <p>— Taşınma meselesi canım! Oblomov hayretle:</p>

  <p>— Yine mi tutturdun, dedi.</p>

  <p>— Peki ama ben ne yapayım, İlya İlyiç. İnsaf edin. Zaten yaşamam yaşamak değil; bu sıkıntılar beni öldürecek...</p>

  <p>— Hayır, sen bu taşınmaktan bahsetmeye devam edersen asıl ölecek benim. Duymadın mı doktorun söylediklerini?</p>

  <p>Zahar söyleyecek bir şey bulamadı, ama öyle bir of çekti ki, göğsündeki atkının uçları havalandı. Oblomov tekrarladı:</p>

  <p>— Maksadın beni öldürmek, değil mi? Benden bezdin artık değil mi? Söylesene?</p>

  <p>Konuşmanın aldığı bu acıklı durumdan şaşıran Zahar:</p>

  <p>— Tanrı saklasın! dedi. Doyasıya yaşarsınız umarım! Sizin kötülüğünüzü isteyen kim?</p>

  <p>— Sen! Ben sana taşınmaktan bahsetmeyeceksin demiştim; oysa sen günde beş defa bunu bana hatırlatıyorsun. Anlamıyor musun? Sağlığımı bozuyorsun. Zaten berbat bir durumdayım.</p>

  <p>Zahar heyecandan titreyen bir sesle:</p>

  <p>— Hayır, efendim, benim demek istediğim, yani... ne diye taşınmayalım? dedi.</p>

  <p>Oblomov koltuğu Zahar'a doğru çevirdi:</p>

  <p>— Ne diye mi taşınmayalım? Senin dünyadan haberin yok. Taşınmanın ne demek olduğunu acaba hiç düşündün mü? İmkânı yok düşünmemişsindir.</p>

  <p>Zahar bu konuşmanın acı sahnelere dökülmesinden çekinerek efendisinin her söylediğini kabul etmeye razı idi. Yumuşak bir sesle:</p>

  <p>— Hayır, herhalde düşünmemişimdir, dedi.</p>

  <p>— Düşünmedinse dinle; o zaman taşınabilir miyiz, taşınamaz mıyız anlarsın.</p>

  <p>Taşınmak ne demektir, biliyor musun? Taşınmak demek, efendinin bütün gün sokaklarda dolaşması; sabahtan akşama kadar elbisesini sırtında taşıması...</p>

  <p>— Peki ne olur çıkarsanız? Niçin bütün gün dışarıda kalamazmışsınız? Evde oturmak sağlığa zararlı bir şey. Durumunuza baksanıza! Evvelce bir salatalık gibi taze iken şimdi evde otura otura neye döndünüz! Biraz sokaklarda dolaşsanız, insanlara, öteye beriye bir baksanız...</p>

  <p>— Haydi, bırak bu saçmaları da ben sana ne söylüyorsam onu dinle. Sokaklarda dolaşacağım... Söylediği söze bak!</p>

  <p>Zahar ateşlenerek devam etti:</p>

  <p>— Tabii ya! Sahi söylüyorum. Korkunç bir canavar gelmiş diyorlar. Gidip onu görebilirsiniz. Tiyatroya, bir maskeli baloya gidebilirsiniz. Biz de siz yokken evi taşırız...</p>

  <p>— Bırak bu budalaca lafları. Demek ki sen efendinin rahatını böyle düşünüyorsun? Bütün gün sokaklarda dolaşacakmışım! Nerede yemek yiyeceğim? Yemekten sonra nerede uzanıp kestireceğim? Bunları düşündüğün yok... Bensiz taşınabilirlermiş. Ben bakmayacak olursam her şeyin altı üstüne gelir. Ben bilirim taşınma ne demektir. (Oblomov gittikçe artan bir coşkunlukla konuşuyordu.) Taşınmak demek gürültü patırtı demektir; bütün eşya döşemenin üstüne yığılır: Bavullar, pipolar, resimler, kitaplar, hiç ortada yokken meydana çıkmış şişeler, kanepe arkalığı, daha neler... Aman şu kırılmasın, aman bu kaybolmasın diye her şeyin üstüne titreyeceksin... Eşyanın yarısı burada, yarısı arabada veya yeni evde. Tütün içmek istersin, pipoyu eline alırsın, bakarsın tütün gitmiş... Oturmak istersin, oturacak yer bulamazsın; her şey toz içindedir, neye dokunsan üstün başın berbat olur. Yıkanmak istersin, yıkanamazsın; senin gibi elleri kirli dolaşırsın...</p>

  <p>Zahar, köseleye dönmüş ellerini uzatarak:</p>

  <p>— Ellerim temiz benim, dedi.</p>

  <p>Oblomov yüzünü çevirdi:</p>

  <p>— Dur, gösterme bari şunları. İnsan susayacak olur; sürahiyi bulur, bardak bulamaz...</p>

  <p>Zahar sakin sakin:</p>

  <p>— Sürahiden de pekâlâ içilebilir, dedi.</p>

  <p>— Evet, sana göre hava hoş: Ortalığı süpürmesen de olur; her şeyi toz içinde bıraksan da olur; halıları silkmesen de olur. Taşınacağımız evde en aşağı üç gün perişanlık devam edecek; hiçbir şey yerinde olmayacak; resimler yerde sürünecek; lastikler yatağın üstünde; ayakkabılar, çay kutusu, krem kutusu bir arada. Koltuğun biri parçalanmış, bir tablonun camı kırılmış, kanepe lekeler içinde... Aradığın hiçbir şeyi bulamazsın, kimse nerede olduğunu bilmez; ya kaybolmuştur ya da öteki evde kalmıştır; haydi bakalım, git orada ara...</p>

  <p>— Evet, beş on defa gidip gelmek gerek, doğru.</p>

  <p>— Ya, bak, sen de biliyorsun. Yeni evde sabahleyin kalkmak bir felakettir; su yoktur; kömür yoktur; kışın donarsın; odalar hep buz gibidir, yakacak odun bulamazsın, gidip ötekinden berikinden odun istersin.</p>

  <p>— O da komşusuna bağlı, Tanrı kötüsüne düşürürse, insana bir bardak su bile vermezler; nerede kaldı ki odun verecekler...</p>

  <p>— Gördün mü ya! Sana kalsa taşınma bir günde olur biter; hayır, bunun sıkıntısı en az on beş gün sürer. Her şey yerleşti bitti sanırsın, bir de bakarsın gene iş çıkar: Perdeler takılacak, resimler asılacak... Öldürür insanı bunlar; hayatını zehir eder. Ya masraflar?</p>

  <p>— Sekiz yıl önce taşınmak için iki yüz ruble harcamıştık; bugünmüş gibi hatırlıyorum.</p>

  <p>— Çocuk oyuncağı değil bu iş, sen ne söylüyorsun! Sonra yeni evde insan kendini ne kadar yabancı bulur; alışıncaya kadar bir hayli zaman geçer. Yeni bir yerde en az beş gün uyku uyuyamam ben. Kalktığım zaman karşıdaki marangoz dükkânının yerinde başka bir şey görünce ne fena olurum, kim bilir! Yemekten önce bizim kesik saçlı ihtiyar kadın penceresinde görünmezse içimde bir eksiklik duyarım... Anladın mı şimdi efendini ne hallere düşürmek istediğini?</p>

  <p>— Anladım, anladım.</p>

  <p>— Ne diye açtın bu konuyu öyleyse? Hiç kimse dayanamaz bu sıkıntıya.</p>

  <p>— Başkalarının canı da bizimki gibi can değil mi canım? Onlar nasıl taşınıyorsa biz de öyle taşınırız.</p>

  <p>İlya İlyiç sandalyesinden fırlayıp hayretle bağırdı:</p>

  <p>— Ne? Ne? Ne dedin?</p>

  <p>Zahar efendisinin niçin bu kadar afalladığını anlamayarak utandı, sustu.</p>

  <p>İlya İlyiç dehşet içinde tekrarladı:</p>

  <p>— Başkalarının canı da bizimki gibi canmış! Şunun söylediği lafa bak. Demek sen beni başkalarından hiç ayırt etmiyorsun, öyle mi?</p>

  <p>Kendini hakarete uğramış sayan Oblomov, bunu söylerken Zahar'ın önünde alaylı alaylı eğiliyordu.</p>

  <p>— Aman, İlya İlyiç, ben başkalarından farkınız yok demedim ki...</p>

  <p>Oblomov kapıyı göstererek:</p>

  <p>— Defol karşımdan, diye bağırdı. Gözüm görmesin seni! Başkaları ha?</p>

  <p>Zahar derin bir ah çekerek çıktı. Odasına çekilip yerine otururken, "Ne hayat yarabbi!" diye homurdandı. Oblomov da kendi kendine söyleniyordu:</p>

  <p>— Ah Tanrım! Sabahımı yararlı bir işe vereyim dedim; bütün günümden hayır kalmadı. Kimin yüzünden? Kendi uşağımın yüzünden. Sadık emektar uşağımın yüzünden. Söylediği söze bak. Nasıl söyler bunu?</p>

  <p>Oblomov'un öfkesi bir türlü yatışmıyordu. Yattı, kalktı, odanın içinde gitti geldi, tekrar yattı. Zahar'ın onu başkalarıyla bir tutmasını bir türlü hazmedemiyordu. "Başkaları" sözünü evirdi çevirdi; kendisini başkalarıyla karşılaştırdı ve Zahar'ın sözündeki hakaretin ağırlığını tarttı. Acaba Zahar bu sözü bile bile mi söylemişti? Gerçekten efendisini başkalarından farklı görmüyor muydu? Yoksa bu sözü düşünmeden mi söylemişti? Evet, olabilir; ama, ne olursa olsun bu söz onuruna dokunuyordu. Zahar'a başkalarıyla kendi arasındaki farkı göstermeye, ona söylediği sözün ağırlığını anlatmaya karar verdi. Vakarlı bir sesle, "Zahar!" diye bağırdı. Zahar sesi işitince yerinden her zamanki gibi gürültüyle atlamadı. Öteye beriye sürtünerek yavaşça indi. Kabahati keşfedilmiş bir köpek gibi azar işitmeye hazırlanarak, istemeye istemeye kapıya yürüdü. Kapıyı yarı açtı, içeriye girmeyi bir türlü göze alamıyordu. İlya İlyiç:</p>

  <p>— Gir! dedi.</p>

  <p>Kapı kolayca açılabilirdi; ama Zahar içeriye giremiyormuş gibi haller takınarak kapı aralığında durdu. Oblomov yatağın kenarına oturmuştu. Tekrar çağırdı:</p>

  <p>— Buraya gel!</p>

  <p>Zahar güçlükle ilerledi; arkasından kapıyı hemen kapadı, sırtını dayayıp durdu.</p>

  <p>İlya İlyiç yanında bir yer göstererek:</p>

  <p>— Buraya! diye bağırdı.</p>

  <p>Zahar yarım adım daha atarak efendisinin gösterdiği yerden beş altı adım uzakta durdu. Oblomov:</p>

  <p>— Daha yakına gel, dedi.</p>

  <p>Zahar adım atar gibi yaparak vücudunu oynattı, ayağı ile yere vurdu, yine olduğu yerde kaldı.</p>

  <p>İlya İlyiç Zahar'ı daha yakma getiremeyeceğini anlayınca sustu; bir süre ona sitem dolu gözlerle baktı. Bu sessiz bakıştan sıkılan Zahar, efendisini görmezlikten geliyordu. Yüzünü her zamankinden daha fazla yana çevirmiş, efendisine göz ucuyla bile bakmıyordu. Sol tarafta bir yere gözlerini dikmişti. Orada, çoktandır tanıdığı bir şey gördü: Resimlerin çevresinde bir örümcek, ağının içinden ona canlı bir sitem halinde bakıyordu. İlya İlyiç sakin, vakur bir eda ile:</p>

  <p>— Zahar, dedi.</p>

  <p>Zahar cevap vermedi. "Peki ne istiyorsun? Başka bir Zahar'ı mı çağırıyorsun? İşte ben buradayım!" der gibi bir hali vardı. Efendisine bakmadan gözlerini soldan sağa çevirdi. Orada, toz içinde bir aynada kendini gördü. Somurtkan ve çirkin bir yüz, sanki sisler arasından kendisine sert sert bakıyordu.</p>

  <p>Çok gördüğü bu kasvetli manzaradan gözlerini çekti; bir an efendisine bakmaya karar verdi. Gözleri karşılaştı; Zahar efendisinin gözlerindeki siteme dayanamadı; önüne baktı; önünde de toz ve leke içindeki halıda efendisinin hizmetine gösterdiği çabanın hüzünlü bir eserini daha gördü.</p>

  <p>İlya İlyiç içten gelen bir sesle:</p>

  <p>— Zahar, diye tekrarladı.</p>

  <p>Zahar, yarı duyulur bir sesle:</p>

  <p>— Buyurun efendim, dedi ve dokunaklı bir söylevin başlayacağını sezerek ürperdi.</p>

  <p>İlya İlyiç:</p>

  <p>— Bana biraz kvas getir, dedi.</p>

  <p>Zahar geniş bir soluk aldı. Bir çocuk sevinciyle büfeye atıldı, kvas getirdi. İlya İlyiç kvası içtikten sonra bardağı elinde tutarak, tatlılıkla:</p>

  <p>— Ne düşünüyorsun bakalım? dedi. Yaptığını beğenmedin, değil mi?</p>

  <p>Zahar'ın yüzündeki somurtkanlık bir an çözüldü; yüzünü bir pişmanlık ifadesi aydınlattı. İçinde efendisine karşı iyi duygular uyanmaya başladı ve birdenbire gözlerinin içine baktı. İlya İlyiç sordu:</p>

  <p>— İşlediğin kusurun farkında mısın?</p>

  <p>Zahar, "Ne yaptım acaba? Herhalde kalbini kıracak bir şey. Böyle konuşmaya başladı mı insanın ağlayacağı geliyor! " diye düşünerek en alçak sesiyle:</p>

  <p>— Vallahi, İlya İlyiç, dedi; ben bir şey söylemedim; sadece...</p>

  <p>Oblomov, sözünü keserek:</p>

  <p>— Dur, dedi. Yaptığını gerçekten anlamıyor musun? Al, şu bardağı masaya koy da cevap ver.</p>

  <p>Ne yaptığını anlamayan Zahar, bir türlü cevap veremedi, ama efendisine saygıyla baktı; hatta hatasını anlamış gibi başını önüne eğdi.</p>

  <p>— Zehirli bir adam olduğunu artık nasıl inkâr edebilirsin?</p>

  <p>Zahar yine bir şey söylemedi, yalnız gözlerini iki üç defa kırptı.</p>

  <p>İlya İlyiç Zahar'ın perişan halinden zevk duyarak ona dik dik baktı ve yavaş yavaş:</p>

  <p>— Efendinin kalbini kırdın, Zahar, dedi. Zahar, üzüntü içinde, ne yapacağını bilmiyordu.</p>

  <p>— Kırdın, değil mi? Kırdın...</p>

  <p>Bu dokunaklı sözle büsbütün şaşkına gönen Zahar:</p>

  <p>— Evet, kırdım, diye mırıldandı. Kaçacak bir delik arar gibi, sağına soluna bakındı; yine örümcek ağlarını, tozları, aynadaki aksini ve efendisinin yüzünü gördü. Bu dram sahnesinden kurtuluş olmadığını anlayınca içinden, "Ah, yerin dibine girsem! Ölsem de kurtulsam!" diyordu. Gözlerini gittikçe daha çok kırpıyordu, neredeyse gözyaşları boşanıverecekti. Sonunda efendisine:</p>

  <p>— Sizi nasıl kırdım İlya İlyiç? diyebildi.</p>

  <p>Oblomov:</p>

  <p>— Nasıl olacak, dedi; başkaları sözünün ne demek olduğunu düşünmedin mi sanki?</p>

  <p>Durdu; Zahar'a bir süre baktı:</p>

  <p>— Söyleyeyim mi sana bu sözün ne demek olduğunu?</p>

  <p>Zahar, ininde dolaşan bir ayı gibi döndü ve derin bir ah çekti.</p>

  <p>— Başkaları dediğin, tavan aralarında pislik ve sefalet içinde yaşayan kaba, cahil, tanrıya kalmış insanlardır. Bu gibileri yol kıyısında bir kilimin üstünde rahat rahat uyurlar. Hiçbir şey umurlarında değildir. Tuzlu balıkla, patatesle karınlarını doyururlar. Fakirlik belası, oradan oraya gider, bütün gün dolaşır dururlar. Onlar için yeni bir eve taşınmak işten değildir. Lagayev mesela; cetvelini koltuğunun altına aldı mı, iki gömleğini de bir mendile sardı mı, çeker gider... Nereye gidiyorsun? Taşınıyorum! İşte başkaları bu türlü adamlardır. Sen beni onlar gibi mi görüyorsun?</p>

  <p>Zahar efendisine bir göz attı, ayak değiştirdi ve bir şey söylemedi. Oblomov devam etti:</p>

  <p>— Anladın mı neymiş başkaları? Onlar ayakkabılarını kendileri giyerler; bazen efendiye benzerler ama sadece gösteriştir. Uşak nedir bilmezler; dışarıya gönderecek kimseleri yoksa kendileri giderler. Sobaya odun atmaktan, hatta toz almaktan çekinmezler...</p>

  <p>Zahar surat astı:</p>

  <p>— Almanların birçoğu böyledir.</p>

  <p>— İyi buldun. Ya ben? Ben öyle miyim?</p>

  <p>Zahar, hâlâ efendisinin ne demek istediğini pek anlamadan acıklı bir eda ile:</p>

  <p>— Siz çok başkasınız elbet, dedi. Ah yarabbim, ne oldu size, bilmem ki!</p>

  <p>— Ben çok başkayım, değil mi ya? Biraz dur da düşün ne söylediğimi? Başkalarının nasıl yaşadığına bir bak? Durup dinlenmeden çalışırlar, konuşurlar; çalışmadılar mı yemek yiyemezler. Herkesin önünde eğilir, alçalırlar... Ya ben? Bir düşün de söyle bakalım, ben onlar gibi miyim?</p>

  <p>Zahar yalvardı:</p>

  <p>— Ah, efendiciğim, bu acıklı sözlerle yüreğimi parçalamayın, ne olursunuz?</p>

  <p>— Beni başkalarına benzetmek ha! Benim çalıştığım, didindiğim var mı? Az mı yemek yiyorum? Cılız, perişan bir halde miyim? Bir şeyim mi eksik? Bana bakacak, işlerimi gördürecek adamlarım var sanıyorum, Tanrıya şükür, hayatımda hiçbir zaman çoraplarımı kendim giymedim. Ne diye kendimi derde sokacakmışım? Ne diye? Bu sözleri kime söylüyorum? Çocukluğumdan beri bana sen bakmadın mı? Bütün bunları biliyorsun; beni nasıl büyüttüler, soğuktan, sıcaktan nasıl korudular, biliyorsun. Beni ekmek parası kazanmaya mı gönderdiler? Kaba işler mi yaptırdılar bana? Nasıl olur da beni başkalarına benzetebilirsin? Benim sağlığım onlarınki gibi mi? Onların yaptıkları işleri yapabilir miyim ben? Onların katlandıkları sıkıntılara katlanabilir miyim?</p>

  <p>Zahar artık Oblomov'un sözlerini anlamak gücünü iyice yitirmişti. Ama dudakları heyecandan titriyordu. Kafasında bu dokunaklı sahne bir fırtına gibi kabarıyordu. Bir şey söyleyemedi.</p>

  <p>— Zahar! İşitilmez bir ses:</p>

  <p>— Buyurun efendim, dedi.</p>

  <p>— Bana biraz kvas getir.</p>

  <p>Zahar kvası getirdi; İlya İlyiç içti, bardağı geri verdi. Zahar hemen odasına kaçmaya hazırlandı.</p>

  <p>— Dur, dur, gitme. Sana soru sordum: Efendine bu kadar acı bir sözü nasıl söylersin? Sen ki onu bebekken kollarında taşıdın, sen ki ona ömrün boyunca hizmet ettin, sen ki, onun ekmeğini yedin!</p>

  <p>Zahar dayanamadı; bu son söz artık pek fazla gelmişti. Göz kırpmaları arttı. İlya İlyiç'in heyecanlı sözlerinden bir şey anlamamak üzüntüsünü büsbütün artırıyordu.</p>

  <p>Pişmanlık duydu:</p>

  <p>— Bağışlayın, İlya İlyiç, bir aptallık ettim, sizi...</p>

  <p>Zahar ne yaptığını bilmediği için cümlesini nasıl bitireceğini kestiremedi. Oblomov, kırılmış, değeri bilinmemiş bir adam edasıyla:</p>

  <p>— Ben burada bütün gün, bütün gece çalışıyorum, bazen baş ağrılarıyla uyanıyorum, kalbim durur gibi oluyor, sağa dönüyorum, işleri nasıl düzelteceğim diye kafa patlatıyorum, dedi. Bütün bunlar kimin için? Kimin için olacak? Hep köylüler için, yani sizin için, senin için. Şurada battaniyeyi başıma çekip bir kütük gibi yattığım zaman beni uyuyor mu sanıyorsun? Hayır, uyumuyorum, düşünüyorum: Nasıl edeyim de köylülerim yoksulluk çekmesin, gözleri başkalarında olmasın, kimseyi kıskanmasınlar, kıyamet gününde Tanrıya benden şikâyet etmesinler, hayır dualarını alayım?.. İşte benim arpacı kumrusu gibi düşündüğüm bu.</p>

  <p>Oblomov sözlerini bitirirken acı acı:</p>

  <p>— Nankör insanlar! dedi.</p>

  <p>Zahar bu son dokunaklı sözlerle büsbütün perişan oldu. Hıçkırmaya başladı. Kısık nefesleri, boğuk sesi birbirine karışıyor, göğsünden Çinlilerin gongunu, Hintlilerin tamtamını hatırlatan sesler çıkıyordu:</p>

  <p>— İlya İlyiç, sevgili efendim, etmeyin böyle; etmeyin Tanrı rızası için, etmeyin! Neler söylüyorsunuz? Ah, ulu Tanrım, nedir durup dururken başıma gelenler?..</p>

  <p>Oblomov, onu hiç dinlemeden sözlerine devam etti:</p>

  <p>— Hele sen, senin böyle bir şey söylemeye nasıl dilin vardı. Meğer koynumda bir yılan beslemişim!</p>

  <p>Zahar ellerini çırparak, hüngür hüngür ağlamaya, odaya sanki yirmi mayısböceği birden girip vızlamaya başlamış gibi zırlamaya başladı ve haykırdı:</p>

  <p>— Yılan! Ben ne zaman yılan, dedim? Benbu uğursuz hayvanı rüyamda bile görmedim.</p>

  <p>Artık birbirlerini de, kendilerini de anlamaz olmuşlardı. İlya İlyiç devam etti:</p>

  <p>— Böyle bir sözü söylemeye dilin nasıl varır? Bense hazırladığım tasarıda sana bir ev, bir sebze bahçesi, aylık erzak ve maaş düşünüyordum: Kâhyam, baş uşağım, vekilim olacaktın. Köylüler sana yerlere kadar eğilip selam verecek, herkes seni Zahar Trofimiç diye çağıracaktı. Ama ne yapsam boşuna. İyilik bilmiyorsun, beni başkalarına benzetiyorsun. Bu mu benim mükâfatım? Bu mu efendisine saygı ve şükran?</p>

  <p>Zahar hıçkırmaya devam etti. İlya İlyiç de artık kendi sözleriyle heyecana gelmişti. Zahar'ı azarlarken köylülere ettiği iyiliklere kendisi de inanmış, sonra acı sitemlerini gözlerinde yaşlarla, titrek bir sesle söylemişti. Nihayet gönül alıcı bir sesle:</p>

  <p>— Haydi git, Tanrı taksiratını affetsin, dedi. Ha, baksana, biraz daha kvas getir bana. Boğazım kurudu. Kendiliğinden düşünmezsin: Efendinin sesi kısıldı, işitiyor musun? Gör beni ne hallere soktuğunu...</p>

  <p>Zahar kvası getirince İlya İlyiç:</p>

  <p>— Umarım ki, yaptığını anladın, dedi. Bir daha beni başkalarına benzetmeyeceksin. Suçunu bağışlatmak için ev sahibiyle bir yolunu bulup anlaş da rahat bıraksın beni. Efendinin rahatını sen böyle mi düşünürsün? Beni öyle bir hale soktun ki, yeni, yararlı hiçbir şey düşünemez oldum. Bundan zarar görecek kim? Sizler. Ben bütün hayatımı size verdim, sizin için işimden ayrılıp bu dört duvar arasına kapandım... Ne ise, bir iştir oldu. Bak, saat üçe geldi. Yemeğe iki saat kaldı. İki saatte ne yapılabilir? Hiç. Oysa yapılacak ne kadar iş var. Ne yapalım, mektubu gelecek postaya bırakırım artık; planı da yarın yaparım. Şimdi biraz uzanayım; bitkin bir haldeyim. İndir şu perdeleri, kapıyı da kapat, kimse gelip rahatsız etmesin. Belki bir saat kadar uyurum; beni dört buçukta kaldır.</p>

  <p>Zahar efendisini iyice sardı sarmaladı, üstüne bir battaniye örttü, kenarlarını altına soktu; sonra perdeleri çekti, kapıları sıkı sıkı kapadı, odasına çekildi. Gözyaşlarını silerek sobanın üstündeki yerine çıkarken:</p>

  <p>— Geberirsin umarım, şeytan! diye mırıldandı. Şeytan vallahi! Ev verecekmiş, sebze bahçesi verecekmiş, maaş bağlayacakmış. İnsana bıçak gibi batan sözler söylemekte eşi yok... Nah işte benim evim, sebze bahçem; son nefesimi de burada vereceğim.</p>

  <p>Zahar öfkesinden yattığı yeri tekmeledi.</p>

  <p>— Maaş verecekmiş! Vaktinde birkaç kapik biriktirmemiş olsaydım, tütün içmeye, eşe dosta bir şey ısmarlamaya param olmazdı. Tanrı canımı alsın benim! Ölüp de kurtulamıyorum ki!</p>

  <p>İlya İlyiç sırtüstü uzandı. Ama hemen uyuyamadı. Düşündükçe düşündü, canı sıkıldı. Battaniyeyi kafasına çekti:</p>

  <p>— İki bela birden! İnsan nasıl kalkabilir altından?</p>

  <p>Aslında bu iki bela, yani kâhyanın o uğursuz mektubu ile ev taşınması Oblomov'u artık üzmüyordu. Bunlar yalnızca birer sıkıcı hatıra olmaya başlamıştı. Kâhyanın, gözünü korkutmak için ileriye sürdüğü tehlikeleri henüz pek uzak sayıyordu. O zamana kadar kim bilir neler olurdu. Belki yağmur yağar, ekin kurtulurdu; kâhya açıkları kapar, kaçan köylüler, yazdığı gibi, yurtlarına dönerlerdi. Nereye gidebilirdi bu köylüler? Bu son meseleyi hikâyeleştirerek düşünüyordu: "Herhalde geceleyin, yağmurda, yanlarına ekmek bile almadan kaçıp gitmişlerdir. Nerede uyuyorlardır kim bilir? Herhalde ormanda? Ne garip insanlar, evlerinde duramıyorlar. Evet, evleri kötü kokabilir, ama ne de olsa sıcaktır. Hem ne diye üzülüyorum sanki. Planım yakında hazır olacak... Önceden telaş etmeye ne gerek var? Budalalık!</p>

  <p>Taşınma işi onu daha çok üzüyordu. Bu en yeni, en yakın felaketti; ama</p>

  <p>Oblomov'un uzlaştırıcı düşüncesi onu da bir hikâye şekline sokmuştu. Taşınmaktan kurtulamayacağını için için seziyordu, hele Tarantiyev işe karıştıktan sonra... Ama bu belalı işi düşüncesinden en az bir hafta ileriye atmış, böylece bir haftalık rahatını sağlamıştı. "Belki Zahar taşınmamanın bir çaresini bulur; belki de beni çıkarmazlar; işi gelecek yaza bırakırlar ya da büsbütün vazgeçerler. Neyse, bir çare bulunur elbet. Olacak şey mi canım... Taşınmak da ne oluyor?.. "</p>

  <p>İşte böyle kâh sıkılarak, kâh ferahlayarak sonunda her zamanki gibi, Oblomov, "Umarım, belki, herhalde" gibi yumuşak, ferahlatıcı kelimelerle türlü türlü avuntular, umutlar buldu; atalarının yadigârı olan bu sözler başındaki iki belayı birden defetti. Üstüne hafif, tatlı bir rehavet çöktü; uyku bütün duygularını bir bulut gibi sardı; tıpkı sabah kırağısının sulan hafifçe kaplaması gibi... Az sonra düşüncesi kim bilir nerede yüzecekti? Ama birdenbire İlya İlyiç kendine geldi, gözlerini açtı.</p>

  <p>— Olur şey değil! Daha yüzümü bile yıkamadım; hiçbir şey yapmadım! Planı yazacaktım, yazmadım; polis müdürüne, valiye mektup gönderecektim; ev sahibine başladığım mektubu bitirmedim; hesaplara bakmadım, paraları vermedim, bütün sabah boşa gitti.</p>

  <p>Durdu, düşündü: "Nedir bu hal? Başkaları olsa bütün bunları yapardı, değil mi? Başkaları... Kimdir bu başkaları?"</p>

  <p>İlya İlyiç kendisini "başkaları" ile karşılaştırdı. Düşündü, düşündü; Zahar'a söylediğinden çok başka bir düşünce zihninde gelişti. Kabul etmek zorunda kaldı ki, başkaları bütün mektupları yazmaya, "ki"leri ve "ne"leri birbirine karıştırmadan cümle yapmaya vakit bulabilirler. Başkaları yeni bir eve taşınabilir, planı gerçekleştirebilir, çiftliğe gidebilirdi... "Ben ne diye yapmayayım bunları?" diye düşündü. "Ben de pekâlâ mektup yazabilirim; mektuptan çok daha zor şeyler yazdım. Ne oldu bana? Taşınmak da ne imiş; istemekten ibaret. Başkaları hiç hırka giymez... Onlar... (burada Oblomov esnedi) uyumak nedir bilmezler... Hayatın tadını çıkarır, her yere gider, görülecek her şeyi görürler, her şeyi merak ederler. Ya ben? Ben... başka türlüyüm." Bu son sözü hüzünle söylemişti. Yeniden düşüncelere daldı, hatta bir aralık başını battaniyenin altından çıkardı. O an Oblomov'un hayatındaki en aydın, en bilinçli anlardan biri oldu.</p>

  <p>Kendi hayatı yanında insan hayatının nelerle dolu olduğu düşüncesi bütün çıplaklığıyla karşısına dikilince, içinde birikmiş meseleler uyanıp, karanlık bir harabeye giren gün ışığının ansızın ürküttüğü kuşlar gibi uçuşmaya başlayınca, İlya İlyiç'i bir korku sardı.</p>

  <p>Yarım kalmış bir adam olduğunu, ruh güçlerinin gelişmekten kaldığını, hayatına bir ağırlığın çöktüğünü düşündükçe içi parçalanıyordu. Başkalarının zengin, hareketli hayatını kıskanıyor; kendi hayatının yolunu ağır bir kaya parçasıyla tıkanmış, daracık, zavallı bir keçiyolu gibi görüyordu.</p>

  <p>İçinde, hiç uyanmadan kalmış, biraz kurcalanmış, fakat hiçbiri sonuna kadar işlenmemiş birçok yetenek olduğunu acı acı seziyordu. İçi yanarak anlıyordu ki onda gömülü kalmış iyi ve güzel bir şeyler vardı; belki çoktan ölmüş ya da bir dağın derinliklerindeki altın gibi saklı kalmış olan bu hazine çoktan meydana çıkmış olmalıydı. Ama öyle derinlerde kalmış, üzerine öyle pislikler yığılmıştı ki... Sanki dünyanın ve hayatın ona verdiği nimetleri birisi çalmış ve yine kendi ruhunun derinliklerinde bir yere gömüp bırakmıştı. Sanki bir güç onu hayat meydanına atılmaktan, iradesini ve zekâsını alabildiğine açılıp harcanmaktan alıkoyuyordu. Sanki gizli bir düşman daha yola çıkarken onu ağır eliyle yakalamış, insanlığın doğru yolundan uzaklara fırlatmıştı...</p>

  <p>Düştüğü ıssız ve vahşi ormandan kurtulup da doğru yola çıkması imkânsız görünüyor; çevresindeki ve gönlündeki orman gittikçe sıklaşıyor, karanlıklaşıyor; dar geçitler kapandıkça kapanıyordu; zekâsındaki uyanıklık gittikçe azalıyor ve artık içindeki sönmüş güçleri bir an için uyandırabiliyordu. Düşünme ve isteme gücü çoktan ve belki de umutsuz olarak felce uğramıştı.</p>

  <p>Hayatındaki işler küçüldükçe küçülmüştü. Ama Oblomov bu küçük işlerin de hakkından gelemiyordu: Birinden ötekine geçemiyor, dalgalar gibi ondan buna, bundan ona gidip geliyordu. Onlara ne iradesiyle karşı koyabiliyor, ne de aklıyla bir yol açabiliyordu.</p>

  <p>Bütün bunları kendisine itiraf etmesi pek acı oldu. Geçmişine ait boş pişmanlıklar, yakıcı vicdan azapları ona iğne gibi batıyor; bu işkenceden kurtulmaya uğraşıyor, suçu yükleyecek birini bulmaya çalışıyordu. Kim olabilirdi?</p>

  <p>— Hep Zahar yüzünden, diye mırıldandı.</p>

  <p>Deminki sahneyi bütün ayrıntılarıyla hatırladı ve utancından yüzü kızardı. "Ya birisi bizi dinlediyse!" diye düşündü ve korktu. "Çok şükür, Zahar gidip bunları kimseye söyleyemez; zaten kimse de inanmaz ki! Tanrıya şükür!"</p>

  <p>İçini çekti, kendine sövdü, bir sağa, bir sola döndü, çatacak başka birini aradı, bulamadı. Ahları ofları Zahar'ın kulağına kadar gitti. Zahar öfkeyle:</p>

  <p>— Bu kadar kvası kaldıramaz elbet, dedi...</p>

  <p>Oblomov nerede ise ağlayarak kendi kendine, "Ben niçin böyleyim?" diye soruyor, başını yeniden battaniyenin altına saklıyordu. "Niçin?" Kendini başkaları gibi yaşamaktan alıkoyan kötü kuvvetin ne olduğunu boşuna aradıktan sonra içini çekti, gözlerini kapadı; birkaç dakika sonra uyuşukluk yeniden vücudunu sarmaya başladı. Ağırlaşan gözlerini açmaya çalışarak:</p>

  <p>— Ben de... istedim... güzel şeyler... Tabiat bana pek mi cimri davrandı?.. Yo!.. Tanrıya şükür, şikâyet etmeye de hakkım yok.</p>

  <p>Sonunda tevekkülle içini çekti. Bütün bu heyecanlardan sonra her zamanki durgun ve rahat haline dönüyordu.</p>

  <p>— Kaderim böyle imiş, ne yapabilirim?</p>

  <p>Uyku artık iyice bastırıyordu. Birdenbire rüyasında konuştu: "Geçen yıldan iki bin ruble daha az..." Yarı uyanarak, "Dur, dur, bekle... Evet ama... merak ediyorum... nasıl oluyor da... ben böyleyim?.." dedi. Kirpikleri iyice kapandı. "Evet niçin? Belki ben... bunun nedenini..." Daha fazla bir şey söyleyemedi. Nedenini artık bulamadı; dili ve dudakları bir kelimenin ortasında durdu, ağzı yarı açık kaldı. Kelime yerine bir "Ah!" daha işitildi, sonra rahat bir uykunun horultusu başladı.</p>

  <p>Uyku, düşüncelerinin ağır ve tembel akışını durdurdu ve İlya İlyiç'i ansızın başka bir zamana, başka insanlar arasına, başka bir diyara götürdü. Okuyucularla gelecek bölümde onun gittiği yere gideceğiz...</p>
</body>
</html>