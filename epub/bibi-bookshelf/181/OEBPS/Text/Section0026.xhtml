<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>VIII</h2>

  <p>O gün Oblomov gittikçe artan bir umut kırıklığı içinde yaşadı. Günü Olga'nın teyzesi ile geçirdi. Mariya Mihaylovna zeki, anlayışlı bir kadındı. Her zaman güzel, kendisine yakışan yeni ipek elbiseler, dantelli yakalar giyerdi. Yaşı elliye yakındı ama tazeliğini kaybetmemişti. Boynunda altın bir gözlük asılı dururdu.</p>

  <p>Her halinde bir vakar vardı. Üstüne güzel bir şal alır, dirseğini zaman zaman kibarca yastığa dayayarak kanepenin üstüne ihtişamla otururdu. Kimse onun iş gördüğünü, yere eğildiğini, dikiş diktiğini, küçük şeylerle uğraştığını görmemiştir. Bunlar onun ciddi yüzüne yakışmazdı. Hizmetçilerine sert ve kayıtsız bir eda ile emirler verirdi.</p>

  <p>Bazen kitap okur ama hiç yazı yazmazdı. Güzel ve çoğu zaman Fransızca konuşurdu. Oblomov'un Fransızcayı rahat konuşmadığını hemen fark etmiş ve daha ikinci günü onunla Rusça konuşmuştu.</p>

  <p>Konuşurken fazla düşünmez, kendini zeki göstermeye çalışmazdı. Sanki zekâsına bir sınır çizmiş de dışına çıkmak istemiyordu. Hayatında duyguların, sempatilerin, aşkın fazla bir yer tutmadığı her halinden belli oluyordu. Halbuki başka kadınlarda aşk, hiç değilse konuşmalarında hayatın her cephesine karışır, başka meseleler ikinci planda kalır. Bu kadın için en önemli mesele, yaşamasını bilmek, kendisine hâkim olmak, düşünce ile karar, kararla gerçekleştirme arasında bir denge kurmaktı. Bir düşman gibi insanı daima göz hapsinde bulunduran bu kadını şaşırtmak mümkün değildi. Salon hayatı onun asıl hayatı idi; bunun için her düşünce, her söz ve her davranış üzerinde büyük bir dikkatle dururdu.</p>

  <p>Hiç kimseye yüreğini açmaz, gizli duygularını söylemezdi; ihtiyar bir dostla oturup kahve içtiği, gizli gizli konuştuğu olmazdı. Yalnız Baron von Langvagen'le çok defa baş başa kalırdı. Baron bazen gece yarılarına kadar oturur, ama Olga da her zaman bu konuşmalarda bulunurdu. Uzun zaman susarlardı. Fakat susmaları anlamlı ve zekice idi; sanki aralarında başkalarının bilmediği sırlar vardı.</p>

  <p>Onları bir arada görünce insan yalnız şunu düşünürdü: Bu iki insan bir arada bulunmaktan hoşlanıyorlar, işte o kadar. Mariya Mihaylovna herkese nasıl davranıyorsa barona da öyle davranıyordu. Hali hiç değişmez, her zaman sevimli ve sakin görünürdü.</p>

  <p>Kötü diller bu dostluğu yorumlamaya kalkıp eski ilişkilerden, hatta beraber yaptıkları Avrupa yolculuğundan söz etmişlerdi; ama Mariya Mihaylovna'da barona karşı en küçük bir sevgi belirtisi görmeye imkân yoktu.</p>

  <p>Baron Olga'nın küçük çiftliğinin vasisi idi. Çiftlik nasılsa rehine konmuş, baron bir dava açmıştı... Yani bir memura birtakım evrak yazdırmış, gözlüklerini takıp okumuş, imza etmiş ve aynı memurla resmi dairelere göndermişti. Kendisi de yüksek çevrelerdeki dostluklarından yararlanıp davaya iyi bir yön vermişti. Davanın pek yakında kazanılacağını umuyordu. Bu dava dedikodulara son vermiş ve herkes baronu bu evde bir akraba gibi görmeye alışmıştı.</p>

  <p>Baron elli yaşlarında vardı, ama genç kalmıştı. Yalnız bıyıklarını boyuyor ve biraz topallıyordu. Pek kibardı, kadınların yanında sigara içmez, bacak bacak üstüne atmazdı. Salonlarda koltuklara yaslanıp ayaklarını kadınların burnuna uzatan delikanlıları tiksintiyle karşılardı. Odalarda bile eldivenle oturur, yalnız yemek yerken çıkarırdı. Son modaya göre giyinir, yakasına nişanlar takardı. Daima kapalı bir arabada gezer ve atlarının üstüne titrerdi. Arabaya oturmazdan önce atların koşumlarını, hatta nallarını yoklar, bazen de mendilini çıkarıp tımarın iyi yapılıp yapılmadığını anlamak için atların başına sürerdi. Tanıdığı kimselere büyük bir nezaketle gülümser; henüz tanıştırılmadığı insanlara ise pek soğuk davranırdı. Tanıştırılır tanıştırılmaz soğuk tavrı bir gülümsemeye çevrilir ve tanıştığı insan da artık her zaman için karşısında gülümsemeye hak kazanmış olurdu. Baron her şeyden aynı titizlikle söz ederdi. Fazilet, hayat pahalılığı, bilim, salon hayatı gibi konularda düşüncelerini açık ve kesin cümlelerle ifade ederdi; bu cümleler sanki herkese dağıtılmış bir ders kitabından çıkarılmış gibiydi.</p>

  <p>Olga'nın teyzesiyle ilişkileri o zamana kadar pek basit ve sakin olmuştu: Birbirlerini aşırılığa gitmeden seviyorlar ve aralarında hiçbir geçimsizlik çıkmıyordu. Böyle olması biraz Mariya Mihaylovna'nın mizacından, biraz da kavga etmelerine hiçbir neden bulunmamasındandı. Olga'nın hiç razı olmayacağı bir şeyi istemek teyzesinin aklından bile geçmez, Olga da teyzesinin arzularına ve düşüncelerine karşı koymayı rüyasında bile görmezdi.</p>

  <p>Teyzesinin istedikleri de nihayet elbise ve saç tuvaleti seçmekte ya da opera ile Fransız tiyatrosundan birine karar vermekte bir mesele olurdu.</p>

  <p>Olga bunlarda her zaman teyzesinin dediğine uymuştu. Mariya Mihaylovna da isteklerinde hiçbir zaman bir teyzenin haklarını aşmamıştı. İlişkileri o kadar renksizdi ki Olga'nın teyzesine ne çeşit bir sevgiyle bağlı olduğu kestirilemezdi. Diğer taraftan da insan ilk bakışta onların bir ana kız değil bir teyze ile yeğen olduklarını anlayabilirdi. Teyze sorardı:</p>

  <p>— Ben çarşıya gidiyorum, bir şey ister misin?</p>

  <p>Olga:</p>

  <p>— Evet, ma tante; terziye uğramak istiyorum, der ve birlikte giderlerdi. Ya da:</p>

  <p>— Hayır, ma tante, başka gün giderim, daha yeni gittim, derdi.</p>

  <p>Teyzesi iki parmağıyla yanağını tutar ve alnından öperdi; o da teyzesinin elini öper; biri gider, biri evde kalırdı.</p>

  <p>Teyze, sanki kendi kendisiyle konuşuyormuş gibi, ne bir soruya, ne de bir karara benzeyen bir eda ile sorardı:</p>

  <p>— Geçen yaz oturduğumuz yazlığı mı tutacağız? Olga:</p>

  <p>— Evet, orası çok güzeldi, der ve yazlık tutulurdu. Ya da Olga:</p>

  <p>— Ah teyzeciğim, o ormandan, kumlardan bıkmadınız mı? Başka bir tarafa baksak nasıl olur? diye sorardı.</p>

  <p>Teyzesi:</p>

  <p>— Peki bakalım, derdi.</p>

  <p>Bazen teyzesi:</p>

  <p>— Olenka, tiyatroya gidelim; bu piyesi çok övüyorlar. Olga ne büyük bir istek, ne de büyük bir uysallık göstererek:</p>

  <p>— İyi olur, derdi.</p>

  <p>Bazen aralarında ufak tefek anlaşmazlıklar olurdu.</p>

  <p>— Yeşil kurdele sana hiç yakışmıyor şekerim. Sarı olsun.</p>

  <p>— Ah, ma tante, altıncı defadır sarı kullanıyorum. Herkesi bezdireceğim.</p>

  <p>— Peki menekşe olsun.</p>

  <p>— Ya şunlar nasıl?</p>

  <p>Teyze Olga'nın gösterdiği kurdelelere dikkatle bakar ve başını sallardı.</p>

  <p>— Sen bilirsin ma chere, ama ben olsam, ya sarı alırdım ya da mor.</p>

  <p>Olga kibarca:</p>

  <p>— Hayır ma tante, derdi; ben bunları tercih ediyorum, bunları alacağım müsaadenizle.</p>

  <p>Olga teyzesinden fikir sorduğu zaman söylediklerini emir saymaz, sadece kendinden daha tecrübeli bir kadının sözleri diye dinlerdi.</p>

  <p>— Teyze şu kitabı okudunuz mu? Nasıl?</p>

  <p>Teyze kitabı iter, fakat Olga'nın okumasına engel olmak da istemeksizin:</p>

  <p>— Aman, ne iğrenç kitap! derdi.</p>

  <p>Böyle bir sözden sonra Olga'nın o kitabı okuduğu olmazdı. İkisinin de bilmediği bir kitap olunca Baron von Langvagen'e ya da orada ise Ştoltz'a sorarlar ve onların hükümlerini kabul ederek kitabı okur veya okumazlardı. Bazen teyze:</p>

  <p>— Ma chere Olga; Zavadskilerde sana pek sokulan genç hakkında dün bana olmayacak şeyler anlattılar, derdi.</p>

  <p>Teyze bu kadarla kalırdı. Artık bu gençle fazla görüşüp görüşmemek Olga'nın işiydi. Oblomov'un gelişi evde ne teyze için, ne baron için, ne de Ştoltz için bir mesele oldu. Ştoltz Oblomov'u öyle bir eve götürmek istemişti ki orada yemekten sonra uzanmak imkânı olmasın. Hatta bacak bacak üstüne bile atılmasın, temiz giyinilsin, konuşulan şeylere dikkat edilsin, olan biten hakkında canlı konuşmalar olsun ve insanın kolay uykusu gelmesin.</p>

  <p>Bundan başka Ştoltz düşünmüştü ki Oblomov'un uykulu hayatına zeki, sevimli, canlı ve biraz da alaycı bir kız sokmakla karanlık bir odaya bir lamba koymuş, içini aydınlatmış, ısıtmış, canlandırmış olacaktı. Halbuki Oblomov'un hayatına bir lamba değil, bir havai fişek sokmuştu. Bunu ne kendisi, ne de tabii Olga ve Oblomov tahmin etmişlerdi.</p>

  <p>İlk ziyaretinde İlya İlyiç bacak bacak üstüne atmadan teyze ile iki saat kadar oturdu; birçok şeylerden akıllı uslu konuştu; hatta iki defa ayaklarının altına büyük bir tabure bile koydu. Baron da geldi, ona nezaketle gülümsedi ve elini sıktı. Oblomov büsbütün ciddileşti; üçü de birbirinden pek hoşlandılar.</p>

  <p>Teyzenin, Olga ile Oblomov'un gezintileri, baş başa konuşmaları hakkındaki düşüncesi... Hayır, daha doğrusu bu hususta hiçbir düşüncesi yoktu.</p>

  <p>Olga genç bir züppe ile çıksaydı iş değişirdi; ama o zaman da gene bir şey söylemezdi, sadece her zamanki ustalığıyla işi çaktırmadan yoluna koyardı: Birkaç defa onlarla birlikte çıkar ya da birisini gönderir ve gezintiler kendiliğinden suya düşerdi.</p>

  <p>Bay Oblomov'la gezmek, salonda ya da balkonda bir köşeye çekilmek... Bunlardan bir şey çıkmaz... Oblomov otuzunu geçmişti. Olga ile saçma sapan şeyler konuşmaz, ona münasebetsiz kitaplar vermezdi elbette... Böyle bir şey kimin aklına gelebilir. Zaten Ştoltz seyahate çıkmadan önce Olga'ya Oblomov'u uyuşukluk içinde bırakmamasını, gündüzleri uyutmamasını, ona eziyet etmesini, iş yaptırmasını, kısaca onunla yakından ilgilenmesini rica etmişti. Ştoltz Mariya Mihaylovna'dan da Oblomov'u gözünden uzak tutmamasını, sık sık evine çağırmasını, Avrupa'ya gitmezse onu bir şeylerle oyalamasını istemişti.</p>

  <p>Oblomov o gün teyze ile otururken Olga hiç görünmedi ve saatler pek ağır geçti. Oblomov yine renkten renge giriyordu. Olga'daki yeni değişmenin nedenini artık anlıyor, ilk defakinden daha fazla üzülüyordu.</p>

  <p>İlk beceriksizliği onu sadece ürkütmüştü. Şimdi ise kalbi eziliyor, kendini karanlık, yağmurlu bir havada perişan ve zavallı hissediyordu. Ona onu sevdiğini keşfettiğini söylemişti. Bu keşfinde belki de aldanmıştı. Bu söz bir hakaret sayılırdı, hem de kolay kolay tamir edilmez bir hakaret. Doğru keşfetmiş olsa bile, bu kadar beceriksizlik olur muydu? Bu düpedüz kendini beğenme değil miydi?</p>

  <p>Olga'nın genç ve temiz kalbinde ürkek ürkek uyanan duyguyu, küçük bir gürültünün daldaki kuşu kaçırması gibi kaçırıvermişti.</p>

  <p>Üzüntü içinde yemeğe gelmesini bekledi: Acaba ne söyleyecek, ona nasıl bir gözle bakacaktı? Olga indi, Oblomov ona hayran hayran bakakaldı. Birdenbire değişivermişti. Yüzü, hatta sesi bile başka türlü idi. Saf ve çocukça gülümsemesi dudaklarından gitmişti. Oblomov'a bir defa olsun, ne merakla, ne de tereddütle baktı. Sanki artık sorulacak, öğrenilecek, şaşılacak hiçbir şey kalmamıştı. Gözleri eskisi gibi Oblomov'a dikilmiyordu. Ona sanki yıllardan beri tanıdığı, baron kadar bile ilgilenmediği bir adammış gibi bakıyordu. Aradan bir yıl geçmiş, Olga bir yıl daha yaşlanmıştı sanki.</p>

  <p>Dünkü sıkıntısından, sinirliliğinden eser kalmamıştı: Şaka ediyor, gülüyor, evvelce karşılık vermeyeceği sorulan uzun uzun cevaplandırıyordu. Belliydi ki artık Oblomov'a karşı herkes gibi olmaya karar vermişti. İçindekini olduğu gibi söylemek serbestliği ve rahatlığı kayboluvermişti. Nasıl olmuştu bu iş?</p>

  <p>Yemekten sonra ona yaklaşarak:</p>

  <p>— Gezintiye gidecek miyiz? diye sordu. Olga cevap bile vermeden teyzesine döndü:</p>

  <p>— Gezmeye gidelim mi? Teyze:</p>

  <p>— Evet, biraz gezelim, dedi; söyle şemsiyemi getirsinler.</p>

  <p>Hep birlikte çıktılar. Uyuşuk uyuşuk gezindiler; uzaktan Petersburg'a baktılar; ormana kadar gittikten sonra balkona döndüler. Oblomov, bu sıkıcı durumun devam edip etmediğini anlamak, bir kelimeyle, bir gülüşle ya da belki bir şarkıyla olsun eski Olga'yı bulmak umuduyla sordu:</p>

  <p>— Bugün şarkı söylemeye niyetiniz yok galiba? İstemeye cesaret edemiyorum.</p>

  <p>Teyze:</p>

  <p>— Çok sıcak, dedi.</p>

  <p>Olga:</p>

  <p>— Zararı yok, söylemeye çalışırım, dedi ve bir şarkı söyledi.</p>

  <p>Oblomov kulaklarına inanamıyordu. Olga değildi bu. Ne olmuştu o eski tutkulu ses? Söyleyişi düzgün ve güzeldi ama salonlarda kendilerinden şarkı istenen genç kızların şarkıları gibi duygusuzdu. Sesinden ruhunu ayırmış, dinleyene hiçbir heyecan vermez olmuştu.</p>

  <p>Alay mı ediyor, numara mı yapıyor, öfkeden mi yapıyor belli değildi. Oblomov'a dostça bakıyor, onunla rahat rahat konuşuyordu, ama şarkısı gibi sözleri de duygusuzdu. Ne demekti bu?</p>

  <p>Oblomov çayı beklemeksizin şapkasını aldı, veda etti. Teyze:</p>

  <p>— Sık sık gelsenize, dedi. Hafta içinde hep yalnızız; sıkılmazsınız, gelin. Hele pazarları konuklar çok oluyor; hiç sıkılmazsınız.</p>

  <p>Baron nazikçe ayağa kalktı ve Oblomov'u selamladı. Olga bir eski dosta bakar gibi başını döndürerek uzaklaşan adımlarını kayıtsızca dinledi.</p>

  <p>Bu iki saat ve sonraki üç dört gün, en çok bir hafta Olga'da derin bir etki yapmış, onu çok olgunlaştırmıştı. Böyle çabuk bir değişme, bu kadar derin bir ruh gelişmesi ancak kadınlarda görülebilir. Hayatının akışını günler içinde değil, saatler içinde duyuyordu.</p>

  <p>Bir erkeğin gönlünden, hiç farkına varmadan gelip geçen şeyleri bir genç kız inanılmaz bir çabuklukla yakalar; gözleri, onların peşine takılır, geçerken çizdikleri yol, hafızalarında silinmez izler bırakır. Erkeğe gerçeklerin apaçık gösterilmesi gereken yerde, kadına hafif bir rüzgâr, işitilmez bir hava ürpermesi yeter.</p>

  <p>Bir genç kızın bir hafta önceki saf çehresini, kayıtsız hallerini birdenbire ciddi düşüncelerle ağırlaştırıveren ne olabilir? Nedir bu düşünceler? Niçin? Bunlarda sanki bir erkeğin bütün mantığını, nazariyelerini, tecrübelerini aşan pratik bir felsefe, bütün bir hayat görüşü vardır.</p>

  <p>Bir genç kızı daha dün bir çocuk olarak bırakan kuzeni, okulunu bitirip subay olunca ona yine eskisi gibi neşeyle koşar, omzuna vurmak, elinden çekmek, onunla iskemlelerin, kanepelerin üstüne atlamak ister, bir de yüzüne dikkatle bakınca şaşırır; hayretle irkilir: Kendinin çocuk kaldığını, onunsa artık bir kadın olduğunu anlar.</p>

  <p>Ne vardı acaba? Bir dram mı olmuştu? Başına bir felaket mi gelmişti? Bütün şehrin bildiği bir olay mı çıkmıştı?</p>

  <p>Hayır; ne annesinin, ne teyzesinin, ne amcasının, ne dadısının, ne hizmetçisinin bir şeyden haberi vardır. Zaten bir şey olacak kadar vakit geçmemiştir. Bir iki defa dans etmiştir, başı ağrımıştır ve gece uyuyamamıştır, işte o kadar. Bunlar gelip geçmiştir, fakat kızın yüzünde yeni bir ifade belirmiştir. İnsana artık başka türlü bakar, kahkahayla gülmez, armudu soymadan ağzına atmaz, okulda şu oldu, bu oldu demez... Halbuki o da kuzeni gibi okulu yeni bitirmiştir.</p>

  <p>Ertesi ve daha ertesi gün Oblomov böyle bir kuzen gibi Olga'yı tanıyamaz olmuş, ona utanarak bakmıştı. Olga'nın bakışları ise açık ve rahattı; ona, herkese bakar gibi meraksız ve sevgisiz bakıyordu. Kendi kendine. "Ne oluyor bu kıza? Neler düşünüyor? Bir şey anlıyorsam kör olayım," diyordu. Sahiden de nasıl anlayabilirdi? Olga'da olan değişiklik bir erkekte ancak yirmi beş yaşında, yirmi beş profesörün, kitaplıkların yardımıyla, dünyayı dolaştıktan sonra, hatta bazen ruh ve fikir tazeliğini kaybetmek pahasına olabilirdi. Bu değişiklik, bu bilince varış Olga'ya ne kadar ucuza mal olmuştu. Oblomov:</p>

  <p>"Hayır, bu sıkıntılı, belalı bir iş, diye düşündü. Viborg tarafına taşınmalı, çalışmalı, okumalı, sonradan Oblornovka'ya gitmeli... Yalnız gitmeli... Onsuz. Elveda benim cennetim! Benim sakin, ışıklı hayat idealim..."</p>

  <p>Oblomov dördüncü ve beşinci gün de Olga'yı görmeye gitmedi; ne okudu, ne de bir şey yazdı. Gezip dolaşmak istedi, fakat tepeye doğru giden tozlu yola çıkar çıkmaz gevşedi: "Bu sıcakta ne işim var oralarda?" dedi. Eve dönüp kanepeye uzandı ve Gorohovaya Caddesi'ndeki tozlu, perdeleri inik odasındaki gibi derin bir uykuya daldı.</p>

  <p>Karmakarışık rüyalar gördü. Uyandığı zaman masa kurulmuş, üstüne kvas, çorba ve bir et yemeği konmuştu. Zahar uykulu uykulu pencereden dışarı bakıyordu. Bitişik odada Anisya tabakları yerleştiriyordu. Oblomov yemeğini yedi ve pencereye oturdu. Her şey tatsız, anlamsız, Oblomov yapayalnızdı. Gene eskisi gibi hiçbir şey yapmaya, hiçbir yere gitmeye isteği yoktu.</p>

  <p>Anisya Oblomov'u eğlendirmek için getirdiği bir kediyi dizlerine koydu:</p>

  <p>— Komşular bir kedi getirdiler, alalım mı? Dün istemiştiniz.</p>

  <p>Oblomov kediyi okşamaya başladı; ama artık kediden de hoşlanmıyordu.</p>

  <p>— Zahar, diye bağırdı.</p>

  <p>— Buyurun efendim.</p>

  <p>— Belki şehre taşınacağım artık.</p>

  <p>— Nereye? Evimiz yok ki.</p>

  <p>— Viborg Mahallesi'ne canım.</p>

  <p>— Bir yazlıktan başka bir yazlığa ne diye taşınalım? Ne var sanki orada? Yoksa Mihey Andreyeviç'i mi göreceğiniz geldi?</p>

  <p>— Burası rahat değil.</p>

  <p>— Gene taşınma derdi, ama yarabbi! Daha yeni kendimize geldik, hâlâ iki fincanla bir süpürgeyi bulamıyorum. Mihey Andreyeviç öteki eşyalarla götürmediyse kayıp demektir.</p>

  <p>Oblomov bir şey söylemedi; Zahar çıktı ve bir sandıkla bir valiz getirdi. Sandığa bir tekme atarak:</p>

  <p>— Peki, bunları ne yapacağız? dedi. Satalım bari.</p>

  <p>— Aklını mı kaçırdın sen? Birkaç gün sonra Avrupa'ya gideceğim.</p>

  <p>Zahar birden kahkahayı basarak:</p>

  <p>— Avrupa'ya! dedi; lafını ettiniz gerçi, ama gitmek nerede...</p>

  <p>— Ne var bunda olmayacak? Gidiyorum artık, kesin... Pasaportum hazır.</p>

  <p>Zahar alaylı alaylı:</p>

  <p>— Peki, ayakkabılarınızı kim çıkaracak orada? dedi. Kadın hizmetçiler mi? Bırakın canım, siz bensiz edemezsiniz.</p>

  <p>Tekrar gülmeye başladı ve favorileri genişledi. Oblomov kızdı:</p>

  <p>— Haydi, saçmalama! Götür şunları, çekil git.</p>

  <p>Ertesi sabah saat dokuzda uyandığı zaman Zahar kahvaltısını getirdi ve fırına giderken yolda genç bayana rastladığını söyledi.</p>

  <p>— Hangi genç bayan?</p>

  <p>— Hangisi olacak canım, Olga Sergeyevna.</p>

  <p>— Peki, ne oldu?</p>

  <p>— Ne olacak, size selam gönderdi, ne yapıyor, nesi var, diye sordu.</p>

  <p>— Ne söyledin?</p>

  <p>— İyidir, dedim; ne derdi olabilir, dedim.</p>

  <p>— Ne diye laf karıştırırsın kendinden, budala? Ne derdi olabilirmiş! Sen ne anlarsın dertten? Peki sonra ne oldu?</p>

  <p>— Dün öğleyin nerede yemek yediğinizi sordu.</p>

  <p>— Evet?</p>

  <p>— Öğleyin de, akşam da evde yediğinizi söyledim. Akşam da yemek yiyor mu dedi, yalnız iki tavuk yediğinizi söyledim.</p>

  <p>— Hay sersem herif!</p>

  <p>— Ne diye sersem oluyorum, yanlış mı söyledim? Kemiklerini göstereyim isterseniz...</p>

  <p>— Sersem! Sersem! Peki, ne söyledi?</p>

  <p>— Güldü. "O kadarcık mı?" dedi.</p>

  <p>— Hay alık herif! Gömleğimi bana ters giydirdiğini de söyleseydin bari.</p>

  <p>— Sormadı, ben de bir şey söylemedim.</p>

  <p>— Başka ne sordu?</p>

  <p>— Bugünlerde neler yaptığınızı sordu.</p>

  <p>— Peki, ne dedin?</p>

  <p>— Hiçbir şey yapmıyor, yatıyor, dedim. Oblomov ellerini şakaklarına vurarak öfkeyle bağırdı:</p>

  <p>— Ah yarabbi!.. Defol, defol! Bir daha benim hakkımda böyle şeyler anlatırsan, sana ne yapacağımı görürsün. Ne zehirli mahlukmuşsun sen!</p>

  <p>— Bu yaşımda bana yalan mı söyletmek istiyorsunuz?</p>

  <p>— Defol!</p>

  <p>Zahar bu kadarına fazla alınmadı, efendisi henüz en acı sözleri söylememişti.</p>

  <p>— Viborg Mahallesi'ne taşınmak istediğinizi de söyledim.</p>

  <p>— Defol!</p>

  <p>Zahar derin derin içini çekerek dışarı çıktı. Oblomov çayını içmeye başladı. Tepsideki yığın yığın ekmeklerden yalnız bir dilim yedi; Zahar yine gider söyler diye korktu. Bir puro yakıp masanın başına oturdu, bir kitap açtı; bir sayfa okudu, öteki sayfayı çevirecekken baktı, kesilmemiş; parmağıyla yırttı, sayfanın kenarları püskül püskül oldu. Kitap da aksi gibi kendinin değil, Ştoltz'undu. Ştoltz her şeyini, hele kitaplarını ne kadar temiz tutar, bu gibi şeylerde ne saçma bir titizlik gösterirdi. En küçük şeyleri, kalemi, kâğıdı tam koyduğu yerde olduğu gibi bulmak isterdi. Bir kitap açacağı da olacaktı herhalde, ama kim bilir nerede? Bir bıçak isteyebilirdi ama vazgeçti; kitabı yerine koyarak kanepeye gitti. Tam yastıkları düzeltip rahatça uzanacağı sırada Zahar odaya girdi.</p>

  <p>— Genç bayan sizi şeye çağırdı, neydi oranın adı...</p>

  <p>— Ne diye söylemedin bunu iki saattir?</p>

  <p>— Odadan kovdunuz, sözümü bitirmeye bırakmadınız.</p>

  <p>— Zahar, sen benim başımın belasısın.</p>

  <p>Zahar efendisine sol yanını çevirip duvara bakarken kendi kendine: "Başladı gene... Tıpkı o günkü gibi; yine ağır şeyler söyleyecek," dedi</p>

  <p>— Nereye gelsin dedi?</p>

  <p>— Adı neydi orasının canım, bahçe midir nedir işte...</p>

  <p>— Parka mı?</p>

  <p>— Tamam, parka. Gezmek isterse gelsin, ben oradayım, dedi.</p>

  <p>— Elbiselerimi getir.</p>

  <p>Oblomov parkta dört döndü, her tarafı aradı. Olga yoktu. Geçen günkü ağaçlı yolda yürürken, Olga'yı çiçekleri attığı yere yakın bir sırada oturmuş buldu. Olga:</p>

  <p>— Gelmeyeceksiniz diye korktum, dedi.</p>

  <p>— Sizi parkta aradım.</p>

  <p>— Arayacağınızı biliyordum, mahsus buraya oturdum. Bu yoldan geçeceğinizden emindim.</p>

  <p>Oblomov, "Niçin emindiniz?" diye sormak üzereyken Olga'ya bir göz attı ve bir şey söylemedi. Bakışı orada evvelce yürüdükleri zamanki bakış değil, son defa evde kendisini şaşırtmış olan bakıştı. Güler yüzlü halinde bile bir çekingenlik, bir durgunluk vardı. Oblomov anladı ki artık onunla duygu oyunları, masumane konuşmalar olamazdı; o sevinçli, çocukça devirler geçmişti.</p>

  <p>Söylenmeden kalan, ince bir soruyla söyletilmesi mümkün olan birçok şey aralarında hiç konuşulmadan kararlaşmıştı, o kadar ki artık geri dönmek de imkânsızdı.</p>

  <p>Olga sordu:</p>

  <p>— Neden kaç zamandır görünmediniz?</p>

  <p>Oblomov bir şey söylemedi, ona aralarındaki ilişkilerin o gizli cazibesinin kalmadığını, durgun ve düşünceli tavrının kendisini sıktığını, o böyle bir bulut arkasına saklandıkça ne yapacağını bilmediğini anlatmak isterdi. Ama hissediyordu ki bunları ne kadar kapalı da söylese Olga hayretle karşılayacak, daha soğuk davranacak ve kendisinin daha başlangıçta beceriksizce berbat ettiği yakınlığı belki de büsbütün söndürecekti. Bu yakınlığı sezdirmeden diriltmek gerekiyordu.</p>

  <p>Belli belirsiz anlıyordu: Olga birdenbire büyümüş, olgunlaşmıştı. Çocukça bir içtenliğe bürünemezdi. Artık, aralarında bir ırmak, bir Rubico Nehri vardı. Kaybolan mutluluğu öteki kıyıda idi; ona varmak için nehri aşmak gerekti. Ama nasıl? Ya tek başına kalırsa?</p>

  <p>Olga Oblomov'da olup bitenleri ondan daha iyi anlıyordu. Bu yüzden üstünlük onda idi. İçi ona açıktı; duygularının doğuşunu, gelişmesini, açılmak isteyişini görüyordu. Anlıyordu ki onunla kadın cilvelerini, nazlarını, Soniçka'nın bütün marifetlerini kullanmaya gerek yoktu: Çünkü aralarında bir savaş olmayacaktı.</p>

  <p>Biliyordu ki daha genç olmasına rağmen harekete geçmek kendisine düşecekti. Oblomov'dan derin bir duyarlık, ateşli fakat iradesiz bir bağlılık dışında bir şey beklenemezdi: Nabzını Olga'nın nabzına uyduracak, kendiliğinden hiçbir duygusu, düşüncesi olmayacaktı.</p>

  <p>Oblomov'un üzerindeki etkisini bir anda anlamış, ona yol gösteren bir yıldız, durgun suları aydınlatan ve içinde kendini gören bir ışık olmaktan zevk duymuştu. Üstünlüğünü türlü türlü yollardan kullanarak bir zafer sevinci içinde yaşıyordu. Aşk komedyasında veya tragedyasında iki oyuncu vardır; hemen her zaman biri ezer, biri ezilir. Ezen rolünde bulunan her kadın gibi, ama ondan daha az, daha bilinçsiz olarak, Olga bu kedi fare oyunundan kendini yoksun bırakmıyordu; bazen şimşek gibi bir duygu içinden fırlamak istiyor, fakat hemen kendini tutuyor, içine kapanıyordu. Oblomov'u kendi haline bıraktığı zaman hiçbir adım atamayacağını bildiği için onu hep yürütmeye çalışıyordu. Elindeki işle uğraşır görünerek sordu:</p>

  <p>— Bir şeyler yaptınız mı?</p>

  <p>Oblomov kendi kendine, "Ah, bu Zahar olmasaydı şimdi evet, diyecektim," dedi. Kayıtsız bir eda ile:</p>

  <p>— Kitap okudum, diye cevap verdi. Olga nasıl yalan söyleyeceğini görmek için gözlerini dikerek:</p>

  <p>— Ne okudunuz, bir roman mı? diye sordu.</p>

  <p>— Hayır roman pek okumam, İcatlar ve Keşifler Tarihi'ni okudum. İçinden, "İyi ki bu sabah bir sayfasını okudum," dedi.</p>

  <p>— Rusçadan mı?</p>

  <p>— Hayır, İngilizceden.</p>

  <p>— İngilizce okuyor musunuz?</p>

  <p>— Biraz zorlukla ama gene de okuyorum. Sonra başka konuya geçmek için hemen sordu: Şehre gittiniz mi?</p>

  <p>— Hayır, hep evde oturdum. Sık sık da el işimle buraya geliyordum.</p>

  <p>— Buraya mı?</p>

  <p>— Evet, bu ağaçlı yolu çok seviyorum, bana burayı gösterdiğiniz için size minnettarım: Kimseler gelmiyor...</p>

  <p>— Ben göstermedim ki size burayı, unuttunuz mu? Burada tesadüfen buluşmuştuk.</p>

  <p>— Evet, öyle olmuştu.</p>

  <p>— İkisi de sustu, Olga sağ gözüne bakarak:</p>

  <p>— Arpacığınız iyice geçti mi? dedi. Oblomov kızardı:</p>

  <p>— Evet, çok şükür geçti.</p>

  <p>— Gözünüz kaşınmaya başladı mı şarapla yıkayın; arpacık olmaz. Dadım öyle derdi.</p>

  <p>Oblomov kendi kendine sordu: "Ne diye hep arpacıktan söz ediyor?"</p>

  <p>Olga ciddi ciddi sözlerine ekledi:</p>

  <p>— Akşamları da yemek yemeyin.</p>

  <p>— Oblomov, "Ah bu Zahar!" diye bağırmak istiyordu. Olga gözlerini kaldırmadan devam etti:</p>

  <p>— İnsan bol bol yemek yiyip, sırtüstü birkaç gün yattı mı, mutlaka arpacık çıkarır.</p>

  <p>Oblomov içinden Zahar'a, "Sersem!" dedi. Olga dizlerinde sarılı duran işini açtı ve nakışlarını gösterdi:</p>

  <p>— Bir çanta; baron için. Güzel mi?</p>

  <p>— Çok güzel; nakış çok hoş. Bir leylak dalı değil mi?</p>

  <p>— Evet... galiba; rastgele bir şey seçtim. Hafifçe kızararak nakışı tekrar sardı.</p>

  <p>Oblomov düşünüyordu: "İşin bu hale gelmesi hiç de garip değil; ona hiçbir şey söyletemiyorum ki. Başkaları, mesela Ştoltz olsa neler yapardı şimdi; ben yapamıyorum işte." Kaşlarını çatarak dalgın dalgın çevresine bakındı. Olga yüzüne baktı ve işini sepete koyarak:</p>

  <p>— Haydi ormana kadar yürüyelim, dedi. Sepetini Oblomov'a verdi; üstünü başını düzeltti, şemsiyesini açtı ve yürüdü:</p>

  <p>— Niçin böyle dertlisiniz?</p>

  <p>— Bilmem ki, Olga Sergeyevna. Mutlu olmama da neden yok; nasıl olayım?</p>

  <p>— Çalışın, insanlarla daha fazla düşüp kalkın.</p>

  <p>— İnsanın bir gayesi olmalı ki, çalışsın. Benim gayem ne? Hiçbir şey.</p>

  <p>— Gaye yaşamak.</p>

  <p>— İnsan niçin yaşadığını bilmezse günü gününe yaşamakla kalıyor; günün geçmesini, gecenin gelmesini beklemekten başka zevki olmuyor. Bugün nasıl yaşadım? sorusuna cevap vermeden uykuya dalıyor, ertesi gün gene aynı hayat.</p>

  <p>Olga susmuş, ciddi bir yüzle dinliyordu. Hafifçe kaşlarını çattı, dudaklarında bir inanmazlık, küçümserlik ifadesi belirdi.</p>

  <p>— Siz ne için yaşadınız? İnsanın hayatı hiçbir şeye yaramaz olur mu?</p>

  <p>— Olur; benimki işte.</p>

  <p>— Hayatınızın gayesini hâlâ bulamadınız mı? İnanamıyorum buna, kendinize iftira ediyorsunuz; öyle olsaydı yaşamaya layık olmazdınız.</p>

  <p>— Gayemi bulacak zamanı geçirdim, şimdi artık önümde hiçbir şey yok.</p>

  <p>İçini çekti, Olga gülümsedi; bu söze inanmaz gibi şakacı bir eda ile:</p>

  <p>— Yok canım, sahi mi? dedi.</p>

  <p>— Alay edebilirsiniz, ama öyle.</p>

  <p>Olga başını hafifçe eğerek yürüdü. Oblomov arkasından yetişti:</p>

  <p>— Kim için yaşayabilirim, hangi gaye için? Neyi arayacağını? Ne için savaşacağım? Neyin rüyasını göreceğim? Hayatın çiçekleri döküldü, sade dikenleri kaldı.</p>

  <p>Yavaş yavaş yürüyorlardı. Olga dalgın dinliyordu. Bir leylak dalı kopardı, hiç yüzüne bakmadan Oblomov'a verdi. Oblomov şaşırarak:</p>

  <p>— Ne var? diye sordu.</p>

  <p>— Bir dal, görmüyor musunuz?</p>

  <p>— Ne dalı?</p>

  <p>— Leylak.</p>

  <p>— Evet... ama ne demek bu?</p>

  <p>— Hayatın çiçeği... ve... Oblomov durdu, Olga da durdu.</p>

  <p>— Ve?</p>

  <p>— Benim öfkemin çiçeği.</p>

  <p>Olga ne yaptığını bilen bir insanın gülümsemesiyle Oblomov'un gözlerine baktı. Etrafındaki koyu bulut dağılmıştı. Gözlerindeki anlam açıktı. Sanki mahsus bir defterin ortasında bir sayfa açmış, en gizli bir yerini okumasına müsaade etmişti.</p>

  <p>Oblomov sevinçten deli gibi olarak:</p>

  <p>— Demek umut edebilirim? diye bağırdı.</p>

  <p>— Elbette... fakat...</p>

  <p>Olga bu kadarla kaldı. Oblomov yeniden hayata gelmiş gibiydi. Şimdi de Olga Oblomov'u tanıyamaz olmuştu. O uykulu, kapanık yüz birdenbire değişivermişti. Gözlerine ışık, yanaklarına kan gelmişti. Bakışında düşünceler, arzular, niyetler doluydu. Olga Oblomov'un hayatına ansızın bir gayenin girdiğini açıkça gördü. Oblomov bir rüyada konuşur gibi:</p>

  <p>— Hayat tekrar açılıyor önümde, dedi. İşte hayat: Gözlerimizin içinde, gülüşümüzde, şu leylakta, Casta Diva'da... Bütün hayat işte bu.</p>

  <p>Olga başını salladı:</p>

  <p>— Hayır, bütün hayat değil, yarısı.</p>

  <p>— En iyi tarafı...</p>

  <p>— Belki.</p>

  <p>— Öteki yarısı nerede? Bundan başka ne olabilir ki?</p>

  <p>— Onu siz bulmalısınız.</p>

  <p>— Niçin?</p>

  <p>Olga koluna girip eve doğru yürüyerek:</p>

  <p>— Bu yarısını kaybetmemek için, dedi. Oblomov büyük bir haz içinde Olga'nın yüzüne, saçlarına baktı ve leylak dalını avucunda bütün gücüyle sıktı. Hâlâ mutluluğuna inanmayarak tekrarladı:</p>

  <p>— Yeniden hayat ve umut! Olga eve girerken:</p>

  <p>— Viborg Mahallesi'ne taşınıyor musunuz? diye sordu. Oblomov güldü ve artık içinden Zahar'a, sersem demedi.</p>
</body>
</html>