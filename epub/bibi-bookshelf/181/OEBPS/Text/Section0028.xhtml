<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>X</h2>

  <p>Oblomov, bir yaz akşamını seyrettikten sonra pembe göklere dalmış bir insan gibiydi; bütün düşüncesi o günkü ışığın ve sıcaklığın yarın da devam etmesiydi; gözlerini batıdan bir türlü çeviremiyor, gecenin indiğini görmek korkusuyla arkasına dönemiyordu. Sırtüstü yatarak Olga ile son konuşmalarını zihninden zevkle geçiriyordu. "Sizi seviyorum, seviyorum, seviyorum," cümlesi hâlâ kulaklarında çınlıyor, ona Olga'nın şarkısından daha güzel geliyordu; hâlâ Olga'nın derin bakışı üzerine dikili duruyordu. Bu bakışın anlamını arıyor, Olga'nın seviyesini ölçüyordu. Tam uykuya dalacağı sırada...</p>

  <p>Ertesi sabah Oblomov solgun ve asık bir yüzle kalktı. Alnında uykusuz bir gecenin izleri vardı; gözleri donuk ve durgundu. Onda artık iş güç sahibi bir adamın mağrur, neşeli ve canlı bakışı, kararlı ve çabuk hareketleri kalmamıştı. Çayını isteksiz isteksiz içti. Masa başına oturmadan, bir kitap açmadan kanepeye oturarak bir puro yaktı. Eskiden olsa uzanırdı, ama artık bu alışkanlığı yitirmişti; başını yastığa koymak bile istemedi. İkide bir omuzlarını silkiyor, başını sallıyordu.</p>

  <p>İçinde yaman bir kavga vardı; ama bu aşk değildi. Olga'nın hayali gözlerinin önündeydi ama uzak ve dumanlı idi; Oblomov ona dertli dertli baktı ve içini çekti: "İnsanın kendi dilediği gibi değil, Tanrının emrettiği gibi yaşaması doğru bir yol ama..." Oblomov düşündü: "Hayır, insan istediği gibi yaşayamaz, doğrudur." İçinden vakur, isyan dolu bir ses yükseliyordu: "Yoksa insan en derin zekânın bile içinden çıkamayacağı bir çelişmeler karanlığına düşer. Bir gün bir şeyi istersin, ertesi gün tutkuyla, ölesiye ona bağlanırsın, daha ertesi gün onu istediğinden utanırsın, arzun yerine geldiği için hayata lanet edersin. İşte insan hayatta kendi isteğinin peşinden serbestçe giderse böyle olur. Bastığımız yeri yoklayarak yürümeliyiz; bazı şeylerden gözlerimizi çevirmeliyiz, mutluluk hülyalarına kapılmamalıyız, mutluluk elimizden kaçarsa isyan etmemeliyiz; hayat budur işte... Kim demiş hayat zevk ve mutluluktur. Ne saçma düşünce! Hayat hayattır, bir ödevdir, ödev dediğin de çetin bir iştir. O halde ödevimizi yapalım..." Oblomov içini çekti.</p>

  <p>— Olga'yı görmemeliyim artık... Tanrım! Benim gözlerimi açtın, bana yolumu gösterdin, ama bu gücü nereden alacağım? Başımı alıp gitmeliyim. Şimdi acı da çeksem bunu yapabilirim. Sonradan yapmadım diye kendi kendime lanet etmem... Neredeyse Olga'dan haber de gelir, öyle söylemişti... Ne kadar şaşıracak...</p>

  <p>Bütün bunların nedeni ne idi? Oblomov'un ruhunda birdenbire hangi rüzgâr esmişti? Bu bulutlar nereden gelmişti? Kendine bu kadar azap vermek düşüncesi nereden çıkmıştı? Daha bir gün önce Olga'nın kalbini yoklamış ve bu kalbin içinde dünyayı ve bütün hayatını ışıklar içinde görmüş, orada kendinin ve onun kaderini okumuştu. Ne olmuştu?</p>

  <p>Herhalde akşam fazla yemek yemiş, sırtüstü yatmış ve şiir âlemi bir kâbus oluvermişti. Çok defa insan sakin, bulutsuz bir yaz gecesi yıldız ışıkları altında, yarın sabah kırların ne kadar güzel görüneceğini, sıcaktan kaçıp ormanların derinliklerine dalmanın ne tatlı olacağını düşünerek uyur ve ertesi gün damda yağmur gürültüleriyle, kasvetli bulutlarla, ıslak ve soğuk bir gün içinde uyanır.</p>

  <p>* * *</p>

  <p>Dün akşam Oblomov her zamanki gibi kalbinin çarpmasını dinlemiş, sonra mutluluğunun tahliline dalmıştı; tam o sırada içine bir kurt düşüp hayatını zehirledi. Zehrin etkisi pek çabuk olmuş, birdenbire bütün hayatını sarsmıştı. Geçmişine ait pişmanlıklar ve üzüntüler yüreğini doldurmuştu. Hayatta cesaretle yürümüş olsaydı şimdi nasıl bir adam olacağını, ne kadar canlı, ne kadar değişik yıllar geçireceğini düşündü ve şimdiki haline baktı. Olga onu nasıl sevebilirdi? Niçin severdi? Bu bir aldanma olmasın? Bu düşünce kafasında birdenbire parlamış ve bir yıldırım gibi içine girerek yüreğini parçalamıştı. "Bu bir aldanma, evet, başka bir şey değil," diye inlemişti. Birdenbire, "Sizi seviyorum, seviyorum, seviyorum," cümlesini hatırladı, bir an için yüreği ısınır gibi oldu. Fakat tekrar soğudu. Olga'nın "seviyorum"ları ne demek olabilirdi? Bir göz boyamasından, henüz boş olan bir yüreğin aldatıcı bir fısıltısından başka ne olabilirdi? Bu aşk değil, sadece aşkın bir esintisiydi.</p>

  <p>Bir gün Olga'nın sesi aynı kelimeleri o kadar güçle söyleyecekti ki herkes işitecekti. Onu teyzesi de, baron da duyacaklar ve yankısı çok uzaklara gidecekti. Duyduğu his otlar arasında gizlenen ve şarıltısı güçlükle işitilen kıvrım kıvrım ufacık bir dereye benzeyecekti.</p>

  <p>Olga'nın sevgisi şimdi elindeki nakışa benziyordu; onu ağır ağır, tembel tembel işliyordu. Bitirdiği zaman bu nakışa daha büyük bir tembellikle bakacak ve bir tarafa atıp unutuverecekti. Evet, bu aşk değil sadece aşk için bir hazırlık, bir deneme idi. Tesadüf Oblomov'un bu denemeye ilk elverişli konu olmasını istemişti...</p>

  <p>Zaten buluşmaları ne kadar tesadüfle olmuştu. Olga onun farkına bile varmazdı: Ştoltz işe karışmış ve Olga'nın genç kalbinde bir ahbaplık sevgisi uyandırmıştı. İlkin Oblomov'a acımış, sonra da uyuşuk ruhunu uyandırmak arzusuna kapılmıştı. Bu onun gururunu bir süre okşayacak, sonra Oblomov'u bırakacaktı. Yatağından fırlayıp titreyen elleriyle mumu yaktı ve dehşet içinde:</p>

  <p>— Evet, bu böyledir, dedi. Bunun dışında hiçbir şey yoktur. Olga sevmeye hazırdı, kalbi sabırsızlıkla aşkı beklediği sırada ben tesadüfle, yanlışlıkla hayatına girdim... Asıl seveceği adam gelir gelmez aldandığını görecek ve benden iğrenecek. O zaman nasıl bakacak bana, nasıl kaçacak benden! Aman ne feci şey! Ben başkasının malını çalıyorum! Ben bir hırsızım! Ne yapıyorum ben? Yarabbi, ne kadar körmüşüm! Aynada kendine baktı: Sararmış solmuş, gözleri donuklaşmıştı. Öbür mutlu genci düşündü: Yüzünde emin bir gülümseme, çevik bir yürüyüş, gürbüz bir ses! Olga'nın gözleri gibi rüyalı, ıslak fakat her an pırıl pırıl yanmaya hazır, derin ve kudretli gözler. Bu delikanlı er geç karşısına çıkacak, Olga birdenbire kızaracak, Oblomov'a bakacak ve kahkahayla gülecekti. Tekrar aynaya baktı.</p>

  <p>— Hayır, benim gibi bir adamı kimse sevemez, dedi. O zaman başını yastığa dayayarak kararını verdi:</p>

  <p>"Hoşça kalın Olga, mutlu ol." Sabahleyin Zahar'ı çağırdı:</p>

  <p>— İlyinskilerden bir hizmetçi beni çağırmaya gelirse ev de yok, şehre gitti dersin.</p>

  <p>— Peki efendim.</p>

  <p>Oblomov kendi kendine:</p>

  <p>— Hayır... mektup yazmak daha iyi olacak, dedi. Birdenbire ortadan kaybolursam tuhafına gider. Anlatmam gerek.</p>

  <p>Masanın başına oturdu ve ateşli bir hızla yazmaya başladı. Mayıs başında ev sahibine mektup yazarken hiç de bu halde değildi. Cümleler rahatça kaleminin ucuna geliyor, "ki"ler falan birbirine girmiyordu:</p>

  <p>"Bu kadar sık görüşürken benim yerime mektubumun gelmesi sizi herhalde şaşırtacak, Olga Sergeyevna. Fakat sonuna kadar okuyunca göreceksiniz ki başka türlü yapamazdım. Bu mektubu çok daha önce yazmış olmalıydım; o zaman ikimiz de sonradan duyacağımız birçok vicdan azabından kurtulmuş olurduk. Ama gene de geç kalmış değilim. Birbirimizi o kadar çabuk, o kadar umulmadık bir şekilde sevdik ki ansızın hastalanmış gibi olduk. Bu yüzden kendime daha erken gelemedim. Zaten sizi bir süre görüp dinledikten sonra kim kendi isteğiyle büyünüzden kurtulmaya çalışabilir? Kim sizinle yürürken kendini inişe bırakacak yerde adım başında durup geriye bakmak iradesini gösterebilir? Her gün kendi kendime diyordum: 'Daha ileri gitmeyeceğim artık, olduğum yerde duracağım; bunu yapmak benim elimde.' Ama gene de sürükleniyordum... Şimdi ise öyle bir savaş içindeyim ki sizin de yardımınıza muhtacım. Ne kadar derine sürüklendiğimi ancak bu gece anladım; ancak bu gece, içine düştüğüm uçurumun derinliğini gördüm ve durmaya karar verdim...</p>

  <p>Yalnız kendimden söz edişim bencilliğimden değil, sadece şundan: Ben uçurumun dibine yuvarlandığım zaman siz bir melek gibi yukarılarda kalacaksınız ve belki bana bir göz atmaya bile lüzum görmeyeceksiniz. Dinleyin, size apaçık ve kaçamaksız bir şey söyleyeceğim: Siz beni sevmiyorsunuz, sevemezsiniz. Tecrübeme güvenin, bana inanın. Benim yüreğim yanmaya başlayalı çok zaman oldu: Gerçi yüreğim evvelce aldanarak yandı ama bu sayede insan yüreğinin gerçek ateşiyle, aldatıcı ateşini ayırt etmeyi öğrendim. Siz yanlışı doğrudan ayıramazsınız, ben ayırabilirim ve ayırmalıyım. Doğruyu henüz bulamamış olanlara yardım etmek ödevimdir. İşte size haber veriyorum: Siz yanlış bir yoldasınız, geriye dönün. Aşkın bize hafif ve gülümser bir hayal içinde göründüğü, Casta Diva'nın seslerine, leylak kokularına büründüğü, kelimelerle değil, utangaç bakışlarla kendini anlattığı sürece aşk olduğuna inanmıyor, onu bir hayal oyunu, bir gurur okşayışı sayıyordum. Ama bu oyunlar bitti artık; aşk benim için bir hastalık oldu; kendimde bir tutkunluğun başladığını hissettim; siz de daha düşünceli, daha ciddi oldunuz; bütün boş zamanlarınızı bana verdiniz; sinirleriniz gerginleşti; huzurunuz kayboldu. Şimdi korkuyorum ve anlıyorum ki bu işi durdurmak, size onun içyüzünü anlatmak bana düşen bir görevdir.</p>

  <p>Sizi sevdiğimi söyledim, siz de beni sevdiğinizi söylediniz. Aradaki ahenksizliği fark etmediniz mi? Etmediniz değil mi? O halde sonra edeceksiniz; ben uçuruma düştüğüm zaman. Bakın benim halime, düşünün kim olduğumu. Beni sevmeniz mümkün mü? Beni gerçekten seviyor musunuz? Dün, 'Seviyorum, seviyorum, seviyorum,' dediniz, ben de size kesin olarak söylüyorum: 'Hayır, hayır, hayır.' Beni sevmiyorsunuz ama şunu hemen belirteyim ki yalan da söylemiyorsunuz. Beni aldatmıyorsunuz. Hayır denecek yerde evet diyecek insan değilsiniz. Benim size anlatmak istediğim, duyduğunuz şeyin gerçek aşk değil, sadece bir aşk umudu olmasıdır. İçinizdeki bilinçsiz aşk ihtiyacı asıl gıdasını bulamayınca, hararetsiz ve sahte bir alevle yandı; bu çeşit ateşler kadınlarda bir çocuğa veya bir kadına gösterdikleri sevgide ya da nedensiz döktükleri gözyaşlarında, histeri bunalımlarında görülür... Ben baştan size bunu açıkça söylemeliydim: Siz yanlış bir yoldasınız; karşınızdaki erkek, rüyalarınızda gördüğünüz adam değildir. Göreceksiniz, bir gün o adam karşınıza çıkacak; o zaman kendinize geleceksiniz; yaptığınız hatadan utanacak, bana kızacaksınız; ben de bunun azabını duyacağım. Daha keskin bir zekâm, daha iyi bir kalbim olsaydı, daha samimi olsaydım size bunları daha önce söylerdim... Söylememiş de değilim, ama nasıl söylediğimi hatırlarsınız: Bana inanmamanızdan korkarak, beni ciddiye almamanızdan korkarak; başkalarının sonradan söyleyeceği şeyleri ben size önceden söyledim, sizi erkekleri dinlememeye, onlara inanmamaya hazırlamak istedim. İçimden düşündüğüm şuydu: 'Asıl beklediği adam daha gelmedi, o gelinceye kadar mutlu olurum.' İşte insan tutuldu mu, mantığı böyle işler. Şimdi başka türlü düşünüyorum. Kendi kendime şunu soruyorum: Ona iyice bağlandığım zaman, yanımda olması benim için bir zevk değil bir zorunluluk olduğu zaman, aşk yüreğime iyice yerleştiği zaman ne olacak? O zaman kendimi nasıl ondan ayırabileceğim? Bu acıya dayanabilecek miyim? İşin sonu kötüye varacak. Daha şimdiden bunu düşünmek beni ürpertiyor. Daha yaşlı, daha tecrübeli olsaydınız, mutluluğuma şükreder ve size hayatımı seve seve verirdim; ama...</p>

  <p>Peki ama bu mektubu niçin yazıyorum? Niçin doğrudan doğruya yanınıza gelip sizi her gün daha fazla görmek istediğimi, halbuki sizi görmemem gerektiğini söylemedim? fakat kendiniz düşünün; bunu yüzünüze karşı söylemek cesaretini nasıl bulabilirdim? Bazen buna benzer şeyler söylemek üzereyken birdenbire başka şeyler söylüyordum. Belki söylesem üzülürdünüz ya da benim iyi niyetimi anlamayarak bunu bir hakaret sayardınız. Bense buna dayanamazdım, sözlerimi geri alırdım, iyi niyetlerim toza toprağa karışır ve sonunda ertesi gün buluşmak için sözleşirdik. Şimdi, sizden uzakken durum çok farklı! Tatlı gözleriniz, sevimli, güzel yüzünüz karşımda değil; önümdeki kâğıt sessiz ve sabırlı. Size şu cümleyi rahat rahat yazıyorum (yalan; hiç de rahat değilim): Artık birbirimizi görmeyeceğiz (bu doğru).</p>

  <p>Başka birisi olsa şunu da eklerdi: 'Bu satırları gözyaşları içinde yazıyorum.' Ama ben size yalan söylemiyorum, acımın bir gösteriş olmasını istemiyorum, çünkü dertleri, pişmanlıkları artırmak neye yarar? Bu çeşit yalanlarda sevgiyi daha fazla kökleştirmek umudu saklıdır. Bense bu duyguyu sizde ve bende kökünden kazımak istiyorum. Zaten gözyaşları ya boş hayalcilere ya da bir kadını sözle baştan çıkarmak isteyenlere yaraşır. Ben size bunları uzun bir yolculuğa çıkan iyi bir dostla vedalaşır gibi söylüyorum: Üç dört hafta daha beklesem çok geç olurdu. Aşk bir ruh kangreni; o kadar çabuk ilerliyor ki. Daha şimdiden ne haldeyim. Zamanı saatlerle, dakikalarla değil, güneşin doğup batmasıyla değil, sizinle ölçüyorum: 'Onu gördüm, görmedim, göreceğim, görmeyeceğim, gelecek, gelmeyecek... '</p>

  <p>Bütün bunlar, gençlikte güzel; çünkü gençlik heyecanların tatlısına, acısına kolayca dayanır; benim yaşımda insan, huzuru arıyor, ben uykulu ve uyuşuk huzura alışmışım; fırtınalara tahammülüm yok. Çokları benim bu hareketime şaşarak, ne diye kaçıyor? der; çokları da gülecek. Gülsünler, umurumda değil. Sizi görmemeye katlandıktan sonra nelere katlanamam ki? Derin kederim içinde bir tesellim şu ki hayatımızın bu kısa devresi hafızamda her zaman temiz ve ışıklı bir hatıra olarak kalacak ve beni tekrar eski ruh uyuşukluğuma düşmekten koruyacak. Bu hatıra size de hiçbir zarar vermeyecek ve gelecekte gerçek aşkı bulmanıza yardım edecektir. Hoşça kalın meleğim, çabuk uçup gidin; yanlışlıkla kötü bir dala konduğunu görerek ürken bir kuş gibi çevik, neşeli ve hafif, uçup gidin... "</p>

  <p>Oblomov ilham içinde yazıyordu; kalemi kâğıtlar üzerinde uçuyor, gözleri parlıyor, şakakları yanıyordu. Mektup bütün aşk mektupları gibi uzadıkça uzadı: Aşıkların gevezeliği korkunçtur. Oblomov hayretle düşündü: "Garip şey; içimde artık üzüntü yok; bayağı mutluyum... Neden böyleyim? Herhalde ruhumdaki ağırlığı mektuba boşalttım da ondan."</p>

  <p>Mektubu okudu, katladı ve mühürledi.</p>

  <p>— Zahar, hizmetçi geldiği zaman şunu genç bayana gönder.</p>

  <p>— Baş üstüne.</p>

  <p>Oblomov gerçekten keyifliydi. Kanepe üstünde bağdaş kurup oturdu. "Kahvaltı yok mu?" diye sordu. İki yumurta yedi ve bir puro yaktı. Kalbi dolu, kafası işlekti; yaşıyordu, Olga'nın mektubu nasıl alacağını, nasıl okuyacağını, okuduktan sonra nasıl şaşacağını, ne hale geleceğini düşünüyordu. Sonra ne olacak?</p>

  <p>Önündeki günün imkânları, yenilikleri ona haz veriyordu... Kalbi sabırsızlıkla çarparak kapının çalınmasını bekliyor, acaba hizmetçi geldi gitti mi, Olga mektubu okudu mu diye sabırsızlanıyordu... Hayır, dışarıda ses seda yoktu.</p>

  <p>Endişelenmeye başladı: "Bu da ne demek? Kimse gelmedi. Nasıl olur?" İçinden gizli bir ses ona fısıldadı: "Ne diye merak ediyorsun? Senin beklediğin de bu değil mi? Kimse gelmezse sen de ilgini kesersin." Oblomov bu sesi dinlemedi. Yarım saat sonra avluda arabacı ile oturan Zahar'a sesini duyurabildi.</p>

  <p>— Kimse gelmedi mi? Bir haber yok mu? diye sordu.</p>

  <p>— Geldi.</p>

  <p>— Ne söyledin?</p>

  <p>— Evde olmadığınızı, şehre gittiğinizi söyledim. Oblomov'un gözleri fal taşı gibi açıldı.</p>

  <p>— Ne diye böyle söyledin? Uşak geldiği zaman ne yapmanı söylemiştim?</p>

  <p>— Uşak gelmedi ki, hizmetçi kız geldi.</p>

  <p>— Mektubu verdin mi?</p>

  <p>— Hayır, vermedim. Siz bana ilk önce evde olmadığınızı söylememi, sonra da mektubu vermemi emrettiniz. Uşak gelince mektubu vereceğim.</p>

  <p>— Vay ahmak herif! Sen benim katilim olacaksın. Mektup nerede? Ver bana.</p>

  <p>Zahar mektubu getirdi. Bir hayli kirlenmişti. Oblomov öfkeyle mektubun üzerindeki kirleri göstererek:</p>

  <p>— Ellerini yıkasana be herif! dedi. Zahar yan yan bakarak cevap verdi:</p>

  <p>— Ellerim temiz.</p>

  <p>Oblomov Anisya'yı çağırdı, Anisya'nın başı kapıdan gözüktü.</p>

  <p>— Bak şu Zahar'ın yaptığı işe. Al şu mektubu, İlyinskilerin uşağına ya da hizmetçi kıza ver, genç bayana götürsün. Anladın mı?</p>

  <p>— Evet efendim. Verin mektubu; dediğiniz gibi yaparım. Ama Anisya çıkar çıkmaz Zahar mektubu elinden aldı:</p>

  <p>— Defol oradan karı, sen kendi işlerine bak!</p>

  <p>Az sonra hizmetçi kız tekrar geldi. Zahar kapıyı açarken Anisya da yaklaştı. Zahar öfkeyle sordu:</p>

  <p>— Ne arıyorsun burada?</p>

  <p>— Ne olur canım, bakmaya geldim... Zahar karısına dirseğini kaldırarak:</p>

  <p>— Çekil git, daha da neler, dedi.</p>

  <p>Anisya gülümseyerek uzaklaştı fakat kapının aralığından Zahar'ın efendisinin emirlerini yerine getirip getirmeyeceğini gözetlemeye hazırlandı.</p>

  <p>İlya İlyiç, gürültüyü duyarak dışarıya çıktı.</p>

  <p>— Ne var Katya?</p>

  <p>— Olga Sergeyevna nereye gittiğinizi öğrenmek istedi. Ama bir yere gitmemişsiniz. Gidip haber vereyim.</p>

  <p>Oblomov:</p>

  <p>— Evdeyim; Zahar'ın uydurmaları bunlar, dedi. Al şu mektubu Olga Sergeyevna'ya ver.</p>

  <p>— Peki, baş üstüne.</p>

  <p>— Kendisi nerede şimdi?</p>

  <p>— Köye gitti; dedi ki kitabı bitirdiyseniz saat ikiye doğru parka geleceksiniz.</p>

  <p>Katya gitti. Oblomov biraz sonra köye doğru yürüdü; içinden, "Hayır gitmeyeceğim," diyordu. "Her şeyin biteceği bir sırada ne diye heyecanlanayım?" Uzaktan Olga'nın tepeye doğru yürüdüğünü gördü. Katya yanına gitti, mektubu verdi. Olga bir an durdu, mektuba baktı, biraz düşündükten sonra Katya'yı gönderdi ve parkın yollarından birine girdi.</p>

  <p>Oblomov tepenin etrafında yürüdü. Olga'nın yürüdüğü yolun öbür ucundan parka girdi. Yolun ortalarına doğru, fundalıklar arasında çayıra oturup Olga'yı bekledi. "Buradan geçer herhalde," diye düşündü. "Kendimi göstermem, sadece onu görürüm ve artık ebediyen ayrılırım." Olga'nın ayak seslerini beklerken kalbi yerine sığmıyordu. Ses seda yoktu. Tabiat kendi âleminde idi. Her tarafta göze görünmeyen ufak tefek bin bir hareket var, fakat tabiat gene de muhteşem bir huzur içinde. Çayırın içinde canlı yaratıklar kımıldanıyor, sürünüyor, hepsi telaş içinde. Karıncalar itişe kakışa dört bir yana koşuşuyor. Yüksek bir yerden bir pazaryeri de tıpkı böyle görünürdü. Aynı birikmeler, aynı kaynaşmalar, çekişmeler.</p>

  <p>Bir çiçeğin üstünde bir eşekarısı vızıldıyor, çiçeğin çanağına doğru girmeye çalışıyordu; öte yanda bir sürü sinek bir ağaç içerisinden sızan özün çevresinde kaynaşıyordu. Dallarında bir kuş hep aynı sesle ötüyor, belki de eşini çağırıyordu. İki kelebek, birbirinin çevresinde vals eder gibi ağaç gövdeleri arasında dolaşıyordu. Otlardan kuvvetli güzel bir koku ve sürekli bir vızıltı geliyordu.</p>

  <p>Oblomov tabiatın bu gayretli hayatına seslere kulak vererek düşünüyordu:</p>

  <p>"Neler oluyor şu tabiatta! Ama dışarıdan her şey ne kadar sakin, ne kadar rahat görünüyor!"</p>

  <p>Hâlâ ayak sesi yoktu. Nihayet Oblomov yavaşça dalları açarak, "İşte geliyor!" dedi... "Ah, o da ne? Ağlıyor! Aman yarabbi!"</p>

  <p>Olga ağır ağır yürüyor ve bir mendille gözyaşlarını siliyordu; fakat siler silmez tekrar yaşlar boşanıyordu. Gözyaşlarını durdurmak, onları ağaçlardan bile saklamak istiyordu, ama elinde değildi. Oblomov Olga'nın ağladığını hiç görmemişti. Böyle bir şey beklemiyordu. Bu gözyaşları içini yakıyor fakat bir ateş değil, tatlı bir sıcaklık duyuyordu. Arkasından koştu. Tatlı bir sesle:</p>

  <p>— Olga, Olga! dedi.</p>

  <p>Olga durdu, arkasına baktı, Oblomov'u hayretle süzdü, sonra başını çevirip yürümeye devam etti. Oblomov yanına gelerek:</p>

  <p>— Ağlıyorsunuz, dedi.</p>

  <p>Olga'nın yaşları büsbütün arttı. Artık kendini hiç tutamıyordu. Mendilini yüzüne tutarak hıçkırıklar içinde yoldaki ilk sıranın üstüne oturdu. Oblomov Olga'nın elini tutup yüzünden uzaklaştırmaya çalışarak, şaşkınlık içinde mırıldanıyordu:</p>

  <p>— Ah! Ben ne yaptım!</p>

  <p>Olga:</p>

  <p>— Bırakın beni! dedi. Gidin. Ne işiniz var burada? Ağlamamam gerek, biliyorum. Ne diye ağlıyorum? Haklısınız: Hayatta her şey olabilir.</p>

  <p>Oblomov önünde diz çökerek, sordu:</p>

  <p>— Gözyaşlarınızı durdurmak için ne yapayım, söyleyin; emredin, her şeyi yapmaya hazırım...</p>

  <p>— Beni ağlatmak elinizdeydi, ama gözyaşlarımı durdurmak artık elinizde değil... Her şeyi yapacak kadar güçlü değilsiniz. Bırakın beni!</p>

  <p>Olga mendiliyle tekrar yüzünü kapadı. Oblomov ona baktı ve içinden kendine lanet ederek:</p>

  <p>Kör olası mektup! dedi.</p>

  <p>Olga sepeti açtı, içinden mektubu çıkararak:</p>

  <p>— Alın, dedi; bende kalmasın. Onu görüp tekrar ağlamak istemiyorum.</p>

  <p>Oblomov mektubu cebine koyup sustu; başını önüne eğdi:</p>

  <p>— Ama niyetlerimin iyi olduğunu herhalde kabul ediyorsunuz, Olga. Mutluluğunuzun benim için ne kadar değerli olduğunu ispat etmiş olmuyor muyum?</p>

  <p>Olga içini çekerek:</p>

  <p>— Evet, mutluluğum sizin için pek değerli, dedi. Hayır İlya İlyiç, siz benim mutluluğumu kıskandınız, bozmak istediniz.</p>

  <p>— Bozmak mı? O halde siz benim mektubumu okumadınız? Tekrar anlatayım...</p>

  <p>— Sonuna kadar okumadım; yaşlar gözlerimi kapadı; budalalığımdan. Ama sonunda neler olduğunu tahmin ettim: Ağlamamı istemiyorsanız tekrar anlatmayın...</p>

  <p>Olga tekrar ağlamaya başladı.</p>

  <p>— Ben gelecekteki mutluluğunuz için sizi serbest bırakıyorum, kendimi feda ediyorum... Sanıyor musunuz ki bunu için için ağlamadan, rahatça yapıyorum? Ne diye yapıyorum bunu?</p>

  <p>Olga ağlamayı keserek Oblomov'a döndü:</p>

  <p>— Ne diye mi? Fundalıklar arasında benim ağladığımı görmek için. Acaba ağlayacak mı, ağlamayacak mı, nasıl ağlayacak? Ne diye saklandınız? Bunun için işte. Mektupta yazdıklarınız doğru olsaydı, benden ayrılmaya gerçekten razı olsaydınız, beni görmeden Avrupa'ya giderdiniz.</p>

  <p>Oblomov sitemle:</p>

  <p>— Ne diyorsunuz! diye başladı ama cümlesini bitiremedi. Olga'nın sözü onu şaşırtmıştı; çünkü doğru olduğunu birden anlayıvermişti.</p>

  <p>Olga:</p>

  <p>— Evet, dedi; dün size benim seviyorum demem gerekiyordu; bugün ağlamamı istediniz; yarın da belki ölümümü görmek istersiniz.</p>

  <p>— Olga, bana nasıl bu kadar ağır sözler söyleyebiliyorsunuz? Sizin ağlamanızı değil, gülmenizi görmek için hayatımın yarısını verebileceğimden emin değil misiniz?</p>

  <p>— Evet, şimdi belki gülmemi istersiniz... Çünkü bir kadının sizin için ağladığını gördünüz. Hayır, siz kalpsizsiniz. Ağlamamı istemediğinizi söylüyorsunuz; öyle olsa beni ağlatmazdınız...</p>

  <p>Oblomov ellerini göğsünde kavuşturarak:</p>

  <p>— Ama ben nereden bileydim? diye haykırdı.</p>

  <p>— Seven bir kalp bilir: Ne istediğini, neler olabileceğini önceden kestirir. Ben dün buraya gelecek durumda değildim; konuklarım vardı; ama beni beklemek sizi üzer diye, uykunuzu kaçırırım diye geldim; size acı vermek istemedim. Sizse... siz beni ağlar görmekten zevk alıyorsunuz. Peki görün işte; rahat edin; gözleriniz doysun!</p>

  <p>Olga tekrar ağlamaya başladı...</p>

  <p>— Olga, ben yine de uyumadım; bütün gece acı çektim.</p>

  <p>— Rahat olmamı bana çok gördünüz. Eğer ben bugün ağlamasaydım, sizin uykunuz kaçacaktı.</p>

  <p>Oblomov uysal bir şefkatle:</p>

  <p>— Peki ne yapayım şimdi, af mı dileyeyim sizden? dedi.</p>

  <p>Olga tekrar yüzünü sildi:</p>

  <p>— İnsan çocukken af diler, ya da kalabalıkta birinin ayağına bastığı zaman. Böyle işlerde af dilemekten bir şey çıkmaz.</p>

  <p>— Fakat Olga, ya söylediklerim doğruysa, ya ben haklıysam, ya aşkımız bir hata ise? Ya başka birini severseniz? Bana bakınca yüzünüz kızarırsa?</p>

  <p>— Peki, ne olur?</p>

  <p>Olga bunu sorarken ona öyle derin, öyle alaycı ve keskin gözlerle baktı ki Oblomov bocaladı. Kendi kendine, "Senden bir şey öğrenmek istiyor; dikkat et İlya İlyiç," dedi. Aşkları bir hata olunca hiçbir bakımdan müdafaa edilemeyeceğine göre Olga'nın sorduğu soruya ne anlam vereceğini bilmiyor, neler düşündüğünü bir türlü kestiremiyordu. Ona endişe ile bakarak sorusunu tekrarladı:</p>

  <p>— Nasıl ne olur?</p>

  <p>Olga ne demek istediğini bilen bir insanın emin ve azimli bakışıyla Oblomov'u süzdü; kurnazca:</p>

  <p>— "Uçuruma düşmekten" korkuyorsunuz, dedi. Sizi artık sevmeyeceğim zaman çekeceğiniz acıdan korkuyorsunuz. Bu işin sonu kendiniz için fena olacak diye korkuyorsunuz.</p>

  <p>Oblomov gene ne demek istediğini anlamadı.</p>

  <p>— Fakat şunu düşünmüyorsunuz: Başka birini sevecek olursam ben mutlu olacağım. şık olacak olursam benim için her şey yolunda gidecek. Mademki siz benim mutlu olmamı istediğinizi, hayatınızı bile benim mutluluğum uğrunda feda etmeye hazır olduğunuzu söylüyorsunuz...</p>

  <p>Oblomov gözlerini kırpıştırarak Olga'ya dikkatle baktı ve içinden, "Demek buymuş düşündüğü. Doğrusu bunu beklemiyordum..." dedi.</p>

  <p>Olga, zehirli bir bakışla onu tepeden tırnağa süzdü ve devam etti:</p>

  <p>— O kadar tasasına düştüğünüz mutluluğum, bu sabahlar, bu akşamlar, bu park, benim sizi seviyorum deyişim, bütün bunların hiçbir değeri yok mu? Bütün bunlar fedakârlığa, acıya değmez mi?</p>

  <p>Oblomov Olga'nın ne demek istediğiniz kavrayarak, perişan bir halde kendi kendine, "Yer yarılsa da yerin dibine geçsem," dedi.</p>

  <p>Olga daha fazla coşarak devam etti:</p>

  <p>— Ya siz kitaplardan, işinizden, insanlardan bezdiğiniz gibi bu aşktan da bezerseniz ne olacak? Günün birinde rakip bir aşk olmaksızın yanı başımda, kanepenizdeki gibi uykuya dalarsanız ve benim sesim sizi uyandıramazsa, kalbinizde ki... dağılıverirse, bana başka bir kadını değil, sadece hırkanızı tercih ederseniz?</p>

  <p>Oblomov ondan biraz uzaklaşarak, azap içinde sözünü kesti:</p>

  <p>— Olga, buna imkân yok.</p>

  <p>— Niçin olmasın? Benim yanıldığımı, başka birine âşık olacağımı söylüyorsunuz. Ben de sizin bir zaman sonra beni sevmez olacağınızı sanıyorum. O zaman ne olacak? Şimdi yaptığım şeye o zaman nasıl bir özür bulacağım. Başkalarını bir yana bıraksak bile kendi kendime ne söyleyeceğim? Bu düşünce zaman zaman benim de uykumu kaçırıyor, ama ben geleceğe ait şüphelerimle sizi üzmüyorum; çünkü ben umutların en iyisine bağlanıyorum. Bende mutluluk korkuyu bastırıyor. Ben sizin gözlerinizin parlamasına, beni aramak için tepeleri tırmanmanıza, uyuşukluktan kurtulup bana bir kitap ya da bir çiçek getirmek için şehre koşmanıza, benim için gülmenize ve hayata bağlanmanıza değer veriyorum. Bir hata işliyorsam, sonradan buna vahlanacaksam (elini kalbine koyarak) hiç olmazsa şuramda duyuyorum ki, gelecek günler benim yüzümden fena olmayacak. Demek kader bana engel oldu, Tanrının isteği bu değilmiş diyeceğim. Gelecekte gözyaşı dökmekten korkmuyorum... Ah, ne kadar mutluydum... bugüne kadar.</p>

  <p>Oblomov yalvardı:</p>

  <p>— Tekrar mutlu olun, ne olur.</p>

  <p>— Önünüzde karanlıktan başka bir şey görmüyorsunuz. Mutluluğun sizce bir değeri yok... Nankörlük bu sizinki, aşk değil; buna...</p>

  <p>Oblomov Olga'ya bakmaya, onunla konuşmaya, ondan af dilemeye cesaret edemeyerek cümlesini tamamladı:</p>

  <p>— Bencillik denir... Olga tatlı bir sesle:</p>

  <p>— Başladığınız yolda devam edin, dedi.</p>

  <p>Oblomov ona baktı, gözleri kurumuştu. Düşünceli düşünceli yere bakıyor, şemsiyesiyle kumun üstüne bir şeyler çiziyordu.</p>

  <p>— Gidin, tekrar sırtüstü yatın. Hata işlemek ya da uçuruma düşmek tehlikesi kalmaz.</p>

  <p>Oblomov vicdan azabı içinde mırıldandı:</p>

  <p>— Kalbimi mutluluğa bırakacak yerde hem kendimi hem de sizi zehirledim.</p>

  <p>— Bir kvas için, zehirlenmezsiniz.</p>

  <p>— Olga, pek zalimsiniz. Ben bu kadar acı çekerken...</p>

  <p>— Evet, sözde acı çekiyorsunuz, uçurumlara düşüyorsunuz, hayatınızın yarısını veriyorsunuz, derken şüpheler ve uykusuz geceler başlıyor.</p>

  <p>Oblomov içinden, "Söyledikleri ne kadar doğru, ne kadar açık," dedi, ama bunu yüksek sesle söylemekten utandı. Ne diye bu gerçeği kendisi bulmamıştı da daha yeni yaşamaya başlayan bir kadın ona anlatmıştı. Olga ne kadar çabuk büyüyüvermişti: Daha pek az önce bir çocuk gibiydi. Olga ayağa kalkarak:</p>

  <p>— Artık birbirimize söyleyecek sözümüz kalmadı, dedi. Hoşça kalın İlya İlyiç, gidin ve... rahat olun; sizin için mutluluğun anlamı bu.</p>

  <p>Oblomov elini tutarak:</p>

  <p>— Olga durun, dedi; Tanrı aşkına durun, her şeyin böyle yeniden aydınlandığı bir sırada beni kovmayın...</p>

  <p>— Ne istiyorsunuz benden? Sizi sevmemin bir hata olmasından şüphe ediyorsunuz; bu şüphenizi önleyemem. Belki de gerçekten bir hatadır, ne bileyim.</p>

  <p>Oblomov Olga'nın elini bıraktı; içini yine ateş sarmaya başlamıştı. Yine eskisi gibi şüpheyle Olga'ya bakarak sordu:</p>

  <p>— Nasıl, bilmiyor musunuz? Hissetmiyor musunuz? İçiniz size bir şeyler söylemiyor mu?</p>

  <p>— Hiçbir şey söylemiyor. Size dün neler duyduğumu söyledim. Ama bir yıl sonra ne olacağını bilemem ki... Fakat bir mutluluğun arkasından başka bir mutluluk gelebilir mi? Siz ki, benden daha tecrübelisiniz, söyler misiniz?</p>

  <p>Oblomov Olga'nın düşüncesini daha fazla kuvvetlendirmek istemeyerek sustu, elinde bir akasya dalı sallıyordu. Dersini tekrarlayan bir öğrenci gibi:</p>

  <p>— Hayır, aşk bir defa gelir, dedi</p>

  <p>— Ya, gördünüz mü, ben de öyle diyorum. Belki size olan aşkım biter, belki hata işlediğim için acı çekerim; belki ayrılırız, ama iki defa, üç defa sevmek... Hayır, hayır buna inanmak istemem.</p>

  <p>— Oblomov içini çekti. Belki kelimesi içini kemiriyordu.</p>

  <p>Dalgın ve sessiz Olga'nın arkasından yürüyordu. Fakat her adımda kalbi biraz daha aydınlanıyor, o gece icat ettiği hata kelimesi ona artık çok uzak görünüyordu... Birdenbire, "Ne yapalım, yalnız aşk değil, bütün hayat böyle," diye düşündü... "İnsan her önüne çıkanı bir hata diye atacak olursa, doğruya ne zaman rastlayacak? Ben ne biçim adamım? Gözlerim kör mü oldu benim?"</p>

  <p>İki parmağıyla Olga'nın eline dokundu, Olga durdu:</p>

  <p>— Olga, dedi, siz benden daha zekisiniz.</p>

  <p>Olga başını salladı, mağrur bir güvenle:</p>

  <p>— Hayır daha basit ve daha cesaretliyim, dedi. Sizin korktuğunuz nedir? Sizi endişeye düşüren gerçekten aşkın biteceği düşüncesi midir?</p>

  <p>Oblomov güvenle:</p>

  <p>— Artık korkmuyorum, dedi. Sizinle birlikte gelecekten korkum yok.</p>

  <p>Olga ona dönerek, alayla:</p>

  <p>— Geçenlerde bu cümleyi bir yerde okumuştum, dedi. Sue'de galiba... Yalnız orada bu cümleyi bir kadın bir erkeğe söylüyordu.</p>

  <p>Oblomov kıpkırmızı kesildi ve yalvardı:</p>

  <p>— Olga; bırakın her şey dünkü gibi kalsın. Artık hatalardan korkmayacağım.</p>

  <p>Olga bir şey söylemedi. Oblomov ürkek ürkek sordu:</p>

  <p>— Ne diyorsunuz?</p>

  <p>Olga gene cevap vermedi.</p>

  <p>— Madem bir şey söylemiyorsunuz, bari bir işaret... bir leylak dalı...</p>

  <p>— Leylaklar geçti artık; bakın hepsi solmuş.</p>

  <p>— Leylaklar geldi geçti; mektup da öyle olsun.</p>

  <p>Olga başını salladı. Oblomov arkasından mektubu, dünkü mutluluğu solmuş leylakları düşünerek yürüyordu. "Gerçekten leylaklar soluyor. Ne diye bu mektubu yazdım? Beni dün gece uyutmayan, bu sabah mektubu yazdıran ne idi? Şimdi artık içim rahatlayınca... (esnedi) müthiş uykum geliyor. Mektubu yazmamış olsaydım bütün bunlar olmayacaktı: Olga ağlamayacaktı, her şey dünkü gibi kalacaktı; bu ağaçlı yolda rahatça oturacaktık, birbirimize bakıp mutluluktan söz edecektik. Bugün yarın hep böyle geçecekti..." Ağzını gere gere esnedi.</p>

  <p>Birdenbire aklından başka bir düşünce geçti. Ya mektup dediği etkiyi yapsaydı. Olga fikrini kabul edip başına geleceklerden onun gibi korksaydı, onun sözde tecrübesini, sağduyusunu dinleyerek ayrılmaya, onu unutmaya razı olsaydı? Tanrı korusun! Buraya veda etmek, şehre gitmek, yeni binaya taşınmak! Geceler bitip tükenmek bilmeyecek, günler birbirinden tatsız, birbirinden sıkıntılı, renksiz geçecekti... Nasıl yaşayacaktı? Ölümden beter bir hale düşecekti; hasta olacaktı. Ondan ayrılmak istememişti, buna dayanamazdı; tekrar ona döner, görmek için yalvarırdı. Kendi kendine, "Ne diye yazdım bu mektubu?" diye sordu.</p>

  <p>— Olga Sergeyevna!</p>

  <p>— Ne var?</p>

  <p>— Size bir şey daha itiraf etmek istiyorum.</p>

  <p>— Nedir?</p>

  <p>— Bu mektuba hiç gerek yoktu.</p>

  <p>— Hayır, bu mektup gerekliydi.</p>

  <p>Olga ona başını çevirdi, yüzünün halini görünce güldü. Oblomov'un uykusu birden dağıldı ve gözlerini hayretle açtı: — Gerekli miydi?</p>

  <p>Oblomov şaşkın şaşkın Olga'nın sırtına baktı; fakat yeldirmenin püsküllerinden başka bir şey göremedi. "Peki ama bu gözyaşları, bu sitemler ne idi? Bir hile mi acaba?" Ama Olga'nın hile yapmadığı belli idi. Yalnız dar kafalı kadınlar hileye başvurabilir. Zekâları doğru işlemediği için hile yolu ile günlük meselelerini çözmeye çalışırlar, hayatın büyük yollarının nereye gittiğini göremeden kendi küçük düşüncelerini bir dantela gibi örerler. Hile bozuk para gibidir: Onunla büyük şeyler satın alınmaz. Bozuk para ile bir insan ancak birkaç saat yaşayabilir. Hile ile bir şeyi gizleyebilirsiniz, bir adamı aldatabilirsiniz, ama onunla geniş bir ufka varamazsınız, büyük olayları bir sonuca götüremezsiniz. Hile kısa görüşlüdür: Burnunun ucundakini iyi görür, fakat çok defa insanı başkaları için hazırladığı tuzağa düşürür.</p>

  <p>Olga ise kurnaz değil, zeki bir kızdı. Mesela bugünkü meseleyi ne kadar rahatça ve açıkça çözmüştü. Her zaman da böyle değil miydi? Her şeyin gerçek anlamını derhal görüyor, parmağını tam yaranın üstüne basıyordu. Halbuki hile bir fare gibi her şeyin çevresinde gezinir ve saklanır... Böyle şey Olga'nın karakterinde de yoktu. O zaman bu sözlerin anlamı da neydi? Oblomov bu düşüncelerden sonra sordu:</p>

  <p>— Mektup niçin gerekliydi?</p>

  <p>Olga her an ona üstün olmanın verdiği bir zevkle, neşeli neşeli:</p>

  <p>— Niçin mi? dedi. Çünkü benim için bütün gece uykusuz kaldınız ve bu mektubu yazdınız. Ben de bencil bir insanım. Birinci neden bu...</p>

  <p>— Mademki bana hak veriyorsunuz, demin niçin bu kadar sitemler ettiniz?</p>

  <p>— Çünkü siz bunu mesele yaptınız. Bu olayı ben istemedim; olan oldu, şimdi geçtiği için mutluyum. Ama siz bunu önceden hazırladınız, hazırlamaktan zevk aldınız. Siz katı yüreklisiniz, bunun için sitem ettim. Sonra bir de... Mektubunuzda bir fikir ve duygu oyunu var... Dün gece, bu sabah, her zamanki hayatınızı değil, dostunuz Ştoltz'un ve benim istediğim hayatı yaşadınız: Bu da ikinci neden; üçüncü nedene gelince...</p>

  <p>Olga, Oblomov'a o kadar yaklaştı ki kalbine ve başına kan hücum etti; heyecanından güç nefes alıyordu. Olga gözlerinin içine dik dik baktı.</p>

  <p>— Üçüncü neden de şu: Bu mektup bir ayna gibi sizin iyi yürekliliğinizi, inceliğinizi, bana olan ilginizi, mutluluğum hakkındaki endişenizi, temiz vicdanınızı, velhasıl Andrey İvanoviç'in sizde gördüğü ve bana anlattığı değerleri taşıyor. Ben sizi bunlar için sevdim; uyuşukluğunuzu, tembelliğinizi bunun için hoş gördüm. Bu mektupta kendinizi istemeyerek açığa vurdunuz. Siz bencil değilsiniz İlya İlyiç. Bu mektubu benden ayrılmak için, beni aldatmaktan korktuğunuz için yazdınız... Onu yazdıran namusunuzdu. Öyle olmasaydı bu mektup beni kırardı ve ağlamazdım, gururum engel olurdu. Görüyorsunuz ya sizi niçin sevdiğimi biliyorum; bir hata işlemekten korkmuyorum. Hakkınızda aldanmıyorum.</p>

  <p>İlya İlyiç bu sözleri söyleyen Olga'yı sanki bir ışık halesinin ortasında görüyordu. Gözlerinde aşkın zaferi ve kendi gücünü bilmenin aydınlığı vardı; yanakları kızarmıştı. Bütün bunların nedeni kendisiydi, Oblomov'du. Kalbinin temiz bir coşkunluğu onun ruhunda bu ateşi yakmış, bu parlaklığı, bu renkleri, bu aydınlığı yaratmıştı. Oblomov kendinden geçmişçesine:</p>

  <p>— Olga siz dünyadaki kadınların en iyisi, en ince ruhlususunuz, dedi ve ona kollarını uzattı. Size yalvarıyorum, bu anlatılmaz mutluluğu bir öpüşle...</p>

  <p>Olga derhal irkildi. Yüzündeki renk ve aydınlık kayboldu, gözleri öfkeyle doldu. Telaş ve korku içinde haykırdı:</p>

  <p>— Asla! Asla! Yaklaşmayın bana! Kollarını ve şemsiyesini siper ederek olduğu yerde taş kesildi.</p>

  <p>Oblomov derhal kendine geldi. Karşısındaki artık o sevimli Olga değil, sıkışmış dudakları ve parlayan gözleriyle bir gurur ve öfke tanrıçasıydı. Utanç ve şaşkınlık içinde:</p>

  <p>— Affedersiniz, diye mırıldandı.</p>

  <p>Olga yavaşça döndü ve yürüdü. Omzunun üstünden ürkek bir bakışla Oblomov'un hareketlerini kolluyordu. Fakat Oblomov'un korkulacak hiçbir şey yaptığı yoktu. Azarlanmış, kuyruğunu kısmış bir köpek gibi yürüyordu. İlkin çabuk çabuk yürüyen Olga, Oblomov'un halini görünce gülmekten kendini alamadı ve daha rahat yürümeye başladı. Fakat zaman zaman heyecanlanıyor, yanaklarının rengi bir gidip bir geliyordu. Yürüdükçe yüzü açılıyor, nefesi rahatlıyor, adımları düzgünleşiyordu. "Asla" sözünün Oblomov için ne kadar kutsal olduğunu görerek, öfkesi yavaş yavaş pişmanlığa dönmüştü. Adımları gittikçe yavaşladı... Sert davranışını mazur göstermek istiyor, konuşmak için bir bahane arıyordu.</p>

  <p>Oblomov solan çiçeklere bakarak içinden, "Her şeyi berbat ettim," dedi; "işte şimdi asıl hatayı işledim. Asla... Ah yarabbi! Leylaklar geçti artık. Dünkü güzel gün de geçti, mektup da geçti, bu güzel an da geçti; hayatımın en güzel anı, bir kadının bana içinden gelen bir sesle bende güzel olan şeyi ilk defa söylediği an, geldi geçti... "</p>

  <p>Olga durdu, gözlerini eğerek onu bekledi. Tatlı bir sesle:</p>

  <p>— Mektubu bana verin, dedi. Oblomov mektubu vererek, hüzünle:</p>

  <p>— Mektup da leylaklar gibi geçti artık, dedi.</p>

  <p>Olga Oblomov'a iyice yaklaştı, başını önüne eğdi. Gözleri nerede ise kapanmış, titriyor gibiydi. Mektubu aldıktan sonra başını kaldırmadı, uzaklaşmadı. Tatlı bir sesle:</p>

  <p>— Beni korkuttunuz, dedi.</p>

  <p>— Affedin beni.</p>

  <p>Olga sustu; Oblomov içini çekti:</p>

  <p>— Bu korkunç "asla" sözü... Olga kızararak, zor işitilir bir sesle:</p>

  <p>— O da geçecek, diye fısıldadı.</p>

  <p>Olga Oblomov'a çekingen ve şefkatli bir yüzle baktı; iki elini tutup hararetle sıktı ve kalbine götürdü:</p>

  <p>— Duyuyor musunuz, nasıl çarpıyor? Beni korkuttunuz. Bırakın gideyim.</p>

  <p>Oblomov'a bakmadan geriye döndü ve eteğini hafifçe kaldırarak koştu.</p>

  <p>Oblomov:</p>

  <p>— Nereye kaçıyorsunuz? dedi. Yorgunum; arkanızdan yetişemem...</p>

  <p>— Bırakın beni. Ben gidip şarkı söyleyeceğim. Kalbim o kadar doldu ki, göğsüme sığmıyor.</p>

  <p>Oblomov yerinde durarak ona, uçup giden bir meleğe bakar gibi, hayran hayran bakakaldı. Kendi kendine hüzünle: "Demek şu an da solup gidecek," dedi. Yürüyor mu, yürümüyor mu farkında değildi. "Leylaklar geçti, dünkü güzel gün, hayallerle, sıkıntıyla dolu gece de geçti... Evet! Bu an da geçecek! Dün gece geldi geçti, fakat yepyeni bir sabah doğdu... "</p>

  <p>Oblomov yüksek sesle kendi kendine:</p>

  <p>— Bu ne iştir? dedi. Demek aşk da geçiyor. Bense öyle sanıyordum ki âşıkların hayatı sıcak bir öğle vakti gibi rüzgârsız, hareketsizdir. Halbuki sevgide de rahat yok. O da değişiyor, durmadan değişiyor... Bütün hayat gibi. Ama Yeşua gibi güneşe, "Yerinde dur!" diyecek adam daha doğmadı.</p>

  <p>Oblomov kendi kendine kaygıyla sordu:</p>

  <p>— Yarın ne olacak? Sonra dalgın dalgın evinin yolunu tuttu. Olga'nın pencereleri önünden geçerken kalbinin nasıl Schubert'in müziğiyle dolduğunu, sevinç ve saadetten nasıl taştığını duydu.</p>

  <p>— Tanrım! Yaşamak ne kadar tatlı!</p>
</body>
</html>