<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>III</h2>

  <p>İlya yortusunun ertesi günü Tarantiyev'le İvan Matveyeviç akşamüstü lokantada buluştular. İvan Matveyeviç düşünceliydi. "Çay!" diye bağırdı. Garson çay, bir şişe de rom getirdi. İvan Matveyeviç rom şişesini iterek garsonu tersledi:</p>

  <p>— Bu rom çivi kokuyor, dedi. Cebinden bir şişe çıkardı ve garsona koklattı: Bir daha benim önüme böyle şey getirme! dedi. Garson gidince arkadaşına:</p>

  <p>— İşler fena gidiyor ahbap, dedi.</p>

  <p>— Evet, işe şeytan karıştı. Bu Alman Tanrının belası. Vekâletnameyi yırtıp çiftliği kiralıyor! Böylesi görülmemiş! Vallahi herif parsayı toplayacak.</p>

  <p>— Ne yapacağını bilen bir adamsa başımız belaya girebilir. Köylülerden paranın toplanıp da bizim elimize geçtiğini öğrenince bizi mahkemeye verir.</p>

  <p>— Mahkemeye mi? Yağma yok! Amma da çabuk ürküyorsun be ahbap. Zatiyortiy böylelerinin cebine ilk defa el atmıyor. İz bırakmamasını bilir o. Parayı senetsiz sepetsiz almıştır, emin ol. Alman küplere biner ve bağırıp çağırmasıyla kalır. Mahkemeye gidecekmiş! Laf!</p>

  <p>İvan Matveyeviç keyiflendi:</p>

  <p>— Sahi mi söylüyorsun yahu? Haydi içelim öyleyse!</p>

  <p>Bardaklara rom koydu. Gittikçe içi rahatlayarak:</p>

  <p>— Hayat bazen pek kötüleşir gibi oluyor; ama insan biraz içti mi bulutlar dağılıyor, dedi.</p>

  <p>— Şimdi dinle, sana ne yapacağını söyleyeyim. Oblomov'un ev işlerini kız kardeşine devrettiği günden sonrası için birtakım masraflar gösterir, yakacak odun, lahana filan, ne istersen yazarsın. Zatiyortiy dönünce köylülerden para topladığını, fakat bu paranın borçlara tutulduğunu söyleriz.</p>

  <p>— Ya hesapları alır almaz Almana gösterirse; o da işi kurcalayıp...</p>

  <p>— Daha da neler! Bu hesapları öyle bir yere sokar ki şeytan gelse bulamaz. Almanın gelmesi epey sürer. O zamana kadar da Oblomov her şeyi unutur...</p>

  <p>— Deme yahu! Haydi içelim öyle ise! Böyle malı çayla israf etmek yazık. Kokla şunu: Üç gümüş ruble! Biraz tuzlu balıkla lahana turşusu isteyelim mi?</p>

  <p>— İsteyelim.</p>

  <p>— Hey, garson!</p>

  <p>Tarantiyev tekrar öfkelenerek:</p>

  <p>— Ama, bak şu namussuz herife! dedi. "Çiftliğini bana kirala," diyor. Senin benim gibi Rus milletinden olanların aklına böyle şey gelir mi? Almanlar böyle işte. Hep böyle çiftlikleri kiralar, işletirler. Bak görürsün, bu herif hisse senetleri bile çıkarır.</p>

  <p>— Hisse senetleri nedir Tanrı aşkına? Hiçbir zaman akıl erdiremedim bu işe.</p>

  <p>— Bir Alman icadı! Mesela serserinin biri yanmaz evler icat ediyor ve bunlarla bir şehir kurmak istiyor. Büyük bir para gerek; başlıyor birtakım kâğıtlar satmaya. Her birine beş yüz ruble fiyat koyuyor. Bir sürü enayi bu kâğıtları alıp birbirine satıyor. İşler yolunda gidiyor diye bir söylenti çıktı mı, kâğıtların fiyatı artıyor; işler yolunda gitmedi mi bütün paralar batıyor. Cebinde bir yığın kâğıt kalıyor; beş para etmez artık. Şehir nerede? diye sor, yandı ya da inşası bitirilemedi derler, icadı çıkaran herif de paraları alıp kaçmıştır. İşte hisse senetleri. Bu Alman çiftlik için de böyle bir şey yapacak, görürsün! Şimdiye kadar yapmadığına şaşıyorum. Yapamadı, çünkü eski komşuma iyilik olsun diye ben engel oldum. İvan Matveyeviç hafifçe sarhoş olmuştu:</p>

  <p>— Evet, olan oldu. Bu işten artık hayır yok. Bir daha Oblomovka köylülerinden para alamayız.</p>

  <p>Tarantiyev'in de kafası dumanlanmaya başlıyordu:</p>

  <p>— Canım, Oblomovka cehennemin dibine! Denizde kum sende para. Nasıl olsa işin tıkırında. Senin için daha emin bir yol da var. Yeter ki meşgul olasın. Haydi içelim.</p>

  <p>— Bunda o kadar kâr yok, kardeşim, ömrün boyunca kuyu kazar gibi birer ikişer ruble kıvıracaksın.</p>

  <p>— Ama yirmi yıldır biriktiriyorsun. Şikâyet etmeye hakkın yok!</p>

  <p>— Yirmi yıl! Amma da yaptın! Kâtipliğe gireli on yıl oldu. Ondan önce on kapiklik, yirmi kapiklik mangırlar topladım. Meteliklere bile düştüğüm zamanlar oldu. Böyle hayat mı olur Tanrı aşkına. Öyle talihli insanlar var ki, bir adamın kulağına bir kelime fısıldarlar, bir satır yazı yazarlar ya da bir kâğıt parçasının üstüne bir imza atıverirler, birdenbire cepleri paket paket paralarla şişer, yastık edip üstüne yatabilirsin. İnsan böyle oldu mu, hakkını arayanlar artık yanına bile yaklaşamaz. Böyleleri arabasına biner, "Çek kulübe! "der; orada başka bir kodamanla el sıkışır. Başlar kumar oynamaya. Ama öyle ufak paralarla değil! (İvan Matveyeviç'in sarhoşluğu gittikçe artıyordu.) Sonra yemekler! Ah o yemekler! Tuzlu balığın adını ağza almaya utanırlar. Şöyle bir dudak büküp geçerler. Bu adamlar mahsus kış ortasında piliç, nisanda çilek yerler. Evlerinde karıları dantelalar içindedir, çocuklarının mürebbiyesi vardır; saçları hep taranmış, elbiseleri hep yenidir. Ah kardeşim, dünyada bir cennet var, ama biz günahlarımız yüzünden içine giremiyoruz. Haydi içelim. Tuzlu balık geliyor.</p>

  <p>Tarantiyev iyice sarhoş olmuş, gözleri kızarmıştı:</p>

  <p>— Böyle dert yanma canım, Tanrı'dan kork! Servet sahibi adamsın. Otuz beş bin gümüş ruble deyip de geçme.</p>

  <p>— Aman, yavaş söyle birader. Doğru ama, hâlâ otuz beş bin. Tanrı bilir ne zaman elli bin olacak. Olsa bile bununla gene de cennete girilmez. Evlenecek olsam ihtiyatlı yaşamak, her rubleyi saymak, Jamaika romuna veda etmek gerekecek. Sen buna yaşamak mı dersin?</p>

  <p>— İyi amma, rahatsın be birader! Birinden bir ruble, ötekinden iki ruble derken her gün yedi sekiz rubleyi doğrultuyorsun. Bu işin tehlikesi, gürültüsü patırtısı yok. Hâlbuki büyük işlere giriştin mi bütün hayatın berbat olabilir; ölünceye kadar acısını çekebilirsin. Yok yok, senin şikâyet etmeye hakkın yok.</p>

  <p>İvan Matveyeviç artık dinlemiyor, başka şeyler düşünüyordu. Biraz sonra elini alnına vurdu; aklına gelen bir şeye öyle sevinmişti ki birden sarhoşluğu geçti:</p>

  <p>— Hey, baksana, dedi ve durakladı. Ama, hayır. Tehlikeli, söylemeyeyim daha iyi. Böyle bir düşünce kafamın içinde kalsın daha iyi. Aklıma öyle bir şey geldi ki... bir hazine... bir hazine... Çekelim birer kadeh daha!</p>

  <p>— Söyle be ondan sonra...</p>

  <p>İvan Matveyeviç kapıya bir göz atarak alçak sesle:</p>

  <p>— İşin kârlısı böyle olur, dedi.</p>

  <p>— Nedir, söyle.</p>

  <p>— Öyle bir şey buldum ki. Büyük bir işe para koymak gibi bir şey, vallahi tastamam öyle bir şey.</p>

  <p>— Söyle de birader, neymiş bu?</p>

  <p>— Ne kâr var bu işte, ne kâr!</p>

  <p>— Söyle yahu!</p>

  <p>— Dur, biraz düşüneyim. Evet, bunu söylemekte mahzur yok. Kanuna uygun bir iş. Peki, sana da söyleyeyim; ama bu işte sana ihtiyacım var da onun için söylüyorum; sensiz bu iş olmaz. Vallahi öyle olmasa söylemezdim. Başkalarına söylenecek işlerden değil bu.</p>

  <p>— Ama ben senin için başkaları değilim ki. Sana az mı iyilik ettim! Az mı yalancı şahitlik ettim! Az mı evrak... Unuttun mu? Vay hain vay!</p>

  <p>— Yavaş söyle be yahu! Top gibi güdüyorsun.</p>

  <p>— Kim duyacak burada? Haydi söyle, bekletme beni.</p>

  <p>— Bak dinle: İlya İlyiç kolayca ürken bir adam. Hiçbir işten de anlamaz. Kontrat işini konuştuğumuz zaman, komşusu vekâletnameyi geri gönderdiği zaman aklı başından gitmişti. Gelirinin ne olduğunu bile bilmiyor. Kendisi de zaten söylüyor ya bir şey bilmediğini.</p>

  <p>— Peki sonra?</p>

  <p>— Sonra kız kardeşimin odasına pek sık girip çıkıyor. Geçen gün saat on ikiye kadar yanındaydı. Çıkarken sofada karşılaştık. Beni görmezlikten geldi. İşlerin nasıl bir renk alacağına bakalım. Sonra sen kendisine bunun doğru olmadığını, bir aileyi lekelediğini söylersin. Herkes dedikodu ediyor, bu dul kadın artık koca bulamaz, dersin. Bir kısmeti çıkmıştı, zengin bir tüccardı, ama akşamlarını onunla geçirdiğini duyunca vazgeçmiş, dersin.</p>

  <p>— Peki, sonra ne olacak? Bundan ürkecek, yatağa uzanacak, içini çekecek, domuz gibi sağa sola dönecek. İşte bu kadar. Bu işin kârlı tarafı nerede?</p>

  <p>— Amma adamsın! Hakkında dava açacağımı... Şahitler var, dersin.</p>

  <p>— Sonra?</p>

  <p>— Sonra fazla telaşa düşerse bu işin küçük bir para ile halledilebileceğini söylersin.</p>

  <p>— Ama parası yok ki. Korkusundan bir para vaat eder. Mesela on bin ruble. Ne çıkar bundan?</p>

  <p>— O zaman bana bir göz kırparsın. Cebimde bir borç senedi hazır olur... Kız kardeşimin adına: "Ben, Oblomov, dul Agafya Matveyevna'dan filan tarihe kadar ödenmek üzere on bin ruble aldığımı... vesaire."</p>

  <p>— Peki neye yarar bu? Anlayamıyorum. Para kız kardeşine ve onun çocuklarına gider. Bizim kazancımız ne olacak?</p>

  <p>— Kız kardeşim de bana bir o kadarlık bir senet verir. Ben imzalatırım ona.</p>

  <p>— Ya razı olmazsa?</p>

  <p>— Kim? Kız kardeşim mi?</p>

  <p>İvan Matveyeviç kıs kıs güldü:</p>

  <p>— İdam hükmünü imzalatsam bir şey sormadan imzalar ve güler. İsmini yazacak o kadar. Kâğıtta ne yazılı olduğunu bilmeyecek ki. Anladın mı şimdi? Bu işte ne senin adın olacak, ne de benim. Kız kardeşimin Oblomov'dan alacağı olacak benim de ondan. Alman istediği kadar bağırsın çağırsın. Bu iş kanuna uygun.</p>

  <p>İvan Matveyeviç titrek ellerini kaldırarak:</p>

  <p>— Haydi içelim be kardeşim, dedi.</p>

  <p>— Evet, kanuna uygun; içelim vallahi.</p>

  <p>— Başarırsak iki yıl sonra aynı oyunu tekrarlarız. Kanundan ayrılmıyoruz ki.</p>

  <p>— Asla. Haydi, bir daha içelim.</p>

  <p>— İçelim.</p>

  <p>İvan Matveyeviç, aklına bir şey gelerek tasalandı:</p>

  <p>— Ya Oblomov imzalamak istemez de Almana yazarsa? O zaman iş kötü. Dava filan açamayız. Kız kardeşim bakire değil ki, bir dul nihayet.</p>

  <p>— Oblomov oturup da mektup yazacak, öyle mi? İki yıl sonra belki. İmzalamazsa ona ne yapacağımı bilirim!</p>

  <p>— Sakın, sakın! Aman Tanrı korusun! Her şeyi berbat edersin. Kendisine karşı zor kullandığımızı söyler, dayaktan filan söz eder, o zaman iş ağır ceza davasına dökülür. Hayır, sakın zor kullanma. Ne yap biliyor musun? Onunla yemek yerken işi içkiye dök. Votkadan hoşlanıyor. Biraz başı döndü mü bana işaret et. Senedi getireyim. Kaç para olduğuna bakmaz bile, kontratı imzaladığı gibi bunu da imzalar. Bir de iki şahide imzalattık mı ne kadar inkâr etse para etmez. Bir beyzade sarhoşlukla imza attığını açıklamaktan utanır. İşin kanuna aykırı tarafı olmaz.</p>

  <p>— Mükemmel!</p>

  <p>— Bırakalım o zaman Oblomovka mirasçılarına kalsın.</p>

  <p>— Bırakalım gitsin. Çekelim birer tane daha.</p>

  <p>— Enayilerin şerefine!</p>
</body>
</html>