<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>I</h2>

  <p>Ştoltz yalnız baba tarafından Almandı; annesi Rus; dini Ortodokstu. Ana dili Rusçaydı; onu anasından, kitaplardan, üniversiteden, köylü çocuklarıyla babalarından ve Moskova pazarlarından öğrenmişti. Almancayı da babasından ve kitaplardan.</p>

  <p>Ştoltz, babasının çiftlik müdürü olduğu Verhliyovo köyünde büyüdü. Sekiz yaşından sonra babasıyla haritalar önünde oturmuş, Herder'den, Wieland'dan, Kutsal Kitap'tan beyitler hecelemiş; köylülerin, dükkâncıların, işçilerin getirdiği yalan yanlış rakamları toplamış, annesiyle din kitapları okumuş, Krilov'un masallarını ezberlemiş, Telemakhos'u gevelemişti. Dersleri bitince köylü çocuklarıyla kuş yuvası bozmaya gider, derslerde, dualarda sık sık cebinden kuş yavrusu cıvıltıları işitilirdi. Bazen öğleden sonraları, babası bahçede bir ağacın dibinde oturmuş piposunu içerken, annesi örgüleriyle, nakışlarıyla uğraşırken, dışarıda bir gürültüdür kopar, bir sürü insan evin içine dolardı. Annesi telaşla:</p>

  <p>— Ne oluyor? diye sorar; babası soğukkanlılıkla:</p>

  <p>— Yine Andrey'i getiriyorlar herhalde, diye cevap verirdi.</p>

  <p>Derken kapılar iki yana açılır; kadın, çoluk çocuk, bir köylü kalabalığı bahçeye dolardı. Gerçekten Andrey'i getirirlerdi; ama ne halde; yalınayak, elbiseler yırtılmış, kendinin veya başka bir çocuğun ağzı burnu kan içinde... Andryuşa yarım gün için dışarı gitti mi annesinin ödü kopar, kocasının açık emri olmadıkça oğlunu hiç yanından ayırmazdı. Oğlunu yıkar, üstünü başını değiştirir, Andryuşa yarım gün için tertemiz bir küçük bey oluverirdi. Ama akşam, bazen de sabaha doğru gene onu toz toprak içinde, saçları karmakarışık, tanınmaz bir halde eve getirirlerdi. Bir yulaf arabasında, bir balıkçı kayığında uyuyakalmış olarak getirildiği de olurdu.</p>

  <p>Annesi ağlar, babasının kılı kıpırdamaz, hatta gülerdi. Bazen:</p>

  <p>— Yaman bir oğlan olacak, derdi.</p>

  <p>Annesi:</p>

  <p>— Ne söylüyorsunuz İvan Bogdanoviç, diye sızlanırdı.</p>

  <p>Her gün yara bere içinde, geçen hafta burnunu ezdi.</p>

  <p>Kocası gülerek:</p>

  <p>— Burnu kanamayan, burun kanatmayan çocuklardan ne hayır gelir? derdi.</p>

  <p>Kadıncağız ağlar, ağlar, sonra piyanoya oturur, Herz'in müziğinde derdini unutur, ama gene de gözyaşları damla damla piyanosunun tuşları üzerine düşerdi.</p>

  <p>Andryuşa eve geldiği ya da getirildiği zaman yaptıklarını annesine o kadar güzel anlatırdı ki kadın gülmekten kendini alamazdı. Ne akıllı çocuktu! Ne kadar kısa zamanda Telemakhos'u kendisi gibi okumaya, onunla dört elle piyano çalmaya başlamıştı! Bir defa bütün bir hafta kayboldu: Annesi iki gözü iki çeşme ağlarken babası gene de istifini bozmadan bahçede piposunu tüttürüp gerinmiş; karısının, git Andrey'i ara, demesine karşılık:</p>

  <p>— Oblomov'un oğlu kaybolsaydı bütün köyü ve hükümeti ayağı kaldırırdım; ama Andrey kendisi çıkar gelir; Andrey iyi bir oğlandır, demişti.</p>

  <p>Ertesi gün Andrey'i yatağında rahat rahat uyur buldular. Yatağında bir tüfek, bir torba da barut vardı.</p>

  <p>Annesi çocuğu sorulara boğdu:</p>

  <p>— Nerelerdeydin? Bu tüfek nereden çıktı? Niçin konuşmuyorsun?</p>

  <p>Bütün cevap şuydu:</p>

  <p>— Bilmem.</p>

  <p>Babası Cornelius Nepos'tan Almancaya çeviri ödevini yapıp yapmadığını sordu.</p>

  <p>— Hayır.</p>

  <p>O zaman babası yakasına yapıştı, kapının dışına sürükledi, başına kasketi geçirdi, arkasına bir tekme atıp yere yuvarladı:</p>

  <p>— Nereden geldiysen oraya git; ama bir parça yerine iki parçanın çevirisiyle dön. Annenin verdiği Fransızca komedideki rolü de öğren; bunları yapmadan gözüme görünme. Andrey bir hafta sonra döndü; çeviri yapılmış, rol öğrenilmişti.</p>

  <p>Büyüdüğü zaman babası onu yaylı arabasında yanına alır, dizginleri eline verir, fabrikaya, kırlara, şehre, tüccarlara, resmi dairelere sürdürürdü. Başka bir gün killi toprakları görmeye giderler; parmağına biraz kil sürer, koklar, diliyle tadar, oğluna da tattırır, ne biçim kil olduğunu, neye yaradığını anlatırdı. Başka bir gün, potasla, katranla uğraşan, domuz yağı kaynatan işçileri görmeye giderlerdi.</p>

  <p>On dört, on beş yaşına gelince çocuk çok defa tek başına arabaya, ata biner, yanına bir heybe alarak şehirde babasının işlerini görmeye giderdi. Hiçbir zaman bir şeyi unuttuğu, kötü yaptığı, savsakladığı olmazdı.</p>

  <p>Babası yaptığı işleri dinledikten sonra, geniş eliyle sırtını okşayarak:</p>

  <p><i>— Recht gut, mein liber Junge,</i><a href="../Text/Section0056.xhtml#Footnote0014" id="Feedback0014"><sup>[14]</sup></a> der, siparişlerin önemine göre oğluna iki ya da üç ruble verirdi. O zaman...</p>

  <p>O zaman Andryuşa'nın üstündeki yağları, killeri, çamurları, pisliği temizlemek için annesi saatlerce uğraşırdı. Annesi oğlunun gördüğü bu pratik iş eğitiminden hoşlanmıyordu; onun da babası gibi bir Alman burjuvası olmasından korkuyordu.</p>

  <p>Onca bütün Alman milleti kökünden küçük burjuva idi. Yüzyıllar önce kazandıkları hakları ilan etmekle Alman halkının gösterdiği kabalığı, böbürlenmeyi sevmez, onları boynuzlarını saklayamayan birer inek gibi görürdü. Ona sorarsanız bütün Alman milleti içinde bir tek kibar adam yoktu ve olamazdı. Alman karakterinde yumuşaklık, incelik, uysallık gibi toplum hayatını tatlılaştıran değerlerden hiçbirini görmüyor, ayrıca, onları bir kuralın dışına çıkmaktan, bir âdeti bozmaktan da aciz sayıyordu. Hayır, bu yaratıklar her şeyin üstünde inatla dururlar, tuttuklarını koparmaya çalışırlar, düzene uygun hareket etmiş olmak için körü körüne, kafalarıyla bir duvarı delmeye bile kalkarlardı.</p>

  <p>Bayan Ştoltz zengin bir aile yanına mürebbiye olarak girmiş, böylece yabancı ülkeleri ve bütün Almanya'yı gezmek fırsatını bulmuştu. Almanları kısa pipolar içen, dişleri arasından tüküren dükkâncılar, zanaatçılar, tüccarlar, sopa gibi dimdik subaylar, bayağı suratlı memurlar olarak görmüştü. Bütün bu sert davranışlı, kocaman elli, kaba sözlü, kanlı canlı, bayağı suratlı küçük burjuvalar, ona göre ancak aşağılık işler görebilir, hayatlarını kazanmak için esir gibi çalışabilir, ödevlerini ukalaca bir düzen, sıkıntılı bir gelenek içinde yerine getirirlerdi.</p>

  <p>Kendi kendine şöyle düşünürdü: "Bir Almana istediğin kadar beyaz, ince gömlekler, güzel ayakkabılar, hatta sarı eldivenler giydir, hepsi onun üstünde köseleden yapılmış gibi görünür; beyaz manşetlerden kaba, kıpkırmızı eller çıkar, zarif bir elbisenin altında ya bir fırıncı ya bir lokantacı vardır. Bu kaba eller sanki çekecek bir ip ya da çok çok, bir çalgı yayı arıyor gibidirler." Oysa oğlunu bir kibarlık örneği olarak yetiştirmeyi tasarlıyordu; babası her ne kadar halktan bir adamsa da annesi bir Rus soylusuydu. Oğlu beyaz tenli, güzel endamlı, küçük elli, küçük ayaklı, temiz yüzlü, berrak gözlü bir çocuktu. Böyleleri ancak zengin Rus ailelerinde ya da Almanya'dan başka yabancı ülkelerde bulunurdu. Böyleyken, oğlunun babası gibi değirmenden, dükkânlardan, kırlardan, toz toprak, yağ ve gübre içinde, kızıl, pis, kaba ellerle ve bir kurt açlığıyla eve dönmesi ne felaketti!</p>

  <p>Hemen oturur, Andryuşa'nın tırnaklarını keser, saçlarını tarar, ona güzel yakalar, gömlekler diker, şehirden ceketler ısmarlardı. Onu hülyalı müzik parçaları dinlemeye alıştırır; çiçekler üstüne, hayatın şiirli yanları üstüne şarkılar söyler; subayların, yazarların parlak hayatından söz eder, oğlu için de böyle, az insana nasip olan şerefler hayal ederdi...</p>

  <p>Köylülerin yağlı ellerinden çıkan hesap pusulaları, işçilerle düşüp kalkmalar, alışverişler, bu güzel hayalleri yıkacak mıydı? Andryuşa'yı şehre götüren yaylı arabaya, babasının ona hediye ettiği muşambaya, meşin eldivenlere, iş hayatının bu kaba sembollerine tiksintiyle bakardı.</p>

  <p>İşin kötüsü Andryuşa iyi çalışıyordu. Babası onu küçük pansiyonunda kendine yardımcı yapmıştı. O kadarla da kalmamış, ona, Alman usulüne uyarak, bir aylık bağlamıştı: Ayda eline on ruble verir ve makbuz imzalatırdı.</p>

  <p>Üzülme, iyi yürekli anne; oğlun Rus topraklarında büyüdü, değirmen çeviren ellerle, inek boynuzlarıyla çalışan insanlar arasında değil. Oblomovka yakın; orada her gün bayram. Orada iş omuzdan bir yük gibi atılır; orada çiftliğin sahibi şafakla beraber kalkmaz, tekerlekler, yağlar arasında işyerlerini gezmez.</p>

  <p>Verhliyovo'da yılın birçok ayı boş duran büyük bir ev var; yaramaz Andryuşa oraya sık sık girer; uzun salonlar, sofalar, duvarlarda kara portreler görür. Yüzlerinde Almanların o kaba canlılığı yoktur; elleri büyük ve sert değildir. Mavi baygın gözler, pudralı saçlar, beyaz, nazik yüzler, dolgun göğüsler, bembeyaz manşetler arasından çıkıp kılıcın kabzası üzerinde mağrur duran ince damarlı zarif eller... Çocuk, orada lüks, kadife, dantelâ içinde güzel yaşamış ama hiçbir işe yaramamış birçok kuşağın portrelerini görür.</p>

  <p>Bu çehreler ona şanlı günlerin, savaşların, kahramanların efsanelerini söylüyordu; orada okuduğu eski zaman hikâyesi babasının pipo içip yere tükürerek yüz defa anlattığı hayata, Saksonya'da patatesler, turplar içinde, pazaryeriyle sebze bahçesi arasında geçen hayata hiç benzemiyordu...</p>

  <p>Üç yılda bir, köşk birdenbire insanlarla dolardı; şölenler, balolar verilir, gece olunca uzun sofalar ışıklarla donanırdı. Prens ve prenses maiyetleriyle beraber gelir yerleşirlerdi. Prens seyrek kır saçlı, meşin yüzlü, donuk patlak gözlü idi; göğsünde yıldız biçiminde üç madalya parlardı. Kadife çizmeleri, altın bir tabakası, zümrüt kabzalı bir bastonu vardı. Prenses güzelliği, boyu boşu ile göz kamaştıran bir kadındı. İnsana öyle gelirdi ki, beş çocuk anası olmasına rağmen hiç kimse, hatta prens bile onun yanına yaklaşamaz, hiç kimse onu kucaklayamaz, öpemezdi. Sanki üç yılda bir indiği dünyadan çok yukarılarda bir yerde yaşıyordu. Kimseyle konuşmaz, hiçbir yere gitmezdi. Bütün günlerini yeşil oturma odasında, üç ihtiyar kadınla birlikte geçirirdi. Dışarıya yalnız kiliseye gitmek için çıkar, oraya da bahçeden geçerek gider, bir paravanın arkasına oturur ibadetini, yapardı.</p>

  <p>Ama köşkte, prens ve prensesten başka herkes neşeliydi, hayat doluydu. Andryuşa yeşil çocuk gözleriyle türlü türlü insanlara bakıyor, çevik zekâsıyla kendisi de farkına varmadan sanki bir maskeli baloda imiş gibi çeşitli tipleri zihnine yerleştiriyordu.</p>

  <p>Bunlar arasında prensin çocukları Piyer'le Misel vardı. Piyer Andryuşa'ya hemen süvaride ve piyadede kalk borusunun nasıl çalındığını göstermiş, dragonlarla husar alaylarının kılıçları ve mahmuzları arasında ne farklar olduğunu anlatmış, her alayda at renklerinin nasıl değiştiğini öğretmiş, okulu bitirince hayatta başarılı olmak için hangi mesleğe girmesi gerektiğini söylemişti.</p>

  <p>Misel de Andryuşa'yı tanır tanımaz karşısına geçmiş ve yumruklarıyla müthiş oyunlar göstermeye girişmiş, Andryuşa'nın burnuna, midesine yumruklar indirmiş; sonunda, "Buna İngiliz usulü dövüşme derler," demişti.</p>

  <p>Üç gün sonra Andrey, hiç ders de almadan sırf bilek gücü ve köylü gürbüzlüğüyle Mişel'in, hem İngiliz, hem de Rus usulleriyle burnunu ezmiş, iki küçük prensin de saygısını kazanmıştı.</p>

  <p>Köşkte, biri on bir, biri on iki yaşında iki prenses vardı; bu uzun boylu güzel kızlar, süslü elbiseler giyinir, hiç kimseyle konuşmaz, kimseye selam vermez ve mujiklerden korkarlardı. Mürebbiyeleri Matmazel Ernestine, Andryuşa'nın annesine kahve içmeye gider ve ona Andryuşa'nın saçlarını nasıl kıvıracağını öğretirdi. Bazen çocuğun başını dizlerine koyar, saçlarını kâğıtlarla acıtıncaya kadar kıvırırdı, sonra beyaz elleriyle iki yanağını tutar ve onu sevgiyle öperdi.</p>

  <p>Bir de Alman hoca vardı; bütün gün tornada enfiye kutusu ve düğme yapardı. Musiki hocası pazardan pazara sarhoş olan bir adamdı. Bunlardan başka bir alay hizmetçi, irili ufaklı bir sürü köpek vardı. Bu kalabalık, köşkü ve köyü gürültüye, patırtıya, çığlıklara ve müziğe boğardı.</p>

  <p>Bir yandan Oblomovka, bir yandan da köşkün lüks hayatı, Andryuşa'nın Almanlığıyla birleşmiş ve onun tam anlamıyla dar kafalı bir Alman burjuvası olmasına engel olmuştu.</p>

  <p>Andryuşa'nın babası bir ziraatçı, bir teknisyen, bir öğretmendi. Kendi babasının çiftliğinde ziraatı pratik olarak öğrenmiş, Saksonya fabrikasında teknoloji bilgileri edinmişti. Kırk profesörü olan yakın bir üniversitede bu kırk bilginden şöyle böyle edindiği bilgileri öğretmek hevesini kazanmıştı. Bu kadar yeter diye çiftliğine dönmüş ve iş hayatına girmeye karar vermişti. Babası ona yüz thaler (Almanya da kullanılan gümüş para) ve yeni bir yol çantası vermiş, istediği yere gitmekte serbest bırakmıştı. O gün bugün İvan Bogdanoviç ne babasını, ne de doğduğu yeri bir daha görmüştü. Altı yıl İsviçre'de ve Avusturya'da dolaşmıştı; yirmi yıldan beri de talihine şükrederek Rusya'da yaşıyordu. Üniversitede okumuş olduğu için kendisi gibi oğlunun da üniversitede okumasını istemişti. Ama Rus üniversitesinin Alman üniversitesi olmadığını, oğlunun hayatını altüst edeceğini, onu kendi çizdiği yoldan çıkaracağını düşünmemişti. Kendi çizdiği yolsa basitti. Dedesinden kendisine gelen çizgiyi torununa kadar dümdüz uzatıyor ve başka bir şey düşünmüyordu. Fransız bestecisi Herz'in parçaları, annesinin masalları ve hülyaları, köşkün salon ve sofaları bu dar Alman yolunu ne dedesinin, ne babasının, ne de kendisinin düşünebildiği geniş bir yola çevirecekti. Babasının buna bir diyeceği yoktu, kendi çizdiği yolda ısrar edecek değildi; ama onun kafası, bildiğinden başka bir yolu almıyordu. Zaten Andrey'in geleceğiyle pek fazla da ilgilenmiyordu. Oğlu üniversiteden dönünce evde iki üç ay geçirdikten sonra ona, artık Verhliyovo'da işi kalmadığını, Oblomov'un Petersburg'a gittiğini, kendisi için de oraya gitme zamanının geldiğini söyledi. İhtiyar adam, Andrey'in Petersburg'a niçin gitmesi gerektiği, niçin Verhliyovo'da kalıp çiftliğin yönetimine yardım etmeyeceğini kendi kendine sormamıştı bile: Sadece kendisi öğrenimini bitirdiği zaman babasının onu dışarıya gönderdiğini hatırlamıştı.</p>

  <p>O da öyle yaptı; Alman âdeti böyle idi. Karısı da öldüğü için hiç kimse gitmesine engel olmamıştı.</p>

  <p>Andrey'in gideceği gün İvan Bogdanoviç ona yüz kâğıt ruble vermiş ve şunları söylemişti:</p>

  <p>— İl merkezine kadar atla gidersin, orada Kalinnikov'dan otuz beş ruble alır ve atını ona bırakırsın. Kendisi yoksa atı satarsın. Panayır neredeyse kurulur; su içinde dört yüz ruble eder. Moskova'ya kadar kırk, oradan Petersburg'a kadar yetmiş beş ruble yeter; elinde bir miktar para kalır. Sonra ne istersen yaparsın. Benimle birçok işler yaptın, elimde şöyle böyle bir sermaye olduğunu biliyorsun. Ama ben ölmeden buna güvenme; başıma bir taş düşmezse, daha yirmi yıl yaşamaya niyetliyim. Kandilin ışığı parlak! İçinde daha bol bol yağ var. Sen iyi bir öğrenim gördün; önünde bütün yollar açık; ister hükümet hizmetine girersin, ister iş yaparsın, istersen yazar bile olursun; neyi seçeceksin, neye hevesin var, bilmem... Andrey:</p>

  <p>— Bakalım, belki hepsini birden yaparım, dedi.</p>

  <p>Babası kahkahayla güldü ve oğlunun omuzlarına öyle vurdu ki bir at olsa dayanamazdı. Andrey'in kılı kıpırdamadı.</p>

  <p>— Yok, eğer aklın az gelirse, kendi yolunu birdenbire bulamazsan, birisine akıl danışmak istersen, Reinhold'a başvur, o sana yol gösterir. (Ellerini kaldırıp başını sallayarak)</p>

  <p>Bu adam bir... bir... (Övmek için aradığı parlak kelimeyi bulamadı.) Onunla Saksonya'dan beraber geldik. Şimdi dört katlı bir evi var. Sana adresini veririm.</p>

  <p>Andrey:</p>

  <p>— İstemez, bırak, dedi. Benim de dört katlı bir evim olunca gider kendisini görürüm, şimdilik onunla işim yok.</p>

  <p>Babası tekrar oğlunun omzuna vurdu.</p>

  <p>Andrey ata bindi. Eyere iki yol çantası bağlamıştı: Birinde babasının ısrarıyla aldığı muşamba, altı çivili çizmeler, Verhliyovo dokuması birkaç gömlek vardı; ötekinde annesinin öğütlerini hatırlayarak aldığı ince kumaştan zarif bir frak, tüylü bir palto, Moskova'dan ısmarlanıp getirilmiş bir düzine ince gömlek ve bir çift potin vardı.</p>

  <p>— Ee?</p>

  <p>— Ee?</p>

  <p>— Tamam mı?</p>

  <p>— Tamam.</p>

  <p>Sessizce bakıştılar, sanki gözleriyle birbirlerinin içini anlamak istiyorlardı.</p>

  <p>O sırada bir alay meraklı komşu toplanmış, kâhyanın oğlunu gurbete yollamasını ağızları açık, seyrediyorlardı.</p>

  <p>Baba oğul el sıkıştılar, Andrey hızlı hızlı uzaklaşmaya başladı. Komşular:</p>

  <p>— Bak şu köpek yavrusuna, gözünden bir damla yaş çıkmadı, dediler Ama yolun üstünde kargalar bağrışıyor, hayra alamet değil. Aklım başına alsın...</p>

  <p>— Haydi canım, kargalar ona vız gelir, İvan Kupala gecesinde ormanda yalnız başına gezmeye gider. Rus olsaydı başına mutlaka bir bela gelirdi.</p>

  <p>Bir kadın:</p>

  <p>— İhtiyar gâvur da öyle, dedi. Sanki bir kedi yavrusunu sokağa atıyor. Ağlamak şöyle dursun oğlunu kucaklamadı bile.</p>

  <p>İhtiyar birdenbire bağırdı:</p>

  <p>— Andrey, dur, dur!..</p>

  <p>Andrey atını durdurdu. Seyirciler, memnunlukla:</p>

  <p>— Bakın, bakın, dayanamadı! dediler. Andrey:</p>

  <p>— Ne var? diye sordu.</p>

  <p>— Kayışları sıksaydın, gevşek duruyorlar.</p>

  <p>— Şaşmevka'da sıkarım. Şimdi vakit kaybetmeye gelmez. Karanlık basmadan orada olmalıyım.</p>

  <p>Babası elini sallayarak:</p>

  <p>— Haydi hayırlısı! dedi.</p>

  <p>Oğlu:</p>

  <p>— Haydi hayırlısı! diye tekrarladı ve biraz öne eğilerek atı mahmuzlamaya hazırlandı.</p>

  <p>Komşular:</p>

  <p>— Bakın şu domuzlara! dedi. Sanki birbirlerine yabancıymışlar gibi!</p>

  <p>Birden, kalabalık arasından bir hıçkırık sesi yükseldi. Bir kadın dayanamamış, mendiliyle gözlerini silerek ağlıyordu:</p>

  <p>— Vah, yavrum! diyordu. Zavallı öksüzcük! Anacığın öldü gitti; arkandan dua edecek kimse yok. Bari ben sana dua edeyim yavrum!</p>

  <p>Andrey atını ona doğru sürdü, yere atladı; ihtiyar kadının boynuna sarıldı ve kadın istavroz çıkarıp onu öperken o da birdenbire ağlamaya başladı. Kadının sevgi dolu sözlerini işitince, annesinin sesini duymuş gibi oldu; annesinin hayali gözlerinin önüne geliverdi... Kadını tekrar kucakladı, gözyaşlarını çabuk çabuk sildi, eyere sıçradı, atını mahmuzlayıp bir toz bulutu içinde kayboldu. Yolun iki yanından üç köpek umutsuzca havlaya havlaya arkasından koştu.</p>
</body>
</html>