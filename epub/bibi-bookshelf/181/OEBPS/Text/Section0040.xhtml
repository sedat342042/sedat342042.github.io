<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>IX</h2>

  <p>Ev sahibinin kardeşi ilk geldiği gibi odaya girdi. Gene dikkatli dikkatli bir sandalyeye oturdu. Ellerini ceketinin kolları içine çekti. İlya İlyiç'in konuşmasını bekledi. Oblomov:</p>

  <p>— Hani bir vekâletname göndermiştik, hatırlıyor musunuz? O iş için köyden çok üzücü bir cevap aldım. İşte, okur musunuz lütfen?</p>

  <p>Ivan Matveyeviç mektubu aldı, okumaya alışkın gözleri satırlar üzerinde koşarken mektup elinde hafifçe titriyordu. Okuyup bitirince mektubu masaya koydu ve ellerini arkasına götürdü.</p>

  <p>Oblomov:</p>

  <p>— Şimdi ne yapmalı dersiniz? diye sordu.</p>

  <p>İvan Matveyeviç:</p>

  <p>— Dostunuz oraya gitmenizi tavsiye ediyor, dedi. Bin iki yüz verst, o kadar korkulacak bir yol değil. Bir hafta sonra yollar kızakla gidilebilir hale gelir. Gitseniz daha iyi edersiniz.</p>

  <p>— Yolculuk alışkanlığını iyice kaybettim. Üstelik kış ortasında yolculuk... Doğrusu bana zor gelecek. Pek gitmek niyetinde değilim. Zaten tek başıma köyde kalmak bir hayli sıkıntılı olacak.</p>

  <p>— Size icar veren çok köylünüz var mı?</p>

  <p>— Vallahi bilmiyorum. Çiftliğe gitmeydi çok zaman oldu.</p>

  <p>— Bilmeniz gerek. Yoksa işi nasıl yürütebilirsiniz. Gelirinizin ne tutacağını çıkaramazsınız.</p>

  <p>— Evet bilmem gerek Ama kış da geldi çattı.</p>

  <p>— Verdikleri icar ne kadar tahmin edersiniz?</p>

  <p>— Ne kadar mı? Galiba... Durun bakayım. Bir liste vardı bir yerde. Ştoltz yazmıştı. Ama nereden bulayım? Zahar bir yere sokmuştur. Sonra gösteririm size. Aile başına otuz ruble sanıyorum.</p>

  <p>— Köylüleriniz nasıl insanlar? Nasıl yaşıyorlar? Fakir mi, zengin mi? Kendi hesabınıza kaç köylü çalıştırıyorsunuz?</p>

  <p>Oblomov ona doğru yürüdü. Üniformasının iki yakasını birden dostça tutarak:</p>

  <p>— Bakın bana, dedi.</p>

  <p>İvan Matveyeviç derhal ayağa kalktı, fakat Oblomov onu oturttu. Fısıldar gibi yavaş bir sesle:</p>

  <p>— Bakın bana, dedi; ben icar işlerinden, toprak işlerinden, köylünün fakirinden, zengininden hiç anlamam. Yulafın, çavdarın kilesi ne demektir, kaç para eder, hangi ayda ekilip biçilir, ne zaman, nasıl satılır, farkında değilim. Kendim de zengin miyim, fakir miyim, bir yıl sonra yiyecek bir şey bulabilecek miyim, yoksa dilenecek miyim, bilmiyorum. Hiçbir şey bilmiyorum.</p>

  <p>İvan Matveyeviç'in yakalarını umutsuzca bıraktı. Biraz geri gitti.</p>

  <p>— Kısacası, dedi, benimle konuşmanızı, bana öğüt vermenizi istiyorum, bir çocuğa öğüt verir gibi...</p>

  <p>İvan Matveyeviç bir elini ceketinin düğmeleri arasına, bir elini arkasına koyarak, saygılı bir gülümseme ile:</p>

  <p>— Öyle şey olur mu? Bütün bunları sizin bilmeniz gerek. Yoksa hiçbir şeyin hesabını bulamazsınız. Çiftlik sahibi çitliğini nasıl kullanmak gerektiğini bilmez olur mu? dedi.</p>

  <p>— Evet ama ben bilmiyorum. Siz biliyorsanız bana öğretin.</p>

  <p>— Ben bu işle hiç uğraşmadım. Bilenlere danışmak gerek. Hem, bakın mektupta ne yazıyor: Seçimlere girmek. Bu herhalde iyi bir şey olur. Orada yaşarsanız mahkemede görev alırsınız. Bu arada çiftlik işlerini de öğrenirsiniz.</p>

  <p>— Ben mahkeme nedir, içinde ne yapılır, ne iş tutulur bilmem.</p>

  <p>— Alışırsınız. Burada Bakanlık'ta çalıştınız ya. İş her yerde aynıdır. Yalnız şekiller biraz değişir. Her yerde yönetmelik, rapor, tutanak gibi şeyler vardır. İyi bir kâtibiniz olursa mesele kalmaz. Yalnız bir imza atarsınız. Hükümet dairelerinde işlerin nasıl yürüdüğünü bildikten sonra...</p>

  <p>— Hükümet dairelerinde işlerin nasıl yürüdüğünü de bilmem.</p>

  <p>İvan Matveyeviç Oblomov'a tuhaf tuhaf baktı ve bir şey söylemedi. Sonra aynı saygılı gülümseme ile:</p>

  <p>— Galiba hep kitap okumakla vakit geçiriyorsunuz, dedi. Oblomov acı acı:</p>

  <p>— Kitap... dedi ve sustu.</p>

  <p>Bu küçük memurun önünde içini açmaya cesaret edemiyordu. Buna gerek de yoktu. "Kitapla da ilgim yok," sözü dilinin ucuna geldi. Fakat bir şey söylemeden dertli dertli içini çekti. İvan Matveyeviç, Oblomov'un kitaplar hakkındaki cevabını yüzünden okumuş gibi:</p>

  <p>— Herhalde gördüğünüz bir iş var, başka türlü olmaz ki... dedi.</p>

  <p>— Olur, İvan Matveyeviç, olur. Ben bunun canlı örneğiyim. Ben neyim? Kimim? Gidin Zahar'a sorun. Size, "Beyefendi," diyecek, evet ben bir beyefendiyim. Hiçbir iş elimden gelmez. Siz benim için bir şey yapabilirseniz yapın. Bana yardım edin. Buna karşılık ne isterseniz alın. Bilgisi olanın para kazanmak hakkıdır.</p>

  <p>Oblomov odanın içinde gidip gelmeye başladı. İvan Matveyeviç olduğu yerde duruyor, sadece vücudunu Oblomov'dan yana çeviriyordu. Böylece bir zaman geçti. Oblomov tekrar karşısına dikilerek:</p>

  <p>— Siz nerede okudunuz? dedi.</p>

  <p>— Bir lisede okumaya başladım. Ama babam öğrenimimin yarısında beni okuldan alıp bir daireye yerleştirdi. Fazla bir şey öğrenmedim. Okuma, yazma, gramer, hesap, o kadar. Nasılsa işime göre kendimi ayarladım. Şöyle böyle yaşayıp gidiyorum. Siz tabii başka. Siz gerçek bilimlerle uğraşmışsınız.</p>

  <p>Oblomov içini çekerek:</p>

  <p>— Evet doğru, yüksek matematik, ekonomi, hukuk okudum, dedi. Ama hiçbir işe yaramadı. Görüyorsunuz ya, bütün yüksek matematik bilgilerimle gelirimi bir türlü hesaplayamıyorum. Köye gittiğim zaman evde, çiftlikte, etrafta olup bitenlere baktım, hiçbirinin okuduğum hukukla ilgisini görmedim. Buraya geldim, ekonomi bilgisi belki işime yarar, dedim. Ama, dediler ki, bu bilgi çok sonra, ihtiyarlığında işine yarayabilir. Şimdilik bir mevki sahibi olmak gerek; bunun için de resmi mektup yazmasını bilmek tek şart. Böylece hiçbir şeyi benimseyemedim. Sadece bir beyefendi olarak kaldım. Sizse bir mesleği iyice kavramışsınız. Onun için bana işlerimi nasıl yoluna koyacağımı söyleyebilirsiniz.</p>

  <p>— Evet olabilir...</p>

  <p>Oblomov karşısında durarak sözüne devam etmesini bekledi. İvan Matveyeviç:</p>

  <p>— Çiftlik işlerinden anlayan bir adama bu işler devredilebilir. Vekâletname de ona verilebilir, dedi.</p>

  <p>— Böyle bir adamı nereden bulabilirim?</p>

  <p>— Bir meslektaşım var: İsay Fomiç Zatiyortiy. Biraz kekemedir ama tecrübeli bir işadamıdır. Üç yıl büyük bir çiftliği idare etti. Ama kekeme olduğu için çiftlik sahibi işten çıkardı. O da bizim daireye geldi.</p>

  <p>— Ama kendisine güvenilebilir mi?</p>

  <p>— Bundan yana hiç merak etmeyin. Çok namuslu bir adamdır. Kendisine iş vereni memnun etmek için cebinden para bile harcar. On bir yıldır bizim dairede çalışıyor.</p>

  <p>— İyi ama, memursa köye nasıl gider?</p>

  <p>— Dört aylık bir izin alır. Kabul ederseniz kendisini buraya getiririm. Tabii bu iş de bedava olmaz.</p>

  <p>— Elbette.</p>

  <p>— Kendisine yolluk, gündelik verirsiniz. İşi bitince de toptan bir para alır. Mutlaka gider.</p>

  <p>Oblomov elini uzatarak:</p>

  <p>— Size çok minnettarım, dedi. Beni büyük bir sıkıntıdan kurtardınız. İsmi ne idi?</p>

  <p>İvan Matveyeviç:</p>

  <p>— İsay Fomiç Zatiyortiy, dedi; elini elbisesinin koluna silerek Oblomov'un elini tuttu, sonra hemen çekerek tekrar elbisesinin koluna soktu.</p>

  <p>— Yarın kendisiyle konuşurum; alır gelirim.</p>

  <p>— Peki, yemeğe gelin. Konuşuruz. Size çok, çok teşekkür ederim.</p>

  <p>Oblomov İvan Matveyeviç'i kapıya kadar uğurladı.</p>
</body>
</html>