<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>VI</h2>

  <p>Ştoltz iki saat sonra geldi:</p>

  <p>— Ne olmuş sana? Ne kadar değişmişsin? Sararmış, porsumuşsun. Bir şeyin yok ya?</p>

  <p>— Çok fenayım Andrey; sol bacağım uyuşuyor.</p>

  <p>— Nedir bu odanın perişanlığı? Bu hırkayı ne diye atmıyorsun? Baksana, hep yama içinde.</p>

  <p>— Alışkanlık, Andrey, bir türlü bırakamıyorum.</p>

  <p>— Ya şu yatak, ya şu perdeler!.. Bunlar da alışkanlık mı? Bütün bu paçavraları değiştirmek sana zor mu geliyor? Vah vah! Dostum, şu yatakta sahiden uyuyabiliyor musun? Ne oluyor sana Tanrı aşkına?</p>

  <p>Ştoltz dikkatle Oblomov'a, sonra tekrar perdelere ve yatağa baktı. Oblomov utanarak:</p>

  <p>— Bir şeyim yok, dedi. Odalara pek aldırış etmem, bilirsin... Haydi, hemen yemek yiyelim. Hey, Zahar! Çabuk sofrayı kur. Peki, sen nasılsın? Çok kalacak mısın?</p>

  <p>Nereden geliyorsun?</p>

  <p>— Tahmin et bakalım, ne için geldim, nereden geldim? Burada senin dünyadan haberin olmaz herhalde. Oblomov merakla yüzüne baktı:</p>

  <p>— Olga nasıl? dedi.</p>

  <p>— Ya, demek unutmadın? Ben unuttun sanıyordum.</p>

  <p>— Hayır Andrey, nasıl unutabilirim? İnsan yaşadığı en güzel günleri, girip çıktığı bir cenneti unutabilir mi?.. Ben artık... (Oblomov içini çekti.) Olga nerede şimdi?</p>

  <p>— Çiftliğinin başında.</p>

  <p>— Teyzesiyle birlikte mi?</p>

  <p>— Teyzesiyle ve kocasıyla birlikte. Oblomov şaşırarak:</p>

  <p>— Olga evlendi mi? dedi. Ştoltz yumuşak, tatlı bir sesle:</p>

  <p>— Niçin telaşlandın? Yoksa... Oblomov hemen kendini topladı:</p>

  <p>— Hayır dostum; telaşlanmadım, sadece şaşırdım. Neden bilmem, bir tuhaf oldum. Evleneli çok oldu mu? Mutlu mu? Söyle Tanrı aşkına! Üstümden ağır bir yük kaldırdın. Gerçi beni affettiğini söylemiştin ama... Bir türlü rahat edemiyordum. İçimi bir vicdan azabı kemiriyordu... Sevgili Andrey, sana ne kadar minnettarım.</p>

  <p>O kadar içten bir sevinç duyuyordu ki, yerinde duramıyor, bir kalkıyor, bir oturuyordu. Bu hali Ştoltz'a dokundu:</p>

  <p>— Ne kadar iyi kalplisin İlya! Olga'dan aşağı kalmazsın. Bu sevincini ona anlatacağım.</p>

  <p>— Hayır, hayır, anlatma. Evlendiğine sevindiğimi duyarsa beni duygusuz bir insan sanır.</p>

  <p>— Sevinmek bir duygu değil mi? Hem de bencil olmayan bir duygu. Onun mutluluğuna seviniyorsun.</p>

  <p>— Doğru, doğru. Ne söylediğimi bilmiyorum... Peki kiminle evlendi, mutlu kocası kim?</p>

  <p>— Kim mi? Amma da ağır anlayışlısın İlya!</p>

  <p>Oblomov birden gözlerini açıp dostuna baktı. Birden taş kesildi, sapsarı oldu:</p>

  <p>— Yoksa... sen misin? Ştoltz gülerek sordu:</p>

  <p>— Yine mi telaşlandın? Niçin?</p>

  <p>Oblomov heyecanla:</p>

  <p>— Şaka etme Andrey, doğrusunu söyle, dedi.</p>

  <p>— Vallahi şaka etmiyorum. Olga ile evleneli bir yılı geçti.</p>

  <p>Oblomov'un yüzündeki telaş yavaş yavaş kayboldu, dalgın dalgın önüne baktı. Gözlerini dostuna kaldırmadı, fakat düşünceleri kendiliğinden derin bir sevince çevrildi. Nihayet Ştoltz'a bakarken gözleri sevgi ile yaşla doldu. Onu kucaklayarak:</p>

  <p>— Sevgili Andrey, dedi ve heyecanını yenmeye çalışarak: Sevgili Olga... Sergeyevna. Tanrı sizi mesut etsin. Yarabbi, ne kadar mutluyum. Ona de ki...</p>

  <p>Ştoltz coşkun bir muhabbetle sözünü keserek:</p>

  <p>— Ona Oblomov'un hep eski Oblomov olduğunu söyleyeceğim, dedi.</p>

  <p>— Hayır, ona de ki, hatırlat ki ben ona doğru yolu buldurmak için hayatına girdim. Tanışmış olmamıza da, yeni bir hayata atılmış olmasına da seviniyorum. Başka bir erkekle evlense ne olurdu? Artık oynadığım rol yüzümü kızartmıyor, kendimi suçlu bulmuyorum. Üstümden ağır bir yük kalktı. Her şey düzeldi, aydınlandı artık. Mutluyum. Tanrıya şükürler olsun.</p>

  <p>Oblomov kanepeden fırlayacak gibi oluyordu, ikisi de sevinçten gülüyor, ağlıyorlardı. Cebinde metelik olmadığını unutarak Zahar'a bağırdı:</p>

  <p>— Zahar, yemekte şampanya istiyoruz.</p>

  <p>— Olga'ya hepsini, hepsini anlatacağım. Seni unutmayışına şaşmıyorum. Hayır, sen ona layık bir insandın. Ne kadar iyi, ne kadar temiz bir yüreğin var!</p>

  <p>— Zahar'ın başı kapıdan gözüktü. Efendisine işaret ederek:</p>

  <p>— Biraz gelir misiniz, dedi. Oblomov sabırsızlıkla:</p>

  <p>— Ne var? Git oradan, dedi. Zahar fısıldadı:</p>

  <p>— Biraz para verir misiniz, lütfen.</p>

  <p>Oblomov birden yatışarak kapıya gitti:</p>

  <p>— Peki, zararı yok! Unuttum dersin, vakit olmadı dersin. Haydi git... Arkasından bağırdı: Dur, buraya gel, havadisi duydun mu Zahar? Andrey İvanoviç'i tebrik et, evlenmiş.</p>

  <p>— Şükürler olsun! Böyle güzel bir haberi duyacak kadar yaşadığıma şükürler olsun! Tebrik ederim, Andrey İvanoviç; Tanrı size uzun ömürler versin, bir sürü çocuk versin. Çok sevindim, çok!</p>

  <p>Zahar eğildi, gülümsedi, ahlar oflar çekti. Ştoltz cebinden bir banknot çıkarıp ona verdi.</p>

  <p>— Al şunu da kendine bir ceket satın al. Dilenciye dönmüşsün, dedi.</p>

  <p>Zahar elini öpmeye çalışarak:</p>

  <p>— Kiminle evlendiniz? diye sordu. Oblomov:</p>

  <p>— Olga Sergeyevna ile; hatırlıyor musun? diye sordu.</p>

  <p>— İlyinskilerin kızı? Ah yarabbi! Ne güzel kızdı! İlya İlyiç o zaman beni azarlamakta haklıymışsınız. Ne bunak herifim ben! Affedin, çok ayıp etmişim. Size söylediklerim hep yalandı, dedikoduyu çıkaran Nikita değil, bendim. Hizmetçilere ben söylemiştim. Meğer size iftira etmişim. Olur şey değil; Tanrı taksiratımı affetsin...</p>

  <p>Zahar sözlerini tekrarlaya tekrarlaya odadan çıktı.</p>

  <p>— Olga seni çiftliğine davet ediyor. Artık âşık değilsin, herhalde beni kıskanmazsın, birlikte gidelim.</p>

  <p>Oblomov içini çekti.</p>

  <p>— Hayır Andrey, aşktan, kıskançlıktan korkum yok ama gidemem.</p>

  <p>— Neden korkuyorsun öyle ise?</p>

  <p>— Size hasetle bakmaktan korkuyorum. Mutluluğunuzun aynasında benim harcanmış perişan hayatımı görürüm. Başka türlü de yaşayamam artık. Biliyorsun, elimde değil.</p>

  <p>— Gel, gel dostum, ister istemez çevrendekilerin hayatını yaşamaya başlarsın. Hesaplara bakar, çiftliğini idare edersin. Okursun, müzik dinlersin. Olga işi ne kadar ilerletti görürsün. Casta Diva'yı hatırlıyor musun?</p>

  <p>Oblomov, bunları bana hatırlatma, der gibi elini salladı. Ştoltz ısrar etti:</p>

  <p>— Haydi gel, Olga istiyor; seni artık hiç rahat bırakmayacak. Ben belki yumuşarım ama o seni dünyada bırakmaz. Onda öyle bir ateş, öyle bir yaşama gücü var ki beni bile rahat bırakmıyor. Eski mutluluğunu bulur, parkı, leylak dalını hatırlarsın; dirilirsin.</p>

  <p>— Hayır Andrey, hayır! Bunları hatırlatma, diriltme bunları Tanrı aşkına! Hatırladıkça iyi olmuyorum ki, daha fena oluyorum. Hatıralar mutlu bir hayatın hatıraları olursa güzeldir; insana güç kapanmış yaraları hatırlatınca acı şeylerdir. Başka bir konuya geçelim. Oblomovka'daki işlerim için çektiğin zahmete nasıl teşekkür edeceğimi bilmiyorum. Karşılığını kendi kalbinde, mutluluğunda, Olga Sergeyevna'da bulursun. Ben... ne kadar teşekkür etsem azdır. Hâlâ gelip işleri senden alamadığım için beni affet. Ama artık ilkbahar geliyor. Oblomovka'ya mutlaka gideceğim.</p>

  <p>— Oblomovka'da neler olup bittiğini biliyor musun? Görsen tanıyamazsın. Sana bir şey yazmadım. Çünkü cevap vermezsin. Köprü kuruldu. Yazlık evin yalnız damı kaldı. Eşyayı sen kendi zevkine göre alırsın, o tarafına karışmam. Çiftliğe benim tanıdığım yeni bir kâhya bakıyor. Hesapları gördün değil mi?</p>

  <p>Oblomov karşılık vermedi. Ştoltz gözlerinin içine bakarak:</p>

  <p>— Görmedin demek, dedi. Nerede kâğıtlar?</p>

  <p>— Dur biraz; yemekten sonra bulurum. Zahar'a sorarım.</p>

  <p>— Ah! İlya... İlya! Senin bu haline ağlamak mı, gülmek mi gerek, bir türlü kestiremiyorum.</p>

  <p>— Canım, yemekten sonra bakarım. Haydi yemek yiyelim.</p>

  <p>Ştoltz sofraya otururken kaşlarını çattı. Oblomov'un isim gününü hatırladı: İstiridyeler, bıldırcınlar, ananaslar... Şimdi ise eski bir masa örtüsü, mantar yerine kâğıtla kapanmış şişeler, kırık çatallar ve tabakların içinde birer parça siyah ekmek, balık çorbası, haşlanmış tavuk, dil ve koyun kızartması. Ştoltz kırmızı şaraptan yarım bardak aldı, tadına baktı, sonra bardağı masanın üzerine bırakıp bir daha elini sürmedi. Oblomov iki kadeh votka yuvarladı ve iştahla koyun kızartmasını yemeye başladı.</p>

  <p>Ştoltz'a:</p>

  <p>— Kusura bakma, dedi. Şehre inmeye vakit olmadı. Biraz votka içmez misin? Hiç fena değil. Bir dene Andrey.</p>

  <p>Oblomov kendine bir kadeh daha doldurdu ve içti. Ştoltz ona hayretle baktı, fakat bir şey söylemedi. Oblomov hafifçe sarhoş olmuştu:</p>

  <p>— Bu votkayı Agafya Matveyevna kendisi çekiyor. Ne mükemmel kadın, bilsen! İtiraf ederim ki çiftlikte onsuz nasıl yaşayacağım, bilmiyorum. Ev işlerini kimse onun kadar yapamaz.</p>

  <p>Ştoltz hafifçe kaşlarını çatmış dinliyordu. Oblomov devam etti:</p>

  <p>— Yemeği Anisya mı pişiriyor sanıyorsun? Hayır! Anisya tavuklara, sebze bahçesine bakıyor, bir de tahta siliyor. Bütün yemekleri Agafya Matveyevna hazırlıyor.</p>

  <p>Ştoltz koyun kızartmasını da, böreği de yemedi. Çatalını bırakıp Oblomov'un iştahlı yemek yiyişine bakakaldı. Oblomov bir kemiği hazla emerek:</p>

  <p>— Artık üzerimde ters giyilmiş gömlek göremezsin, dedi. Agafya Matveyevna her şeye bakıyor, her şeyi görüyor, çoraplarımda bir tek delik yoktur. Her şeyi kendi eliyle yapıyor. Ne güzel kahve pişirir, bilsen. Yemekten sonra içersin. Ştoltz dalgın ve sessiz dinliyordu.</p>

  <p>— Kardeşi bizden ayrıldı. Evlenecekmiş. O gidince masrafları kısmak zorunda kaldık. Eskiden Agafya Matveyevna'nın işi çok daha fazla idi. Sabahtan gece yarısına kadar dört yana koşar, çarşıya pazara giderdi. Sana bir şey söyleyeyim: (Oblomov artık sözlerini pek kontrol edemiyordu.) Elime iki üç bin ruble geçseydi sana böyle dil ve koyun eti yedirmezdim. Soframızda kocaman bir mersinbalığı ile nefis bonfileler bulunurdu. O zaman Agafya Matveyevna ne hünerler gösterirdi. Bir kadeh votka daha içti.</p>

  <p>— Biraz iç Andrey, ne olur. Çok güzel bir votka. Olga Sergeyevna sana böylesini yapamaz... Casta Diva'yı söyler ama böyle votka yapmayı, tavuklu, mantarlı börek pişirmeyi beceremez. Onunkiler gibi börek ancak eskiden, Oblomovka'da pişerdi. Hem de börekleri ellerinin ne halde olduğu bilinmeyen bir aşçı değil, kendi dolduruyor. Agafya Matveyevna temizliğin ta kendisidir.</p>

  <p>Ştoltz bir kelime kaçırmadan dinliyor, Oblomov votkadan iyice yükünü tutmuş, devam ediyordu:</p>

  <p>— Elleri ne kadar beyazdı, insanın öpesi gelirdi. Şimdi kabalaştılar, çünkü her işi o görüyor. (Nerede ise ağlayacak gibi,) Gömleklerimi o kolalıyor. Vallahi o kolalıyor; gözümle gördüm. Emin ol kimsenin karısı onun bana baktığı gibi kocasına bakmaz. Agafya Matveyevna eşsiz bir kadın! Ah Andrey, siz de Olga ile bu tarafa gelseniz, burada bir yazlık ev bulsanız ne güzel olurdu. Beraber ormanda çay içerdik, semaveri, yiyecekleri alır İlyas günü Baruthane tarafına giderdik. Çayıra bir halı serer, üstüne uzanırdık. Agafya Matveyevna Olga'ya biraz ev işi yapmasını öğretirdi, vallahi öğretirdi. Şu sırada işlerimiz biraz fena gidiyor, yoksa... Agafya Matveyevna'nın kardeşi başka eve taşındı. Üç, dört bin ruble gelirimiz olsa sana öyle hindiler yedirirdim ki...</p>

  <p>Ştoltz:</p>

  <p>— Benden beş bin ruble alıyorsun, dedi. Ne yapıyorsun bu parayı?</p>

  <p>Oblomov ağzından kaçırdı:</p>

  <p>— Ya borç?</p>

  <p>Ştoltz yerinden sıçradı ve Oblomov'a, sert bir öğretmen suçlu bir öğrenciye bakar gibi bakarak:</p>

  <p>— Borç mu? Ne borcu? dedi.</p>

  <p>Oblomov birden kendine geldi. Ştoltz yanına oturdu:</p>

  <p>— Kime borcun var?</p>

  <p>— Hiç kimseye, yalan söyledim.</p>

  <p>— Hayır, şimdi yalan söylüyorsun, beceremiyorsun da. Söyle ne var? Ne oluyor sana İlya? Demek koyun eti ve kötü şarap bu yüzden? Paran yok demek? Söyle, nereye harcadın:</p>

  <p>— Sahi borcum var... Ev sahibine borçlandım. Yemek masrafları için...</p>

  <p>— Koyun eti ve dil yemek için değil mi? İlya her şeyi söyle bana. Nedir bu hikâye? Ev sahibinin kardeşi başka yere taşınıyor... işler fena gidiyor... Garip bir şeyler oluyor. Kadına ne kadar borcun var?</p>

  <p>— On bin rublelik bir senet... Ştoltz bir kalkıp oturdu:</p>

  <p>— On bin ruble yemek masrafı!</p>

  <p>— Evet, çok masrafımız oldu. Pek bol keseden yaşıyorduk. Hatırlarsın, neydi o ananaslar, şeftaliler! Borçlandık işte. Bunu tartışmak neye yarar!</p>

  <p>Ştoltz cevap vermedi. Düşünüyordu: "Ev sahibinin kardeşi ayrılmış, işler bozulmuş, gerçekten de bozulmuş, eşya azalmış, her taraf pis, perişan; bu ev sahibi ne mene kadın acaba? Oblomov övüyor; ona iyi bakıyormuş. Ne kadar coşarak söz ediyor ondan!"</p>

  <p>Ştoltz birden gerçeği sezer gibi oldu. Soğuk bir ürperme duydu:</p>

  <p>— İlya! Bu kadınla... ne var aranda?</p>

  <p>Oblomov başını masaya dayamış, sızmıştı. Ştoltz düşüncesine devam etti: "Bu kadın onu soyup soğana çeviriyor... Hep böyle olur zaten... Nasıl da şimdiye kadar düşünemedim?"</p>

  <p>Ştoltz kalktı, ev sahibinin kapısını birden öyle açıp içeri girdi ki, kadın şaşkınlıktan elindeki kahve kaşığını düşürdü. Nezaketle:</p>

  <p>— Sizinle biraz görüşmek istiyorum, dedi.</p>

  <p>— Lütfen şu odaya buyurun, şimdi geliyorum.</p>

  <p>Agafya Matveyevna boynuna atkısını sararak arkasından odaya geldi. Kanepenin bir ucuna oturdu. Şalı olmadığı için kollarını küçük atkısıyla saklamaya çalışıyordu.</p>

  <p>— Demek İlya İlyiç size bir senet verdi? Agafya Matveyevna şaşkın bir bakışla:</p>

  <p>— Yo... dedi. Bana hiçbir şey vermedi.</p>

  <p>— Nasıl olur?</p>

  <p>Kadın aynı şaşkın bakışla:</p>

  <p>— Ben senet filan görmedim, dedi.</p>

  <p>— Bir senet imzalamış canım!</p>

  <p>Agafya Matveyevna biraz düşündükten sonra:</p>

  <p>— Kardeşime sorarsanız daha iyi olur, dedi; benim böyle bir senetten haberim yok.</p>

  <p>Ştoltz kendi kendine, "Acaba hiç mi aklı yok? Yoksa çok mu akıllı?" diyordu.</p>

  <p>— Size ne kadar borcu var? diye sordu.</p>

  <p>Kadın yine alık alık baktı. Fakat birden yüzünde bir anlayış, hatta bir telaş ifadesi belirdi. Rehine verdiği incileri, gümüşleri, kürkü hatırladı; Ştoltz'un bu borçtan söz ettiğini sandı; ama bundan kimin haberi olabilirdi? Sırrı değil Oblomov'a, her şeyi söylediği Anisya'ya bile açmamıştı.</p>

  <p>Ştoltz sabırsızlıkla sorusunu tekrarladı:</p>

  <p>— Size ne kadar borcu var?</p>

  <p>— Hiç borcu yok bana.</p>

  <p>Ştoltz düşündü: "Benden saklıyor, utanıyor; malın gözü! Kurt mu kurt! Ama her şeyi meydana çıkaracağım."</p>

  <p>— Ya şu on bin ruble ne oluyor?</p>

  <p>— Hangi on bin ruble?</p>

  <p>— İlya İlyiç size bir senede on bin ruble borçlandı mı, borçlanmadı mı?</p>

  <p>— Bana metelik borcu yok. Kasaba on iki buçuk ruble borç vardı, üç hafta önce ödedik. Kaymak paralarını da verdik. Kimseye borcu yok.</p>

  <p>— Sizde imzalı bir kâğıt filan yok mu?</p>

  <p>Agafya Matveyevna yine alık alık baktı:</p>

  <p>— Kardeşimle konuşsanız. Şu yan sokakta, Zamikalovların evinde oturuyor. Hemen şuracıkta: Altında bir meyhane var.</p>

  <p>— Hayır, izin verirseniz ben sizinle konuşacağım. İlya İlyiç kardeşinize değil, size borçlu olduğunu söylüyor.</p>

  <p>— Bana hiçbir borcu yok. İncileri, kürkü rehine verdiysem onun için değil, kendim için verdim. Kendime, Maşa'ya ayakkabı, Vanya'ya gömleklik aldım. Sebzecinin parasını verdim! Beş parasını İlya İlyiç için harcamadım.</p>

  <p>Ştoltz dinliyor, dikkatle yüzüne bakıyor, sözlerinde bir ipucu yakalamaya çalışıyordu. Agafya Matveyevna'nın sırrına ondan fazla kimse yaklaşmamıştı. Ştoltz'un yukardan bakışı bu son cümleler üzerine yavaş yavaş değişti. Ona merakla, hatta biraz da sempati ile bakmaya başladı. Rehine verilmiş incilerde, gümüşlerde kadının fedakârlıklarını biraz sezer gibi oldu. Ama acaba bu fedakârlıkları sırf bağlılığından mı, yoksa bir şeyler beklediği için mi yapıyordu? İlya için vahlanmak mı, sevinmek mi gerek? Kadına hiç borcu olmadığı meydanda idi; bu borç kardeşinin bir dalaveresi olacaktı. Fakat aydınlanacak birçok şey kalıyordu... İncilerin filan rehine verilmesi ne demek oluyordu?</p>

  <p>— Demek İlya İlyiç'ten hiçbir alacağınız yok?</p>

  <p>— Çok rica ederim, kardeşimle konuşun. Şimdi herhalde evindedir.</p>

  <p>— İlya İlyiç'in size borcu yok diyorsunuz, değil mi? Agafya Matveyevna duvardaki haça bakıp yemin etti:</p>

  <p>— Tanrı şahidim olsun, on para borcu yoktur.</p>

  <p>— Bunu şahitler önünde söyler misiniz?</p>

  <p>— Herkesin önünde söylerim, papaza bile söylerim. İncileri, gümüşleri rehine verdim. Ama kendi masraflarım için...</p>

  <p>— Çok güzel. Yarın iki arkadaşımı şahit olarak getireceğim. Onların önünde de aynı şeyleri söylemenizi rica ederim.</p>

  <p>— Ne olur, kardeşimle bir konuşsanız. Benim kılığım kıyafetim düzgün değil... Hep mutfakta çalışıyorum. Yabancılar beni bu halde görürlerse ne derler?</p>

  <p>— Bir şey demezler, merak etmeyin. Siz kâğıdı imzaladıktan sonra gider, kardeşinizi de görürüm.</p>

  <p>— Ben doğru dürüst yazı yazmasını unuttum.</p>

  <p>— Canım, yazacağınız bir iki satır şey.</p>

  <p>— Hayır, beni affedin bundan. Benim yerime Vanya yazsın; çok güzel yazıyor.</p>

  <p>— Olmaz, reddetmeyin. İmza etmezseniz, İlya İlyiç'in size on bin ruble borcu var demektir.</p>

  <p>— Yok vallahi, on para borcu yok bana.</p>

  <p>— O halde kâğıdı imzalarsınız. Yarın görüşürüz.</p>

  <p>— Yarın kardeşimle konuşsanız daha iyi olur. Evi tam şu köşede... Bundan sonraki sokakta.</p>

  <p>— Hayır, çok rica ederim. Ben gelinceye kadar kardeşinize de bir şey söylemeyin. Yoksa İlya İlyiç için çok fena olur...</p>

  <p>— Peki, bir şey söylemem.</p>
</body>
</html>