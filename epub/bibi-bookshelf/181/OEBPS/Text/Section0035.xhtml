<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>IV</h2>

  <p>Olga'ya ev sahibinin kardeşiyle görüştüğünü ve hafta içinde evi başka birine kiraya verebileceğini, kelimeleri ağzının içinde geveleye geveleye anlattı. Olga, yemekten önce teyzesiyle beraber bir ziyarete gitti. Oblomov da civardaki evleri görmeye çıktı. İki eve baktı; bir tanesi dört odalıydı, dört bin ruble istiyorlardı. Öteki beş odalıydı, ona da altı bin ruble istiyorlardı. Kulaklarını tıkayarak perişan bir halde, "Korkunç! Korkunç!" diyerek şaşkın şaşkın kapıcıların önünden geçti. Bayan Pşenitsin'e vereceği bin şu kadar rubleyi de hesaba katıp düşününce öyle bir korku düştü ki içine, büsbütün pusulayı şaşırdı ve bir an önce Olga'yı görmek için koştu. Evde konuklar vardı. Olga'nın keyfi yerindeydi. Konuşuyor, şarkı söylüyor, herkesi hayran bırakıyordu. Yalnız Oblomov dalgındı; Olga ise onun için konuşuyor, onun için şarkı söylüyordu. Onun böyle asık suratla oturmamasını, kendisi gibi coşup taşmasını istiyordu. Oblomov'a:</p>

  <p>— Yarın tiyatroya gel, bir locamız var, dedi.</p>

  <p>Oblomov içinden, "Akşam karanlığında, o çamurlu yollarda, bu kadar uzaktan..." diye düşündü; fakat bakışları Olga'nın gözlerine rastlayınca gülümsediğini gördü ve bir gülümsemeyle cevap verdi. Olga:</p>

  <p>— Her hafta için önceden bir koltuk tutsana, dedi. Gelecek hafta Mayevskiler gelecek; teyzem onları bizim locaya davet etti.</p>

  <p>Bunları söylerken Oblomov'un ne kadar sevineceğini görmek için gözlerinin içine bakıyordu. Oblomov'sa korku ile içinden, "Ah yarabbi, cebimde üç yüz ruble var!" diyordu.</p>

  <p>— Barona söyle, o herkesi tanır; yarın bir koltuk bulur.</p>

  <p>Olga tekrar gülümsedi. Oblomov da gülümsedi. Baronla konuştu. Baron da gülümseyerek bir bilet bulacağını söyledi. Olga:</p>

  <p>— Şimdilik koltuk alırsın; işlerini yoluna koyunca locamızdaki yerine gelirsin, dedi.</p>

  <p>Olga mutlu günlerinde olduğu gibi hep gülümsüyordu. Bu gülümsemeler, çiçek yığınları gibi, geçen güzel günleri örtüyordu, Olga bu örtüyü hafifçe kaldırınca,</p>

  <p>Oblomov'un içine sevinç doluyordu.</p>

  <p>Artık parayı marayı unutmuştu. Ertesi gün İvan Matveyeviç'i kâğıt tomarıyla penceresinin önünde görünce vekâletname işini hatırladı. İvan Matveyeviç'e vekâletnameyle meşgul olmasını rica etti. İvan Matveyeviç vekâletnameyi okudu; içinde bir noktanın belirsiz olduğunu söyledi ve düzeltme işini üzerine aldı. Evrak yeniden temize çekildi, tasdik edildi ve nihayet postaya verildi. Oblomov bunu koltukları kabara kabara Olga'ya haber verdi ve uzun bir zaman için rahata kavuştu.</p>

  <p>Köyden bir haber gelinceye kadar ev aramaya gerek olmadığını düşünerek sevindi; böylece bir yıllık kira borcunu da biraz olsun azaltmış olacaktı!</p>

  <p>"Bu kadar uzak olmasaydı burada pekâlâ kalınabilirdi. Her şey derli toplu; ev işleri de yolunda," diyordu. Gerçekten ev işleri yolundaydı. Oblomov yemeğini ayrı yaptırmasına rağmen Agafya Matveyevna onun yemek işlerine bakıyordu. İlya İlyiç, bir gün mutfakta Anisya ile Agafya Matveyevna'yı neredeyse birbirini kucaklayacak halde gördü. Ruhlar arasında bir yakınlık varsa, akraba ruhlar birbirini uzaktan tanıyabilirlerse Agafya Matveyevna ile Anisya arasındaki sevgi buna açık bir örnek olabilirdi. İlk bakışta, ilk sözlerde, ilk hareketlerde birbirini anlamış ve beğenmişlerdi.</p>

  <p>Anisya'nın çalışma tarzı, kollarını sıvayışı, masayı ve süpürgeyi eline alarak altı aydır kullanılmamış mutfağı baştan başa temizleyişi, rafların, duvarların, masanın birkaç süpürgede tozlarını alışı, ocağın küllerini çarçabuk çıkarışı, bütün bunlar Agafya Matveyevna'ya Anisya'nın nasıl bir insan olduğunu ve kendisine ev işlerinde ne büyük bir yardımcı olabileceğini anlatıvermişti. O günden sonra ona kalbinde bir yer ayırmıştı.</p>

  <p>Anisya da Agafya Matveyevna'nın mutfağa nasıl hâkim olduğunu, kirpiksiz şahin gözleriyle hantal Akulina'nın her beceriksiz hareketini fark etmesini, durmadan yemekler için, şunu çıkar, bunu koy, ısıt, tuz at diye emirler vermesini, pazarda bir bakışta, şöyle bir dokunuşta tavuğun kaç aylık olduğunu, balığın sudan ne zaman çıktığını, maydanozun veya marulun ne zaman koparıldığını anlayıvermesini görerek ona hayran olmuştu. O kadar ki Anisya, istidadını boşuna harcadığını, çalışacağı yerin Oblomov'un mutfağı olmadığını, burada onun bütün el çabukluğunun sadece Zahar'ın düşürdüğü bir tabağı veya bardağı yakalamaktan ibaret kaldığını, bunca görgüsünün ve ustalığının kocasının kıskançlığı ve sahte vakarı yüzünden hiçe sayıldığını düşünüp üzüldü. İki kadın birbirlerini anladılar, birbirlerinden ayrılmaz oldular.</p>

  <p>Oblomov dışarıda yemek yediği zaman Anisya ev sahibinin mutfağında çalışıyor, sırf iş sevgisiyle dört yana atılıyor, yemekleri ocağa koyup kaldırıyor, dolabı bir anda açıp kapıyor, istenen şeyleri Akulina daha lafı anlamadan bulup veriyordu. Anisya'nın bunlara karşılık gördüğü mükâfat bol bol yemek, akşam sabah kahve içmek, Agafya Matveyevna ile uzun uzun konuşmak ve zaman zaman onun sırlarına ortak olmaktı. Oblomov evde yemek yediği zaman da Agafya Matveyevna, Anisya'ya yardım ediyor, yemeğin iyice pişin pişmediğini, salçaya şarap ya da krema katılıp katılmayacağını, balığın öyle değil böyle pişirilmesini söylüyordu.</p>

  <p>Ev işlerinde birbirlerine neler öğretmemişlerdi. Yalnız mutfak işlerinde değil, çamaşır, dokuma, yıkama, elbise, dantel temizleme, eldivenlerden, çeşitli kumaşlardan leke çıkarma, türlü ilaçlar, otlar kullanma gibi asırlık insan tecrübelerinden kalma her işte...</p>

  <p>İlya İlyiç sabah dokuza doğru kalkar, beyaz çitin arkasından elinde evrak tomarıyla daireye giden İvan Matveyeviç'i görür, sonra kahvesini içerdi. Sütlü kahve her zaman mükemmel, kaymağı boldu; ekmek lezzetliydi. Sonra purosunu yakar, kuluçkanın, piliçlerin, kanaryaların, sakaların çeşitli seslerini dikkatle dinlerdi. Onların hiçbirinin uzaklaştırılmasına razı olmamıştı. "Bunlar bana köyümü, Oblomovka'yı hatırlatıyor," diyordu.</p>

  <p>Daha sonra yazın yazlıkta okumaya başladığı kitaplara devam ediyor, bazen de okumak niyetiyle uzandığı kanepede uyuyakalıyordu. Etraf son derece sakindi; zaman zaman bir asker ya da baltalarını bellerine asmış birkaç köylü sokaktan geçerdi. Binde bir de bir seyyar satıcı bu uzak yerlere kadar gelerek çitin öbür tarafına yakın bir yerde yarım saat kadar durur ve: "Elma! Karpuz!" diye öyle bağırırdı ki insan ister istemez bir şeyler satın alırdı.</p>

  <p>Bazen ev sahibinin kızı Maşa, annesi tarafından Oblomov'a gönderilir, satılık mantar olduğunu söyler, alıp almayacağını sorardı. Ya da Oblomov, kızın erkek kardeşi Vanya'yı çağırır, neler öğrendiğini sorar, onu okutup yazdırır, imtihan ederdi.</p>

  <p>Çocuklar girip çıkarken kapıyı iyi kapamadılar mı Oblomov, aralıktan ev sahibinin çıplak boynunu, hareketli sırtını ve dirseklerini seyrederdi. Kadın durmadan çalışır, bir şeyler ütüler, havanda bir şeyler döverdi. Oblomov'un kapı aralığından baktığını fark edince artık fazla sıkılmıyor, hemen şalına sarılmıyor, sadece gülümseyip işine devam ediyordu. Oblomov bazen elinde kitabıyla kilere girip onunla konuşurdu. Bir gün ona:</p>

  <p>— Durmadan çalışıyorsunuz, dedi.</p>

  <p>Kadın gülümsedi ve kahve değirmeninin kolunu var gücüyle çevirmeye koyuldu. Dirsekleri öyle çabuk gidip geliyordu ki Oblomov'un başı döndü:</p>

  <p>— Kendinizi fazla yoruyorsunuz, dedi.</p>

  <p>— Hayır, alışkınım.</p>

  <p>— Peki, işiniz olmadığı zaman ne yaparsınız?</p>

  <p>— İş olmadığı zaman ne demek? Her zaman iş vardır. Sabahları yemek hazırlığı, öğle yemeğinden sonra da akşam yemeği.</p>

  <p>— Akşamları da yemek yiyor musunuz?</p>

  <p>— Tabii, akşam yemeği yemeden olur mu hiç? Yalnız bayram akşamları kiliseye gideriz.</p>

  <p>— Hangi kiliseye gidersiniz?</p>

  <p>— Rojdestvo Kilisesi'ne. Bizim kilisemize.</p>

  <p>— Bir şeyler okur musunuz? Kadın alık alık baktı, cevap vermedi.</p>

  <p>— Kitaplarınız var mı?</p>

  <p>— Kardeşimin var, ama hiç okumaz. Kahveden gazete alırız, bazen yüksek sesle okur, Vanya'nın çok kitabı var.</p>

  <p>— Sizin hiç çalışmadığınız olmaz mı?</p>

  <p>— Hayır, pek olmaz.</p>

  <p>— Tiyatroya gitmez misiniz?</p>

  <p>— Kardeşim yortularda gider.</p>

  <p>— Siz?</p>

  <p>— Benim vaktim olmaz. Yemeği kim hazırlar sonra?</p>

  <p>— Hizmetçi.</p>

  <p>— Akulina mı? Olur mu hiç! Bensiz ne yapabilir o! Sabaha kadar bitiremez. Zaten bütün anahtarlar bende durur.</p>

  <p>Bir süre sustular. Oblomov kadının düzgün, dolgun kollarına bakıyordu. Birdenbire:</p>

  <p>— Ne güzel kollarınız var, dedi; insanın resmini yapacağı geliyor! Kadın biraz kızarıp gülümseyerek:</p>

  <p>— Kolları sıyırmadan olmuyor, dedi. Entariler şimdi öyle fena ki. Kollarını geniş yapıyorlar, kirleniyor.</p>

  <p>Sustu. Oblomov da söyleyecek başka bir şey bulamadı. Kadın kendi kendine fısıldayarak konuştu.</p>

  <p>— Kahveyi bitirip biraz şeker kırmalı. Şikore aldırmayı da unutmasam bari.</p>

  <p>Oblomov:</p>

  <p>— Sizin evlenmeniz gerek; ev işlerini ne kadar iyi yapıyorsunuz! dedi.</p>

  <p>Kadın gülümsedi ve kahveyi büyük bir kavanoza boşaltmaya başladı.</p>

  <p>Oblomov ısrar etti:</p>

  <p>— Sahi söylüyorum.</p>

  <p>— Beni iki çocuğumla kim alır ki?</p>

  <p>Agafya Matveyevna bu cevaptan sonra zihninde hesaplar yaparak düşünmeye koyuldu. Dalgın dalgın bir şeyler söylüyordu:</p>

  <p>— Yirmi kadar olacak; sakın hepsini içine atmasın bu kız!</p>

  <p>Kahveyi dolaba yerleştirdi ve koşa koşa mutfağa gitti. Oblomov odasına dönüp kitabını okumaya devam etti. İçinden, "Ne taze, ne sağlam kadın, ne mükemmel bir ev kadını! Sahiden evlenmesi gerek," dedi ve Olga'yı düşünmeye başladı.</p>

  <p>Güzel havalarda Oblomov kasketini giyer, civarda gezmeye çıkardı. Bir yerde, çamura batar, bir yerde köpeklerle başı belaya girer, canı sıkılır, eve dönerdi. Evde yemek hazırlanmış, sofra kurulmuş olurdu. Yemekler her gün ne kadar iyiydi. Zaman zaman da çıplak bir kol kapı aralığından bir tabak börek uzatırdı. Oblomov artık opera için yola çıktığı zamanlar, "Bu mahalle ne kadar rahat, ne kadar iyi, fakat biraz kasvetli," demeye başlamıştı.</p>

  <p>Bir gece tiyatro dönüşünde arabacıyla bir saat kapıyı çaldılar; köpeğin havlamaktan canı çıktı. Oblomov fena halde kızdı ve ertesi gün bu evden çıkmaya karar verdi. Ama, ertesi gün, daha ertesi gün geçti, bir hafta geçti, gene çıkamadı.</p>

  <p>Olga'yı görmediği, sesini işitmediği, gözlerinde hep aynı sevgiyi, şefkati, mutluluğu okumadığı günler onu çok arıyordu. Buluştukları zaman ise yaz günlerindeki hayat geri gelirdi. Evde Olga'nın başkalarına kayıtsızca, fakat kendisine anlamlı anlamlı bakan gözleri onu mutlu etmeye yetiyordu.</p>

  <p>Fakat kış yaklaştıkça birbirlerini daha seyrek görür oldular. İlyinskilerin konukları o kadar çoğaldı ki Oblomov, Olga ile iki kelime konuşmak fırsatını bulamıyordu. Ancak bakışlarıyla konuşabiliyorlardı. Olga'nın bakışlarında sıkıntı ve sabırsızlık okunmaya başlıyordu. Konuklara kaşlarını çatarak baktığı oluyordu. Bir defa Oblomov artık iyice sıkıldı ve yemek biter bitmez şapkasını alıp gitmeye davrandı. Olga koştu, şapkasını elinden aldı:</p>

  <p>— Nereye gidiyorsun?</p>

  <p>— Bırak, eve gideyim.</p>

  <p>— Niçin? Ne yapacaksın evde?</p>

  <p>Bunu söylerken Olga'nın bir kaşı yukarı kalkmıştı. Oblomov uykulu gözlerini zorla açarak:</p>

  <p>— Bir şey yapacak değilim, dedi.</p>

  <p>— Bakalım, gitmene izin var mı?</p>

  <p>Olga, Oblomov'un gözlerine sert sert bakarak devam etti:</p>

  <p>— Yoksa uyumak mı istiyorsun?</p>

  <p>— Yok canım, ne uykusu. Güpegündüz uyumak olur mu? Canım sıkıldı sadece.</p>

  <p>— Bugün operaya gidiyoruz.</p>

  <p>— Nasıl olsa locada beraber değiliz.</p>

  <p>— Ne demek? Birbirimizi görmek, perde aralarında buluşmak, operadan sonra konuşmak, beni arabaya götürmek sence bir şey değil mi? Mutlaka geleceksin. Başka bir diyeceğin var mı?</p>

  <p>Başka bir diyeceği yoktu. Operaya gitti, sahneyi yutacakmışçasına esnedi, ensesini kaşıdı, bacaklarını bir o yana, bir bu yana oynattı. İçinden, "Ah, bitse artık bu işler, Olga'nın yanına oturmak varken ne diye buralarda sürünüyorum? Böyle bir yaz geçirdikten sonra hâlâ görüşmek için fırsat aramak, gene âşık bir çocuk rolünde kalmak olacak şey mi? Evli olsaydık bugün tiyatroda ne işimiz olurdu? Bu operayı altıncı defadır görüyorum," diyordu.</p>

  <p>Perde arasında Olga'nın locasına gitti, tanımadığı iki züppenin arasında güçbela bir yer bulabildi. Beş dakika sonra çıktı, salona giren kalabalığın arasında durdu. İkinci perde başlamış, herkes telaşla yerine gidiyordu. Locada gördüğü iki züppe de oradaydılar, aralarında konuşuyorlardı:</p>

  <p>— İlyinskilerin locasına gelen adam kimdi?</p>

  <p>— Hiç canım, Oblomov adında biri.</p>

  <p>— Neci bu adam?</p>

  <p>— Bir çiftlik sahibi, Ştoltz'un arkadaşı.</p>

  <p>— Ya, Ştoltz'un arkadaşı ha? Burada ne yapıyor?</p>

  <p><i>— Dieu sait.</i><a href="../Text/Section0056.xhtml#Footnote0021" id="Feedback0021"><sup>[21]</sup></a></p>

  <p>İki züppe yerlerine oturdular. Fakat bu havadan konuşma Oblomov'u allak bullak etmişti.</p>

  <p>"Kim bu adam? Oblomov adında biri, Tanrı bilir..." sözleri kafasını tokmaklıyordu. "Burada ne yapıyormuşum! Ne yapacağım, Olga'yı seviyorum ya! Onun emrindeyim. Ama artık herkes dedikoduya başladı, demek farkına vardılar. Ah yarabbi, ne yapmalı? Bir şeyler düşünmeliyim."</p>

  <p>Artık sahnede olup bitenin hiç farkında değildi. Gözü sahnedeki kadınları, şövalyeleri görmez olmuştu. Orkestra alabildiğine çalıyordu, ama Oblomov'un hiçbir şey duyduğu yoktu. Etrafına bakıyor, tiyatrodaki tanıdıkları sayıyordu. "Olga'nın locasındaki adam kimdi? Oblomov adında biri." Oblomov utanç ve sıkıntı içinde düşünüyordu: "Evet, ben buyum işte. Herkes beni Ştoltz'un dostu olarak tanıyor. Olga'nın nesiyim? Dieu sait. İşte gene züppeler bir Olga'nın locasına, bir bana bakıyorlar."</p>

  <p>Oblomov locaya bir göz attı. Olga'nın opera dürbünü ona çevrilmişti. "Aman yarabbi, hep gözü bende! Ne buluyor bende acaba? Yaman bir kısmet Tanrı için! Şimdi de bana başıyla işaret ediyor... Sahneyi gösteriyor... Züppeler de galiba bana bakıp gülümsüyorlar. Ah yarabbi!" Oblomov tekrar başını kaşıdı, bacaklarının yerini değiştirdi. Olga perde arasında züppeleri opera bittikten sonra evine çağırdı. Onlara şarkı söyleyecekti. Oblomov'a da gel demişti. Oblomov içinden, "Hayır, bugün artık gitmem," diyordu. "İşleri bir an önce bitirmeliyim. Bu köydeki adam ne diye hâlâ cevap vermiyor? Keşke kendim köye gitseydim, gitmeden önce de Olga ile nişanlamaydım. Ah yarabbi, gene bana bakıyor, tahammül edilir gibi değil!"</p>

  <p>Operanın sonunu beklemeden eve döndü. Zamanla o gecenin kötü hatıraları silindi. Yalnız kaldıktan sonra Olga'ya gene mutluluk heyecanlarıyla baktı, başkalarının yanında şarkılarını dinlerken gene gözyaşlarını zor tuttu. Eve dönünce Olga'nın gözünden uzakta, kanepesine uzanıyordu; uyumak, odun gibi yatmak için değil, Olga'nın hayaliyle oyalanmak, gelecek mutlu günleri, Olga'nın ışığıyla aydınlanacak rahat ev hayatını düşünmek için uzanıyordu. Fakat geleceğe doğru çevrilen gözleri kâh bile bile, kâh iradesi dışında kapı aralığından ev sahibi kadının hareketli, çıplak kollarına gidiyordu.</p>

  <p>Bugün içerde, dışarıda her şey tam bir durgunluk içindeydi. Ne araba geçiyor, ne kapı çalınıyordu. Yalnız saatin ve kanaryaların sesleri duyuluyordu. Bu sesler de sessizliği bozmak şöyle dursun, büsbütün artırıyordu. İlya İlyiç tam bir ilgisizlikle kanepeye uzanmış, terlikleriyle oynuyordu. Terlikleri yerden ayağına geçirip, havaya atıyor, ayağıyla yakalamaya çalışıyordu. Zahar girdi, kapının eşiğinde durdu. Oblomov kayıtsızca sordu:</p>

  <p>— Ne var?</p>

  <p>Zahar bir şey söylemedi; sadece ona baktı; ama yan yan değil, hemen hemen dosdoğru baktı. Oblomov hayretle tekrar sordu:</p>

  <p>— Söylesene! Börek mi hazır, ne var?</p>

  <p>— Ev buldunuz mu?</p>

  <p>— Hayır, daha bulamadım, niçin sordun?</p>

  <p>— Daha her şeyi çıkarıp yerleştirmedim: Çanak çömlek, elbiseler, sandıklar aşağıda duruyor. Çıkarıp yerleştireyim mi?</p>

  <p>— Daha dur, köyden bir mektup bekliyorum.</p>

  <p>— O halde düğün Noel'den sonraya kalacak.</p>

  <p>— Hangi düğün?</p>

  <p>Oblomov birden ayağa fırladı. Zahar sanki çoktan kararlaştırılmış bir şeyden konuşuyormuş gibi:</p>

  <p>— Sizin düğününüz canım, dedi. Evleniyorsunuz ya. Oblomov hayretten donakaldı:</p>

  <p>— Evleniyor muyum? Kiminle?</p>

  <p>— İlyinskilerin kızıyla.</p>

  <p>— Nereden çıkardın bunu? Kim soktu kafana bunu?</p>

  <p>Uğursuz herif!</p>

  <p>Oblomov sesini bir dram aktörü gibi yükselterek, burun buruna gelinceye kadar Zahar'a yaklaştı. Zahar kapıya doğru gerileyerek:</p>

  <p>— Ne diye uğursuz oluyorum? dedi. Tanrıya şükür hiç de uğursuz değilim. Kim mi söyledi? Daha yazın İlyinskilerin hizmetçisi söylemişti.</p>

  <p>Oblomov parmağını kaldırıp salladı:</p>

  <p>— Susss! Bir daha böyle laf istemem!</p>

  <p>— Ben uydurmadım ya.</p>

  <p>— Hâlâ konuşuyor!</p>

  <p>Oblomov, Zahar'a sert sert baktı ve kapıyı gösterdi. Zahar çıktı, öyle bir ah çekti ki bütün evden duyuldu. Oblomov düştüğü hayretten kendini alamıyordu. Olduğu yerde durakaldı. Zahar'ın biraz önce durduğu yere baktı: Umutsuzca başını salladı ve kendini koltuğa attı.</p>

  <p>"Hizmetçiler bile biliyorlarmış. Mutfaklarda, hizmetçi odalarında bunu konuşuyorlar demek! Bak iş ne hale geldi! Bana düğünün ne zaman olacağını sormaya kalkıyor, herif! Halbuki daha teyze bile bir şey bilmiyor, ya da biliyorsa bile başka türlü biliyor, belki kötü şeyler düşünüyor. Öf, öf, öf... neler düşünüyor kim bilir? Olga da, ben de ne duruma düşüyoruz, yarabbi.</p>

  <p>Kalkıp kanepeye uzandı. Yüzünü yastıkların içine soktu. "Düğün... Bütün sevişenlerin hayatındaki en şiirli an; mutluluğun kutsal çelengi, uşakların, arabacıların ağzında dolaşıyor. Hem de daha bir şey kararlaşmadan! Ne köyden cevap geldi, ne para buldum, ne ev buldum... "</p>

  <p>Oblomov, Zahar'ın ağzında bütün büyüsünü kaybeden o şiirli anı tahlil etmeye başladı. Madalyonun ters tarafını gördü. Bir o yana, bir bu yana döndü. Birden ayağa kalktı, odanın içinde birkaç adım attı, tekrar yattı. Sofrada oturan Zahar kendi kendine, "Ne geveze herifim ben de; keşke ağzımı açmasaydım," diyordu. Oblomov düşündü: "Nereden biliyorlar? Olga bir şey söylememiştir. Bense kendi kendime bile bir şey söylemiş değilim. Hizmetçiler odalarında her şeyi kendileri kararlaştırmışlar. İşte baş başa kalmaların, şairane akşam ve sabah gezintilerinin, şarkı dinlemelerin, ateşli bakışmaların sonu budur. Ah, zaten bu aşk maceraları böyledir. Bunlardan hayır gelmez. İnsan bir defa evlenmeli, ondan sonra aşkın sihirli bulutlarına gömülmeli. Ah yarabbi! Yarabbi! Hemen Olga'nın teyzesine gitsem, Olga'nın elinden tutup, 'İşte benim nişanlım,' desem. Ama bir şey hazır değil ki. Köyden cevap yok, para yok, ev yok. Hayır, önce Zahar'ın kafasından bu fikri çıkarmalıyım. Dedikoduları bir yerde kesmeliyim; yoksa yangın gibi dört yanı saracak... Düğün, düğün de ne oluyormuş?"</p>

  <p>Birden gülümsedi; düğün sözünün bağlı olduğu hayaller gözünün önüne geldi. Uzun bir duvak, portakal çiçekleri, halk arasında fısıltılar! Ama birden her şey değişiverdi; halkın arasında kaba, pis Zahar'ı, İlyinskilerin hizmetçilerini gördü. Bir sürü araba, soğuk bir merakla bakışan yabancı yüzler... Gözlerinin önüne öyle sıkıntılı, kasvetli hayaller geldi ki...</p>

  <p>"Zahar'ın aklından bunu çıkarmalı; onu bu fikrin saçma olduğuna inandırmalı!" diyordu. Kâh taşkın, kâh dertli düşüncelere daldı. Bir saat sonra Zahar'ı çağırdı. Zahar duymazlıktan geldi. Mutfağa doğru sessizce yürüdü. Kapıyı gürültüsüzce araladı, tam gireceği sırada omzu kapının kenarına çarptı, kapının iki kanadı da gürültüyle açılıverdi. Oblomov sert bir sesle çağırdı:</p>

  <p>— Zahar!</p>

  <p>— Ne istiyorsunuz?</p>

  <p>— Buraya gel.</p>

  <p>— Bir şey mi emrettiniz? Söyleyin getireyim.</p>

  <p>— Buraya gel diyorum.</p>

  <p>Zahar, "Nedir benim çektiğim!" diye mırıldanarak girdi.</p>

  <p>— Buyurun, ne istiyorsunuz? Oblomov ağır ve esrarlı bir sesle:</p>

  <p>— Buraya gel, dedi.</p>

  <p>Zahar'a o kadar yakında bir yer gösterdi ki gelse hemen hemen efendisinin dizlerine oturacaktı.</p>

  <p>— Oraya gelemem, yer yok. Buradan pekâlâ söyleyeceklerinizi duyabilirim.</p>

  <p>— Buraya gel diyorum sana.</p>

  <p>Zahar bir adım attı ve bir heykel gibi durdu. Efendisine yan dönerek gözlerini pencereden tavuklara dikti. Oblomov onun yalnız kabarmış favorisini görüyordu. Oblomov'un yüzü zayıflamış gibiydi, gözleri tasalı tasalı bakıyordu. Efendisini bir saat içinde bu kadar değişmiş gören Zahar gittikçe dertlenerek, "Oldu bana olanlar!" diye düşündü.</p>

  <p>— Sen efendine böyle saçma bir şeyi nasıl sorabildin?</p>

  <p>Zahar acı sözlere kendini hazırlayarak içinden, "İşte başladı," dedi.</p>

  <p>— Soruyorum sana, bu kadar gülünç bir şeyi nasıl düşünebildin?</p>

  <p>Zahar bir şey söylemedi.</p>

  <p>— İşitmiyor musun? Böyle bir şeyi nasıl söyleyebilirsin? Başkalarının söylemesine bile nasıl izin verirsin?</p>

  <p>Zahar kapıya doğru bir adım atarak:</p>

  <p>— Müsaade ederseniz Anisya'yı çağırayım, dedi.</p>

  <p>— Ben seninle konuşmak istiyorum, Anisya ile değil. Bu gülünç hikâyeyi niçin uydurdun?</p>

  <p>— Ben uydurmadım; İlyinskilerin hizmetçileri söyledi.</p>

  <p>— Onlara kim söylemiş?</p>

  <p>— Ben ne bileyim? Katya Semyon'a söylemiş, Semyon Nitika'ya söylemiş. Nitika Vasilisa'ya söylemiş, Vasilisa Anisya'ya söylemiş, Anisya da bana söyledi.</p>

  <p>— Aman Tanrım! Hepsi biliyor! Bütün bunlar saçma, yalan, iftira, anlıyor musun? Olacak şey mi bu?</p>

  <p>— Niçin olmasın? Düğünün olmayacak nesi var? Bir siz değilsiniz ya evlenen, herkes evleniyor.</p>

  <p>— Herkes! Beni herkese benzetmek senin eski âdetin. Böyle bir şeye imkân yok ve hiçbir zaman da olmaz. Düğünün olmayacak nesi varmış! Şunun söylediği lafa bakın. Sen bir düğün ne demektir bilir misin?</p>

  <p>Zahar, Oblomov'a bir baktı, ama öfkeli bakışını görünce döndü ve sağ tarafta bir köşeye baktı.</p>

  <p>— Dinle bak, sana anlatayım ne demek olduğunu. İşi gücü olmayan birtakım insanlar, kadınlar, çocuklar, hizmetçiler çarşıda pazarda, "Düğün var, düğün var!" diye bağrışmaya başlarlar. Bir insan İlya İlyiç ya da Piyotr Petroviç olmaktan çıkar ve güvey adını alır. Bir gün önce kimse yüzüne bakmazken o gün herkes onu bir eşkıya gibi süzmeye başlar. Yolda, tiyatroda başına üşüşürler. "İşte gidiyor, işte o!" diye fısıldaşırlar. Her gün bir sürü adam gelip ona bir sürü saçma sapan şey sorar, budalaca suratlar takınırlar tıpkı senin gibi. (Zahar hemen başını tekrar avludan yana çevirdi.) İşte havadis böyle karşılanır. Daha sonraki günlerde ilk iş nişanlının evine gitmektir; durup dinlenme yoktur; hep yeni eldiven, yeni elbise giymek, hep neşeli görünmek zorundasın. Doğru dürüst yemek yiyemezsin. Karnını havayla, bir de çiçek buketleriyle doyurursun ve üç dört ay hep böyle gider. Anladın mı şimdi? Ben nasıl yapabilirim bu işi?</p>

  <p>Oblomov çizdiği bu kötü evlenme tablosunun Zahar üzerindeki etkisini görmek için durdu. Zahar kapıdan yana dönerek:</p>

  <p>— Artık gidebilir miyim? diye sordu.</p>

  <p>— Hayır, daha dur; ortalığa yanlış bir haber yayıyorsun; bari niçin yanlış olduğunu öğren. Bunun niçin doğru olamayacağını sen pekâlâ bilirsin.</p>

  <p>— Nereden bileyim?</p>

  <p>— Sonra sen bir şeyi unutuyorsun. Evlenecek insanların görecekleri bir sürü işler vardır: Terziye, ayakkabıcıya, mobilyacıya kim gidecek? Ben her yerde olamam ya. Benim yerime sen mi gidersin? Sonra bütün şehir haberi duyar. "Oblomov evleniyormuş, duydunuz mu?" "Yok canım, kiminle? Düğün ne zaman?" Herkes işini gücünü bırakıp bunu konuşacak. Yalnız bunlar beni hasta etmeye yeter, sen tutmuş düğünden söz ediyorsun.</p>

  <p>Tekrar Zahar'a baktı, Zahar sordu:</p>

  <p>— Anisya'yı çağırayım mı?</p>

  <p>— Niçin çağıracaksın? Bu saçma söz Anisya'dan çıkmadı ki, senden çıktı.</p>

  <p>Zahar omuzlarını kaldıracak kadar içini çekerek mırıldandı:</p>

  <p>— Tanrım, bugün bana ettiklerin nedir!</p>

  <p>Oblomov devam etti:</p>

  <p>— Ya masraflar? Para nereden gelecek? Ne kadar az param olduğunu gördün. Ya ev meselesi? Buraya bin ruble vermek gerek, başka bir ev tutmak için de üç bin... Evi döşemek için harcanacak para da ayrı. Araba, aşçı, günlük masraflar. Nereden bulacağım bu kadar parayı?</p>

  <p>Zahar:</p>

  <p>— Peki ama üç yüz kölesi olan başka insanlar nasıl evleniyorlar? dedi.</p>

  <p>Fakat dediğine pişman oldu. Çünkü efendisi neredeyse koltuğunun üstüne sıçrayacaktı. Ona parmağıyla gözdağı vererek:</p>

  <p>— Gene başkalarından söz ediyorsun, dedi. Aklını başına topla. Başkaları iki ya da çok çok üç odada otururlar. Yemek odası, konuk odası hep aynıdır. Hatta bazıları hep bu odada yatar. Çocukları da yandaki odada yatar. Bütün işleri bir hizmetçi kız görür. Çarşıya da evin hanımı gider. Olga Sergeyevna çarşıya gidecek! Senin aklın alıyor mu bunu?</p>

  <p>— Canım, bu işi ben yapabilirim.</p>

  <p>— Oblomovka'dan bize ne kadar para geliyor biliyor musun? Kâhyadan gelen mektuptan haberin yok mu? İki bin ruble eksik alacağız. Yol yapılacakmış, okul yapılacakmış, ben Oblomovka'ya gidecekmişim. Bir defa orada oturacak yer yok. Ev daha yapılmamış. Sen nasıl böyle bir şey düşünebilirsin?</p>

  <p>Oblomov sustu. Çizdiği bu korkunç tablodan kendi de ürkmüştü. Güller, portakal çiçekleri, bayram ışıkları, halk arasındaki mırıltılar, bütün bunlar hep birden silini vermişti.</p>
</body>
</html>