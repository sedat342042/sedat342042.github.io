<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>I</h2>

  <p>Oblomov eve dönerken sevinç içindeydi. Kanı kaynıyor, gözleri parlıyordu. Ona saçları bile tutuşmuş gibi geliyordu. Odasına bu halde girdi, fakat girer girmez de coşkunluğunu kaybetti. Gözleri sevinçle parlarken birden hoşnutsuzlukla, hayretle donmuş, kendi koltuğunda oturan Tarantiyev'e bakakalmıştı. Tarantiyev kıllı elini uzatarak sert sert sordu:</p>

  <p>— Amma da bekletiyorsun insanı! Nerelerde dolaşıyorsun? Senin bunak herifin elinden artık hiçbir iş gelmiyor. Yemek istedim, yokmuş; votka istedim vermedi.</p>

  <p>Oblomov böyle bir anda Tarantiyev'i görmekle düştüğü şaşkınlıktan kurtulamayarak baştan savma bir cevap verdi:</p>

  <p>— Koruda biraz dolaşmaya gitmiştim.</p>

  <p>Oblomov yıllardır yaşadığı karanlık âlemi unutmuş, o boğucu havadan kurtulmuştu. Tarantiyev onu bir anda göklerden bataklığa indiriyordu. Niçin geliyor bu adam? Ne kadar oturacak? Yemeğe kalmak isteyecek mi? Ya İlyinskilere gidemezsem? Bu düşünceler içinde kıvranan Oblomov ondan ne pahasına olursa olsun kurtulmak niyetindeydi. Üzgün bir sessizlikle Tarantiyev'in konuşmasını bekledi.</p>

  <p>Tarantiyev sordu:</p>

  <p>— Eee, ahbap, niçin gelip taşındığın evi görmüyorsun?</p>

  <p>Oblomov ona hiç bakmamaya gayret ederek:</p>

  <p>— İhtiyacım yok artık, dedi. Ben orada oturmayacağım.</p>

  <p>— Ne? Oturmayacak mısın? Kiraladığın evde oturmayacak mısın? Ya kontrat ne olacak?</p>

  <p>— Hangi kontrat?</p>

  <p>— Unuttun mu yahu? Bir yıllık kontrat imzaladın. Sekiz yüz rubleyi ver, ondan sonra istediğin yere git. Evi dört kişi istedi, vermediler. Birisi üç yıllık kontrat yapmaya bile razıydı.</p>

  <p>Oblomov birden hatırladı, yazlığa taşınacağı zaman Tarantiyev bir kâğıt getirmiş, o da hiç okumadan imzalayıvermişti. Hay Tanrı belasını versin...</p>

  <p>— Ama benim eve ihtiyacım yok; Avrupa'ya gidiyorum.</p>

  <p>— Avrupa'ya mı? Ha, şu Almanla! Yok canım, sen hiç bir yere gidemezsin.</p>

  <p>— Niçin gidemezmişim? Pasaportum hazır, göstereyim istersen. Bir bavul bile aldım.</p>

  <p>— Gidemezsin. Sen bir defa bana altı aylık kirayı peşin ver.</p>

  <p>— Param yok ki.</p>

  <p>— Bir yerden bul. Ev sahibinin kardeşi, İvan Matveyeviç boş laf dinlemez. Gider seni mahkemeye verir, uğraşır durursun. Hem ben ona kirayı verdim, sen parayı bana vereceksin.</p>

  <p>— Nereden buldun bu kadar parayı?</p>

  <p>— Sana ne canım. Eski bir alacağı aldım. Ver parayı, haydi. Onun için geldim zaten.</p>

  <p>— Peki, peki; bir gün gelirim de evi bir başkasına kiraya veririz. Şimdi bırak beni, acele bir işim var.</p>

  <p>— Ne biçim bir ev istiyorsun? Daha iyisini bulamazsın. Hem evi daha görmedin ki.</p>

  <p>— Görmek de istemiyorum. Ne diye oturayım orada? Çok uzak...</p>

  <p>— Nereye uzak?</p>

  <p>— Merkeze.</p>

  <p>— Hangi merkeze? Sana ne merkezden? Yatakta yatacak değil misin?</p>

  <p>— Hayır, yatmıyorum artık.</p>

  <p>— Nasıl yatmıyorsun?</p>

  <p>— Yatmıyorum işte. Ben bugün...</p>

  <p>— Ne olmuş bugün?</p>

  <p>— Yemeği evde yemeyeceğim.</p>

  <p>— Sen parayı ver de hangi cehenneme gidersen git.</p>

  <p>— Ne parası? Bugünlerde gelir ev sahibi kadınla görüşürüm.</p>

  <p>— Hangi ev sahibi kadın? Ha şu ahbabım olan kadın. O ne anlar canım? Kadının kardeşiyle konuşman gerek; o zaman da anlarsın sen...</p>

  <p>— Pekâlâ, onunla konuşurum.</p>

  <p>— Evet, seni bekleyip duralım. Hayır, sen parayı ver de ondan sonra istediğini yap.</p>

  <p>— Param yok; borç alacağım.</p>

  <p>— Bari araba parasını ver; üç gümüş ruble.</p>

  <p>— Araba nerede? Neden bu kadar pahalı?</p>

  <p>— Arabacıyı savdım. Üç ruble çok mu? Buna da zor razı oldu. Yol kötü dedi. Dönüş için de üç gümüş ruble vereceksin. Yirmi iki ruble eder.</p>

  <p>— Yarım ruble verir, belediye arabasıyla gidersin. Haydi, neyse, al şunu.</p>

  <p>Oblomov dört gümüş ruble verdi. Tarantiyev parayı cebine atarak:</p>

  <p>— Yedi ruble daha borçlusun. Yemek için de para ver, dedi.</p>

  <p>— Ne yemeği?</p>

  <p>— Artık şehirde yemeğe yetişemem. Yolda bir lokantaya girip yiyeceğim. Bu taraflarda yemek çok pahalı. En az beş ruble ister.</p>

  <p>Oblomov bir şey söylemeden bir gümüş ruble çıkardı, Tarantiyev'e attı. Çabuk kalkıp gitsin diye hiç oturmuyordu; ama Tarantiyev hiç oralı değildi.</p>

  <p>— Söyle uşağa da bana yiyecek bir şey versin.</p>

  <p>— Lokantada yiyeceğim dedin ya.</p>

  <p>— O akşam yemeği canım; şimdi saat daha iki. Oblomov Zahar'dan yiyecek istedi. Zahar Tarantiyev'e sert sert bakarak:</p>

  <p>— Hiçbir şey yok; yemek pişirmedik, dedi. Mihey Andreyeviç, beyefendinin gömleğini, yeleğini ne zaman getireceksiniz?</p>

  <p>— Hangi yelek? Hangi gömlek? Çoktan getirdim.</p>

  <p>— Ne zaman getirdiniz?</p>

  <p>— Taşındığınız sırada eline vermedim mi? Denklerin birine sokmuştum. Şimdi de tutmuş benden soruyorsun.</p>

  <p>Zahar hayretten donakaldı. Oblomov'a dönerek:</p>

  <p>— Tanrı kuru iftiradan saklasın, dedi. Ne ayıp şey değil mi, İlya İlyiç?</p>

  <p>Tarantiyev:</p>

  <p>— Evet, evet, bu masalları biliriz, dedi; herhalde içki için sattın; bir de bana...</p>

  <p>— Ben efendimin hiçbir şeyini içki için satmış değilim. Siz...</p>

  <p>Oblomov sözünü kesti:</p>

  <p>— Peki, peki, yeter artık. Zahar sordu:</p>

  <p>— Bizim süpürgemizle iki bardağımızı alan kimdi?</p>

  <p>— Hangi süpürge? Ah seni moruk ah. Bırak bunları da bana yiyecek getir, haydi.</p>

  <p>— Bakın, İlya İlyiç, bana nasıl hakaret ediyor. Evde hiç yiyecek yok. Bir dilim ekmek bile yok; Anisya da dışarı çıktı.</p>

  <p>Zahar bunları söyleyip odadan çıktı. Tarantiyev sordu:</p>

  <p>— Peki, sen nerede yemek yiyeceksin? Çok garip; Oblomov koruda gezmeye gidiyor, evinde yemek yemiyor. Ne zaman yeni evine taşınacaksın? Sonbahar geldi demektir. Şu evi bir gelip görsene.</p>

  <p>— Peki, peki; bugünlerde gelirim.</p>

  <p>— Para getirmeyi de unutma.</p>

  <p>— Peki, peki, peki.</p>

  <p>— Evden bir şey istiyor musun? Ha, dostum, evin tavanlarını, döşemelerini, kapılarını her şeyini boyattılar. Yüz rubleden fazla para harcadılar.</p>

  <p>— Peki, peki; iyi etmişler.</p>

  <p>Oblomov birden hatırlayarak:</p>

  <p>— Ha, bak, sana bir şey söylemek istiyordum, dedi; benim yerime adliyeye gidip bir vekâletname yaptırabilir misin?</p>

  <p>— Ben senin avukatın mıyım?</p>

  <p>— Canım, yemek için sana daha fazla para veririm.</p>

  <p>— Senin vereceğin para ayakkabılarımı eskitmeye değmez.</p>

  <p>— Arabaya bin, parasını veririm.</p>

  <p>— Adliyeye gidemem ben.</p>

  <p>— Neden?</p>

  <p>— Düşmanlarım var; beni mahvetmek için bin bir dolap çeviriyorlar.</p>

  <p>— Peki, kendim giderim.</p>

  <p>Oblomov kasketini aldı.</p>

  <p>— Evi görmeye gittiğin zaman, İvan Matveyeviç bu işini de görür. Çok yaman bir adamdır, senin sonradan görme Almanına benzemez. Otuz yıl aynı sandalyede hizmet görmüş; daireyi tek başına idare ediyor; zengin adam da; ama öyle arabaya falan binmez, giyinişi de benimkinden farklı değildir. Ne etliye karışır, ne sütlüye; fısıldar gibi konuşur; öyle yabancı ülkelere gidip senin Alman...</p>

  <p>Oblomov yumruğunu masaya indirerek:</p>

  <p>— Tarantiyev, aklının ermediği şeylere karışmasan daha iyi edersin, dedi.</p>

  <p>Tarantiyev'in gözleri şaşkınlıktan fal taşı gibi açıldı. Oblomov'da gördüğü bu umulmadık öfke ona Ştoltz'dan aşağı görülmek hakaretini unutturmuştu. Homurdana homurdana şapkasını aldı:</p>

  <p>— Sana bir şeyler oluyor, birader; bu ne sinirlilik böyle?</p>

  <p>Dirseğiyle şapkasını süpürdü, evirdi çevirdi, sonra Oblomov'un dolaba atılmış bir şapkasına baktı:</p>

  <p>— Sen bu şapkayı giymiyorsun galiba; kasket almışsın. Ver de bu yaz ben giyeyim şunu.</p>

  <p>Şapkayı alıp başında denemeye koyuldu. Oblomov hiçbir şey söylemeden şapkayı çekip aldı; dolaba attı, sonra kollarını göğsünde kavuşturarak Tarantiyev'in çıkıp gitmesini bekledi.</p>

  <p>Tarantiyev şaşkınlıktan kapıyı zor buldu, söylene söylene çıktı:</p>

  <p>— Tanrı müstahakını versin. Sen bir tuhafsın bugün. Hele İvan Matveyeviç'le bir konuş bakalım. Parayı getirmezsen karışmam.</p>
</body>
</html>