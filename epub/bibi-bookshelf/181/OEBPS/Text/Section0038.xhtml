<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>VII</h2>

  <p>Bir hafta geçti. Oblomov her sabah kalkarken ilk işi köprüler kuruldu mu diye sormak oluyordu.</p>

  <p>— Hayır, daha kurulmadı, diyorlar.</p>

  <p>O da saat tik taklarını, kahve değirmeninin tıkırtısını, kanaryaları dinleyerek rahat bir gün geçiriyordu. Piliçler artık susmuştu. Çoktan tavuk olmuşlar, artık kümesten çıkmıyorlardı. Oblomov, Olga'nın gönderdiği kitapları da okumaya vakit bulamıyordu. Bir tanesini beşinci sayfaya kadar okumuş, sonra sırtüstü çevirip bırakmıştı. Buna karşılık ev sahibinin çocuklarıyla daha fazla uğraşıyordu. Vanya zeki bir çocuktu. Üç derste Avrupa'nın başlıca şehirlerinin adlarını öğrenmişti. İlya İlyiç öbür kıyıya geçer geçmez ona küçük bir küre almayı vaat etmişti. Maşenka ise Oblomov'a üç mendil dikmişti. Pek güzel olmamıştı ama küçük elleriyle bu işte çalışması ve yaptığım koşa koşa gelip göstermesi çok hoştu. Oblomov, ev sahibinin dirseklerini kapı aralığında görür görmez onunla konuşmaya başlıyordu. Artık dirseklerin hareketinden, ütü mü yapıyor, kahve mi öğütüyor, anlıyordu. Büyükanne ile bile tanışmayı denemişti. Ama ihtiyar kadın doğru dürüst konuşamıyordu. Bir kelimeyi yarıda kesiyor, duvara dönüp iki büklüm oluyor ve çok çetin bir iş yapar gibi öksürmeye başlıyor, sonra bir ah çekiyor ve konuşma böylece bitiyordu.</p>

  <p>Yalnız ev sahibinin kardeşini hiç gördüğü yoktu. Daha doğrusu pencerenin önünden sadece evrak tomarını görüyor adamın sesi evin içinde hiç duyulmuyordu.</p>

  <p>Bir gün Oblomov yanlışlıkla ev sahiplerinin odalarına girmiş ve hepsini bir arada yemek yerken görmüştü. Adam çabucak ağzını parmaklarıyla silmiş ve odasına sıvışmıştı.</p>

  <p>Oblomov bir sabah rahat rahat uyanmış kahvesini içerken Zahar birdenbire köprülerin kurulduğunu haber verdi. Oblomov'un kalbi duracaktı neredeyse. "Yarın da pazar," diye düşündü. Olga'ya gitmek, konukların anlamlı, meraklı bakışlarına tahammül etmek, sonra teyzesiyle ne zaman konuşacağını Olga'ya söylemek gerekirdi. Halbuki kendisi hep aynı çıkmazın içindeydi. Nişanlılıklarının nasıl ilan edileceğini, ertesi günler kadın erkek bir sürü ziyaretçinin nasıl geleceğini, kendisinin birdenbire nasıl bir aktör olup çıkacağını, resmi ziyafetleri, şerefe içmeleri gözünün önüne getiriyordu. Bütün bunlardan sonra nişanlılık görev ve zorunluluğu olarak Olga'ya bir hediye götürmesi gerekecekti. Telaşla kendi kendine, "Bir hediye, bir hediye!" dedi ve acı acı güldü: Cebinde yalnız iki yüz ruble vardı. Köyden para gelse bile ancak Noel'e doğru gelirdi, belki de daha sonra, buğdaylar satılınca... Ne kadar buğdayı olduğunu, kaç para edeceğini mektuptan öğrenecekti. Mektup da bir türlü gelmiyordu. Ne yapmalıydı? İki haftalık rahat hayatı bozuluyordu. Bütün bu sıkıntılar ortasında Olga'nın güzel yüzünü, anlamlı kaşlarını, zeki mavi gözlerini, başını, zarafetini tamamlayan örgülerini düşünüyordu. Ama içine aşkın ürperişleri dolar dolmaz, bir düşünce bütün ağırlığıyla üzerine yükleniyordu: Ne yapacaktı? Nasıl evlenecek, nasıl para bulacak, sonra ne ile yaşayacaktı? "Biraz daha bekleyeyim," diyordu, "belki yarın ya da öbür gün mektup gelir." Mektubunun köye ne zaman vardığını, komşunun ne zaman cevap verebileceğini, postanın kaç günde geleceğini hesapladı. "Nihayet üç dört gün sonra gelmesi gerek. O zamana kadar Olga'ya gitmem. Köprülerin kurulduğunu belki de duymamıştır."</p>

  <p>Olga o sabah uyanır uyanmaz hizmetçisine sormuştu:</p>

  <p>— Katya, köprüler kuruldu mu?</p>

  <p>Bu soruyu her sabah sorardı zaten. İşte Oblomov buna hiç ihtimal veremezdi.</p>

  <p>— Bilmiyorum hanımcığım, bu sabah ne arabacıyı gördüm, ne de kapıcıyı. Nikita da bilmiyor.</p>

  <p>Olga, yatağında, boynundaki gerdanlığa bakarak, sıkıntıyla:</p>

  <p>— Sana da ne sorsam bilmezsin, dedi.</p>

  <p>— Gidip öğreneyim. Uyanırsınız diye bir yere çıkmadım. Yoksa çoktan etrafı dolaşırdım.</p>

  <p>Katya, bunun üzerine odadan fırladı.</p>

  <p>Olga masanın gözünü açtı. Oblomov'un son pusulasını çıkardı. "Zavallıcık, hasta," diye düşündü. "Orada yapayalnız canı sıkılıyordur. Aman Tanrım, ne kadar sürecek bu böyle?" Daha düşüncesini bitirmemişti ki, Katya, yanakları kıpkırmızı, odaya daldı. Sevinçle:</p>

  <p>— Kurulmuş, kurulmuş, dün gece kurulmuş! dedi.</p>

  <p>Olga yatağından fırladı, Katya'nın kollarına düştü. Katya ona hırkasıyla küçük terliklerini verdi; Olga masanın gözünü çabucak açtı, bir şey çıkarıp Katya'ya uzattı. Bütün bunlar bir an içinde olmuştu. "Oh, yarın da pazar, ne tesadüf! Mutlaka gelir." Çarçabuk giyindi, kahvaltısını etti ve teyzesiyle çarşıya çıktı. Olga teyzesine:</p>

  <p>— Yarın Smolniy Kilisesi'ne gidelim, dedi.</p>

  <p>Mariya Mihaylovna gözlerini kırpıştırarak düşündü, sonra:</p>

  <p>— Olur ama, çok uzak değil mi ma cherie dedi. Kış ortasında nereden aklına geldi?</p>

  <p>Olga, Oblomov'un kendisine o kiliseyi gösterdiğini hatırlamış, orada dua etmek hevesine kapılmıştı. Onun iyileşmesi, kendisini sevmesi, onunla mutlu olması, bu kararsız günlerin geçmesi için dua edecekti. Zavallı Olga!</p>

  <p>Pazar geldi. Olga özene bezene, Oblomov'un sevdiği yemekleri hazırlattı. Beyaz elbisesini giydi. Oblomov'un verdiği bileziği danteller altına sakladı. Saçlarını onun sevdiği gibi taradı. Piyanosunu bir gün önce akort ettirmişti. Sabah sabah Casta Diva'yı denedi. Yazdan beri sesi hiç bu kadar güzel olmamıştı. Sonra bekledi. Bu arada baron geldi. Olga'ya yazınki gibi güzelleştiğini fakat biraz zayıfladığını söyledi.</p>

  <p>— Havasızlık ve düzensiz hayat size hiç yaramıyor. Kır havasına ihtiyacınız var, sevgili Olga Sergeyevna.</p>

  <p>Baron boyuna Olga'nın elini öpüyordu; o kadar ki boyalı bıyıkları parmaklarında leke bıraktı. Olga dalgın dalgın:</p>

  <p>— Evet, kır hayatı, dedi.</p>

  <p>— Kır dedim de hatırıma geldi. Gelecek ay davanız bitecek. Nisanda çiftliğinize gidebilirsiniz. Büyük bir çiftlik değil ama yeri çok güzel. Çok hoşunuza gidecek. Ev de, bahçe de pek sevimli. Tepenin üstünde bir de köşk var. Bayılacaksınız. Uzaktan ırmak görünüyor. Siz hatırlayamazsınız, babanız oradan ayrıldığı zaman beş yaşındaydınız.</p>

  <p>Olga:</p>

  <p>— Herhalde çok seveceğim, dedi ve "Artık karar! Oraya gideriz. Fakat ona ne zaman söylemeli acaba?" diye düşündü.</p>

  <p>Hemen barona sordu:</p>

  <p>— Gelecek ay mı dediniz? Kesin mi?</p>

  <p>— Sizin her zaman, hele bugün her zamankinden fazla güzel olduğunuz ne kadar kesinse o kadar kesin.</p>

  <p>Olga oturduğu yerde kalarak, yakın mutluluğunun hayaline daldı. Fakat havadisi, kurduğu planlarını Oblomov'a söylememeye karar verdi. Olga, onun tembel ruhunda aşkın yapacağı değişiklikleri sonuna kadar seyretmek, eski alışkanlıklarının boyunduruğundan nasıl kurtulacağını görmek istiyordu. Oblomov'un köyden iyi haberler alacağı, mutluluğa kavuşmanın sevinciyle koşup ayağına kapanacağı umuduyla coştu. O zaman ikisi birlikte teyzesine koşacaklar ve... Birdenbire ona kendisinin de bir çiftliği, bahçesi, ırmağa bakan bir pavyonu olduğunu söyleyecekti. Önce orada yaşayacaklar, sonra Oblomov'un köyüne gideceklerdi. Ansızın düşüncesini değiştirdi. "Hayır, köyden iyi haber gelmesin, daha iyi. Kendine fazla güvenecek ve benim de bir çiftliğim, evim, bahçem olduğuna fazla sevinmeyecek. Hayır, işlerin kötü gittiğini, kendisinin de oraya gitmesi gerektiğini bildiren bir mektup alsın, üzülsün, daha iyi. O zaman Oblomov hemen köye gider, gereken tedbirleri çabuk çabuk alır, birçoğunu unutur, işlerini düzeltmez, dörtnala geriye döner. Birdenbire öğrenir ki böyle koşmasına gerek yokmuş. Oblomovka'dan başka oturulacak bir evimiz, bir bahçemiz, güzel manzaralı bir köşkümüz varmış." Hayır, hayır, ona hiçbir şey söylemeyecek, sonuna kadar bekleyecekti. "Gitsin, uğraşsın, canlansın. Bütün bunlar da benim için, ileriki mutluluğumuz için gerekli... Ama onu ne diye köye göndermeli? Ne diye ayrılmalı ondan? Hayır, tam seyahat için giyinmiş, soluk bir yüzle bana veda etmeye geldiği zaman birdenbire, gelecek yaza kadar köye gitmesine gerek olmadığını, birlikte ilk gideceğimiz yerin... "</p>

  <p>Bu hayallerden sonra barona koştu. Şimdilik bu havadisi kimseye söylememesini rica etti. Kimseden maksadı Oblomov'du.</p>

  <p>Baron:</p>

  <p>— Hayır, söylemem. Ne diye söyleyeyim? dedi. Yalnız belki laf arasında Bay Oblomov'a söylerim.</p>

  <p>Olga kendini tuttu ve kayıtsızca:</p>

  <p>— Hayır, ona da söylemeyin, dedi.</p>

  <p>— Sizin arzularınız benim içim emirdir.</p>

  <p>Olga ince oyunları bilmez değildi. Başkalarının önünde Oblomov'a bakmak istese ilk önce birbiri ardından üç dört kişiye, ondan sonra Oblomov'a bakardı.</p>

  <p>Olga Oblomov'u beklerken neler neler kurdu. Kaç defa yüzüne ateş bastı. Kaç defa piyanoya oturup akordu yokladı. Söyleyeceği şarkının bazı parçalarını çaldı. Fakat Oblomov bir türlü gelmiyordu. Ne demekti bu? Saat üç oldu, dört oldu, gelmedi. Saat dört buçukta Olga'nın rengi uçmaya, güzelliği sönmeye başladı. Yemeğe oturduğu zaman sapsarı ve bitkindi. Ama ötekilerin umurunda değildi. Oblomov'un yokluğunu hiç fark etmediler. Onun için hazırlanmış yemekleri güle söyleye yediler. Yemekten sonra da, akşamüstü de Oblomov gelmedi. Fakat Olga saat onlara kadar umut ve merak içinde bekledi. Sonra odasına gitti. İlkin yüreğinde birikmiş olan bütün acılığı Oblomov'a döktü. Oblomov'a içinden söylemediğini bırakmadı. Sonra vücudu ateş gibi yanarken birden buz kesildi. "Hastadır muhakkak. Yapayalnız... Yazı bile yazamıyor." Bu düşünce birden zihnini sardı ve sabaha kadar uyumadı. İki saat kadar dalar gibi oldu. Uykusunda konuştu. Fakat sabahleyin sakinleşti. Yüzü gene soluktu, ama kararlıydı.</p>

  <p>Salı sabahı Agafya Matveyevna, Oblomov'un odasına girdi:</p>

  <p>— Sizi bir kız çağırıyor, dedi.</p>

  <p>— Beni mi? İmkânı yok; nerede?</p>

  <p>— Burada. Yanlışlıkla bizim tarafa gelmiş. Çağırayım mı?</p>

  <p>Oblomov ne diyeceğini düşünürken Katya göründü. Ev sahibi dışarıya çıktı.</p>

  <p>— Katya! Nasıl olur? Ne arıyorsun burada? Katya alçak sesle:</p>

  <p>— Hanımım burada, dedi. Beni yolladı ki... Oblomov'un eli ayağı kesildi. Dehşet içinde:</p>

  <p>— Olga Sergeyevna, dedi. Olamaz Katya, şaka ediyorsun.</p>

  <p>— Vallahi doğru. Kahvenin önünde, arabada bekliyor, buraya gelecek. Zahar'ı yollamanızı söyledi. Yarım saat sonra buraya gelecek.</p>

  <p>— Ben gideyim daha iyi. Buraya nasıl gelir?</p>

  <p>— Vakit yok, belki de hemen gelir. Sizi hasta sanıyor. Ben koşa koşa gidiyorum. Hoşça kalın. Orada yalnız kaldı, beni bekliyor.</p>

  <p>Katya gitti. Oblomov görülmemiş bir çabuklukla ayakkabılarını, ceketini giydi ve Zahar'ı çağırdı:</p>

  <p>— Zahar, dedi, geçen gün Gorohovaya Caddesi'ndeki ahbaplarına gitmek istiyordun değil mi? Haydi bugün git.</p>

  <p>Zahar hiç duraklamadan:</p>

  <p>— Gitmem, dedi.</p>

  <p>— Git, git.</p>

  <p>— Hafta arasında konukluğa gidilir mi? Gitmem canım.</p>

  <p>— Git, biraz eğlen. Efendin sana bir lütufta bulunduğu zaman nazlanmayı bırak. Haydi ahbaplarını görmeye git.</p>

  <p>— Ahbaplarımın canı cehenneme.</p>

  <p>— Görmek istemiyor musun?</p>

  <p>— Hepsi serseri canım, suratlarını görmeye tahammülüm yok.</p>

  <p>— Peki, çık gez öyleyse.</p>

  <p>— Hayır, bugün evde kalacağım. Pazar günü giderim.</p>

  <p>— Şimdi git.</p>

  <p>— Peki ama ne diye bu kadar yolu boşu boşuna yürüyeyim?</p>

  <p>— Canım git, bir iki saat dolaş. Baksana şu yüzüne.</p>

  <p>Uyuya uyuya alıklaşmışsın.</p>

  <p>— Yüzümün bir eksiği yok. Benim gibiler hep böyledir, ne yapalım.</p>

  <p>Zahar tembel tembel pencereden dışarıya bakıyordu. Oblomov alnından akan terleri silerek, "Ah yarabbi, ya şimdi geliverirse?" diyordu.</p>

  <p>— Haydi Zahar, git biraz gez. Ben öyle istiyorum. Al sana yirmi kapik. Bir ahbabınla içki içersin.</p>

  <p>— Gider merdivende otururum. Bu soğukta ne diye gezeyim. Kapının önü daha iyi. Oraya giderim. Peki.</p>

  <p>— Hayır kapıda olmaz. Canım, başka bir sokağa, şu tarafa, parka doğru git...</p>

  <p>Nehrin öbür kıyısına geç.</p>

  <p>Zahar kendi kendine, "Gezmeye yolluyor beni; ne garip şey; hiç böyle şey görmedim," diyordu.</p>

  <p>— İlya İlyiç, efendimiz, bırakın, pazar günü giderim. Oblomov dişlerinin arasından:</p>

  <p>— Gideceksin, diyerek Zahar'a doğru yürüdü. Zahar kaçtı. Oblomov Anisya'yı çağırdı:</p>

  <p>— Pazara git, yiyecek al, dedi.</p>

  <p>— Her şeyi aldım, yemek neredeyse hazır olacak.</p>

  <p>— Sus, ben ne diyorsam onu yap. Oblomov öyle bağırdı ki Anisya korktu.</p>

  <p>— Git biraz kuşkonmaz alıver!</p>

  <p>— Aman efendim, şimdi kuşkonmazın mevsimi değil. Hiçbir yerde bulunmaz.</p>

  <p>— Haydi, defol. Koşa koşa git, öyle dört yanma da bakma. Gelirken yavaş yürü, iki saatten önce gözüme görünme.</p>

  <p>Zahar kapıda Anisya'ya rastladı:</p>

  <p>— Ne iştir, anlayamadım. Beni gezmeye yolluyor, yirmi kapik de verdi. Nereye gideyim? diye sordu.</p>

  <p>Anisya anlayışlı kadındı:</p>

  <p>— Beyefendi ne yaptığını bilir, dedi. Kontun arabacısı Artemi'ye git, bir çay ısmarla. Hep o sana ısmarlıyor. Ben de pazara gidiyorum.</p>

  <p>— Olur şey değil, bizim efendi bana yirmi kapik verdi, git gez, dedi.</p>

  <p>— Herhalde kendisi de biraz kafayı çekecek, kıskanmayasın diye yapmıştır, gel gidelim.</p>

  <p>Zahar'a göz kırparak bildikleri bir sokağı işaret etti. Zahar da:</p>

  <p>— Haydi gidelim, dedi. Ama gene de kendi kendine, "Gezmeye yolluyor beni, olur şey değil," diye söyleniyordu.</p>

  <p>Anisya bir köşe başına kadar koştu, orada yolun kıyısına oturdu ve ne olacak diye gözetlemeye başladı. Oblomov kulak kesilmiş bekliyordu. Birisi sokak kapısını çaldı. O anda köpek de feryadı bastı. Oblomov dişlerinin arasından, "Tanrı belasını versin bu köpeğin!" diye küfretti. Kasketini alarak kapıya koştu. Açtı ve Olga'yı merdivenlere kadar neredeyse kollarında getirdi.</p>

  <p>Olga yalnız gelmişti. Katya kapıdan biraz uzakta arabada bekliyordu. Odaya girdikleri zaman Olga mantosunu, şapkasını çıkarmadan Oblomov'u baştan aşağı süzerek:</p>

  <p>— Hasta değilsin. Yataktan kalkmışsın. Neyin var peki? diye sordu.</p>

  <p>— Şimdi iyiceyim, boğazım iyileşti gibi. Oblomov boğazını tutarak hafifçe öksürdü.</p>

  <p>— Dün niçin gelmedin?</p>

  <p>— Olga, böyle bir maceraya nasıl giriştin? Ne yaptığını biliyor musun?</p>

  <p>Olga sabırsızlıkla:</p>

  <p>— Bunu sonra konuşuruz, dedi. Ben sana niçin gelmediğini soruyorum. Cevap yok. Gözünde arpacık mı çıktı? Cevap yok.</p>

  <p>— Hasta değildin, boğazın da şişmedi, değil mi? Oblomov bir öğrenci gibi:</p>

  <p>— Hayır şişmedi, dedi.</p>

  <p>Olga şaşkın şaşkın Oblomov'un yüzüne baktı.</p>

  <p>— Demek beni kandırdın? Niçin ama?</p>

  <p>— Her şeyi anlatırım, Olga. Çok önemli bir neden beni on beş gün senden ayırdı... Korkuyordum...</p>

  <p>Olga mantosunu ve şapkasını çıkarıp oturdu:</p>

  <p>— Neden korkuyordun?</p>

  <p>Oblomov şapkayı, mantoyu kanepenin üstüne koydu:</p>

  <p>— Dedikodulardan ve...</p>

  <p>— Ama benim uykusuz kalmamdan, türlü kaygılara düşmemden, hasta olmamdan korkmuyordun değil mi?</p>

  <p>— İçimde neler oluyor bilmiyorsun. Meraktan, üzüntüden bittim. Neler oldu bilmiyorsun.</p>

  <p>Olga soğuk bir eda ile:</p>

  <p>— Ne oldu? diye sordu.</p>

  <p>— Hakkımızda söylenenler nerelere vardı. Seni rahatsız etmek istemedim, sana görünmeye cesaret edemedim.</p>

  <p>Zahar'la Anisya'dan duyduklarını, tiyatrodaki züppelerin konuşmalarını, o günden beri uyku uyumadığını, her bakışta bir soru, bir sitem, bir ima gördüğünü anlattı.</p>

  <p>— Teyzeme söylemeye karar vermiştik, o zaman dedikodular kesilecekti.</p>

  <p>— Evet ama ben mektubu alıncaya kadar teyzenle konuşmak istemiyordum. Teyzen bana aşkımı soracak değil ya, çiftliğimi, hesaplarımı soracak elbet. Mektup gelmeden ne cevap verebilirdim?</p>

  <p>Olga içini çekti:</p>

  <p>— Seni tanımasaydım Tanrı bilir neler düşünürdüm. Hizmetçi dedikodularının beni üzmesinden korkuyorsun da beni bu kadar meraka düşürmekten korkmuyorsun. Artık anlamıyorum seni doğrusu.</p>

  <p>— Dedikoduların seni çok sıkacağını sanmıştım. Katya, Marfa, Semyon ve o sersem Nikita neler anlatıyorlarmış...</p>

  <p>— Ben hepsini biliyordum.</p>

  <p>— Ne? Biliyor muydun?</p>

  <p>— Tabii. Katya ile sütninem bana kaç ay önce sormuşlar, beni tebrik bile etmişlerdi...</p>

  <p>— Tebrik mi ettiler? Sahi mi? Sen onlara ne söyledin?</p>

  <p>— Hiç... Ne söyleyecektim, teşekkür ettim. Sütnineme bir şal verdim. O da Aziz Sergey Kilisesi'ne yürüyerek gidip dua edeceğini söyledi. Katya'yı şekerci ustasıyla evlendirmeyi vaat ettim, onun da bir aşk macerası var.</p>

  <p>Oblomov dehşetten büyümüş gözlerle Olga'ya bakıyordu. Olga devam etti:</p>

  <p>— Her gün bize geliyordun. Hizmetçilerin konuşmaları pek tabii idi. Zaten hep hizmetçiler konuşmaya başlar. Soniçka'ya da öyle oldu. Bunda telaş edecek ne vardı?</p>

  <p>— Demek bundan çıktı dedikodu?</p>

  <p>— Ama asılsız da değildi; doğru söylüyorlardı değil mi?</p>

  <p>Oblomov ne kabul, ne de reddettiği belli olmadan:</p>

  <p>— Doğru, dedi; haklısın, ama buluşmalarımızı bilmelerini istemiyordum, onun için korkuyordum.</p>

  <p>— Hep korkuyorsun çocuk gibi; tir tir titriyorsun... Anlamıyorum. Beni kaçırmıyordun ya...</p>

  <p>Oblomov pusulayı şaşırdı. Olga ona gözlerini dikmişti:</p>

  <p>— Dinle, dedi, bu işte bozuk bir taraf var. Gel bana bütün düşündüklerini söyle. Benden ihtiyaten bir gün, iki gün, bir hafta uzaklaşmanı anlarım; ama bunu bana haber verebilirsin, yazabilirsin. Ben çocuk değilim, öyle kolay kolay dedikodulara da üzülmem bilirsin. Nedir bunların anlamı, söyle?</p>

  <p>Oblomov durakladı, elini öptü ve içini çekti:</p>

  <p>— Sana düşündüklerimi söyleyeyim, Olga, dedi. Son günlerde senin için o kadar telaş ettim, kafam tedbir tasarlamaktan, kalbim boyuna umut ve bekleme içinde çırpınmaktan o kadar yoruldu ki, bütün iradem sarsıldı. Uyuştum sanki. Bir süre için dinlenmek...</p>

  <p>— Niçin ben uyuşmadım, niçin ben dinlenme ihtiyacımı ancak senin yanında gidermek istiyorum?</p>

  <p>— Sen genç ve sağlamsın, beni sakin, rahat bir gönülle seviyorsun. Bense... Seni nasıl seviyorum, biliyorsun...</p>

  <p>Oblomov iskemlesinden kayarak elini öptü.</p>

  <p>— Doğrusu biliyorum diyemem. O kadar tuhafsın ki anlamıyorum. Aklım duruyor, umutsuzluğa düşüyorum. Bir süre daha geçince birbirimizi hiç anlayamayacağız. O zaman çok kötü olacak.</p>

  <p>İkisi de sustu. Sonra Olga ilk defa çevresine bakınarak sordu:</p>

  <p>— Bütün bu günlerde ne yaptın peki? Burası hiç de güzel değil. Tavan ne kadar basık. Pencereler küçük. Duvarın kâğıdı eskimiş. Başka odalar var mı?</p>

  <p>Oblomov cevap vermekten kurtulmak için hemen Olga'ya evi gezdirdi. Sonra Olga kanepeye oturunca kendisi de ayaklarının yanına, yere oturdu. Olga tekrar sordu:</p>

  <p>— Anlatsana, ne yaptın on beş gün?</p>

  <p>— Okudum, yazdım, seni düşündüm.</p>

  <p>— Kitapları bitirdin mi? Nasıl buldun? Alıp götüreceğim.</p>

  <p>Olga masanın üstündeki kitabı aldı, açık sayfaya baktı, toz içindeydi.</p>

  <p>— Hayır, okumamışsın, değil mi?</p>

  <p>— Hayır.</p>

  <p>Olga eskimiş yastıklara, tozlu pencerelere, yazı masasına baktı. Kâğıtların tozunu silkti. Kurumuş hokkadan kalemi çıkardı ve hayretler içinde Oblomov'a döndü.</p>

  <p>— Peki, ne yaptın? Yazı da yazmamışsın!</p>

  <p>— Hiç vakit olmuyor ki. Sabah kalkınca odaları temizlemeye girişiyorlar, rahat vermiyorlar insana. Sonra yemek üstüne konuşmalar başlıyor. Ev sahibinin çocukları giriyor, bana ödevlerini düzelttiriyorlar. Derken yemek vakti geliyor. Yemekten sonra da... Ne zaman okuyacaksın?</p>

  <p>— Yemekten sonra da uyuyorsun.</p>

  <p>Olga o kadar kesin olarak söylemişti ki, inkâr edemedi.</p>

  <p>— Evet, dedi.</p>

  <p>— Niçin uyuyorsun?</p>

  <p>— Vaktin nasıl geçtiğini bilmemek için. Sen yoktun Olga. Sensiz de hayat öyle boş, öyle çekilmez oluyor ki.</p>

  <p>Sustu. Olga gene gözlerini ona dikmişti.</p>

  <p>— İlya, dedi. Hatırlıyor musun, bir gün parkta bana hayatının güzelleştiğini, artık senin için bir amaç, bir ülkü olduğumu söylemiştim. Elimi eline almış ve "Bu el benim olacak," demiştin. Ben de kabul etmiştim, hatırlıyorsun değil mi?</p>

  <p>— Nasıl unutabilirim? O el benim hayatımı baştanbaşa değiştirdi. Ne kadar mutlu olduğumu görmüyor musun?</p>

  <p>— Hayır, görmüyorum. Beni aldattın. Tekrar tembelleşiyorsun.</p>

  <p>— Seni aldattım mı? Ne kadar zalimsin. Sana yemin ederim ki şu anda kendimi bir uçuruma atabilirim.</p>

  <p>— Evet, uçurum şu anda önünde olsa atarsın. Ama bir iki gün sonra korkarsın, vazgeçersin. Hele Zahar'la Anisya bundan konuşmaya başlarsa... Böyle aşk olmaz.</p>

  <p>— Aşkımdan şüphe mi ediyorsun? Ben kendim için mi korkuyorum sanıyorsun? Ben senin şerefini düşünüyorum. Seni bir anne gibi dedikodulardan koruyorum. Senin bir başkasıyla mutlu olabileceğine inandığım anda hiç şikâyet etmeden senden uzaklaşabilirim. Gerekirse senin için seve seve ölebilirim. Oblomov'un gözleri yaşla doldu.</p>

  <p>— Buna gerek yok. Senden bunu isteyen yok. Ne diye hayatını feda etmeni isteyeyim? Sadece kendi işini yapmanı istiyorum. Ancak dürüst olmayan insanlar kendilerinden istenen şeyi yapmamak için istenmeyen ve yapılmayacak fedakârlıklardan söz ederler. Sen gerçi dürüstsün, biliyorum, ama...</p>

  <p>— Bütün bu endişelerin, heyecanların sağlığımı ne hale koyduğunu bilemezsin. Seni gördüğüm andan beri senden başka düşüncem yok. Evet, tekrar ediyorum, benim hayatımın amacı sensin, yalnız sen. Seni kaybedersem aklımı kaybederim, ölürüm. Nefesim, bakışım, düşünüşüm, duyuşum hep seninle dolu. Senden uzak kaldığım günler kendimi kaybedişime, uykuya dalışıma niçin hayret ediyorsun? Her şeyden bezmiş, bıkmışım. Bir makine gibiyim. Bir şey yaparken, ne yaptığımı bilmiyorum. Sen bu makinenin ateşi, hareket gücüsün.</p>

  <p>Oblomov, Olga'nın önünde diz çöktü ve belini doğrulttu. Gözleri eskisi gibi, parktaki gibi güvenli ve kararlı bir ışıkla parlıyordu.</p>

  <p>— Şimdi her dediğin yere gitmeye, her dediğini yapmaya hazırım. Ben yalnız senin bakışınla, senin sesinle hayata kavuşuyorum. Olga bu coşkun sözleri ağır ve dalgın dinliyordu.</p>

  <p>— Dinle İlya, dedi. Beni sevdiğine, sözümü dinleyeceği ne inanıyorum. Peki ama niçin bu kararsızlıklarınla beni korkutuyorsun? Niçin beni senden şüphe etmeye sürüklüyorsun? Hayatımın amacısın, diyorsun, ama bana doğru yavaş yavaş, korka korka ilerliyorsun. Daha gidecek epeyce de yolun var. Sen benden üstün olmalısın. Senden bunu bekliyorum. (Olga içini çekerek devam etti.) Ben mutlu insanları bilirim. Nasıl sevdiklerini gördüm. Ruhlarından hayat ve hareket taşar. Onların dinlenmeleri de seninkinden başka türlüdür. Başlarını önlerine eğmezler. Gözleri hep açık durur. Pek uyku da uyumazlar. Hep bir işe koşarlar. Halbuki sen... Hayır sen ne aşkı, ne de beni amaç edinmiş görünüyorsun.</p>

  <p>Olga şüphe ile başını salladı. Oblomov derin bir heyecan içinde Olga'nın elini öptü. Ayaklarına kapandı:</p>

  <p>— Benim amacım sensin. Yalnız sen. Yarabbi ne kadar mutluyum! İnsan seni nasıl aldatabilir? Senin uyandırdığın bir insan nasıl tekrar uykuya dalabilir? Nasıl bir kahraman olmaz? Göreceksin, Andrey de görecek. Senin gibi bir kadının aşkı bir insanı nerelere kadar yükseltir, göreceksiniz. Bak, bak bir kere bana. Bir ölümden sıyrılıp kurtulmuş bir insan değil miyim? Şu anda herkesten çok yaşamıyor muyum? Kalk gidelim buradan artık, duramam buralarda! (Etrafına gerçekten iğrenerek baktı.) Beni uyuşturdu burası. Nefret ediyorum. Bırak bütün gün bu duygularla yaşayayım. Ah şu içimdeki ateş yarın, öbür gün, her zaman yansa. Ne yazık ki sen olmayınca sönüyor, ben de uyuşup kalıyorum. Şu anda yeniden dirildim. Bir mezardan çıktım. Öyle geliyor ki bana... Olga, Olga, sen dünyanın en güzel kadınısın. Bütün kadınların üstündesin. Sen... Sen...</p>

  <p>Olga'nın elini kendi yüzüne koydu ve sustu. Artık tek kelime söylemiyordu. Çarpıntısını durdurmak için elini kalbine bastırdı. Yaşlı ve ateşli gözlerini Olga'ya dikti ve hareketsiz kaldı.</p>

  <p>Olga kendi kendine, "Coşkun, şefkat dolu bir kalp," dedi. Ama bunu parktaki gibi değil, içini çekerek söyledi. Derin derin düşündü. Sonra tatlı bir sesle:</p>

  <p>— Gitmem gerek artık, dedi. Oblomov birden kendine geldi:</p>

  <p>— Sen burada, benim odamdasın ha?</p>

  <p>İlham dolu coşkunluk geçmişti. Oblomov etrafına utanarak baktı. Söyleyecek ateşli sözler bulamadı. Telaşla Olga'nın mantosunu, şapkasını aldı. Yanlışlıkla az kalsın mantosunu başına koyacaktı. Olga güldü.</p>

  <p>— Benim için telaş etme. Teyzem bütün gün evde olmayacak. Çıktığımı yalnız sütnine ile Katya biliyor. Haydi bana yolu göster.</p>

  <p>Olga, Oblomov'un koluna girdi. Kendine hâkim ve gönlü temiz olmanın gururu içinde, sakin sakin avluya geçti. Köpek tabii alabildiğine havladı. Zincirini koparmaya çalıştı. Arabaya kadar yürüdüler. Olga bindi, gitti. Ev sahibinin pencerelerinden başlar sarkmış, Anisya'nın başı köşe başındaki hendeğin içinden kalkmıştı. Araba başka bir sokağa sapınca Anisya eve döndü. Hiçbir yerde kuşkonmaz bulamadığını söyledi. Zahar üç saat sonra döndü ve yirmi dört saat uyudu.</p>

  <p>Oblomov bir süre odanın içinde gezindi. Ne döşeme gıcırtılarının, ne de kendi ayak seslerinin farkındaydı. Havada yürüyor gibiydi. Arabanın tekerlekleri hayatını, mutluluğunu alıp götürünce sıkıntıları dağıldı. Yüzü yeniden sevimli halini aldı. Gözleri sevinç ve heyecanla yaşardı. Bütün vücudunda bir sıcaklık, bir kudret, bir tazelik duyuyordu. Tekrar buradan kalkıp uzaklara gitmek dileğiyle yandı. Olga ile birlikte Ştoltz'u bulmak; köye, kırlara, ormanlara gitmek; bir odaya kapanıp durmadan çalışmak; Ribinski istasyonunda yolu yaptırmaya başlamak; yeni çıkan ve herkesin ağzında dolaşan kitapları okumak; operaya gitmek... Mesela bu gece! Evet, madem Olga onu görmeye gelmişti, o da kalkıp Olga'ya giderdi, oradan da birlikte operaya! Gün ne kadar doluydu. Olga'nın genç kız parıltısı, sağlığı, saf fakat keskin, sağlam zekâsıyla tazelenen hava ne rahat teneffüs ediliyordu. Odanın içinde uçuyor gibiydi. Olga ona sanki, "İleri, ileri!" demişti. "Yükseğe! daha yükseğe!" Olga hayatı ne kadar açık görüyordu. Bu karmakarışık dünyada hem kendinin, hem de Oblomov'un yolunu nasıl buluyordu. İkisinin hayatı ırmaklar gibi birbirine karışacaktı. Oblomov onun rehberi, önderi olacaktı. Olga ondaki gizli güçleri, yetenekleri görmüştü. Neler yapabileceğini biliyor, hayatını, ona bağlayacağı zamanı, sessiz sessiz bekliyordu. "Ah Olga! Harika kadın! Sakin, sade, fakat cesaretli, kararlı, hayat gibi tabii."</p>

  <p>Oblomov etrafına baktı: "Sahi, ne pis yer burası. Bir melek bu bataklığa indi ve içine nur serpti."</p>

  <p>Olga'nın oturduğu sandalyeye sevgiyle baktı ve birden gözleri parladı. Yerde, sandalyenin yanında küçücük bir eldiven gördü. Alıp dudaklarına götürerek, "Bu eldiven geleceğin bir müjdesi, bir sembolü!" deyip büsbütün coştu.</p>

  <p>Ev sahibi kadın kapıdan gözüktü. Satılık bez getirdiklerini, görmek isteyip istemediğini sordu. Oblomov soğuk soğuk teşekkür etti; dirseklerine bakmak bile aklından geçmedi. Çok işi olduğunu söyleyerek özür diledi. Sonra geçmiş yaz günlerini düşündü. En ufak şeyleri, gördükleri bir ağacı, oturdukları her sırayı, konuştukları her sözü hatırladı. Ve her şeyin şimdi o zamankinden daha da güzel olduğunu düşündü. İçi içine sığmıyordu. Şarkı söylüyor, Anisya ile dostça konuşuyor, çocuğu olmadığı için ona takılıyor, ilk çocuğunun isim babası olacağını vaat ediyordu. Maşa ile o kadar gürültülü bir oyuna girişti ki ev sahibi tekrar gözüktü ve "Çalışırken beyefendiyi rahatsız etme," diyerek Maşa'yı kovdu.</p>

  <p>Ertesi gün coşkunluğu daha da arttı. Olga da neşeliydi. Şarkı söyledi. Birlikte operaya gittiler. Operadan sonra çay içtiler. Çayda Olga, teyzesi, baron, Oblomov o kadar içten, o kadar candan konuştular ki, Oblomov kendini aileden biri gibi gördü. Yalnızlık bitmişti. Artık bir evi, hayatta tutunacak sağlam bir dalı vardı. İçine sıcaklık ve ışık dolmuştu. Hayat ne güzeldi!</p>

  <p>O gece az uyudu. Olga'nın kitaplarını bitirmek istiyordu. Bir buçuk cilt okudu. Kalbi çarparak düşündü. Yarın köyden mutlaka mektup gelecek! Nihayet...</p>
</body>
</html>