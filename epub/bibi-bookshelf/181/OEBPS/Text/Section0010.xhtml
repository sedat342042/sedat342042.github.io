<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>IV</h2>

  <p>Tarantiyev, kirli elini Oblomov'a uzatarak, kabaca:</p>

  <p>— Merhaba komşum, dedi. Bu saate kadar da ölü gibi yatıyorsun be!</p>

  <p>Oblomov, battaniyeyi üstüne çekerek:.</p>

  <p>— Yaklaşma, yaklaşma, soğuktan geliyorsun! dedi.</p>

  <p>Tarantiyev bağırdı:</p>

  <p>— Bu da ne demek? Soğuktan geliyormuşum! Elimi uzatıyorum sana, sıksana! Neredeyse saat on iki olacak, seninki hâlâ yataklarda.</p>

  <p>Oblomov'u yataktan çekip çıkarmak istedi ama Oblomov meydan vermedi, hemen ayaklarıyla terliklerini buldu. Esneye esneye:</p>

  <p>— Tam kalkmak üzereydim, dedi.</p>

  <p>— Ben bilirim senin nasıl kalktığını; yemeğe kadar yataktan çıkmazsın sen. Hey, Zahar, neredesin? Bunak herif! Çabuk gel de efendini giydir.</p>

  <p>Zahar içeri girdi. Tarantiyev'e yan yan baktı:</p>

  <p>— Önce kendinize bir Zahar bulun da ondan sonra küfür edin, dedi. Ortalığı nasıl da berbat etmişsiniz; sanki odaya bir satıcı girmiş.</p>

  <p>Tarantiyev:</p>

  <p>— Hâlâ konuşuyor, sersem herif! diyerek Zahar'a geçerken bir tekme atmaya kalktı; ama Zahar durdu, döndü ve kapıya doğru yollanırken öfkeyle:</p>

  <p>— Daha neler, hele bir dokunun, dedi. Ben gidiyorum.</p>

  <p>Oblomov:</p>

  <p>— Yeter yeter, Mihey Andreyeviç, amma da kavgacı adamsın, dedi. Ne diye adamı rahat bırakmazsın? Haydi Zahar, getir şu elbiseleri.</p>

  <p>Zahar arkasını döndü, Tarantiyev'e yan yan bakarak önünden hızla geçti.</p>

  <p>Oblomov, Zahar'a dayanarak istemeye istemeye kalktı, sürüklene sürüklene büyük koltuğa geçti, içine gömülüp hareketsiz kaldı.</p>

  <p>Zahar küçük masadan pomat, tarak, saç fırçası aldı; Oblomov'un başına pomat sürdü; saçlarını ayırıp fırça ile yatırdı.</p>

  <p>— Yıkanacak mısınız şimdi? diye sordu.</p>

  <p>— Biraz sonra, sen istersen odana git artık.</p>

  <p>Zahar Oblomov'un saçlarını tararken Tarantiyev, Aleksiyev'e dönüp, birdenbire:</p>

  <p>— A, sen de burada mısın? dedi. Ben seni görmemiştim. Ne yapıyorsun burada? Şu senin akraban amma da domuz herifmiş. Kaç zamandır söylemek istiyordum sana...</p>

  <p>Aleksiyev, şaşırmış bir halde gözlerini Tarantiyev'e dikerek, çekingen bir sesle:</p>

  <p>— Hangi akrabam, benim akrabam yok ki, dedi.</p>

  <p>— Canım, burada memur olan, neydi adı? Şey... Afanasyev akraban olmaz olur mu! Akraban işte!</p>

  <p>— Benim adım Afanasyev değil ki, Aleksiyev. Hiç akrabam filan da yok.</p>

  <p>— Nasıl akraban değil? Senin gibi mendeburun biri; adı da seninki gibi Vasiliy Nikolayeviç.</p>

  <p>— Yemin ederim benimle ilgisi yok! Hem benim adım İvan Aleksiyeviç.</p>

  <p>— Her ne ise, sana benziyor ya! Ama, domuzun biri; gördüğün zaman kendisine söyle.</p>

  <p>Aleksiyev tabakasını açarak:</p>

  <p>— Tanımıyorum ki, hiç görmüşlüğüm yok, dedi.</p>

  <p>— Biraz tütün versene bana... A! Fransız tütünü değilmiş, adi tütün. Tütünü alıp kokladıktan sonra: Evet, dediğim gibi, dedi ve Aleksiyev'i adeta azarlayarak: Ne diye Fransız tütünü kullanmıyorsun? Diye sordu, cevap beklemeden devam etti: Şu senin akraban kadar domuzunu görmedim. İki yıl önce kendisinden elli ruble almıştım. Elli rublenin lafı mı olur? İnsanın hatırında bile kalmaz, değil mi? Hayır, herif hatırlıyor: Aradan bir ay geçmedi, her rastladığı yerde bana, "Ne oldu bizim alacak?" diye tutturur. Bıktım usandım. Bu kadar sıktığı yetmiyormuş gibi dün daireye geliyor, diyor ki: "Maaşı almış olacaksınız, şu borcunuzu verseniz." Maaşımı verdim ama onu öyle utandırdım ki kapıyı zor buldu. Yoksul bir adammış, paraya ihtiyacı varmış! Sanki benim yokmuş gibi! Ben ona birden elli ruble verecek kadar zengin miyim? Hey, komşu, versene bir puro.</p>

  <p>Oblomov rafı göstererek:</p>

  <p>— Purolar şurada, kutunun içinde, dedi.</p>

  <p>Oblomov, her zamanki zarif, tembel haliyle koltuğunda oturmuştu; çevresinde olup biteni fark etmiyor, konuşmaları dinlemiyordu.</p>

  <p>Küçük beyaz ellerini hazla seyrediyor, okşuyordu. Tarantiyev, kutudan aldığı bir puroya bakarak Oblomov'a sert sert:</p>

  <p>— E? Bunlar hep eski purolar, dedi. Oblomov, hiç düşünmeden:</p>

  <p>— Evet öyle, dedi.</p>

  <p>— Ama ben sana başka purolar al demiştim, ecnebi puroları. Böyle mi aklında tutuyorsun sana söylediklerimi? Gelecek cumartesiye mutlaka isterim, yoksa gelmem ha! İçilir şey değil bu.</p>

  <p>Puroyu yaktı, dumanın yarısını savurdu, yarısını içine çekti.</p>

  <p>Oblomov, esneyerek:</p>

  <p>— Bugün erken geldin, Mihey Andreyeviç, dedi.</p>

  <p>— Ne oluyor, bıktın mı benden?</p>

  <p>— Yoo, laf olsun diye söyledim; sen hep yemek vakti gelirsin de onun için. Saat daha on iki.</p>

  <p>— Mahsus erken geldim ki ne yemek var öğreneyim. Hep kötü şeyler yediriyorsun bize. Bakalım bugün ne yaptırdın.</p>

  <p>— Mutfağa git de sor.</p>

  <p>Tarantiyev dışarı çıktı. Az sonra döndü ve haykırdı:</p>

  <p>— Aman yarabbi! Sığırla dana!.. Ah, Oblomov, kardeşim, sen yaşamasını bilmiyorsun. Bir de çiftlik sahibi olacaksın! Bu bir kişizade hayatı değil, bir esnaf hayatı. Bir dostuna doğru dürüst yemek yediremiyorsun. Bari Madera şarabı aldın mı?</p>

  <p>Oblomov pek kulak asmadan:</p>

  <p>— Bilmiyorum, Zahar'a sor, dedi. Belki kalmıştır.</p>

  <p>— Şu Almandan aldığın şarap mı? Bırak canım, şarabı İngiliz mağazasından alacaksın.</p>

  <p>— Nesi var canım? Şimdi sana şarap mı aldıralım?</p>

  <p>— Sen parayı bana ver, ben bir iki yere daha uğrayacağım: Mağazanın önünden geçerken bir şişe alırım. Oblomov çekmeceyi karıştırdı, kırmızı bir on rublelik çıkardı.</p>

  <p>— Madera yedi ruble, bozuk yok.</p>

  <p>— Hepsini ver işte; üstünü verirler korkma.</p>

  <p>Oblomov'un elinden parayı çekip aldı, cebine indirdi.</p>

  <p>Şapkasını giydi:</p>

  <p>— Eh, ben gidiyorum, dedi. Beşe doğru gelirim. Görülecek bir işim var; Tekelde bir yer vaat ettiler, gidip ona bakacağım. Ha, İlya İlyiç, bugün Ekaterinenhov'a gitmek için bir araba tutacak mısın? Beni de götürebilirdin.</p>

  <p>Oblomov başını salladı.</p>

  <p>— Tembelliğinden mi, yoksa cimriliğinden mi? Bu ne lapacılık. Haydi, şimdilik hoşça kalın.</p>

  <p>— Dursana biraz, Mihey Andreyeviç, sana bir şeyler danışacağım.</p>

  <p>— Nedir? Çabuk ol, geç kalacağım.</p>

  <p>— Başıma iki dert birden geldi. Beni bu evden kovuyorlar.</p>

  <p>— Herhalde kirayı vermedin; oh olsun!</p>

  <p>Tarantiyev kapıya doğru yürüdü.</p>

  <p>— Hayır, canım. Ben kirayı hep peşin veririm. Hayır, burasını bir daire yapmak istiyorlarmış... Dur yahu, ne kaçıyorsun! Söylesene ne yapmalı? Sıkıştırıyorlar, bir hafta içinde çıkmalıymışım.</p>

  <p>— Ben senin avukatın mıyım?.. Sanma ki...</p>

  <p>— Bir şey sandığım yok... Bağırıp çağıracağına ne yapacağımı söyle. Sen işleri bilirsin...</p>

  <p>Tarantiyev onu dinlemiyor, bir şeyler düşünüyordu. Şapkasını çıkarıp oturdu:</p>

  <p>— Eh, öyle olsun, dedi. Haydi bana dua et gene, yemeğe de şampanya aldır. İşin oldu demektir.</p>

  <p>— Nasıl?</p>

  <p>— Şampanya aldıracak mısın?</p>

  <p>— Vereceğin akıl işe yararsa...</p>

  <p>— İşe yaramayan sensin. Sana bedava mı akıl öğreteceğim? Aleksiyev'i göstererek: Buna sor istersen ya da akrabasına, dedi.</p>

  <p>— Haydi, yeter artık, söyle bakalım.</p>

  <p>— Söyleyeceğim şu: Yarın taşınabilirsin.</p>

  <p>— Amma da akıl! Bunu ben de bilirim senin kadar.</p>

  <p>Tarantiyev bağırdı:</p>

  <p>— Dur, sözümü kesme! Yarın Viborg tarafında bildiğim bir eve taşınacaksın...</p>

  <p>— Daha da neler? Viborg tarafında! Kışın oraya kurtlar geliyormuş.</p>

  <p>— Evet, kışın bazen inerler. Ama sana ne?</p>

  <p>— Orası sönük, ölü, sıkıntılı bir yer. Kim yaşar orada?</p>

  <p>— Yalan! Orada tanıdık bir kadın oturuyor: Kendi evi var, büyük bir sebzebahçesi içinde.</p>

  <p>Namuslu bir kadındır; dul; iki çocuğu var; bekâr kardeşi ile beraber oturuyor. Çok akıllı bir adam.</p>

  <p>Aleksiyev'i gösterdi:</p>

  <p>— Şu köşede oturan gibi değil. Senden benden daha akıllı!</p>

  <p>Oblomov sabırsızlandı:</p>

  <p>— Bütün bunlardan bana ne? Gitmem oraya.</p>

  <p>— Öyle bir gidersin ki... Madem akıl danışıyorsun, söz de dinleyeceksin.</p>

  <p>— Gitmem dedim ya, gitmem.</p>

  <p>Tarantiyev şapkasını başına koydu, kapıya doğru yürürken:</p>

  <p>— Ne halin varsa gör, dedi. Giderken tekrar geri döndü:</p>

  <p>— Ne biçim adamsın! Ne var seni burada tutan?</p>

  <p>—Ne mi var? Burası her yere yakın, mağazalara, tiyatroya, ahbaplara... Merkezi bir yer... Her tarafa...</p>

  <p>Tarantiyev onun sözünü kesti:</p>

  <p>— Ne dedin? Senin bir yere gittiğin var mı ki? Son defa tiyatroya gideli ne kadar oldu? Hangi ahbaplara gidiyorsun? Merkezde oturmak ne işine yarıyor, rica ederim?</p>

  <p>— Ne işime mi yarıyor? Çok! Ne bileyim...</p>

  <p>— Bak, gördün mü? Sen de bilmiyorsun; her ne ise, düşün taşın: Orada benim ahbabım olan namuslu bir kadınla rahat rahat yaşayacaksın. Kimse seni tedirgin etmeyecek; gürültü patırtı yok; her şey tertemiz. Baksana, nedir bu hal? Bir handa yaşıyor gibisin. Bir de beyzade, çiftlik sahibi olacaksın. Orada her şey çiçek gibi sakin; canın sıkıldığı zaman da konuşacak biri var. Benden başka hiç kimse gelip seni rahatsız etmeyecek. İki çocuk da var; istediğin kadar oynarsın. Daha ne istiyorsun? Sonra kârını da düşün. Burada ne kadar kira veriyorsun?</p>

  <p>— Bin beş yüz.</p>

  <p>— Orada aşağı yukarı bütün ev için bin ruble vereceksin. Üstelik ne güzel, ne ışıklı odalar! Kadıncağız öteden beri sessiz, düzenli bir kiracı arıyordu; ben seni uygun görüyorum.</p>

  <p>Oblomov dalgın dalgın başını salladı. Tarantiyev:</p>

  <p>— Saçmalıyorsun, dedi; taşınacaksın! Bir düşünsene. Masrafların yarıya inecek; bir defa kiradan beş yüz ruble kazanıyorsun. Yemeklerin de iki kat daha iyi, daha temiz olacak; ne aşçı kadın, ne de Zahar bir şey çakmayacak...</p>

  <p>Yandaki odadan bir homurtu geldi.</p>

  <p>— Hayatın da düzene girecek. Şimdi sende yemek yemek hiç de hoş bir şey değil. Biber istersin yok; sirke istersin, almamışlar; bıçaklar temizlenmemiş. Çamaşırlarının kaybolduğunu kendin söylüyorsun. Her şey toz içinde, insan iğreniyor. Hâlbuki orada her şeye bir kadın bakacak; ne sen, ne de o aptal Zahar...</p>

  <p>İçerideki homurtu arttı.</p>

  <p>— O bunak eşek artık bir şeye karışmayacak; her şeyine bakılacak. Bunda düşünecek ne var? Taşın, bu iş de bitsin...</p>

  <p>— Peki ama, böyle durup dururken insan kalkıp ne diye Viborg semtine gitsin.</p>

  <p>Tarantiyev yüzündeki terleri sildi:</p>

  <p>— Bak yediği naneye! Mevsim yaz: Yazlığa gitmiş gibi olacaksın. Gorohovaya Caddesi'nde pineklemenin anlamı var mı? Orada Bezborodkin bağları var, Ohta yanı başında, Neva iki adım ötede. Kendi sebze bahçen var, toz yok, sıcak yok; hiç düşünme: Ben yemekten önce oraya giderim, bana araba parasını verirsin, yarın da taşınırsın...</p>

  <p>— Ne adam yarabbi! Birdenbire Viborg Mahallesi diye tutturdu... Nereden de çıkardı bunu... Evet söylemesi kolay. Sen zekânı göster de bana kalmak için bir çare bul. Sekiz yıldır burada yaşıyorum, kolay kolay değiştirmek istemem...</p>

  <p>— Bu iş bitti, taşınıyorsun. Ben hemen oraya gidiyorum, işimi bir başka güne bırakırım.</p>

  <p>Tarantiyev kapıya yürüdü:</p>

  <p>— Dur, canım, dur. Nereye gidiyorsun? Bir şey daha var, çok daha önemli. Al şu kâhyamdan gelen mektubu, oku da bana ne yapacağımı söyle.</p>

  <p>— Ne tuhaf adamsın? Kendi kendine hiçbir iş yapamaz mısın sen? Hep ben, hep ben. Neye yararsın bilmem? İnsan değilsin sen: Pelte gibi bir şeysin.</p>

  <p>— Mektup nerede? Zahar, Zahar! Gene soktu bir yere. Aleksiyev buruşmuş mektubu yerden alarak:</p>

  <p>— İşte, dedi.</p>

  <p>Oblomov:</p>

  <p>— İşte bu mektup, diyerek, yüksek sesle okudu. Bitirdiği zaman: E, ne dersin? diye sordu, Ne yapayım ben şimdi? Kuraklık, toplanmamış paralar...</p>

  <p>— Sen iyiden iyiye hapı yutmuşsun.</p>

  <p>— Ne diye hapı yutmuş oluyorum?</p>

  <p>— Yutmuşsun, yutmuş...</p>

  <p>— Peki, yutmuşsam, yapılacak şeyi söyle.</p>

  <p>— Söylersem, ne vereceksin?</p>

  <p>— Şampanya vaat ettik ya! Daha ne istiyorsun?</p>

  <p>— Şampanya ev içindi; sana iyilik ediyoruz, anlamıyorsun, üstelik tartışıyorsun, amma da nankörsün! Kendin bir ev bul bakalım! Hem, ev bir şey değil. Asıl kazancın, sakin bir hayat olacak. Kız kardeşinin evindeymişsin gibi yaşayacaksın. İki çocuk, bir bekâr kardeş, ben de her gün uğrayacağım.</p>

  <p>— İyi, iyi; anlaşıldı. Şimdi söyle bakalım, kâhyamla ne yapacağım?</p>

  <p>— Hayır, sen önce yemek için biraz İngiliz birası aldır, o zaman söylerim.</p>

  <p>— Şimdi de bira istiyor. Yetmedi mi? Tarantiyev tekrar şapkasını başına koyarak:</p>

  <p>— Eh, öyle ise hoşça kalın, dedi.</p>

  <p>— Aman yarabbi! Kâhyam iki bin ruble eksik göndereceğini söylüyor, bu da tutmuş benden bira istiyor. Haydi, peki, birayı da aldık.</p>

  <p>— Biraz daha para ver öyleyse.</p>

  <p>— On rublenin üstünü alacaksın ya!</p>

  <p>— Ya Viborg'a gitmek için araba parası.</p>

  <p>Oblomov bir ruble daha çıkardı ve istemeye istemeye verdi. Tarantiyev rubleyi cebine yerleştirerek:</p>

  <p>— Senin kâhya hırsızın biri; sana diyeceğim bu, dedi. Sen de enayi gibi her dediğine inanıyorsun. Baksana neler yutturuyor. Kuraklık, kötü ürün, toplanmamış para, kaçmış köylüler. Hepsi yalan! Ben bizim taraflardan, Şumilovo'dan öğrendim: Ürün geçen yılki kadar iyiymiş, bütün borçlar verilmiş; hâlbuki senin tarafta kuraklık olmuş, ürün yetişmemiş, Şumilovo sizden bilemedin elli kilometre; ne diye orada ürün yanmamış? Bir de alacaklar uydurmuş. Kendisinin orada işi neymiş? Ne diye alacakları vaktinde toplamamış? Ne diye alacaklı olsun? Ülkemizde iş mi yok, pazar mı yok? Ah, haydut! Ben gösteririm ona! Köylülere gelince, onlardan bir şeyler alıp bırakmıştır. Komisere filan da şikâyet etmemiştir.</p>

  <p>— İmkânı yok. Mektubunda komiserin verdiği cevabı aynen söylüyor. O kadar tabii ki...</p>

  <p>— Haydi canım sen de! Bir şeyden anladığın yok. Bütün hırsızlar gayet tabii yazarlar. İnan bana. Bak mesela şu Aleksiyev'e. Namuslu adam, kuzu gibi oturuyor... Fakat yazı yazsın da bak. Hiç tabii olmaz. Ama akrabası, domuzun, belalı herifin biri; o yazar. Sen de tabii yazamazsın. Demek ki, sadece akıllıca ve tabii mektup yazması senin kâhyanın bir hırsız olduğunu göstermeye yeter. Görmüyor musun ne kadar iyi, her kelimeyi yerine oturtmuş: "Kaçan köylülerin yerlerine iadesi".</p>

  <p>— Peki ne yapayım bu adama?</p>

  <p>— Hemen değiştir.</p>

  <p>— Yerine kimi bulayım? Ben köylüleri ne bilirim? Başka biri daha kötü olabilir. On iki yıldır oralardan uzakta yaşıyorum.</p>

  <p>— Kendin git köye. Başka çare yok. Yazı orada geçir. Sonbaharda da yeni eve gel. Ben sana evi hazırlarım.</p>

  <p>— Yeni bir eve taşınmak, çiftliğe gitmek! Bana ne olmayacak şeyler teklif ediyorsun! Böyle aşırılıklara gideceğine ikisinin ortası bir yol...</p>

  <p>— Kardeşim, bu böyle yürümez. Ben senin yerinde olsam çoktan bu çiftliği rehine vermiş, başka birini almıştım ya da şehrin iyi bir yerinde bir ev sahibi olmuştum. Bu bir kere senin çiftliğe değer. Sonra evi de rehine koyar, başka bir ev alırdım... Ver bana çiftliğini de gör bak, ne adam oluyorum.</p>

  <p>— Bırak şu palavraları da bana çare bul. Evden çıkmayayım, köye gitmeyeyim, işler yoluna girsin...</p>

  <p>— Sen hiç kımıldamayacak mısın? Şu haline bak: Ne işe yararsın sen? Vatana ne faydan var senin? Çiftliğe gidemezmiş!</p>

  <p>— Dur bakalım. Daha çiftliğe gitmenin zamanı değil. Çiftlikte yapacağım yeniliklerin planını bir bitireyim... Baksana Mihey Andreyeviç! Sen gitsene benim yerime. İşi biliyorsun, o tarafları da tanırsın; yol masraflarını bol bol veririm.</p>

  <p>— Ben senin vekilharcın mıyım? Hem zaten benim epeydir köylülerle uğraştığım yok.</p>

  <p>— Ne yapacağım bilmem ki...</p>

  <p>— Peki öyleyse, komisere yaz. Sor bakalım, kâhya kaçan köylülerden ona söz etmiş mi? Çiftliğine gitmesini rica et, ayrıca valiye de yaz. Komisere kâhyanın hareketleri hakkında rapor vermesini emretsin. Şöyle yaz: "Efendim hazretleri, beni oğlunuz soyup, düştüğüm korkunç felakete merhamet nazarlarınızı çeviriniz. Kâhyanın hıyaneti yüzünden feci bir duruma, tam bir sefalete düşmüş bulunuyorum. Karımla küçük yaşta on iki çocuğum ekmeksiz sokaklarda kalacaklar..."</p>

  <p>Oblomov güldü:</p>

  <p>— Hani çocukların derlerse, nereden bulup göstereyim?</p>

  <p>— Saçmalama! On iki çocuk de; kimse dikkat etmez, soruşturma yapmaz, ama mektubun "tabii" olur. Vali mektubu kâtibine verir, ayrıca kâtibe yazarsın, tabii bir şeyler de eklersin. Kâtip gerekeni yapar. Komşularından da yardım iste. Kim var orada?</p>

  <p>— Dobrinin yakında oturur, burada onu sık sık görürdüm. Şimdi köyde.</p>

  <p>— Ona da yaz; ricalarda, istirhamlarda bulun; de ki: "Bana büyük bir iyilik edeceksiniz; gerek bir Hıristiyan, gerek bir dost, gerek bir komşu olarak size minnettar kalacağım." Mektupla Petersburg'dan bir hediye gönder... Mesela bir kutu puro. Yapılacak şey işte bunlar. Ama senin aklın bir şeylere ermiyor ki... Mahvolmuş bir adamsın. Ben olsam gösterirdim o kâhyaya. Kaçacak delik arardı. Posta ne zaman gidiyor?</p>

  <p>— Öbür gün.</p>

  <p>— Haydi, otur hemen yaz.</p>

  <p>— Öbür gün gidiyor dedim ya. Ne diye şimdi yazayım. Yarın da yazabilirim. Ya da dur Mihey Andreyeviç, bir iyilik ettin, bari sonunu getir. Ben de yemeğe sana balık ya da tavuk aldırayım.</p>

  <p>— O da neymiş bakalım?</p>

  <p>— Otur da şu mektupları yaz. Senin için üç mektup bir dakikalık iş. Oblomov gülümsemesini zor tutarak: Sen her şeyi çok tabii anlatırsın. İvan Aleksiyeviç de temize çeker, dedi.</p>

  <p>— Daha da neler! Bana yazı yazdırmaya kalkıyor. İki gündür dairede yazı yazamıyorum. Daha masaya oturur oturmaz sol gözüm yaşarmaya başlıyor; üşüttüm herhalde, eğilince başım dönüyor... Ah seni tembel, bu gidişle senin işin harap, İlya İlyiç...</p>

  <p>— Ah, Andrey bir yerden çıksa da gelse! Her şeyi hallederdi...</p>

  <p>— Tam buldun iyiliksever adamı. Elin Almanı... Serseri herif!</p>

  <p>Tarantiyev'in yabancılara karşı içten bir nefreti vardı. Onun için İngiliz, Fransız, Alman isimleri dalavereci, yalancı, dolandırıcı veya haydut kelimeleriyle birdi. Milletler arasında ayırım yapmazdı: Onca hepsi aynı soydandı. Oblomov sertçe:</p>

  <p>— Sen bana baksana, Mihey Andreyeviç, dedi; sana kaç defa söyledim, sözlerine biraz dikkat et diye, hele yakın ahbaplarımdan bahsederken.</p>

  <p>— Yakın mı, dedin? Akraban değil herhalde. Alman olmadığını biliyoruz.</p>

  <p>— O bana akrabamdan daha yakın: Birlikte büyüdük, okuduk, kimsenin ona dil uzatmasını...</p>

  <p>— Ya! Eğer bana bir Almanı tercih ediyorsan, bir daha evine ayak basmam.</p>

  <p>Şapkasını başına koydu, kapıya yürüdü. Oblomov hemen yumuşadı:</p>

  <p>— Ona dostum diye saygı göster ve sözlerini kolla. Sen den istediğim bu kadar. Fazla bir şey olmasa gerek.</p>

  <p>Tarantiyev büyük bir küçümsemeyle:</p>

  <p>— Bir Almana saygı göstermek ha! dedi. Ne diye gösterecekmişim?</p>

  <p>— Dedim ya, birlikte büyüdük, okula gittik. Sadece bunun için.</p>

  <p>— Amma da gerekçe! Kim kiminle okumamış ki.</p>

  <p>— Ama işte şimdi burada olsaydı ne bira, ne şampanya istemeden beni bütün bu sıkıntılardan kurtarırdı.</p>

  <p>— Ya! Bunu da başıma mı kakıyorsun? Senin birana da, şampanyana da lanet olsun. Nah, al paranı... Nereye koydum şu parayı? Hayda, nereye koydum!</p>

  <p>Cebinden yağlı, üstü yazılı bir kâğıt parçası çıkardı.</p>

  <p>— Hayır, bu değil. Nereye koydum acaba?</p>

  <p>Tekrar ceplerini aramaya başladı.</p>

  <p>Oblomov:</p>

  <p>— Arama canım, yorma kendini, dedi. Sana sitem etmiyorum. Yalnız bana bunca iyilikler etmiş, yakınım olan bir insan hakkında daha nazikçe konuşmanı rica ediyorum.</p>

  <p>— Bunca iyilikler! Sen dur hele, daha neler yapacak sana. Onun dediğinden çıkma sen.</p>

  <p>— Ne diye böyle konuşuyorsun?</p>

  <p>— Bu Alman seni kafese koyduğu, zaman bir Rusu bir serseriye feda etmenin ne demek olduğunu anlarsın...</p>

  <p>— Dinle, Mihey Andreyeviç...</p>

  <p>— Ne dinleyeyim artık, yeterince dinledim. Az mı derdini çektim senin. Ne hakaretlere katlandım, ben bilirim. Eminim, bu herifin babası Saksonya'da ekmek yüzü görmemiştir; gelmiş bize çalım satıyor.</p>

  <p>— Ölüleri rahat bırak bari. Babasının ne kabahati var?</p>

  <p>— Babasının da, oğlunun da Tanrı belasını versin. Boşuna değil, babam bana, "Bu Almanlardan sakın," derdi. İnsan sarrafıymış babam.</p>

  <p>— Peki Ştoltz'un babasına ne diye kızıyorsun?</p>

  <p>— Şunun için kızıyorum: Bu adam bizim ülkeye geldiği zaman üstünde başında bir şey yoktu. Eylül ayında paltosuz geziyordu. Sonra ölümünde oğluna para bıraktı. Bu ne demektir?</p>

  <p>— Babası ona yalnızca kırk bin ruble bıraktı. Bu paranın bir kısmı karısının çeyizi idi; bir kısmını da çocuklara ders vererek, çiftlik idare ederek kazandı. İyi bir maaşı vardı. Görüyorsun ki babasının bir kabahati yok. Çocuğun kabahati ne imiş? Onu söyle bakalım.</p>

  <p>— Amma da çocuk! Babasının kırk binini bir hamlede üç yüz bine çıkardı. Yüksek bir memur oldu. Okumuş bir adam oldu. Şimdi de gezip tozuyor. İpini satmış bir kurt. Özbeöz bir Rus yapar mı bunları? Rus dediğin, öyle pek üstüne düşmeden bir iş bulur, sonra bu işi sakin sakin, rahat rahat yapar. Pek fazla da yükselmez. Bir de ona bak. İçki işinden zengin olsaydı anlardım. Herifin sermayesi laf, dalavere. Ben olsam böylelerini mahkemeye verirdim. Şimdi de hep yabancı ülkelerde. Tanrı bilir ne yapıyor! Ne arıyor oralarda?</p>

  <p>— Okumak, görmek, bilmek istiyor.</p>

  <p>— Okumak mı? Hâlâ bitiremedi mi okumayı? Ne öğrenecekmiş orada? Bunlar hep laf, inanmam. Seni bir çocuk gibi aldatıyor. Yüksek bir memur okumaya gider mi? Amma da yutturmuş!.. Sen de okula gittin. Artık okuyor musun? Aleksiyev okuyor mu? Akrabaları okuyor mu? Doğru dürüst adamlar arasında var mı okuyan? Orada bir Alman okuluna gitmiş, ders mi dinliyor? Uydurma hepsi, uydurma! Ben haberini aldım: Bir makine görmeye gitmiş, sipariş edecekmiş. Herhalde Rus parası bastıracak. Hapse atmalı keratayı... Kim bilir, esham çıkarıyordur belki de. Ah şu eshamlar! Öyle içerliyorum ki...</p>

  <p>Oblomov güldü:</p>

  <p>— Ne gülüyorsun? İnanmıyor musun söylediklerime?</p>

  <p>— Peki, peki bu konuyu kapayalım. Sen gene kendi işine git. Ben mektupları İvan Aleksiyeviç'le yazarım. Şu planı da çabucak karalayıveririm; ikisini bir arada çıkarırım.</p>

  <p>Tarantiyev çıktı, fakat hemen geri döndü.</p>

  <p>— Az kalsın unutuyordum. Tatlı bir sesle ekledi: Sana bir iş için gelmiştim. Yarın bir düğüne davetliyim. Rokotov evleniyor. Bana frakını versene; benimki biraz eski de...</p>

  <p>Bu yeni istek karşısında Oblomov kaşlarını çattı:</p>

  <p>— Nasıl olur? Benim frak sana gelmez ki!</p>

  <p>— Gelir, gelir. Hatırlıyor musun geçenlerde senin bir ceketini giymiştim. Tam bana göreydi. Zahar! Zahar! Gelsene buraya, bunak herif!</p>

  <p>Zahar içerden, bir ayı gibi homurdandı, fakat gelmedi.</p>

  <p>— Çağır şunu İlya İlyiç. Ne kötü alıştırdın bu herifi.</p>

  <p>Oblomov Zahar'ı çağırdı. Sıçrayış gürültüsü ile beraber Zahar'ın sesi işitildi.</p>

  <p>— Hay Tanrı müstahakınızı versin. Odaya girince Tarantiyev'e dönerek:</p>

  <p>— Söyleyin, ne istiyorsunuz? diye sordu.</p>

  <p>İlya İlyiç:</p>

  <p>— Siyah frakımı getir, dedi. Mihey Andreyeviç giyip bakacak; yarın düğüne gidecekmiş...</p>

  <p>Zahar:</p>

  <p>— Frakı vermem, diye kesip attı.</p>

  <p>Tarantiyev bağırdı:</p>

  <p>— Nasıl vermezmişsin, efendin emrediyor sana? İlya İlyiç, ne diye bu adamı ıslahevine göndermiyorsun?</p>

  <p>— Amma da yaptın! Böyle bir ihtiyar ıslahevine gönderilir mi? Haydi Zahar, inadı bırak, getir şu frakı.</p>

  <p>Zahar diretti:</p>

  <p>— Getirmem. Önce yeleğinizi ve gömleğinizi geri getirsinler; beş aydır kendilerinde konuk kalıyor. Gene öyle, birisinin isim gününe gideceğim diye almışlardı, o gün bugündür yüzlerini görmedik. Yelek kadifeden, gömlek de ince Hollanda malı, yirmi beş rublelik. Frakı vermem.</p>

  <p>Tarantiyev kızdı. Çıkarken Zahar'a yumruğunu uzattı:</p>

  <p>— Peki, ben gidiyorum. Canınız cehenneme! Unutmak yok, İlya İlyiç, evi tutacağım, işitiyor musun?</p>

  <p>Oblomov yakasını kurtarmak için sabırsızlıkla:</p>

  <p>— Peki, peki, dedi.</p>

  <p>— Mektupları da yaz. Valiye de birbirinden küçük on iki çocuğun olduğunu yazmayı unutma. Beşte de sofra hazır olsun. Niçin börek yaptırmadın?</p>

  <p>Oblomov bir şey söylemedi. Artık dinlemiyordu; çoktan gözlerini kapamış, başka şeyler düşünmeye dalmıştı.</p>

  <p>Tarantiyev gidince, odada on dakika kadar tam bir sessizlik oldu. Oblomov'u kâhyanın mektubu ve taşınma kaygısı bir hayli üzmüş, Tarantiyev'in gevezelikleri de yormuştu. Nihayet içini çekti. Aleksiyev sakin sakin:</p>

  <p>— Yazmayacak mısınız? diye sordu. Size bir kalem yontayım.</p>

  <p>— Haydi yontun, siz de gidin. Ben yalnız çalışırım. Siz gelir, yemekten sonra temize çekersiniz.</p>

  <p>— Çok iyi... Size engel olurum, doğru... Gideyim de Ekaterinenhov'a gelmeyeceğimizi söyleyeyim. Hoşça kalın, İlya İlyiç.</p>

  <p>İlya İlyiç'in onu dinlediği yoktu. Ayağını altına almış, başı ellerinde, koltukta adeta yatmış, düşüncelere dalmış, belki de uyuyakalmıştı.</p>
</body>
</html>