<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>II</h2>

  <p>İçeriye yirmi beş yaşlarında, yüzünden sağlık fışkıran bir delikanlı girdi. Yanaklarına, dudaklarına, içi gülen gözlerine baktıkça kıskanıyordu insan. Kılığı kıyafeti, saçı başı kusursuzdu. Yüzünün tazeliği, gömleğinin, eldivenlerinin, elbisesinin yeniliği adamın gözünü kamaştırıyordu. Cicili bicili bir saat zinciri takmıştı. Cebinden ince, keten bir mendil çıkardı, kokladı; sonra edalı edalı, yüzünde, parlak şapkasında, yeni boyanmış ayakkabılarının üzerinde gezdirdi. İlya İlyiç:</p>

  <p>— Merhaba Volkov, dedi. Parlak delikanlı:</p>

  <p>— Merhaba Oblomov, diye cevap verdi.</p>

  <p>— Aman yaklaşma, dışarının bütün soğuğunu içeriye dolduruyorsun.</p>

  <p>Volkov şapkasını koyacak bir yer arıyor, bulamıyordu, her yer toz içindeydi.</p>

  <p>— Amma nanemollasın, dedi.</p>

  <p>Oturmaya yeltendi. Eteklerini kaldırdı, ama koltuğu bir muayene edince vazgeçti, ayakta kaldı. Oblomov'a çıkıştı:</p>

  <p>— Hâlâ kalkmadın mı? Hem bu sabahlık nedir böyle? Bunların modası çoktan geçti.</p>

  <p>Oblomov hırkasının geniş kıvrımlarına sarınarak:</p>

  <p>— Sabahlık değil ki bu. Bir hırka, dedi. Delikanlı:</p>

  <p>— Nasılsın, iyi misin? diye sordu. Oblomov esnedi:</p>

  <p>— Ah, bana sağlığımdan söz etme, iyi değilim. Bu soğuk algınlığı berbat ediyor. Ya sen nasılsın dostum?</p>

  <p>— Hiç de fena değilim. Teşekkür ederim. Neşeliyim, çok neşeli.</p>

  <p>— Nereden böyle, bu kadar erken?</p>

  <p>— Terzimdeydim. Elbisemi nasıl buldun?</p>

  <p>— Fevkalade. Zevkine diyecek yok. Yalnız şu sırtındaki yırtmaç ne oluyor?</p>

  <p>— Bu, at gezintilerinde giyilecek bir frak.</p>

  <p>— Ya, sahi mi, ata mı biniyorsun?</p>

  <p>— Sanırım. Bu elbiseyi de sırf bugün giymek için ısmarladım. Bugün mayısın biri ya. Gorionov'la beraber Ekaterinenhov'a gideceğim. Ay, senin olup bitenlerden haberin yok mu? Gorionov subay oldu. Bugün tam kendimizi göstereceğimiz gün.</p>

  <p>Delikanlı heyecan içinde.</p>

  <p>— Sahi mi?</p>

  <p>— Onun atı doru; alayının bütün atları gibi. Benimki yağız. Sen nasıl gidiyorsun? Yayan mı, arabayla mı?</p>

  <p>— Ben mi? Ne yayan, ne de arabayla.</p>

  <p>— Ne? Bir mayısta Ekaterinenhov'a gitmiyorsun ha? Ne oluyor sana Tanrı aşkına, İlya İlyiç? Herkes orada olacak.</p>

  <p>Oblomov tembel tembel:</p>

  <p>— Herkes mi? Yok canım, dedi.</p>

  <p>— Mutlaka git, azizim. Sofia Nikolayevna ile Lidya arabada yalnız olacaklar. Arabanın ön tarafı boş. Onlarla gidebilirsin.</p>

  <p>— Ben önde oturmam; hem orada ne işim var canım?</p>

  <p>— Arabada gitmezsen Gorionov sana bir at verir.</p>

  <p>Oblomov, "Bakalım daha neler yumurtlayacak!" diye düşündü ve:</p>

  <p>— Gorionovlarla neden bu kadar ilgileniyorsun? diye sordu.</p>

  <p>Volkov kızardı:</p>

  <p>— Ah, anlatayım mı?</p>

  <p>— Anlat tabii.</p>

  <p>Volkov kanepede Oblomov'un yanına oturdu:</p>

  <p>—Ama kimseye söylemeyeceksin, söz mü?</p>

  <p>— Elbette.</p>

  <p>— Lidya'ya âşığım.</p>

  <p>— Ne güzel! Ne zamandan beri?.. Hoş bir kıza benziyor.</p>

  <p>Volkov derin derin içini çekti:</p>

  <p>— Üç hafta kadar oluyor. Mişa da Daşenka'ya âşık.</p>

  <p>— Daşenka da kim?</p>

  <p>— Sen hangi âlemdesin, Oblomov? Daşenka'yı tanımıyor musun? Bütün şehir bu dansöze bitiyor. Bu akşam baleye gidiyoruz. Mişa sahneye bir demet çiçek atacak. Ne yapıp yapıp onunla tanışması gerek; kendisi sıkılgan, tecrübesiz... Şimdi çiçekçiye gidip kamelya almam gerek...</p>

  <p>— Ne? Daha dolaşacak mısın? Gel birlikte yemek yiyelim, konuşuruz. Başıma iki felaket geldi ki...</p>

  <p>— İmkânı yok! Bu akşam Prens Tiemenevlerde yemeğe gidiyorum. Gorionovlar hep orada olacak. Alçak sesle: O da, Lidya da, diye ilave etti. Sen prensi pek ihmal ediyorsun. Ne güzel ev! Ne yaşayış! Ya yazlık köşkü? Çiçekler içinde... Gotik bir galeri de yapmışlar. Yazın orada dans edilecekmiş, canlı tablolar olacakmış... Gideceksin değil mi?</p>

  <p>— Sanmıyorum.</p>

  <p>— Aman ne ev, ne ev! Bu kış, çarşambaları en az elli kişi, hatta yüz kişi oluyorduk.</p>

  <p>— Öf, öf! Kim bilir ne sıkıntılı olmuştur.</p>

  <p>— Sıkıntılı mı? Olur mu hiç! Ne kadar kalabalık olursa insan o kadar iyi eğlenir. Lidya da sık sık geliyordu; ilkin aldırış etmiyordum ona, ama bir gün...</p>

  <p>Volkov durdu ve bir şarkıya başladı:</p>

  <p>Ne mümkün ah! Ne mümkün unutmak Ne mümkün aşkı akılla yenmek...</p>

  <p>Boş bulunarak bir koltuğa oturdu; fakat sıçrayıp kalktı, mendiliyle elbisesini süpürdü.</p>

  <p>— Bu ne toz her tarafta... Oblomov içini çekerek:</p>

  <p>— Ah bu Zahar, dedi. Volkov:</p>

  <p>— Eh, artık kaçmalı, dedi. Çiçekçiye gidiyorum, <i>au revoir.</i><a href="../Text/Section0056.xhtml#Footnote0003" id="Feedback0003"><sup>[3]</sup></a></p>

  <p>— Balodan sonra bana çaya gel. Olanı biteni anlatırsın.</p>

  <p>— Gelemem; Mussinskilere söz verdim. Bugün kabul günleri; gelsene, hem seni onunla tanıştırırım.</p>

  <p>— Yok canım, ne işim var orada?</p>

  <p>— Mussinskilerde mi? Azizim, oraya gitmeyen yok. Gidilmez olur mu oraya? Her şeyden söz edilen bir yer.</p>

  <p>— İşte asıl beni sıkacak olan da bu ya!</p>

  <p>Volkov sözünü kesti:</p>

  <p>— Öyle ise Mezdrovalara gel. Orada yalnız bir şeyden, sanatlardan söz edilir: Venedik resmi, Beethoven, Bach, Leonardo da Vinci...</p>

  <p>Oblomov esnedi:</p>

  <p>— Hep aynı laflar, felaket! Bir sürü ukala desene.</p>

  <p>— Aman, birader, sana da bir şey beğendirmek mümkün değil. Ama gidilecek yer çok. Şimdi herkesin kabul günü var. Perşembeleri Savinovlarda, cumaları Maklaşinlerde, pazarları Viaznikovlarda, çarşambaları Prens Tiemenev'de.</p>

  <p>Ve mağrur bir eda ile ekledi:</p>

  <p>— Bütün günlerim dolu.</p>

  <p>— Böyle salon salon dolaşmaya nasıl da katlanıyorsun?</p>

  <p>— Katlanmak da söz mü? Bundan daha eğlenceli ne ola bilir? Sabahları okuyorum: Olanı biteni bilmem gerek, Tanrıya şükür öyle bir işim var ki daireye hiç uğramasam da oluyor. Haftada iki defa uğrarım, genel müdürle yemek yerim, sonra da uzun zaman görmediğim birkaç kişiyi ziyaret ederim. Rus veya Fransız tiyatrosuna yeni bir aktris gelir... Nihayet opera mevsimi başlar, abone olurum. Şimdi ise âşığım... Yaz geldi; Mişa'ya izin verecekler. Değişiklik olsun diye onların köyüne gideceğiz. Av var, pek hoş komşuları var, kır baloları var. Lidya ile ormanlarda gezeceğiz, sandala bineceğiz, çiçekler toplayacağız...</p>

  <p>Volkov, "Ah!" diye bağırarak, fırıl fırıl döndü.</p>

  <p>— Haydi, şimdilik hoşça kalın, kaçıyorum.</p>

  <p>Bunu söylerken tozlu aynada boyunu boşunu görmeye çalışıyor, bir türlü göremiyordu. Oblomov:</p>

  <p>— Dur, dur, diye bağırdı. Seninle biraz benim işlerden konuşmak istiyorum.</p>

  <p>— Pardon, kaybedecek bir dakikam yok. Başka bir zaman. Benimle istiridye yemeye gel. Rahat rahat konuşuruz. Gel sahi, paralar Mişa'dan.</p>

  <p>— Hayır, hayır, bırak.</p>

  <p>— Öyle ise, hoşça kalın.</p>

  <p>Kapıya yollandı, sonra tekrar döndü. Giydiği pürüzsüz, buruşuksuz eldiveni göstererek:</p>

  <p>— Şuna bak, dedi. Oblomov şaşırarak:</p>

  <p>— Neymiş o? diye sordu.</p>

  <p>— Yeni bağlar eldiveni ne kadar güzel bağlıyor, bak. Artık iki saat düğme ile uğraşmaya gerek yok. Şöyle bir çektin mi, tamam. Paris'ten geliyor. İstersen sana bir çift getireyim de dene.</p>

  <p>— Olur.</p>

  <p>— Bir de şuna bak, diyerek saat zincirindeki süslerden birini çıkardı.</p>

  <p>— Kenarı kıvrık minimini bir ziyaret kartı.</p>

  <p>— Yazıyı okuyamıyorum.</p>

  <p>— Pr... Prens, M... Misel. Soyadı Tiemenev sığmamış. Onu bana kendisi paskalyada hediye etti. Paskalya yumurtası yerine. Haydi hoşça kalın, au revoir, daha gidilecek on yerim var. Ah, Tanrım yaşamak ne güzel şey!</p>

  <p>Sonra çıktı gitti.</p>

  <p>Oblomov düşündü: "Bir günde on yer, vah zavallı! Bu da hayat mı?" Omuzlarını silkti. "Bütün bunlar arasında insanda hal mi kalır? Böyle bin parça olmanın anlamı var mı? Lidya'ya kur yapılır... Hoş kız. Onunla köyde çiçek toplamak, gezmek, hiç de fena değil! Ama bir günde on yere gitmek! Vah zavallı!" Oblomov bunları düşünerek sırtüstü yattı. Onun böyle boş düşünceleri, istekleri olmadığına, yok yere sokaklarda dolaşmadığına, odasında uzanıp insanlık onurunu ve rahatını kaybetmediğine şükrediyordu. Kapının çıngırağı yine düşüncelerini kesti.</p>

  <p>Başka bir konuk geldi.</p>

  <p>Nefti frak giymiş bir adam; armalı düğmeler; özene bezene kesilmiş siyah favoriler; sinekkaydı tıraşlı bir yüz; yorgun fakat sakin, düşünceli gözler, yıpranmış bir çehre, hülyalı bir gülümseme.</p>

  <p>Oblomov neşeli neşeli:</p>

  <p>— Merhaba Sudbinskiy, dedi. Nihayet eski meslektaşını görmeye geldin. Yaklaşma, yaklaşma! Dışarının soğuğu üstünde.</p>

  <p>— Merhaba İlya İlyiç. Çoktandır seni görmek istiyordum. Ama dairede ne çok iş var, bilsen. Bu çanta ağzına kadar rapor dolu. Bakanlıkta hademeye söyledim, ararlarsa buraya gelip haber verecek. Bir dakika bile serbest değilim.</p>

  <p>— Nasıl? Bu saate kadar dairede kalıyor musun? Eskiden saat onda...</p>

  <p>— Evet eskiden öyle idi; şimdi işler değişti. Daireye on ikide gidiyorum. Araba ile.</p>

  <p>— Ha anlıyorum! Şube müdürü oldun! Ne zamandan beri?</p>

  <p>Sudbinskiy başını anlamlı anlamlı sallayarak:</p>

  <p>— Paskalyadan beri, dedi. Ama ne iş, ne iş! Sekizden on ikiye kadar evde çalışıyorum. On ikiden beşe kadar Bakanlık'ta, akşam da evde çalışıyorum. İnsan yüzü gördüğüm yok.</p>

  <p>— Ya, demek şube müdürü oldun! Kutlarım. Yolunu tuttun artık. Küçük memurluğa ikimiz beraber başlamıştık! Sen bir yıla kalmaz müşavir olursun.</p>

  <p>— O da bir şey mi? Müşavirliği bu yıl alabilirim; asillik unvanı bir defa garanti. Takdirname için de adaylığımı koymayı düşünüyorum; ama yeni bir görev aldım. İki yıl arka arkaya terfi olmuyor yoksa...</p>

  <p>— Bu akşam bana yemeğe gelsene; terfin şerefine bir iki kadeh içeriz.</p>

  <p>— İmkânı yok. Bu akşam genel müdür yardımcısına davetliyim. Raporumun perşembeye kadar hazır olması gerek. Taşra haberlerine güvenilmiyor, bütün listeleri kendim gözden geçiriyorum. Foma Fomiç öyle ince eleyip sık dokuyor ki... Her şeyi kendi görmek istiyor. Yemekten sonra oturup çalışacağız.</p>

  <p>Oblomov inanmadı:</p>

  <p>— Ne, yemekten sonra ha?</p>

  <p>— Tabii... Hatta erken çıkıp Ekaterinenhov'a gidebilirsem ne mutlu bana! Sana da onun için geldim zaten. Benimle gel diyecektim. Gelirsen sana uğrarım...</p>

  <p>Oblomov yüzünü buruşturarak:</p>

  <p>— Biraz rahatsızım, gelemem, dedi. Üstelik işim de var. Hayır gelemeyeceğim!</p>

  <p>— Vah, vah! Hava da ne kadar güzel! Benim serbest olabildiğim günler o kadar az ki...</p>

  <p>— Dairede daha ne var, ne yok?</p>

  <p>— Bir hayli değişiklik var; artık mektuplarda, "Arzı tazimat ederim," denmiyor, "Saygılarımı sunarım," deniyor. Sicil dosyaları da iki nüsha yapılmıyor. Kadro genişledi. Bize üç masa ve iki ücretli memur eklendi. Komisyonu dağıttılar... Velhasıl çok şey değişti.</p>

  <p>— Arkadaşlar ne âlemde?</p>

  <p>— Bildiğin gibi. Ah, Svinkin bir dosya kaybetti!</p>

  <p>Oblomov eski günlerin korkularını yeniden duyarak, titrek bir sesle sordu:</p>

  <p>— Yok canım! Müdür ne yaptı?</p>

  <p>— Dosya bulunmadıkça ikramiyesini vermeyeceğini söyledi. İş önemli: Vergi meselesi.</p>

  <p>Sudbinskiy sesini alçaktı:</p>

  <p>— Müdürün düşüncesine göre, dosyayı mahsus kaybetmiş...</p>

  <p>— Olur mu öyle şey?</p>

  <p>Sudbinskiy, yukarıdan ve arkadaşını koruyormuş gibi:</p>

  <p>— Hayır, hayır, olamaz elbet, dedi. Ama işin doğrusu Svinkin de dalgacının biri. Yaptığı bilançolar yenir yutulur gibi değil; her şeyi karmakarışık ediyor. Çok çektim ondan. Ama işin doğrusu ondan böyle şeyler umulmaz. Hayır, hayır, bunu yapmamıştır. Dosya bir yere tıkılmış olacak; günün birinde bulunur.</p>

  <p>— Eh, demek sabahtan akşama kadar hep işler içindesin; durmadan çalışıyorsun.</p>

  <p>— Sorma kardeşim, sorma! Ama Foma Fomiç gibi bir adamla çalışmak iyi şey. Kimseyi mükâfatsız bırakmıyor; çalışmayanları bile. Terfi zamanı gelenlerin hemen inhasını yapıyor; terfi zamanı gelmeyenlere de ya takdirname çıkarıyor, ya bir yerden para uyduruyor.</p>

  <p>— Senin eline ne geçiyor?</p>

  <p>— Fazla bir şey değil. Bin iki yüz ruble maaş, yedi yüz elli ruble tayin bedeli; beş yüz ruble ödenek; beş yüz ruble konut parası; bin ruble kadar da ikramiye.</p>

  <p>Oblomov yatağından fırladı:</p>

  <p>— Vay canına, güzel sesin mi var, nedir?</p>

  <p>— Hiç de fazla değil, vallahi, Peresevetlov'un maaşını artırdılar; oysa benden daha az çalışıyor. Ama tabii benim kadar itibarı yok. (Alçakgönüllülükle gözlerini indirerek) Bakan geçen gün dairenin gözbebeği olduğumu söyledi.</p>

  <p>— Yaşa be! Ama sekizden öğleye, öğleden beşe kadar mesai, akşam da evde çalışmak. Vay babam vay!</p>

  <p>— Dairede iş olmazsa ne yapacaktım sanki?</p>

  <p>— Ne bileyim ben, insan bir şeyler okur, yazar.</p>

  <p>— Bütün yaptığım iş de bu zaten. Öylesi değil canım, yazı yayımlardın demek istiyorum.</p>

  <p>— Herkes yazar olamaz ya. Senin de bir şey yazdığın yok.</p>

  <p>Oblomov içini çekti:</p>

  <p>— Ben çiftlikle uğraşıyorum. Birçok yenilikler tasarladım; çiftliğe yeni bir düzen vereceğim. İşlerim bitip tükenmek bilmiyor... Neler çekiyorum. Ama sen başkaları için çalışıyorsun.</p>

  <p>— Eh, ne yaparsın. Aldığımız parayı hak etmek gerek. Yazın dinleneceğim. Foma Fomiç söz verdi; beni işle bir yere gönderecek, saat ve verst üzerinden yolluk alacağım; üç ruble gündelik; tabii ikramiye de verecekler.</p>

  <p>Oblomov kıskançlıkla:</p>

  <p>— Sokağa atacak paraları var, dedi; sonra içini çekerek düşünceye daldı.</p>

  <p>— Paraya ihtiyacım var; sonbahara evleniyorum. Oblomov dostça sordu:</p>

  <p>— Sahi mi? Kiminle?</p>

  <p>— Vallahi Muraşinlerin kızıyla. Geçen yaz tatilinde komşuyduk. Hatırlıyor musun bana çaya geldiğin zaman görmüştün?</p>

  <p>— Hatırlamıyorum. Güzel mi bari?</p>

  <p>— Eh, hoş kız. Yemeğe birlikte gidelim istersen. Oblomov bocaladı:</p>

  <p>— Peki... Olur... Ama...</p>

  <p>— Haftaya. Oblomov ferahlayarak:</p>

  <p>— Evet, evet, haftaya, dedi. Elbiselerim hazır değil. Kızın hali vakti nasıl, zengin mi?</p>

  <p>— Evet, babası general; bize on bin ruble veriyor. Evin kirası devletten. On iki odanın yarısı bizim olacak; mobilyaları, sobaları, lambaları hepsi içinde... Fena değil.</p>

  <p>Oblomov imrenerek:</p>

  <p>— Fena olur mu hiç, dedi. Yaşadın, desene.</p>

  <p>— Nikâhta sağdıcım olacaksın, unutma.</p>

  <p>— Elbette, unutur muyum hiç! Kuznetsov, Vasiliev, Mahov ne alemdeler?</p>

  <p>— Kuznetsov çoktan evlendi. Mahov benim eski yerimde. Vasiliev'i Polonya'ya gönderdiler. İvan Petroviç Sen Vladimir nişanı aldı. Oleşkin'e artık ekselans deniliyor.</p>

  <p>— İyi adamdır.</p>

  <p>— Evet, iyidir; layıktı doğrusu.</p>

  <p>— İyi huylu, nazik, sakin.</p>

  <p>— İnsan adamdır. Hiç kendini öne sürmez. Hiçbir arkadaşa zarar verdiği, başkasının işine engel olduğu görülmemiştir... Herkes için elinden geleni yapar.</p>

  <p>— Bulunmaz adamdır. Hata işlersin, bir şey unutursun, tarihi, yönetmeliği şaşırırsın, hiç ağzını açmaz. Sadece raporu bir arkadaşa yeniden yazdırır. Eşi yoktur doğrusu.</p>

  <p>— Bizim Semiyon Semiyoneviç'e gelince, adam olacağı yok. İşgüzarlık etmeden duramıyor. Yine ne yaptı, biliyor musun? Hükümet bize ait binalara birer köpek kulübesi yaptıracak oldu. Hırsızlığı önlemek için. Bizim mimar, aklı başında, işini bilir, namuslu bir adamdır. Kulübeler için makul bir masraf gösterdi. Seninki bunu fazla bulmuş, sormuş soruşturmuş; bir müteahhide fiyatı kırdırmış; bula bula otuz kapik fark bulmuş ve oturup bir rapor döşenmiş.</p>

  <p>Kapının çıngırağı çaldı. Sudbinskiy:</p>

  <p>— hoşça kalın, dedi; gevezeliğe dalıp saati unuttum. Dairede ararlar.</p>

  <p>— Dur biraz; sana bazı şeyler danışmak istiyorum: Başımda iki bela var...</p>

  <p>— Hayır, hayır; başka zaman uğrarım.</p>

  <p>Ziyaretçi bu sözlerden sonra odadan çıktı. Arkasından bakan Oblomov kendi kendine konuştu:</p>

  <p>— Zavallı dostum, batmışsın sen, boğazına kadar batmışsın batağa, gidiyorsun. Biçare, işinden başka hiçbir şey göremez, duyamaz, konuşamaz olmuş. Ama böylesinin yolu açıktır, yakında büyük işler başarır, en yüksek mevkilere yükselir... Bizde buna meslek sahibi olmak diyorlar. Bunun için zekâya, iradeye, ruha gerek yok; bütün bunlar lüks. Bu adamın hayatı böyle geçip gidecek ve ruhunun birçok yanı hiçbir zaman açılmayacak... On ikiden beşe kadar dairede iş, sekizden on ikiye kadar da evde, vah zavallı!</p>

  <p>Oblomov, bütün gün uzanıp yatabileceğini düşünerek ferahlık duyuyordu.</p>

  <p>Rapor hazırlamaya, evrak yazmaya mecbur olmadığı, duygularını, hayallerini serbest bırakabildiği için de gurur duyuyordu.</p>

  <p>Oblomov öyle dalmıştı ki, yatağının başucuna kadar gelip duran ince, uzun, esmerce bir adamın farkına varmamıştı. Bu ziyaretçinin yüzü, favorileri, bıyığı ve keçi sakalı ile kaplı idi. Üstünde başında yapmacık bir ihmal görünüyordu.</p>

  <p>— Merhaba İlya İlyiç.</p>

  <p>— Merhaba Penkin; aman yaklaşma, dışarının soğuğunu getiriyorsun...</p>

  <p>— Hep aynı garip adam. Hep eskisi gibi tembel, gamsız...</p>

  <p>— Ben mi gamsız? Dur sana kâhyadan aldığım mektubu göstereyim. Durmadan kafa patlatıyorum, sen gelmiş bana gamsız diyorsun? Nereden böyle?</p>

  <p>— Kitapçıdan geliyorum. Dergiler çıktı mı diye bakmaya gittim. Yazımı okudun mu?</p>

  <p>— Hayır.</p>

  <p>— Sana göndereyim de oku.</p>

  <p>Oblomov bir karış esneyerek:</p>

  <p>— Ne üstüne? diye sordu.</p>

  <p>— Ticaret, kadının özgürlüğü, bu canım nisan havası ve yangın söndüren yeni bir buluş üstüne. Nasıl olur da gazete, dergi okumazsın. Bütün hayatımız onlarda. Ben artık edebiyatta realizm yolunda çalışıyorum.</p>

  <p>— İşin çok mu?</p>

  <p>— Eh, epeyce. Her hafta gazete için iki makale, kitap eleştirisi; şimdi de bir hikâye yazdım.</p>

  <p>— Konusu ne?</p>

  <p>— Bir kasabada kaymakamın bir esnafa dayak atması...</p>

  <p>— İşte edebiyatta realizm buna derler.</p>

  <p>Edebiyatçı memnun:</p>

  <p>— Değil mi ya? dedi. Sana bu hikâyenin ana fikrini anlatayım. Yeni ve cüretli bir fikir doğrusu. Yolcunun biri kasabadan geçerken dayak olayını görmüş ve valiye şikâyet etmiş. Vali kasabaya resmi görevle giden bir memura bu işi de incelemesini ve ayrıca kaymakamın kişiliği ve davranışları üstüne bilgi toplamasını emretmiş. Memur ticaretten konuşmak bahanesiyle esnafı çağırmış, söz arasında bu meseleyi de sormuş. Esnaf ne yapsa beğenirsin? Gerdan kırıp gülmüşler. Kaymakamı övmüşler, göklere çıkarmışlar. Memur başka yerlerde de soruşturma yapmış. Esnafın korkunç birer hırsız olduğunu, bozuk mal sattıklarını, eksik ölçüp tarttıklarını, hükümeti bile aldattıklarını, hiçbirinde namus olmadığını ve yedikleri dayağı hak ettiklerini öğrenmiş.</p>

  <p>— Sözün kısası kaymakamın attığı dayak eski trajedilerdeki fatum'a benzer bir şey oluyor.</p>

  <p>— İyi buldun. Çok ince bir zekân var. İlya İlyiç; keşke yazı yazsaydın sen de! Böylece hem kaymakamın zorbalığını, hem de halkın ahlâk bozukluğunu göstermiş, küçük memurların kullandıkları usullerin kötülüğünü, sert fakat yasal tedbirlerin gerekliliğini belirtmiş oluyorum. Oldukça yeni bir fikir değil mi?</p>

  <p>— Evet, özellikle benim için; o kadar az okuyorum ki...</p>

  <p>— Sahi öyle; odanda hiç kitap göründüğü yok. Ama yalvarırım sana, yakında çıkacak bir eser var, onu mutlaka oku. Muazzam bir destan denebilir: Rüşvet yiyen bir adamın düşmüş bir kadına aşkı. Yazanın kim olduğunu söyleyemem, şimdilik gizli.</p>

  <p>— Ne var içinde?</p>

  <p>— Toplum düzenimizin işleyişini olduğu gibi ortaya koyuyor, hem de şiirli bir biçim içinde. Toplumun bütün güçlerine değiniyor. Toplumsal merdivenin bütün basamaklarını ele alıyor. Yazar bu eserde zayıf, kötü ruhlu devlet adamını, çevresindeki dalkavuk rüşvetçileri, ahlâksızlığa düşmüş Fransız, Alman, Fin ve daha başka uluslardan kadınları sanki bir mahkeme önüne çıkarıyor. Her şeyi öyle yaman, öyle yürek paralayan bir gerekçilikle anlatmış ki... Bazı parçalarını dinledim. Büyük yazar: Kâh Dante'yi kâh Shakespeare'i andırıyor...</p>

  <p>Oblomov hayretle doğrularak:</p>

  <p>— Amma da yaptın ha! dedi.</p>

  <p>Penkin hemen, gerçekten çok ileri gittiğini anlayarak durdu, daha az taşkınlıkla:</p>

  <p>— Oku da bak, dedi; değerini kendin daha iyi anlarsın.</p>

  <p>— Hayır, Penkin, okuyamam.</p>

  <p>— Peki ama niçin? Olay yaratacak bir eser; daha şimdiden herkes ondan söz ediyor.</p>

  <p>— Bırak söz etsinler! Birtakım adamların işi gücü bu!</p>

  <p>— Merak edip okuyuver canım.</p>

  <p>— Nesini merak edeyim? Ne diye yazı yazar bu adamlar? Gönül eğlendirmek için herhalde.</p>

  <p>— Haksızlık ediyorsun. Hayata o kadar yakın ki, o kadar yaşıyor ki bunlar. Portreler canlı gibi. Tüccar, memur, subay, jandarma, hepsi. Tıpkı yaşayan insanlar gibi.</p>

  <p>— Evet, bütün yaptıkları bu kadar. Bir insan alıp kopyasını çıkarıyorlar. Gerçeğe uygun oluyor diye övünüyorlar. Ama, hayat ne oluyor? Eserlerinde o yok işte, dünyayı kavrayış, insanlığı gerçektenanlayış yok. Boş şeylerle övünüyorlar. Hırsızları, düşkün kızları, yolda yakalayıp hapse atar gibi edebiyata sokuyorlar! Nerede sanatkârın "gizli gözyaşları"<a href="../Text/Section0056.xhtml#Footnote0004" id="Feedback0004"><sup>[4]</sup></a> sadece kaba, zalim, alaycı bir gülüş!</p>

  <p>— İyi söyledin. Bu coşup taşan öfke, bu kötülüklere amansızca saldırış, alçalmış insanları kepaze ediş, işte asıl edebiyat budur.</p>

  <p>Oblomov birden parladı:</p>

  <p>— Hayır, hiç de değil! Hırsızı, düşmüş kadını, aldatılmış bir budalayı anlatın, anlatın ama insanı da unutmayın. Sizin için insan diye bir şey yok mu? Yalnız kafanızla yazmak istiyorsunuz. Düşünmek için kalpsiz olmak gerekir, sanıyorsunuz. Hayır, düşünmeyi besleyen sevgidir. Düşen adama el uzatın, mahvolan bir adamın haline ağlayın, onunla alay etmeyin. Sevin onu! Onda kendinizi görün ve ona kendinizmiş gibi bakın.</p>

  <p>Oblomov, tekrar kanepeye sakin sakin uzandı:</p>

  <p>— İşte o zaman yazdıklarınızı okurum, önünüzde eğilirim. Hırsızı, düşmüş kadını anlatıyorlar da insanı unutuyor veya anlatmıyorlar. Bu mudur sanat, bu mudur bulduğunuz büyük edebiyat? Kötülüğü, çamuru gösterin ama, rica ederim, buna edebiyat demeyin.</p>

  <p>— Ya! Demek hatırınız için tabiat tasvirleri yapalım, gülden, bülbülden, bir kış sabahının güzelliğinden söz edelim öyle mi? Çevremizde uğuldayan, kaynaşan hayatı görmeyelim... Biz yalnız toplumun fizyolojisini arıyoruz; şiirle, şarkı ile işimiz yok...</p>

  <p>— İnsanı, yalnız insanı anlatın bana, insanı sevin. Penkin coştu:</p>

  <p>— Faizciyi sevelim, softayı sevelim, budala veya hırsız memuru sevelim, değil mi? Laf mı bu? Edebiyatla uğraşmadığın belli! Hayır, bu adamları cezalandırmalı, toplumdan kovmalı...</p>

  <p>Penkin'in önünde ayağa kalkan Oblomov birdenbire bir peygamber tavrıyla:</p>

  <p>— Toplumdan kovmalı ha? dedi. Bu bozulmuş çamurda yüksek bir prensip olduğunu, bu düşmüş insanın gene de insan, yani kendin olduğunu, unutuyor musun? Onu kovmalı mı eledin? Ama ne yapsan, onu insanlıktan, tabiattan, Tanrının rahmetinden dışarı kovabilir misin?</p>

  <p>Oblomov bu sözleri söylerken gözleri parlıyordu. Şaşıran Penkin:</p>

  <p>— Amma da coştun! dedi.</p>

  <p>Oblomov gerçekten pek ileri gittiğini gördü. Birdenbire sustu, bir dakika kadar ayakta durdu, esnedi ve yavaş yavaş kanepeye uzandı.</p>

  <p>İkisi de bir süre sustular, Penkin:</p>

  <p>— Sen neler okuyorsun? diye sordu.</p>

  <p>— Ben mi... Daha çok yolculuk üstüne yazılmış kitapları.</p>

  <p>Tekrar sustular. Penkin:</p>

  <p>— Dediğim kitap çıkınca okuyacaksın değil mi? İstersen getireyim sana. dedi.</p>

  <p>Oblomov başıyla istemem der gibi bir işaret yaptı.</p>

  <p>— Öyle ise sana hikâyemi göndereyim...</p>

  <p>Oblomov başıyla peki, dedi.</p>

  <p>—Matbaaya gidiyorum, geç kaldım. Bak sana niçin geldiğimi söylemeyi unuttum. Ekaterinenhov'a gidelim diyecektim. Arabam var. Bugünkü şenlik için bir makale yazmam gerekiyor. Birlikte bakarız. Benim görmediğim şeyleri sen görür bana söylersin, iyi olur, gidelim...</p>

  <p>Oblomov yüzünü buruşturup üstüne örtüleri çekerek:</p>

  <p>— Hayır, biraz rahatsızım, dedi. Rutubet dokunuyor, güneş henüz etrafı iyice kızdırmadı. Ama sen bana yemeğe gel; konuşuruz; öyle iki dert var ki başımda...</p>

  <p>— Hayır, bizim yazar arkadaşlarla Sen-George Lokantası'nda toplanıyoruz; oradan Ekaterinenhov'a gideceğiz. Bütün gece de çalışacağım; gün doğarken makalem matbaada olmalı. Hoşça kal.</p>

  <p>— Güle güle, Penkin.</p>

  <p>Oblomov yine düşünmeye daldı:</p>

  <p>"Bütün gece çalışacak! Hiç uyumayacak! Herhalde yılda en az beş bin ruble kazanır. Fena para değil; ama yazı yazmak, boşuna kafamızı, ruhumuzu harcamak, hayallerimizi, düşüncelerimizi satmak, tabiatımızı zorlamak, durup dinlenmeden hareket içinde olmak, hep bir amaç peşinde koşmak... Sonra da yazmak, yazmak, dönen bir tekerlek gibi, bir makine gibi yazmak! Yarın, öbür gün, daha öbür gün hep yazmak! Tatil yok! Bayram yok! Ne zaman duracak, ne zaman dinlenecek bu adam? Vah zavallı!"</p>

  <p>Oblomov boş masanın üstüne, kalemsiz, mürekkepsiz hokkaya baktı ve yine kendisinin, yeni doğmuş bir çocuk gibi gamsız, kaygısız uzanıp yatabildiğine şükretti. Ne saadet! Yüz parça olmamak, ruhun ve vücudun güçlerini ötede beride harcamamak!</p>

  <p>Birdenbire:</p>

  <p>— Ya kâhyanın mektubu? Ya apartman işi? dedi ve düşünceye daldı.</p>

  <p>Çıngırak yine çaldı.</p>

  <p>Oblomov yeni ziyaretçiyi beklerken:</p>

  <p>— Nedir bu? Kabul gününe döndü bugün! dedi.</p>

  <p>Odaya yaşı ve yüzü belirsiz bir adam girdi. Ne güzel, ne çirkin, ne büyük, ne küçük, ne sarışın, ne esmerdi bu adam. Tabiat ona ne iyi, ne kötü, göze çarpan hiçbir özellik vermemişti. Kimi ona İvan İvaniç derdi, kimi İvan Vasiliyeviç, kimi de İvan Mihayiloviç.</p>

  <p>Soyadı üzerinde de anlaşma yoktu: Bazıları için Vasiliyev veya Andriyev, bazıları için de Aleksiyev'di. İsmini ilk defa duyan adam hemen unutuverirdi. Adıyla birlikte yüzü de, sözleri de hatırdan çıkardı. Geldiği yerde bir şey değişmez, gittiği yerden bir şey eksilmezdi. Vücudu gibi zekâsının da hiç rengi, özelliği, kişiliği yoktu. Çevresindekileri gördüğü ve işittiği şeylerle de eğlendiremiyordu, çünkü Petersburg'da doğmuş ve bir yere gitmemişti; bu yüzden başkalarının gördüğü ve işittiği, bildiği şeylerden başka bir şey bilmiyordu.</p>

  <p>Böyle bir insan sevilir mi, sever mi, nefret eder mi, acı çeker mi? Herhalde sever de, nefret de eder, acı da çeker; çünkü hiç kimse bunlarsız edemez. Fakat nasıl oluyor da bu adam herkesi sevmenin kolayını buluyor? Bu çeşit, insanlarda bir tür düşmanlık ve öç alma duyguları uyandırır. Onlara ne kötülük etseniz gene gelir size sokulurlar. Ama şu da var ki, duydukları sevgiyi sıcak, soğuk diye ölçmeye kalkarsak, bunlarınki hiçbir zaman ortayı aşmaz. Herkesi sevdikleri için iyi insan sayılırlar; oysa kimseyi sevmezler ve kötü olmadıkları için iyidirler. Böyle bir adamın önünde bir fakire sadaka verirseniz o da verir; ama küfredin, alay edin, o da aynı şeyi yapar. Ona zengin denemez; çünkü zengin değil, fakirdir; ama tam fakir de denemez, çünkü ondan daha fakirleri çoktur.</p>

  <p>Yıllık küçük bir geliri vardır; üç yüz ruble kadar. Bir küçük memurluktan da beş on ruble alır. Ama darlık çekmez, kimseden borç almaz, ondan borç almak da kimsenin aklından geçmez.</p>

  <p>Çalıştığı dairede sürekli ve belli bir görevi yoktur; çünkü ne arkadaşları, ne amirleri, hangi işi daha iyi, hangisini daha kötü yaptığını görüp neye istidadı olduğunu kestirememişlerdir. Kendisine şu ya da bu iş verildiği zaman onu o şekilde yapar ki, amiri ne söyleyeceğini bilemez; bakar, bakar, okur, okur, sonunda der ki: "Bırakın bana, sonra bakarım... Aşağı yukarı buydu istediğim."</p>

  <p>Yüzünde hiçbir zaman bir tasa, bir düşünce belirtisi görünmez; içinde bir hayat var mı, yok mu anlayamazsınız. Gözleri hiçbir şey üzerinde dikkatle durmaz, hiçbir şey onda bir merak uyandırmaz.</p>

  <p>Sokakta bir arkadaşı ona rastlar da nereye gittiğini sorarsa, "Daireye, çarşıya veya birisini geçirmeye," der. Arkadaşı, "Bırak canım, benimle postaneye, terziye veya gezmeye gel," derse, hemen kabul eder, terziye, postaneye girer ve gittiği yerlerin tam tersine bir tarafa gezmeye gider.</p>

  <p>Doğduğunu herhalde annesinden başka kimse fark etmemiştir; yaşadığını da pek az kimse bilir; fakat ölümünü kimse fark etmeyecek, öldüğüne kimse sevinmeyecek, kimse acımayacaktır. Onun düşmanı, dostu yoktur. Yalnızca birçok tanıdığı vardır. Belki bu silik kişinin yalnız cenazesi bir ilgi uyandıracak, yolda adamın biri saygı ile durup selamlayacak, belki başka bir meraklıda cenazenin önüne koşacak, ölenin adını soracak ve hemen unutacak.</p>

  <p>Bu Aleksiyev, Vasiliyev, Andriyev ya da ne derseniz deyin, insanoğlunun yarım, donuk, bulanık, bir hayali, bir gölgesiydi.</p>

  <p>Zahar evin kapısı önünde yada köşedeki bakkalda ahbaplarıyla konuşurken, efendisinin konuklarını anlatmaktan hoşlanırdı; ama sıra ona –Aleksiyev'e diyelim– gelince ne söyleyeceğini bilemezdi. Uzun uzun düşünür, vücudunda, hareketlerinde onu başkalarından ayıran yanları arar, bir türlü bulamazdı. Elini, "Adam sen de..." der gibi sallayarak:</p>

  <p>— Ne eti var, ne kemiği. Bir adam işte, derdi.</p>

  <p>Oblomov:</p>

  <p>— A, siz misiniz, Aleksiyev? dedi. Merhaba. Nereden çıktınız? Aman yaklaşmayın, ellerinizi sıkmayacağım, soğuktan geliyorsunuz.</p>

  <p>— Amma da yaptınız, soğuk yok ki!.. Bugün bu taraflara gelmek niyetinde değildim. Ovçinin'e rastladım da o zorla evine getirdi. Sizi almaya geldim, İlya İlyiç.</p>

  <p>— Ne yapacaksınız beni?</p>

  <p>— Ovçinin'e gidelim. Matyev Andreyiç Alyanov, Kazimir Albertoviç Phaylo, Vasiliy Sevatıyanıç Kolimiyagin oradalar.</p>

  <p>— Ne yapıyorlar orada, benden ne istiyorlar?</p>

  <p>— Ovçinin sizi yemeğe çağırıyor. Oblomov, hiç aldırmadan:</p>

  <p>— Hım. Yemeğe çağırıyor, diye tekrarladı.</p>

  <p>— Sonra da hep birlikte Ekaterinenhov'a gidilecek; sizin de bir araba kiralamanızı istiyorlar.</p>

  <p>— Peki ne yapacağız orada?</p>

  <p>— Ne mi yapacağız? Bugün herkes oraya gidiyor. Bugün bir mayıs, bilmiyor musunuz?</p>

  <p>— Hele bir oturun; düşünürüz.</p>

  <p>— Aman kalkın! Daha üstünüzü bile giymemişsiniz.</p>

  <p>— Durun biraz canım, daha erken.</p>

  <p>— Erken olur mu? Sizi on ikide bekliyorlar; erken yemek yiyeceğiz, ikide. Ondan sonra gezintiye. Haydi çabuk olun, gidelim. Söyleyeyim de elbiselerinizi getirsinler.</p>

  <p>— Nasıl giyineyim? Daha yüzümü yıkamadım ki...</p>

  <p>— Haydi, yıkanın öyle ise.</p>

  <p>Aleksiyev odada dolaşmaya başladı; belki yüz defa gördüğü bir resmin önünde durdu, pencereden şöyle bir baktı, raftan küçük bir şey aldı, her yanına gözgezdirdi, tekrar yerine koydu, sonra ıslık çalarak öteye beriye gitti, geldi. Ama ne yapsa boşuna. Oblomov bir türlü kalkıp yıkanmaya gitmiyordu. Böylece on dakika kadar geçti.</p>

  <p>Birdenbire Aleksiyev sordu:</p>

  <p>— E?</p>

  <p>— Ne var?</p>

  <p>— Hâlâ yatıyor musunuz?</p>

  <p>— Kalkmak mı gerek?</p>

  <p>— Tabii ya! Bekliyorlar sizi. Gidecektiniz ya!</p>

  <p>— Nereye gidecektim? Benim bir yere gitmeye niyetim yok...</p>

  <p>— Aman, yapmayın, İlya İlyiç! Az önce Ovçinin'e, oradan da Ekaterinenhov'a gideceğiz dememiş miydik?</p>

  <p>— Hiç olacak şey mi bu rutubetli havada? Görülecek ne var sanki orada? Zaten yağmur yağacağa benziyor, hava kapalı.</p>

  <p>— Gökte bir tek bulut yok, yağmuru da nereden çıkardınız. Hava size kapalı görünüyor. Çünkü pencereleriniz aylardır yıkanmamış. Üstlerindeki toza bak! Tanrı'nın ışığı içeri giremez, üstelik perdenin biri de inik.</p>

  <p>— Ne yapayım; Zahar'a söylesem, hem kadınlar getirmeye, hem de beni de bütün bir gün dışarı atmaya kalkar.</p>

  <p>Oblomov düşüncelere daldı. Aleksiyev ise masanın başına oturmuş, parmaklarını tıkırdatıyor, dalgın dalgın duvarlara, tavana bakıyordu. Birkaç dakika sonra tekrar sordu:</p>

  <p>— Ne oluyor? Gidecek miyiz, gitmeyecek miyiz? Giyinecek misiniz, giyinmeyecek misiniz?</p>

  <p>— Ne olacak giyinirsem?</p>

  <p>— Ekaterinenhov'a gideceğiz.</p>

  <p>— Amma da uzattınız, bırakın şu Ekaterinenhov'u! Otursanıza oturduğunuz yerde; nedir bu aceleniz? Kokusu mu çıktı buranın, oda soğuk mu yoksa?</p>

  <p>— Hayır, burası çok hoşuma gidiyor; çok rahatım.</p>

  <p>— Burada rahatsınız, ne diye başka yere gitmek istiyorsunuz? Benimle kalın, birlikte yemek yeriz, sonra akşama istediğiniz yere gidersiniz! Bakın, az kalsın unutuyordum. Ben zaten gidemem. Tarantiyev yemeğe gelecek; bugün cumartesi.</p>

  <p>— Ha, öyle ise... pekâlâ... öyle yapalım...</p>

  <p>— Ben size işlerimden söz ettim mi? Aleksiyev, gözlerini dört açarak:</p>

  <p>— Hangi işler? Bilmiyorum, dedi.</p>

  <p>— Kaç zamandır ne diye yerimden kalkmıyorum, düşünmediniz mi? Ben burada işin içinden nasıl çıkacağım diye yatmış düşünüyorum.</p>

  <p>Aleksiyev telaşlı görünmeye çalışarak:</p>

  <p>— Nedir mesele? diye sordu.</p>

  <p>— İki felaket. Ne yapacağımı şaşırdım.</p>

  <p>— Nedir bu felaketler?</p>

  <p>— Beni evden kapı dışarı ediyorlar. Düşünün bir kere: Çıkıp gidecekmişim buradan. Gürültü patırtı; bir sürü iş. Düşünmeye bile cesaretim yok! Sekiz yıldır burada oturuyorum, biliyorsunuz. Ev sahibi bana öyle bir oyun oynadı ki. "Hiç durmayın, çıkın," diyor.</p>

  <p>— Hem de acele ediyor, ha! Demek ki eve ihtiyacı var. Taşınmak bir beladır; öyle işler çıkar ki... Kırılan, kaybolan... Sıkıntılı şeydir. Eviniz de güzel doğrusu... Kirası ne kadar?</p>

  <p>— Bir daha böyle ev nerede bulurum, hem de çabucak? Odalar sıcak, rutubetsiz; sonra emniyetli ev de. Topu topu bir hırsızlık oldu. Tavan da pek sağlam görünmüyor, sıvaları nerede ise dökülecek gibi ama bir şey olduğu yok.</p>

  <p>Aleksiyev, başını sallayarak:</p>

  <p>— Olur şey değil, dedi.</p>

  <p>— Ne yapmalı da evden çıkmamalı? Aleksiyev bütün odayı gözden geçirerek:</p>

  <p>— Kontratınız var mı? diye sordu.</p>

  <p>— Evet, ama süresi bitti; bilmem ne kadar zamandır kirayı aydan aya veriyorum.</p>

  <p>Kısa bir sessizlikten sonra Aleksiyev sordu:</p>

  <p>— Peki, neye karar verdiniz, çıkacak mısınız, kalacak mısınız?</p>

  <p>— Hiçbir kararım yok. Düşünmek bile istemiyorum. Zahar bir çaresine baksın.</p>

  <p>— Biliyor musunuz, öyleleri vardır ki taşınmaya bayılırlar. Tek zevkleri ev değiştirmektir...</p>

  <p>— Onlar taşınadursunlar. Benim hiçbir değişikliğe tahammülüm yoktur. Ama asıl kötüsü ev meselesi değil. Bakın kâhyam bana ne yazıyor. Size mektubu göstereyim... Nerede acaba? Zahar! Zahar!</p>

  <p>Zahar sobanın üstünden sıçradı:</p>

  <p>— Öf, aman yarabbi! Tanrı ne zaman canımı alacak?</p>

  <p>İçeri girdi ve alık alık efendisine baktı:</p>

  <p>— Hani o mektup... Bulamadın mı?</p>

  <p>— Nasıl bulayım? Okuma bilmiyorum ki...</p>

  <p>— Zararı yok, sen gene ara.</p>

  <p>— Dün akşam bir mektup okuyordunuz; ondan sonra görmedim.</p>

  <p>İlya İlyiç kızarak:</p>

  <p>— Nerede öyle ise? diye sordu. Yutmadım ya! Çok iyi hatırlıyorum, elimden aldın, şurada bir yere koydun. Nah işte, burada, bak!</p>

  <p>Yorganı salladı, mektup arasından yere düştü. İkisi birden konuştu:</p>

  <p>— Hep de ben kabahatli çıkarım!..</p>

  <p>— Haydi, haydi, çek git!</p>

  <p>Zahar çıktı. Oblomov mektubu okumaya başladı. Mektup koyu kırmızı balmumu ile mühürlenmiş boz bir kâğıt üzerine kvasla<a href="../Text/Section0056.xhtml#Footnote0005" id="Feedback0005"><sup>[5]</sup></a> yazılmış gibi idi. İri solgun harfler birbirine dokunmadan, bir zafer alayı halinde, kâğıdın sol üst kenarından sağ alt kenarına doğru yürüyordu. Yer yer iri soluk bir mürekkep lekesi alayı durduruyordu:</p>

  <p>"Muhterem efendimiz, babamız, velinimetimiz, İlya İlyiç..."</p>

  <p>Burada Oblomov birçok sağlık ve esenlik dileklerini atladı ve ortalarından devam etti:</p>

  <p>"Yüksek zatınıza haber vereyim ki, çiftliğinizde her şey yolundadır. Beş haftadır yağmur yağmadı: Cenabı Hak bize kızmış olsa gerek. İhtiyarlar bile, böyle kuraklık görmedik, diyorlar. Bahar ekinleri yandı, kavruldu. Kış ekinlerinin de bir kısmını kurtlar yedi, bir kısmını da vakitsiz don mahvetti. Tekrar kazıp ektik ama ne çıkacak bilinmez. Cenabı Hakkın zatınızı korumasına dua ediyoruz.</p>

  <p>Kendimizi düşündüğümüz yok; ölsek bile ne çıkar... İvan yortusunda üç köylü daha kaçtı! Laptev, Baloçov ve Vaska, demircinin oğlu. Karılarını arkalarından gönderdim ama bir daha dönmediler; duyduğuma göre Çolki'de yerleşmişler. Çolki'ye de Verhliov'daki hemşerim gitti. Oranın Baş kâhyası onu yabancı ülkelerden Çolki'ye gelen bir sabanı görmek için Çolki'ye göndermişti. Ona, kaçan köylülerin yerlerine aramasını söyledim. Gitmiş, komiserle konuşmuş, komiser, 'Bir dilekçe ver,' demiş; 'kaçan köylülerin iadesi için gereğini yaparız.' Ben gittim; komiserin ayaklarına kapandım, ama komiser Nuh dedi, peygamber demedi; var gücüyle bağırdı: 'Defol git, dedim ya sana, bir dilekçe yaz, icabına bakarız.' Ben de dilekçe yazmadım. Burada aylıkçı bulamıyorum: Herkes Volga'da, mavnalarda çalışmaya gitti. Burada millet pek budalalaştı, babamız İlya İlyiç. Bu yıl pazara keten gönderemeyeceğiz; kurutma, temizleme makinelerini kapayıp kilitledim. Suciga'yı gece gündüz kapıda bekletiyorum: Ağzına içki koymaz, ama gene de, efendilerimin malını çalmasın diye gece gündüz ben de onu gözetliyorum. Öteki köylüler ha bire içiyorlar, sizin için çalışmak istemiyorlar; para verelim diyorlar ama para da veremiyorlar; bu yıl eğer kuraklık bütün ürünü harap etmezse efendimiz velinimetimize geçen yıldan iki bin ruble kadar eksik para göndereceğiz. Kuraklık olmazsa bu parayı zatınıza ulaştıracağız."</p>

  <p>Bundan sonra bağlılık yeminleri ve imza geliyordu: "Kâhyanız ve sadık köleniz Prokofiy Vitiyaguşkin kendi eliyle imza etti." Okuryazar olmadığı için mektubun altına bir haç çizmişti. "İşbu mektubu, mezkûr kâhyanın kayınbiraderi, Diomka Kriyov yazmıştır."</p>

  <p>Oblomov mektubun sonuna bir göz attı.</p>

  <p>Ne ay var, ne yıl, dedi. Bu mektup herhalde kâhyanın elinde bir yıl sürünmüştür. İvan yortusundan söz ediyor, sonra da kuraklık diyor. Kim bilir ne zaman aklına geldi de gönderdi...</p>

  <p>Oblomov düşünceye daldı.</p>

  <p>—İki bin ruble eksik gönderecekmiş. Ne dersiniz buna? beriye ne kalıyor? Geçen yıl ne kadar almıştım? Oblomov, Aleksiyev'e bakarak sordu:</p>

  <p>— O zaman size söylememiş miydim?</p>

  <p>Aleksiyev gözlerini tavana dikti ve düşünmeye başladı. Oblomov:</p>

  <p>— Ştoltz gelsin de ona sorayım, dedi; yedi bin mi, sekiz bin mi ne idi... Bir tarafa yazmamak ne fena! Demek şimdi beni altı bine indirecek. Aç kalırım vallahi; yaşanır mı bu parayla?</p>

  <p>— Ne diye telaş ediyorsunuz, İlya İlyiç? Hiçbir şeyden umudu kesmemeli. İnsan kendini bir bıraktı mı yandı!</p>

  <p>— Ama işittiniz mi ne diyor? Bana para göndereceği, beni teselli edeceği yerde, benimle alay ediyormuş gibi hep kötü haberler veriyor. Her yıl böyle; şaşırdım artık. "İki bin ruble kadar eksik."</p>

  <p>— Evet, büyük bir zarar. Şaka değil, iki bin, Aleksey Login de bu yıl on yedi bin yerine on iki bin almış diyorlar.</p>

  <p>— Hiç olmazsa on iki bin, altı bin değil. Bu kâhya beni allak bullak etti. Gerçekten kuraklık varsa, ürün kötü ise vaktinden önce insanı üzmenin anlamı var mı?</p>

  <p>— Evet, doğru... gerçekten anlamı yok. Ama bir köylüden öyle incelikler de beklenemez. Bu adamlar hiçbir şeyden anlamazlar.</p>

  <p>Oblomov, belki yüreğine ferahlık verecek bir şeyler bulur umuduyla Aleksiyev'e bakarak sordu:</p>

  <p>— Peki, siz benim yerimde olsanız ne yapardınız?</p>

  <p>— Düşünmeliyim İlya İlyiç, hemen karar veremem. Oblomov derin derin düşünerek:</p>

  <p>— Acaba valiye mi yazsam? diye mırıldandı.</p>

  <p>— Valiniz kim?</p>

  <p>İlya İlyiç cevap vermeden düşünmeye daldı. Aleksiyev de sustu; o da bir şeyler düşünüyordu.</p>

  <p>Oblomov, mektubu buruşturdu; başı ellerinde, dirsekleri dizlerinde, bir süre üzüntülü düşünceler içinde kaldı.</p>

  <p>— Ah, Ştoltz bari çabuk gelse! Yakında geleceğini yazdı; ama Tanrı bilir nerelerde dolaşıyor... Bir gelse, her şeyi hallederdi...</p>

  <p>Tekrar kederli bir hal aldı. Uzun süre sustular. Nihayet Oblomov kendine geldi. Kesin bir karar vermiş, yatağından çıkacakmış gibi konuştu:</p>

  <p>Yapılacak şey şudur: Hemen harekete geçmeli, boşuna vakit kaybetmemeli... ilk önce...</p>

  <p>Tam o sırada kapının çıngırağı var gücüyle çaldı. Oblomov'la Aleksiyev ürperdiler. Zahar da birden sobasından atladı.</p>
</body>
</html>