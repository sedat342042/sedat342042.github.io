<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>VII</h2>

  <p>Ertesi gün Agafya Matveyevna, Oblomov'un kendine hiçbir borcu olmadığını yazıp imzaladı. Ştoltz hemen bu kâğıtla kardeşine gitti. İvan Matveyeviç afalladı. Senedi çıkardı. Sağ elinin titrek başparmağı ile Oblomov'un tasdikli imzasını gösterdi.</p>

  <p>— Kanuna uygun, dedi. Benim bu işle bir ilgim yok. Ben kız kardeşimin menfaatlerini koruyorum. İlya İlyiç'in ona ne borcu olduğundan haberim yok.</p>

  <p>Ştoltz çıkıp giderken gözdağı verdi ona:</p>

  <p>— Bu iş yanınıza kalmaz, görürsünüz.</p>

  <p>İvan Matveyeviç ellerini ceketinin kolları içine saklayarak:</p>

  <p>— Bu iş tamamıyla yasaldır. Hem zaten benim de bu işle bir ilgim yok, dedi.</p>

  <p>Ertesi gün İvan Matveyeviç daireye gider gitmez, bir hademe, genel müdürün acele kendisini çağırdığını söyledi. Bütün memurlar ürktü:</p>

  <p>— Genel müdür mü? dediler. Niçin? Ne oluyor? Bir dosya mı istiyor acaba? Hangi dosyayı? Haydi çabuk, çabuk! Kâğıtlar düzeltilsin; listeleri çıkartılsın, çabuk! Nedir acaba?</p>

  <p>Akşam üzeri İvan Matveyeviç lokantaya bitkin bir halde geldi. Tarantiyev saatlerdir onu bekliyordu:</p>

  <p>— Ne oldu yahu?</p>

  <p>— Ne mi oldu? Bil bakalım ne oldu?</p>

  <p>— Sana küfür mü etti?</p>

  <p>İvan Matveyeviç, Tarantiyev'e çıkışarak:</p>

  <p>— Küfür mü! Dayak atsa daha iyi ederdi! dedi.</p>

  <p>— Sen yaman bir adammışsın doğrusu! Bana bu Almanın kim olduğunu söylemek yok muydu?</p>

  <p>— Dedim ya, açıkgözün biri.</p>

  <p>— Açıkgözün biri! Lafa bak? Sanki hiç açıkgöz görmedik. Bana nüfuzlu bir adam olduğunu niçin söylemedin? Seninle ben nasılsak, o da genel müdürle öyle. Bunu bilseydim onunla böyle işlere girer miydim?</p>

  <p>— Ama iş tamamıyla kanuna uygun.</p>

  <p>— Tamamıyla kanuna uygun! Sen git de bunu orada söyle: Genel müdür bana ne dedi, biliyor musun?</p>

  <p>— Ne dedi?</p>

  <p>— "Sen bir dolandırıcı ile beraber Oblomov'a içki içirip kız kardeşinin adına bir senet imzalatmışsın, doğru mu?" dedi.</p>

  <p>— Bir dolandırıcı ile beraber dedi mi sahi?</p>

  <p>— Evet, dedi.</p>

  <p>— Kim olabilir bu dolandırıcı?</p>

  <p>— Sen tanımazsın herhalde! Sakın sen olmayasın?</p>

  <p>— Benim adım bu işe nasıl karıştı?</p>

  <p>— Git Almanla senin Oblomov'una sor. Herif her şeyi çakmış.</p>

  <p>— Peki ama birader, sen başka birinin adını verseydin, benim bu işe karışmadığımı söyleseydin.</p>

  <p>— Öyle ya! Sen hiç böyle işlere karışır mısın?</p>

  <p>— Genel müdür bir dolandırıcı ile birlikte deyince sen ne cevap verdin? Bu sözü için herifi tongaya bastırabilirdin.</p>

  <p>— Tongaya bastırabilirmişim! Sen bir dene bakalım. Bir şeyler söylemek isterdim, "Yalan efendimiz, iftira ediyorlar; benim Oblomov'la filan hiçbir ilgim yok. Bunlar Tarantiyev'in işleri..." diyecektim, ama dilim tutuldu. Ayaklarına kapanmaktan başka bir şey yapamadım.</p>

  <p>— Peki ne olacak, seni mahkemeye mi verecekler yani? Benim hiçbir ilgim yok bu işte, biliyorsun; senin durumun.</p>

  <p>— İlgisi yokmuş: Daha da neler! Yoo, dostum; bu işte yanarsak, benden önce sen yanarsın. Oblomov'a içki içiren kimdi? Onu kim korkuttu?</p>

  <p>— Ama bunu bana sen yaptırdın. Sen bunadın mı Tanrı aşkına? Benim bu işlerden hiç haberim yok. Bu seninki nankörlük vallahi! Sayemde bunca paralar kazandın. Benim aldığım sadece üç yüz ruble...</p>

  <p>— Ya, bütün sorumluluğu ben yükleneyim, değil mi? Amma da açıkgözsün, hayır, asıl benim bir şeyden haberim yok. Kız kardeşim bana senedi tasdik ettirmemi söyledi. Kendisi kadın olduğu için bu işleri beceremiyordu. Sen, bir de Zatiyortiy şahit oldunuz. Sorumlu olan sizsiniz.</p>

  <p>— Bari git kız kardeşinle konuş: Kardeşinin başına iş açmak istemez elbet.</p>

  <p>— Kardeşim sersemin biri. Onunla ne yapılabilir?</p>

  <p>— Ne söylüyor?</p>

  <p>— Ne söyleyecek? Ağlayıp duruyor, İlya İlyiç'in bana borcu yok, diyor. On para vermedim, diyor. Başka bir şey demiyor.</p>

  <p>— Ama sende bir senedi var. Bu işte sen bir şey kaybetmiyorsun.</p>

  <p>— Al, sana hediyem olsun istersen. Ondan ne alabilirim? Evi, sebze bahçesini mi? Bin ruble bile etmez, ev zaten parça parça dökülüp gidiyor. Hem sonra ben o kadar aşağılık bir adam mıyım? Kardeşim çocuklarıyla gidip dilensin mi?</p>

  <p>— Demek bizi mahkemeye verecekler? Bu işten ucuz kurtulsak bari: Artık bana yardım edersin, kardeş!</p>

  <p>— Ne mahkemesi? Yok öyle şey. Genel müdür, sizi şehirden kovduracağım, dedi, fakat Alman bırakmadı. Oblomov'un adı bu işlere karışmasın, dedi.</p>

  <p>— İyi öyleyse, aman ferahladım. Haydi bir şey içelim.</p>

  <p>— Ne içmesi? Kimin cebinden? Senden herhalde?</p>

  <p>— Ne diye senden içmiyoruz? Bugün de bir yerden yedi ruble kıvırmışsındır.</p>

  <p>— Ne kıvırması! Bana olan oldu! Daha genel müdürümüzün söylediklerini bitirmedim.</p>

  <p>Tarantiyev tekrar telaşlandı:</p>

  <p>— Ne var? Ne söyledi başka?</p>

  <p>— İstifanı ver dedi.</p>

  <p>— Deme yahu! Dur, ben gider, o Oblomov'a gösteririm. Öyle bir küfür ederim ki...</p>

  <p>— Zaten senin işin gücün küfür, başka şey yaptığın yok.</p>

  <p>— Yo, ne dersen de, herife bir iyi küfretmeliyim. Ama dur, belki haklısın. Biraz daha sabretmeli. Bak aklıma ne geliyor, dinle.</p>

  <p>— Nedir yine, söyle bakalım.</p>

  <p>— Mükemmel bir iş yapılabilir. Ama senin orda oturmayışın çok fena.</p>

  <p>— Niçin?</p>

  <p>— Niçin mi? Kız kardeşinle Oblomov'un mercimeği fırına verecekleri bir zamanı gözetleyip şahitleri de getirdin mi, tamam. Artık Alman da bir şey yapamaz. Şimdi artık memur filan değilsin. Aleyhine dava açarsın, kanun senden yana olur. O zaman Alman da korkar, seninle anlaşmaya bakar.</p>

  <p>— Evet, belki böyle bir şey yapabilirim. İyi buluşların var, ama uygulamaya gelince boş çıkıyor. Zatiyortiy de öyle. Ama ben çaresini bulurum. Sen dur hele. Benim aşçıyı onların mutfağına gönderirim. Anisya ile ahbap olur; olanı biteni anlar. Sonra... Gel içelim şimdi.</p>

  <p>— Haydi içelim. Sonra ben Oblomov'a gideyim.</p>

  <p>Ştoltz, Oblomov'u köye götürmeye çalıştı. Fakat Oblomov bir ay daha kalmak için o kadar yalvardı ki Ştoltz acıdı. Oblomov bu ay içinde işlerini düzeltecek, evi başkasına devredecek, Petersburg'daki bütün takıntıları, söküp atacak, böylece bir daha dönmesine gerek kalmayacaktı Zaten yapılacak ev için eşya alması da gerekiyordu. Evin işlerine bakacak Agafya Matveyevna gibi birisini bulmak da istiyordu. Onu kandırıp götüreceğini umuyordu. Evini satıp gelir, orada kendisine layık ev işleri bulur, diyordu. Ştoltz sözünü keserek sordu:</p>

  <p>— Bu ev sahibi konusunda sana bir şey sormak istiyordum İlya. Onunla senin aranda ne var?</p>

  <p>Oblomov kıpkırmızı oldu.</p>

  <p>— Ne demek istiyorsun?</p>

  <p>— Ne demek istediğimi anlıyorsun, yoksa böyle kızarmazdın. Bana bak İlya, seni uyarmak işe yararsa, dostluğumuz adına senden ihtiyatlı olmanı rica edeceğim.</p>

  <p>— Niçin? Neden bahsediyorsun?</p>

  <p>— Ondan öyle ateşli ateşli söz ediyorsun ki, onu... Oblomov zoraki bir gülüşle:</p>

  <p>— Sevdiğimi sanıyorsun, öyle mi? Daha da neler! dedi.</p>

  <p>— O zaman daha fena. Bu işte sevgi yok da, sadece...</p>

  <p>— Andrey, sen benim hiç ahlâksızlık ettiğimi gördün mü?</p>

  <p>— O halde niçin kızardın?</p>

  <p>— Sen böyle bir şey düşündüğün için. Ştoltz şüphe ile başını salladı.</p>

  <p>— Dikkat et, ayağın kayar, kuyuya düşersin, İlya. Böyle kültürsüz bir kadın, bu renksiz hayat, bu bayağı, bu anlamsız çevre... Of!</p>

  <p>Oblomov bir şey söylemedi.</p>

  <p>— Peki, hoşça kalın. Olga'ya, seni yakında bizde ya da Oblomovka'da göreceğimizi söyleyeceğim. Unutma; seni dünyada rahat bırakmaz!</p>

  <p>— Muhakkak, muhakkak! Söyle, izin verirse, kışı sizinle geçiririm.</p>

  <p>— Ne iyi olur.</p>

  <p>Ştoltz o gün gitti. Akşamüstü Tarantiyev geldi. Oblomov'a küfürü basmak için sabırsızlanıyordu. Ama Tarantiyev düşünemiyordu ki, Oblomov, İlyinskilerle düşe kalka onun gibilerle anlaşmak alışkanlığını yitirmiş, kabalığı, hayasızlığı, uyuşuk bir hoşgörü ile değil, nefretle karşılamaya başlamıştı. Oblomov daha yazlıkta görüştükleri zaman değişmişti; Ama Tarantiyev çok seyrek geldiği zaman hep başkaları da bulunduğu için aralarında tatsız çatışmalar olmamıştı.</p>

  <p>Tarantiyev elini uzatmayarak kötü bir bakışla:</p>

  <p>— Merhaba hemşeri, dedi.</p>

  <p>Oblomov pencereden dışarı bakarak soğuk soğuk:</p>

  <p>— Merhaba, dedi.</p>

  <p>— Velinimetin gitti, değil mi?</p>

  <p>— Evet, gitti; ne olacak?</p>

  <p>— Yaman velinimet doğrusu!</p>

  <p>— Beğenemedin mi?</p>

  <p>— Nasıl beğenmem, elimde olsa asarım!</p>

  <p>— Yok canım.</p>

  <p>— Seni de beraber aynı ağaca.</p>

  <p>— Niçin?</p>

  <p>— Çünkü namuslu olmak zorundasın. İnsanın borcu oldu mu öder, kaçamak yapmaya kalkmaz. Sen yaptığını beğendin mi?</p>

  <p>— Bak bana Mihey Andreyeviç, rica ederim, bu numaraları bırak. Tembelliğimden, kalenderliğimden yıllarca seni dinledim. Biraz vicdanın vardır sanıyordum. Yokmuş. Sen ve aşağılık arkadaşın beni aldattınız. Hanginiz daha fenasınız bilmem ama ikinizden de iğreniyorum. Dostum geldi de beni düştüğüm dolaptan kurtardı.</p>

  <p>— Dostunu sevsinler. Nişanlını da elinden almış, seni çiftliğinde de soyduğundan haberim var. Aman ne velinimet! Senin sersemlikte eşin yok iki gözüm.</p>

  <p>— Lütfen bu iltifatları kes.</p>

  <p>— Hayır, kesmeyeceğim! Benden ne kötülük gördün, nankör? Seni buraya yerleştirdim. Sana elmas gibi bir kadın buldum. Seni rahatlığa kavuşturdum. Sana bunca faydalar sağladım. Bir de bana dirsek çeviriyorsun ha? Bir Almanın vesayeti altına giriyorsun. Senin çiftliğini kiralıyor. Sen dur hele. Daha çok soyacak seni. Sana hisse senetleri bile satacak. Bak görürsün. Seni sokaklarda dilendirecek. Enayilik ediyorsun diyorum sana. Hayvanın birisin sen, nankör bir hayvan!</p>

  <p>Oblomov tehditle:</p>

  <p>— Tarantiyev! diye bağırdı.</p>

  <p>— Ne bağırıyorsun be! Bağıracak olan asıl benim. Bütün dünyaya senin bir budala, bir hayvan olduğunu duyuracağım. İvan Matveyeviç'le ben sana iyilik ettik, işlerine baktık. Sana köle gibi hizmet ettik. Her arzunu yerine getirmek istedik. Sen tuttun adamcağızı amirlerine jurnal ettin. Onu işinden, ekmeğinden ettin. Ayıp şey, çirkin şey bu senin yaptığın! Gelirinin yarısını ona vermelisin. Haydi bari, onun adına bir senet yaz da ver. Şimdi sarhoş filan değilsin. Aklın başında. Haydi, ver diyorum sana. Yoksa çıkmam buradan.</p>

  <p>Ev sahibi ile Anisya kapıdan görünerek:</p>

  <p>— Ne bağırıyorsunuz böyle, Mihey Andreyeviç? dediler. Yoldan geçen iki adam durmuş sizi dinliyor.</p>

  <p>Tarantiyev bağırdı:</p>

  <p>— Bağıracağım işte! Budalayı âleme rezil edeceğim. Sen tut bir Alman serserisine soydur kendini. Üstelik herif metresini de...</p>

  <p>Odanın içinde bir şamar sesi çınladı. Oblomov'dan yüzüne bu şamarı yiyen Tarantiyev derhal kendine geldi. Bir iskemleye düştü. Gözleri fal taşı gibi açılmıştı. Elini yüzüne götürdü. Sapsarı kesilmiş, nefesi durmuş bir halde:</p>

  <p>— Bu ne demek? dedi. Ne oluyor? Ne demek? Bana hakaret öyle mi? Bunun hesabını sorarım sana. Derhal valiye şikâyet edeceğim. Gördünüz değil mi?</p>

  <p>İki kadın hemen:</p>

  <p>— Biz bir şey görmedik, dediler.</p>

  <p>— Ya! Demek bana tuzak kurdunuz? Burası soyguncu yatağı. Eşkıya sürüsü! Toplanmışlar, adam öldürecekler!</p>

  <p>Oblomov öfkeden sapsarı kesilmiş, titreyerek:</p>

  <p>— Defol buradan! Dolandırıcı herif! Hemen git buradan. Yoksa seni bir köpek gibi gebertirim, dedi, etrafında bir sopa aradı.</p>

  <p>Tarantiyev bağırıyordu:</p>

  <p>— Katil var! İmdat! Adam öldürüyorlar! Cankurtaran yok mu?</p>

  <p>Oblomov Zahar'ı çağırdı:</p>

  <p>— Zahar! Bu aşağılık herifi at dışarı. Bir daha da buraya ayak bastırma.</p>

  <p>Zahar parmağını uzatarak:</p>

  <p>— Haydi gel bakalım! Bak şurada haç var. Şurada da kapı, dedi.</p>

  <p>— Ben senin evine gelmedim. Dostlarımın evine geldim.</p>

  <p>Agafya Matveyevna:</p>

  <p>— Teşekkür ederiz. Sizi istemiyoruz Mihey Andreyeviç, dedi; bana değil kardeşime geliyordunuz. Sizi günahım kadar sevmem. Gelip burada yiyip içiyorsunuz, üstelik bir de yaygara koparıyorsunuz.</p>

  <p>— Ya, demek böyle konuşuyorsunuz, bayan! Çok güzel. Kardeşin gelir, sana anlatır dünyanın kaç bucak olduğunu. Bu hakaret senin de yanına kalmaz. Şapkam nerede? Tanrı belanızı versin. Haydutlar! Soyguncular! Ben size gösteririm!</p>

  <p>— Köpek zincirini koparacak gibi dört yana sıçrayıp havlıyordu.</p>

  <p>O günden sonra Tarantiyev'le Oblomov bir daha birbirlerini görmediler.</p>
</body>
</html>