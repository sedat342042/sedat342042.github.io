<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>III</h2>

  <p>Ağustos sonlarına doğru yağmurlar yağmaya, sobası olan yaz evlerinin bacaları tütmeye başladı. Sobasız evlerde oturanlarsa nezleden şişmiş yüzleri sarılı olarak dolaşıyorlardı. Yavaş yavaş bütün evler boşalıyordu.</p>

  <p>Oblomov bir daha şehre inmemişti. Bir sabah pencerenin önünden İlyinskilerin eşyası geçti. Oblomov gerçi odasını bırakıp şehirde lokantada yemekten, bütün gün uykusuz kalmaktan korkmuyordu artık, ama gene de geceyi geçirmek için bir yer gerekliydi. Park ve orman tenhalaştıktan, Olga'nın evi kapandıktan sonra yazlıkta yalnız başına oturmak çok sıkıntılı olacaktı. Boş odalarda dolaştı, parkta gezdi, tepeye çıktı indi; içine bir üzüntü çöktü.</p>

  <p>Anisya'yı ve Zahar'ı Viborg Mahallesi'ne gönderdi. Yeni bir ev buluncaya kadar orada kalmaya karar vermişti. Kendisi de şehre indi; bir lokantada çabuk çabuk yemek yedi ve akşamı Olgalarda geçirdi.</p>

  <p>Fakat şehirde sonbahar akşamları, parkta ve kayın ormanındaki güneşli günlerden ve akşamlardan çok farklıydı. Artık Olga'yı günde üç defa göremiyordu. Katya onu çağırmaya gelemez, Zahar da beş kilometrelik yere mektup götüremezdi. Böylece yazın çiçek açmış olan aşk, özünü yitirmiş gibi yavaşlamış, durgunlaşmıştı.</p>

  <p>Bazen yarım saat sustukları oluyordu. Olga dikişleriyle, nakışlarıyla uğraşırken Oblomov karmakarışık düşüncelere dalıyor ve uzak bir gelecekte yaşıyordu. Yalnız zaman zaman Olga'ya bakarken birdenbire heyecanlanıyor ya da Olga ona bakıp da gözlerinde şefkatli bir uysallık ve sessiz bir mutluluk görünce gülümseyiveriyordu. Bir hafta içinde yeni bir eve taşınacağını ve bunun için Viborg'daki evini düzenlemediğini bahane ederek üç gün üst üste şehre indi ve Olga'da yemek yedi. Ama dördüncü günü gitmekten sıkıldı ve İlyinskilerin evi etrafında bir hayli dolaştıktan sonra içini çekerek evine döndü.</p>

  <p>* * *</p>

  <p>Beşinci gün İlyinskiler başka bir yere davetliydiler. Altıncı gün Olga ona bir mağazada randevu verdi. Oradan eve yürüyerek döndüler, araba arkalarından geldi. Bütün bunlar hoş şeyler değildi; yolda ikisinin de tanıdıkları karşılarına çıkıyor, selamlaşıyor, bazen de durup konuşuyorlardı. Oblomov bu rastlantılardan fena halde sıkılarak kıpkırmızı kesiliyor, "Yarabbi, ne çirkin durum!" diyordu. Olga'nın teyzesi ona iri ve dalgın gözleriyle bakıyor, Oblomov kendisine baş ağrısı veriyormuş gibi boyuna ruh kokluyordu. Kilometrelerce yoldan kalkıp gelmek de çekilir şey değildi. Viborg Mahallesi'nden gelip gitmek tam üç saat sürüyordu. Oblomov Olga'yı zorluyordu:</p>

  <p>— Teyzene söyleyelim artık; her gün birlikte oluruz, kimse de bir şey söyleyemez.</p>

  <p>— Mahkemeye gittin mi?</p>

  <p>Oblomov, "Evet, bütün işleri bitirdim," demek isteğiyle yanıyordu, fakat Olga'nın keskin bakışları yalanını yüzünden okuyuverirdi. İçini çekip susmaktan başka çare yoktu:</p>

  <p>— Ah, bilsen bu işler ne kadar zor, diyordu.</p>

  <p>Olga gözlerini kaldırmadan:</p>

  <p>— Ev sahibi kadının kardeşiyle konuştun mu? diye soruyordu. Başka bir ev buldun mu?</p>

  <p>— Sabahları adam hiç evde olmuyor, akşamları da ben buradayım.</p>

  <p>Oblomov iyi bir özür bulduğuna seviniyor, Olga içini çekip susuyordu.</p>

  <p>— Yarın sabah muhakkak konuşacağım. Yarın pazar, daireye gitmez.</p>

  <p>— Bütün işler bitmedikçe teyzeme bir şey söylemeyelim; o zamana kadar da daha seyrek görüşelim.</p>

  <p>— Peki, peki; haklısın.</p>

  <p>— Bize pazarları gel; yani kabul günleri; bir de çarşamba diyelim; o gün başka konuk gelmez. Tiyatroda da görüşebiliriz. Bizim ne zaman gittiğimizi öğrenir, sen de gelirsin.</p>

  <p>Oblomov, Olga'nın işleri düzene sokmasına sevinerek:</p>

  <p>— Evet, çok doğru, dedi.</p>

  <p>— Güzel havalarda yaz bahçesine giderim, sen de gelirsin; bizim parkı hatırlarız.</p>

  <p>Oblomov, Olga'nın elini öptü ve pazara kadar gelmeyeceğini söyleyerek ayrıldı. Olga onun arkasından üzgün üzgün baktı; sonra piyanosuna oturarak kendini müziğe verdi. Gözlerinde nedenini bilmediği yaşlar vardı. Şarkı söylemek istedi, söyleyemedi.</p>

  <p>Oblomov ertesi gün yataktan kalkınca yazın giydiği hafif pardösüyü aldı. Hırkasını çoktan bırakmış, hatta dolaptan çıkarılmasını emretmişti. Zahar kahvaltı tepsisiyle beceriksizce masaya yaklaştı; Anisya her zamanki gibi kapının aralığından Zahar'ı gözetliyordu. Her şey yolunda giderse, hemen kayboluverecek, ama tepsiden bir şey düşecek olursa ötekilerini kurtarmak için hemen koşacaktı. Zahar da bunun üzerine düşen şeylere, karısına küfredecek, ona dirseğini kaldıracaktı.</p>

  <p>Oblomov sordu:</p>

  <p>— Ne güzel kahve, kim yaptı bunu?</p>

  <p>— Ev sahibi. Beş günden beri o yapıyor. "Siz çok şikore<a href="../Text/Section0056.xhtml#Footnote0020" id="Feedback0020"><sup>[20]</sup></a> katıyorsunuz, az da kaynatıyorsunuz; bırakın ben yapayım," dedi.</p>

  <p>Oblomov bir bardak daha doldurarak:</p>

  <p>— Enfes; ona teşekkür ettiğimi söyle, dedi.</p>

  <p>Zahar yandaki odanın aralık kalmış kapısını göstererek:</p>

  <p>— Kendisi orada, dedi.</p>

  <p>Kiler gibi bir yerdi orası. Kadın orada çalışırdı; çay, şeker, kahve, çanak çömlek de oradaydı.</p>

  <p>Oblomov ev sahibi kadının sırtını, beyaz gerdanının bir kısmını ve çıplak dirseklerini görebiliyordu.</p>

  <p>— Ne yapıyor orada öyle dirseklerini oynatarak?</p>

  <p>— Bilmem, belki dantela örüyordun.</p>

  <p>Oblomov oynayan dirseklerine, eğilip kalkan sırtına bakıyordu. Eğildiği zaman beyaz bir etek, temiz çoraplar ve dolgun, diri bacaklar görünüyordu. Oblomov içinden, "Ufak bir memur karısı ama dirsekleri bir kontesin dirsekleri gibi," dedi.</p>

  <p>Öyleye doğru Zahar, ev sahibi kadının gönderdiği börekten yemek ister mi diye sormaya geldi:</p>

  <p>— Bugün pazar, börek pişiriyorlar, dedi.</p>

  <p>— Tanrı bilir nasıl börektir; havuçlu, soğanlı...</p>

  <p>— Oblomovka'daki börekten aşağı kalmaz. İçine piliç etiyle taze mantar koymuşlar.</p>

  <p>— İyi öyleyse. Biraz getir bakalım. Kim pişiriyor bunu? O pis köylü karısı mı?</p>

  <p>— O değil canım. Hanımı olmasa o hamur bile yoğuramaz. Ev sahibi hep mutfakta. Böreği Anisya ile beraber pişirdiler.</p>

  <p>Beş dakika sonra yandaki odanın kapısından, Oblomov'un evvelce gördüğü şalla yarı örtülü bir kol uzandı. Elinde, bir tabak içinde dumanı tüten kocaman bir börek parçası duruyordu. Oblomov tatlı bir sesle:</p>

  <p>— Çok teşekkür ederim, dedi.</p>

  <p>Kapıdan tabağı alırken kadının dolgun göğsüne ve omuzlarına baktı. Kapı hemen kapandı; kadın içerden sordu:</p>

  <p>— Biraz votka ister misiniz?</p>

  <p>— Hayır, votka içmem, teşekkür ederim. Votkanız ne cins?</p>

  <p>— Kendimiz yaptık. Frenküzümü yapraklarından çektik.</p>

  <p>— Bu cinsinden hiç içmedim. Biraz lütfederseniz...</p>

  <p>Çıplak kol tekrar kapıdan görünerek, bir tabakta bir kadeh votka uzattı. Oblomov votkayı içti ve çok beğendi:</p>

  <p>— Çok teşekkür ederim, dedi; kapıdan içeriye bakmaya çalıştı. Ama kapı sımsıkı kapanmıştı. Oblomov sitem eder gibi:</p>

  <p>— Sizi görüp bir günaydın dememe niçin izin vermiyorsunuz? diye sordu.</p>

  <p>Ev sahibi kadın kapısının arkasından gülümsedi:</p>

  <p>— Hep iş kıyafetiyleyim. Daha hiç mutfaktan çıkmadım. Şimdi giyinirim. Kardeşim de neredeyse kiliseden gelir, diye cevap verdi.</p>

  <p>Oblomov:</p>

  <p>— Ha, kardeşim dediniz de hatırıma geldi; onunla konuşmak istiyorum, dedi.</p>

  <p>— Peki, gelince söylerim.</p>

  <p>— Kim öksürüyor böyle? Ne kuru öksürük.</p>

  <p>— Nine öksürüyor. Sekiz yıldır böyle öksürür.</p>

  <p>Odanın öteki kapısı kapandı. Oblomov kendi kendine, "Ne kadar sade bir kadın. Ama öyle bir hali var ki... Sonra ne kadar da temiz..." dedi.</p>

  <p>Ev sahibinin kardeşiyle hâlâ konuşmamıştı. Yalnız bir iki sabah, daha yatakta iken bir adamın koltuğu altında kocaman bir kâğıt tomarıyla çitin arkasından geçip yolda kaybolduğunu görmüştü. Saat beşe doğru aynı kâğıt tomarıyla pencerenin önünden geçip karşıki kapıdan kaybolduğunu da görmüştü. Evde hiç sesi duyulmazdı. Bununla beraber, bilhassa sabahları, evde bir canlılık olurdu. Birçok ses gelir, pencereden hizmetçi kadının bir köşede çamaşır yıkadığı görülür, kapıcı ya odun yarar, ya da iki tekerlek üstünde bir su fıçısı getirir; duvarın arkasında çocukların ağlamalarıyla ihtiyar kadının devamlı öksürükleri işitilirdi.</p>

  <p>Oblomov evin en iyi dört odasında oturuyordu. Ev sahibiyle ailesi arkadaki iki odada, kardeşi de tavan arasındaydı. Oblomov'un çalışma odasıyla yatak odası avluya, konuk odası bahçeye, sofa ise, içinde lahana ve patates yetiştirilen sebze bahçesine bakıyordu. Konuk odasının perdeleri rengi uçmuş bir basmadandı.</p>

  <p>Duvarlar boyunca ceviz taklidi tahtadan iskemleler diziliydi. Aynanın altında bir oyun masası, pencere kenarlarında çiçek saksıları, tavana asılı dört kanarya kafesi vardı.</p>

  <p>Ev sahibinin kardeşi ayaklarının ucuna basa basa yürüyerek ve Oblomov'u üç defa eğilip selamlayarak odaya girdi. Üniforması boğazına kadar ilikliydi; altında gömleği olup olmadığı belli değildi. Kravatı tek düğümdü; ucu üniformasının altına sokulmuştu. Kırk yaşlarında vardı. Bir tutam saç alnına, iki tutam saç da köpek kulakları gibi şakaklarına düşüyordu. Kurşun rengi küçük gözleri hiçbir şeye doğrudan doğruya bakmıyor, ancak dört yanı kaçamaklı bakışlarla süzdükten sonra bir noktaya dikilebiliyordu. Ellerinden utanıyor gibiydi; konuşurken ya ikisini birden arkasında tutuyor, ya da birini arkasında tutup ötekini ceketinin altına saklıyordu. Dairede müdürüne bir kâğıt uzatırken de bir elini arkasına koyar, öteki elinin başparmağıyla istediği kelimeyi özenle gösterdikten sonra hemen elini geri çekerdi. Belki parmakları kalın ve kırmızı olduğu, biraz da titrediği için pek fazla göstermemeye çalışıyordu. Kaçamak bakışını Oblomov'a çevirerek:</p>

  <p>— Sizi görmemi arzu etmişsiniz, dedi.</p>

  <p>— Evet, kira işi için görüşmek istiyordum. Buyurun, oturun, lütfen.</p>

  <p>İvan Matveyeviç ancak ikinci bir ısrar üzerine oturmaya razı oldu. Öne doğru eğilip ellerini ceplerine soktu.</p>

  <p>Oblomov:</p>

  <p>— İşlerim dolayısıyla yeni bir ev aramak zorundayım; burasını başka bir kiracıya devretmek istiyorum, dedi.</p>

  <p>Adam elinin içine öksürdü:</p>

  <p>— Bu mevsimde çok güç olacak, bendenize yaz sonunda bir haber göndermeliydiniz, o zaman birçok müşteri vardı.</p>

  <p>— Sizi kendim aradım; fakat evde yoktunuz.</p>

  <p>— Evet, kız kardeşim söylemişti. Fakat ev için merak etmeyin; burada rahat edersiniz; yoksa hayvanlardan mı şikâyetçisiniz?</p>

  <p>— Hangi hayvanlardan?</p>

  <p>— Tavuklardan.</p>

  <p>Gerçi Oblomov sabahları kuluçkanın ve piliçlerin çeşitli gıdaklamalarını işitiyordu, fakat buna pek aldırmıyordu. Gözlerinin önünde Olga'nın hayali durdukça çevresinde olup biten şeylerin farkında bile değildi:</p>

  <p>— Hayır, bu bir şey değil; ben kanaryalardan söz ediyorsunuz sandım. Gün doğar doğmaz ötmeye başlıyorlar, dedi.</p>

  <p>— Başka yere alırız.</p>

  <p>— Bunun da önemi yok. Ama burada kalabilecek durumda değilim.</p>

  <p>— Siz bilirsiniz. Ama başka bir kiracı bulmazsanız kontrat ne olacak? Tazminat vereceksiniz. Size oldukça pahalıya mal olur.</p>

  <p>— Ne kadar?</p>

  <p>— Şimdi hesabı getiririm.</p>

  <p>İvan Matveyeviç kontratla beraber bir hesap getirdi.</p>

  <p>— Evin kirası sekiz yüz ruble. Siz yüz ruble depozito verdiniz, geriye yedi yüz kalır.</p>

  <p>— Sizde daha iki hafta bile oturmadım; benden bir yıllık kira mı almak istiyorsunuz?</p>

  <p>İvan Matveyeviç nezaketle:</p>

  <p>— Ne yapayım, dedi. Kız kardeşimin zarar etmesi doğru olmaz. Zavallı bir dul kadın; evden aldığı para ile geçiniyor. Tavuklardan ve yumurtadan aldığı para ile de ancak çocuklarına elbise yapabiliyor.</p>

  <p>— İyi ama, ben bu parayı veremem. İnsaf edin; burada iki hafta bile oturmadım. Bu kadar parayı ne diye vereyim?</p>

  <p>İvan Matveyeviç ortaparmağıyla kontrattan iki satır göstererek:</p>

  <p>— Bakın burada ne diyor: "Ben Oblomov, kontratın bitmesinden önce evden çıktığım takdirde aynı şartlarla bir kiracı bulmayı ya da Bayan Pşenitsin'e gelecek hazirana kadar olan kirayı vermeyi taahhüt ederim."</p>

  <p>— Nasıl olur? Doğru bir şey değil bu.</p>

  <p>— Kanuna uygun. Kendiniz imzaladınız. Buyurun; işte imzanız.</p>

  <p>— Kaç para diyorsunuz?</p>

  <p>— Yedi yüz ruble. Ahır ve araba yeri için de yüz elli ruble.</p>

  <p>— Ne? Benim atım arabam yok ki. Ahırı, araba yerini ne yapayım?</p>

  <p>İvan Matveyeviç parmağıyla bir satırı daha göstererek:</p>

  <p>— Kontratta var, dedi. Mihey Andreyeviç atlarınız olduğunu söyledi.</p>

  <p>— Mihey Andreyeviç yalan söylemiş. Verin bana kontratı.</p>

  <p>İvan Matveyeviç kontratı katlayıp tatlı bir sesle:</p>

  <p>— İşte bir kopyası, dedi. Kontrat kardeşime aittir. Bundan başka sebze bahçesi, lahana, turp ve diğer sebzeler için iki yüz elli ruble.</p>

  <p>— Ne sebze bahçesi? Ne lahanası? Nelerden söz ediyorsunuz, anlamıyorum?</p>

  <p>— İşte, kontratta var. Mihey Andreyeviç evi sebze bahçesiyle beraber istediğinizi söyledi.</p>

  <p>— Daha neler! Benim yiyeceğim şeyler hakkında ne hakla size emir veriyor? Ben sizden ne lahana istiyorum, ne turp.</p>

  <p>İvan Matveyeviç sandalyesinden kalktı:</p>

  <p>— Nasıl istemezsiniz? İşte imzanız, dedi.</p>

  <p>Tekrar parmağıyla imzayı gösterdi. Oblomov sabırsızlıkla sordu:</p>

  <p>— Hepsi birden ne ediyor bunların?</p>

  <p>— Kapı ve pencerelerin boyası, mutfak penceresinin değişmesi, yeni duvar kâğıdı için yüz elli dört ruble, yirmi sekiz kapik.</p>

  <p>— Ne? Bunlar için de mi para vereceğim? Bunları ev sahibi yapar. Yapmazsa kimse o eve taşınmaz.</p>

  <p>— Bu da kontratta yazılı. Hepsinin tutarı bin üç yüz elli dört ruble, yirmi sekiz kapik.</p>

  <p>— Peki ama ben bu parayı nereden bulayım? Param yok ki. Sizin lahananız, turpunuz benim umurumda mı?</p>

  <p>— Nasıl isterseniz. Bana göre hava hoş; ama burada rahat edersiniz. Paraya gelince, kız kardeşim bekleyebilir.</p>

  <p>— Kalamam, işlerimden dolayı burada kalamam, anlamıyor musunuz?</p>

  <p>— Peki efendim, siz bilirsiniz.</p>

  <p>— Düşüneyim. Bir kiracı bulmaya çalışacağım.</p>

  <p>— Çok güç bulursunuz... Ama siz bilirsiniz.</p>

  <p>İvan Matveyeviç bu sözlerden sonra Oblomov'u birkaç defa selamlayıp odadan çıktı. Oblomov cüzdanını çıkardı; parasını saydı; üç yüz beş rublesi kalmıştı. Birden kafası allak bullak oldu. Hayret ve korku içinde kendi kendine sordu;</p>

  <p>"Ne yaptım paraları? Yaz başında köyden bin iki yüz ruble göndermişlerdi, üç yüz ruble kalmış!"</p>

  <p>Hesaplara, kitaplara girişti; masraflarını hatırlamaya çalıştı; ancak iki yüz elli rublenin hesabını bulabildi. "Ne oldu bu paralar?" deyip duruyordu.</p>

  <p>— Zahar, Zahar!</p>

  <p>— Buyurun, efendim.</p>

  <p>— Biz paraları ne yaptık? Hiçbir şey kalmamış.</p>

  <p>Zahar ceplerini karıştırmaya koyuldu, bir ruble ile on kapik çıkardı; masanın üstüne koydu:</p>

  <p>— İşte, size bunları vermeyi unutmuştum; taşınma parasından artmıştı, dedi.</p>

  <p>— Ufak paraları kim soruyor sana? Sekiz yüz rubleyi ne yaptık diyorum?</p>

  <p>— Ben ne bileyim nereye harcadığınızı? Arabacıya kaç para verdiğinizi bilmiyorum ki...</p>

  <p>— Evet, arabaya epey para gitti. Yazlıkta arabacıya kaç para verdik, hatırlıyor musun?</p>

  <p>— Nasıl hatırlayayım? Bir defa otuz ruble verdiniz galiba.</p>

  <p>— Hesap tutmasını bilsen böyle olmazdı. Senin okuma yazma bilmemen yüzünden.</p>

  <p>— Bugüne kadar okuma yazma bilmeden yaşadım. Tanrıya şükür kimseden daha kötü halde de değilim.</p>

  <p>Oblomov içinden, "Ştoltz'un hakkı var, köyde bir okul açmalıyım," dedi. Zahar devam etti:</p>

  <p>— İlyinskilerin okuma yazma bilen bir adamları var, hizmetçiler diyor ki, gümüş takımlarını çalıp çalıp satıyormuş.</p>

  <p>Oblomov, fikrinden caydı: "Boş hayaller bunlar; biraz okula gidenler büsbütün ahlâksız oluyor; kahvelerde oturup mızıka çalmakla, içki içmekle vakit geçiriyorlar. Hayır, hayır, okul açmayı çok sonraya bırakmalı." Zahar'a sordu:</p>

  <p>— Peki, başka ne masrafımız oldu?</p>

  <p>— Ben ne bileyim? Yazın Mihey Andreyeviç'e bir para vermiştiniz.</p>

  <p>— Sahi vermiştim; otuz ruble arabacıya, yirmi beş ruble de Tarantiyev'e galiba... Başka?</p>

  <p>Oblomov dalgın ve endişeli gözlerle Zahar'a baktı; Zahar dertli bir yüzle efendisini yan yan süzüyordu. Oblomov sordu:</p>

  <p>— Acaba Anisya hatırlar mı?</p>

  <p>— Nereden hatırlayacak budala? Bir kadın ne anlar böyle şeylerden?</p>

  <p>— Bir türlü hesaplayamıyorum. Acaba yankesicilere mi çarptırdım? Zahar:</p>

  <p>— Yankesici çarpsa hepsini alırdı, diyerek odadan çıktı.</p>

  <p>Oblomov koltuğuna gömülüp düşünceye daldı. Soğuk terler dökerek, "Nereden para bulacağım," diyordu; "köyden kim bilir ne zaman gönderecekler ve ne kadar gönderecekler?"</p>

  <p>Saate baktı; iki olmuştu. Olga'ya gitme vakti. Bugün yemeğe davetliydi. Yavaş yavaş kendine geldi; bir araba getirtti; Morskaya Sokağı'na yollandı.</p>
</body>
</html>