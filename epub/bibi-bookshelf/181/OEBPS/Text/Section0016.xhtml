<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>X</h2>

  <p>İlya İlyiç'in horultusu kulağına gelir gelmez, Zahar usulcacık sobanın üstünden atladı, koridorda ayaklarının ucuna basarak yürüdü; efendisinin kapısını anahtarladı; evin kapısına indi. Kapıda arabacılar, uşaklar, kadınlar, çocuklar Zahar'ı türlü seslerle karşıladılar:</p>

  <p>— Vay, Zahar Trofimiç, hoş geldin! Kaç zamandır seni göremez olduk!</p>

  <p>— Efendin ne âlemde? Dışarı mı gitti? Zahar asık suratla, dertli dertli cevap verdi:</p>

  <p>— Küp gibi uyuyor. Bir arabacı:</p>

  <p>— Yok canım! dedi. Pek de erken yatmış doğrusu; günün bu saatinde... Rahatsız mı yoksa?</p>

  <p>Zahar sanki buna kendi de inanıyormuş gibi:</p>

  <p>— Ne rahatsızı! dedi. Sızdı. İnanır mısınız tek başına bir buçuk şişe Madera şarabı, iki şişe kvas içti! Sızmasın da ne yapsın?..</p>

  <p>Arabacı imrenerek:</p>

  <p>— Tanrı versin! dedi. Kadınlardan biri sordu:</p>

  <p>— Nereden esmiş bu hovardalık?</p>

  <p>Zahar kadını yan gözle süzdü:</p>

  <p>— Yalnız bugün değil ki, Tatyana İvanovna. Artık bir işe yaramaz oldu; sözünü bile etmek istemiyorum.</p>

  <p>Kadın içini çekti:</p>

  <p>— Bizim hanım gibi desene!</p>

  <p>Arabacı sordu:</p>

  <p>— Hanım bugün bir yere çıkıyor mu, Tatyana İvanovna? Şurada bir yere gitmek istiyordum.</p>

  <p>Tatyana:</p>

  <p>— Ne cehenneme gidecek? dedi. Sevgilisi ile oturmuşlar, gözlerini birbirlerinden ayırmıyorlar.</p>

  <p>Kapıcı:</p>

  <p>— Bu adam pek sık gelmeye başladı, dedi. Geceleri bir baş belası, Tanrı belasını versin. Herkes evine gelir, konuklar çıkar gider. O hep sona kalır, bir de kapı kapalı diye sövme ye kalkar... Beyefendi için kapıda nöbet bekleyecek değilim ya!</p>

  <p>Tatyana:</p>

  <p>— Aman kardeş, böyle budalasını görmedim, dedi. Aramakla bulunmaz. Hanıma neler getiriyor, neler! O da tavus gibi kabarıyor, görseniz ne haller takınıyor! Ama siz bir de iç çamaşırlarına, çoraplarına bakın. Boynunu on beş gün yıkamaz. Yüzüne sürer sürüştürür. Tanrı taksiratını affetsin. Bazen kendi kendime düşünüyorum da diyorum ki: "Hay kör olası kadın! Başına bir atkı atsan da dua için bir manastıra gitsen bari."</p>

  <p>Zahar'dan başka herkes güldü.</p>

  <p>— Ah şu Tatyana İvanovna, hiç şakası yoktur. Tanrı kimseyi onun ağzına düşürmesin.</p>

  <p>Tatyana devam etti:</p>

  <p>— Ama doğru söylüyorum. Efendiler bu kadınla nasıl konuşuyorlar şaşıyorum.</p>

  <p>Birisi:</p>

  <p>— Nereye gidiyorsun? diye sordu. Nedir o zembil?</p>

  <p>— Terziye bir elbise götürüyorum. Bizim rüküş, götür dedi. Çok bolmuş. Oysa Dunyaşa ile birlikte bu elbiseyi bizim devanasına giydirmeye çalıştık mı üç gün elimiz kolumuz tutmaz olur. Neyse, gideyim artık, geç kaldım. Şimdilik hoşça kalın.</p>

  <p>— Haydi güle güle. Arabacı:</p>

  <p>— Güle güle Tatyana İvanovna. Akşama uğra, dedi.</p>

  <p>— Vallahi bilmem gelebilir miyim, belki. Ama gelemem... Haydi hoşça kalın.</p>

  <p>Hepsi birden:</p>

  <p>— Güle güle, dediler. Tatyana İvanovna uzaklaşırken:</p>

  <p>— Hoşça kalın, hoşça kalın, dedi. Arabacı peşinden bir daha:</p>

  <p>— Güle güle Tatyana İvanovna, diye bağırdı. Tatyana'nın uzaktan sesi geldi:</p>

  <p>— Hoşça kalın.</p>

  <p>O gittikten sonra Zahar konuşmak fırsatını kollar gibiydi. Kapının önündeki demirin üstüne oturdu; ayaklarını sallayarak dalgın dalgın, yoldan geçenlere bakıyordu.</p>

  <p>Kapıcı sordu:</p>

  <p>— Eee, efendin ne yapıyor bugün, Zahar Trofimiç?</p>

  <p>— Hep aynı hikâye, rahatlıktan rahatsız. Ne olduysa hep sizin yüzünüzden; Evden çıkma işiyle başımı belaya soktunuz. Kesti attı: Çıkmam, diyor.</p>

  <p>Kapıcı:</p>

  <p>— Benim ne suçum var? dedi. Bana göre hava hoş, ömrünün sonuna kadar otursun. Ev sahibi değilim ki ben. Ne derlerse onu yapıyorum. Ev benim olsaydı başka; ama değil, ne yaparsın...</p>

  <p>Arabacılardan biri Zahar'a sordu:</p>

  <p>— Ne yapıyor? Küfür mü ediyor sana?</p>

  <p>— Öyle kötü söylüyor ki, nasıl katlanıyorum, Tanrı bilir.</p>

  <p>Uşaklardan biri yavaş yavaş, gıcırdayan enfiye kutusunu açarak:</p>

  <p>— O bir şey değil canım, efendinin küfredeni makbuldür, dedi.</p>

  <p>Zahar'dan başka hepsi birer tutam enfiye çektiler. Hapşırmalar, sümkürmeler, tükürmeler... Uşak sözlerine devam etti:</p>

  <p>— Küfretmesi hepsinden iyi. Ne kadar küfrederse o kadar iyi. Küfrettikleri zaman dövmezler. Ama benim bir efendim var, insan daha kusurunu anlamadan saçlarını yakalar, çeker.</p>

  <p>Zahar küçümser bir tavırla, uşağın sözünü bitirmesini bekledi, sonra arabacıya dönerek:</p>

  <p>— Hiç neden yokken insanı öyle insafsızca kırıyor ki, dedi. Kapıcı sordu:</p>

  <p>— Memnun edilmesi güç, değil mi? Zahar gözlerini kapayarak, anlamlı anlamlı:</p>

  <p>— Evet, gerçekten çok güç, dedi. Şunu yaparsın yanlış, bunu yaparsın kötü. Yürümesini bilmem, yemek getirmesini bilmem, her şeyi kırarım. Ortalığı temizlemem, çalarım. Peynirini yerim. Böyle belalı görülmemiştir. Bugün yine öyle çattı ki, dayanılır gibi değil. Nedeni de ne? Geçen haftadan bir parça peyniri kalmışmış! Vallahi köpeğe atsan yemez. Ama olmaz; hizmetçi dokunmayacak. "Nerede peynir?" dedi. Peynir meynir yok, deyince açtı ağzını, yumdu gözünü. "Asmalı seni," dedi. "Kaynar katrana atmalı seni, didik didik etmeli seni, şişe geçirmeli seni," dedi. Sonra üstüme yürüdü. Bana tekme atmaya kalktı. Aman birader, geçen gün nasıl oldu bilmem, sıcak su ile ayağını yakmışım, öyle bir yaygara kopardı ki kendimi güç geriye attım. Az kalsın göğsüme yumruk atacaktı... Atar mı atar vallahi, niyeti oydu.</p>

  <p>Arabacı başını salladı. Kapıcı:</p>

  <p>— Sinirli bir adam olmalı, soluk aldırmıyor sana demek, dedi.</p>

  <p>Deminki uşak tecrübeli, soğukkanlı bir adam haliyle:</p>

  <p>— Vallahi dedim ya, sövdüğüne göre iyi bir adam olacak, dedi. Sövmeyeni çok daha berbat: Sana şöyle iyilikle bakar bakar, sonra birden saçına sarılır, neye uğradığını bilmezsin.</p>

  <p>Zahar söylenene hiç aldırmadan devam etti:</p>

  <p>— Ama ne oldu sanki? Ayağı bir türlü iyileşmedi, hâlâ merhem sürüp duruyor. Bırak Tanrı aşkına!</p>

  <p>Kapıcı:</p>

  <p>— Geçimsiz bir adam, dedi.</p>

  <p>— Sorma. Bir gün adam öldürecek, vallahi, öldürecek. Yoktan yere bana kel kafalı... tekrarlamaya dilim varmıyor söylediği lafı. Bugün de yeni bir şey çıkardı: "Zehirli yılan," diyor bana. İnsanın dili varır mı böyle şey söylemeye?</p>

  <p>Uşak yine söze karıştı:</p>

  <p>— Canım bu da bir şey mi? Küfür eder, olur biter; sağlık olsun, ama ağzını açmadı mı, yanından geçerken şöyle bir bakar, birden dalar insanın saçına. Benim böyle bir efendim vardı... Küfürden bir şey çıkmaz...</p>

  <p>Zahar, söze karışmasına kızarak:</p>

  <p>— Sana ne yapsalar hakları var; efendinin yerinde olsam daha kötüsünü yapardım sana, dedi.</p>

  <p>On beş yaşlarında bir uşak sordu:</p>

  <p>— Zahar Trofimiç, ne dedi sana? Kel kafalı mı? Şeytan mı?</p>

  <p>Zahar ağır ağır başını çevirdi ve çocuğa dik dik baktı; sert bir sesle:</p>

  <p>— Bana baksana, oğlum, dedi; bu yaşta bu kadar akıl sana çok fazla. General yanında çalışabilirsin; ama yolarım senin saçlarını sonra. Haydi git işine.</p>

  <p>Uşak bir iki adım geriledi, durdu ve gülümseyerek Zahar'a baktı.</p>

  <p>Zahar öfkeyle bağırdı:</p>

  <p>— Ne sırıtıyorsun ulan. Şimdi yakalar kulaklarını çekersem, anlarsın sırıtmayı.</p>

  <p>O sırada çizmeler giymiş iriyarı bir uşak, iliklenmemiş ceketiyle karşı kapıdan dışarı fırladı. Çocuğa doğru koştu: "Eşek seni!" diye bağırarak suratına bir şamar attı. Çocuk şaşkın ve mahcup, yanağını tutarak, afallamış gözlerle:</p>

  <p>— Ne oldu, Matyev Moseiç, ben ne yaptım? diye sızlandı.</p>

  <p>— Bir de karşılık veriyorsun ha? Ben evin dört bucağında seni arıyorum, sen çıkmış burada duruyorsun. Çocuğu saçlarından yakaladı, başını aşağı eğdi ve ensesine üç defa ağır ağır, sindire sindire vurdu. Sonra ahlâk dersi olarak ekledi:</p>

  <p>— Beyefendi beş defa çağırdı. Senin yüzünden beni azarlıyorlar, sersem. Haydi, def ol!</p>

  <p>Bir komutan tavrıyla çocuğa merdiveni gösterdi. Çocuk bir süre şaşkın şaşkın uşağa baktı; sonra, ondan dayaktan başka bir şey elde edemeyeceğini kestirerek, saçlarını düzeltti ve merdivene koştu.</p>

  <p>Zahar'ın keyfine diyecek yoktu. Bir hınç alma sevinciyle bağırıyordu:</p>

  <p>— Vur, Matyev Moseiç, vur! Bir tane daha! Yaşa, Matyev Moseiç. Eline sağlık! Haddini bilmez kerata. Gördün mü şimdi? Kel kafalı şeytan diye yine alay et bakalım herkesle.</p>

  <p>Çocuğun dayak yemesi, Zahar'ın hınçla sevinmesi pek hoşlarına giden uşaklar, gülmekten katıldılar. Çocuğa acıyan yoktu.</p>

  <p>Demin Zahar'ın sözünü kesen uşak gene atıldı:</p>

  <p>— İşte, eski efendim tam böyle yapardı. Şöyle biraz oturup keyfime bakayım dersin; herif sanki aklından geçeni anlar, gelir saçlarına yapışır. Tıpkı Matyev Moseiç'in Andryuşka'ya yaptığı gibi. Bir efendinin küfretmesinde bir kötülük yoktur. "Kel kafalı şeytan," derse ne çıkarmış sanki.</p>

  <p>Arabacı Zahar'ı göstererek:</p>

  <p>— Onun efendisi de senin saçlarını pekâlâ çekebilir, dedi. Öyle bir çekilecek saçların var ki. Zahar Trofimiç'in nesini tutsun. Kafası damdazlak... Olsa olsa yan sakallarından tutar; bir orada tutulacak yer var.</p>

  <p>Herkes güldü, yalnız Zahar, o zamana kadar dostça konuştuğu arabacının sözlerine fena halde içerledi. Öfkeyle başını salladı.</p>

  <p>— Efendime söylersem görürsün; bulur senin tutulacak bir yerini. O kıvırcık sakallarını dümdüz eder senin.</p>

  <p>— Başkalarının arabacısına çatacak kadar aptal mı senin efendin? Hele bir arabacınız olsun da sonra sakallarını çekersiniz. Şimdilik acele etmeyin.</p>

  <p>— Senin gibisini tutmayız, merak etme. Benim efendim seni at yerine bile kullanmaz.</p>

  <p>— Tanrı efendini sana bağışlasın. Nereden bulup çıkardın bu yaman efendiyi?</p>

  <p>Arabacı güldü. Kapıcı da, berber de, uşak da, küfür usulünü savunan adam da güldüler. Zahar homurdandı:</p>

  <p>— Siz gülün bakalım. Ben bilirim efendime söyleyeceğimi. Kapıcıya dönerek: Siz de orada gülecek yerde bu haydutları sustursanıza. İşin ne senin burada? Evdekileri korumak değil mi? Seninse yaptığına bak? Şimdi gidip söyleyeceğim efendime. Görürsün sen!</p>

  <p>Kapıcı Zahar'ı yatıştırmaya çalışarak:</p>

  <p>— Yeter artık canım, Zahar Trofimiç, dedi. Ne yaptı sana bu adam?</p>

  <p>— Ne cesaretle efendimden böyle söz ediyor? Biliyor mu benim efendimin kim olduğunu? Sen rüyanda bile göremezsin böyle efendiyi be! İyi yürekli, akıllı, yakışıklı. Seninki cılız bir beygire benziyor. O kır kısrakla dilenciler gibi gezmeye çıkmaktan insan utanır. Turpla kvastan başka yiyip içeceğiniz yok. Şu üstündeki kaputa bak hele; delik deşik olmuş.</p>

  <p>Doğrusunu ararsanız arabacının kaputunda hiçbir delik yoktu.</p>

  <p>Arabacı hemen Zahar'ın kolunun altındaki yırtıktan görünen gömleği dışarı çekti:</p>

  <p>— Ama herhalde bunun kadar değil. Kapıcı aralarına girerek:</p>

  <p>— Haydi, haydi vazgeçin artık, dedi. Zahar gömleğini büsbütün dışarıya çekti:</p>

  <p>— Vay, elbiselerimi yırtıyorsun ha! Dur göstereyim efendime. Bakın dostlar, bakın ne yaptı, ceketimi parçaladı!..</p>

  <p>Arabacı biraz korkmaktan kendini alamayarak:</p>

  <p>— Ben mi yaptım bunu, dedi. Herhalde efendin kolundan çekerken yırtmıştır.</p>

  <p>Zahar bağırdı:</p>

  <p>— Efendim yapar mı böyle şey ulan? Var mı onun kadar iyi adam? Efendilerin şahıdır benim efendim. Tanrı nazardan saklasın. Onun yanında yaşamak cennette yaşamak demektir. Hiçbir şikâyetim yok. Bana hiçbir zaman aptal bile dememiştir. Gamsız, kasavetsiz yaşıyorum, onun yediği yemeği yiyorum, istediğim zaman dışarıya çıkıyorum. Daha ne olacak? Köyde de ayrı bir evim, ayrı bir sebze bahçem var; has ekmek yiyorum. Köylüler önümde eğilir; ben hem kâhya, hem garsoncu başıyım, ben. Ya sen, efendinin yanında...</p>

  <p>Öfkesinden sesi kesilerek hasmını iyice yere seremedi. Kuvvet almak, acı bir kelime bulmak için durakladı, ama o kadar öfkelenmişti ki, bir şey bulamadı. Sonunda şunları söyleyebildi:</p>

  <p>— Sen dur, elbisemi yırtmanın ne olduğunu anlarsın; gösterirler sana...</p>

  <p>Zahar'ın efendisine çatmak da Zahar'a çatmak demektir; onuruna, kibrine dokunuyordu bu. Efendisine bağlılığı uyanmış, bütün gücüyle kendini göstermişti. Yalnız hasmına değil, hasmının efendisine, varsa da yoksa da, akrabalarına, dostlarına saldırmaya hazırdı. Daha önce arabacıyla efendisi hakkında yaptıkları dedikoduları bir bir sıraladı:</p>

  <p>— Sen de, efendin de, Almandan beter birer çıfıt, birer baldırı çıplaksınız. Senin efendinin büyükbabasının ne olduğunu bilirim. Dükkânın birinde satıcı imiş. Dün akşam sizin evden çıkan konuklara baktım da, acaba eve hırsızlar mı girdi dedim. Ne perişan haldi o. Anası, çalınmış ya da bitpazarından alınmış elbise satarmış.</p>

  <p>Kapıcı yeniden araya girerek:</p>

  <p>— Haydi, yeter, yeter artık, dedi.</p>

  <p>Zahar devam etti:</p>

  <p>— Tanrıya şükür benim efendim halis bir soyludur. Arkadaşları arasında generaller, kontlar, prensler vardır. Hem öyle her konta da yüz vermez. Bazıları gelir de sofada beklerler... Boyuna edebiyatçılar gelir bize...</p>

  <p>Kapıcı tartışmayı durdurmak umuduyla:</p>

  <p>— Bu edebiyatçılar da kimmiş, kardeş? diye sordu Memur mu nedir bunlar?</p>

  <p>— Hayır, bunlar yüksek efendiler; canları ne isterse onu düşünür yazarlar.</p>

  <p>— Peki sizde ne arıyorlar?</p>

  <p>— Ne mi arıyorlar? Kimi likör, kimi tütün... Zahar hemen hemen herkesin alaylı alaylı gülümsediğini görünce sustu. Hepsini şöyle bir yandan süzerek:</p>

  <p>— Siz hepiniz aşağılık heriflersiniz, dedi.</p>

  <p>Sonra hızlı hızlı yürüyüp eve giderken:</p>

  <p>— Gösterirler sana âlemin elbisesini yırtmayı, dedi.</p>

  <p>Doğru gidip efendime söyleyeceğim.</p>

  <p>Kapıcı:</p>

  <p>— Dur canım, yeter artık, diye bağırdı. Gel Tanrı aşkına Zahar Trofimiç, gel şurada bir iki kadeh içelim.</p>

  <p>Zahar yarı yolda durdu, birden geri döndü ve uşaklara bakmaksızın sokağa fırladı. Hiç arkasına dönmeden karşıdaki meyhanenin kapısına kadar yürüdü; orada geriye döndü, kapıdakilere ciddi ciddi bir göz attı ve daha ciddi bir eda ile onları bir el işareti yapıp çağırarak kapıdan içeri girdi.</p>

  <p>Toplantı dağıldı. Kimi meyhaneye, kimi evine gitti. Yalnız küfür taraftan uşak kaldı. Ağır ağır enfiye kutusunu açarken düşünceli düşünceli mırıldandı:</p>

  <p>— Peki, ne olurmuş efendisine söylerse sanki?.. Besbelli ki efendisi iyi bir adam. Olsa olsa küfür eder. Ederse ne olur? Öyleleri var ki şöyle bakar, bakar da insanın saçlarına bir sarılıverir...</p>
</body>
</html>