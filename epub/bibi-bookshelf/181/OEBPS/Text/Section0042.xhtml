<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>XI</h2>

  <p>Oblomov, İlyinskilerin merdivenlerini çıkarken, "Dört ay daha," diyordu, "dört ay daha bu eziyete, bu gizli buluşmalara, bu tuhaf bakışlara, gülümsemelere katlanmak gerek. Ah yarabbi, ne olur bitse artık! Olga da beni hep böyle sıkıştırıp duracak. Bugün, yarın, öbür gün, hep bu. Öyle kararlı, öyle inatçı ki."</p>

  <p>Oblomov, Olga'nın odasına kadar kimseye rastlamadan gitti. Olga yatak odasının yanındaki küçük konuk odasında bir kitaba dalmıştı. Oblomov, o kadar ani olarak karşısına dikildi ki Olga önce şaşırdı, sonra gülümsedi ve ona sevgiyle elini uzattı. Ama gözleri hâlâ kitapta gibiydi. Dalgın görünüyordu.</p>

  <p>Oblomov:</p>

  <p>— Yalnız mısın? dedi.</p>

  <p>— Evet, teyzem Tsarskoye Selo'ya gitti. Beni de götürmek istiyordu. Yemekte hemen hemen yalnız olacağız. Yalnız Marya Semyonovna gelecek. Yoksa seni kabul edemezdim. Bugün de teyzemle konuşamayacaksın. Nedir bu aksilik? Ama yarın... Ya ben de teyzemle gitseydim ne yapardın?</p>

  <p>Oblomov bu şakaya cevap vermedi. Olga sordu:</p>

  <p>— Bir şeye mi canın sıkıldı?</p>

  <p>— Köyden bir mektup aldım.</p>

  <p>— Ne diyor? Getirdin mi?</p>

  <p>Oblomov mektubu verdi. Olga mektuba şöyle bir bakarak:</p>

  <p>— İçinden çıkamıyorum, dedi.</p>

  <p>Oblomov mektubu alıp okudu. Olga düşünceye daldı.</p>

  <p>— Şimdi ne olacak? diye sordu.</p>

  <p>— Bu sabah ev sahibinin kardeşiyle konuştum. Bana İsay Fomiç Zatiyortiy diye birini tavsiye etti. İşi ona vereceğim.</p>

  <p>— Yabancı bir adama? Gidip köylülerden para alacak, kavgaları gürültüleri bastıracak, buğday satışına bakacak ha?</p>

  <p>— Zatiyortiy çok namuslu bir adamdır, diyor. On iki yıl aynı dairede birlikte çalışmışlar. Yalnız biraz kekemeymiş.</p>

  <p>— Peki ya ev sahibinin kardeşi nasıl bir adam? Onu tanıyor musun?</p>

  <p>— Hayır ama becerikli bir adama benziyor. Hem de evinde oturuyorum. Beni aldatmaktan utanır.</p>

  <p>Olga yere baktı, bir şey söylemedi.</p>

  <p>— Ne yapayım? Bu adamı göndermezsem benim gitmem gerekecek. Doğrusu benim de hiç niyetim yok. Yolculuğa hiç alışık değilim. Hele kış ortasında. Hiç yaptığım iş değil.</p>

  <p>Olga, hâlâ yere bakıyor, ayakkabısının ucunu bir ileri, bir geri sürüyordu.</p>

  <p>— Gitsem bile bir işe yaramaz. İşleri düzeltemem. Köylüler beni kandırır. Kâhya her istediğini söyleyip beni inandırır. Canının istediği kadar para verir. Ah, Andrey'in burada olmaması ne fena, ne fena! O her şeyi yoluna koyardı.</p>

  <p>Olga gülümsedi ama yalnız dudaklarıyla, kalbiyle değil. Kalbinde acılık vardı. Pencereden dışarıya bakıyor, bir gözünü hafifçe kapayarak geçen arabaları seyrediyordu.</p>

  <p>— Zatiyortiy büyük bir çiftliği idare etmiş. Ama kekelediği için işinden atmışlar. Vekâletnamemi ve planları ona vereceğim. Ev için yapı malzemesini alır; paraları toplar; buğdayı satar; parayı getirir. O zaman...</p>

  <p>Oblomov, Olga'nın elini öperek sözlerine ekledi:</p>

  <p>— Senden ayrılmayacağıma çok memnunum Olga. Sen siz tek başıma köyde ne yapardım? Çok feci olurdu. Ama şimdi dikkatli davranmalıyız.</p>

  <p>Olga ona gözlerini dikip sustu.</p>

  <p>— Evet, birbirimizi daha seyrek görelim. Dün gene ev sahiplerinde bizden söz etmişler. İstemiyorum bunu. Bu adam işleri düzeltip parayı getirince... Birinci yıl içinde her şey halledilir. O zaman artık hiç ayrılmayız. Teyzene her şeyi anlatırız... ve...</p>

  <p>Olga'ya baktı. Olga bayılmıştı. Başı bir yana düşmüş, moraran dudaklarının arasından dişleri görünüyordu. Kurduğu tatlı hayaller içinde kendini kaybeden Oblomov, "Bu adam işleri düzeltip parayı getirince..." dediği zaman Olga'nın sapsarı kesilip kendisini işitmez olduğunu fark etmemişti.</p>

  <p>— Olga! Aman yarabbi! Bayılmış!</p>

  <p>Çıngırağı çaldı. Koşa koşa içeri gelen Katya'ya:</p>

  <p>— Olga Sergeyevna bayıldı, çabuk su getir!.. Nane ruhu getir, dedi.</p>

  <p>— Vah vah! Bu sabah ne kadar neşeliydi. Ne oldu?</p>

  <p>Katya, teyzenin masasından getirdiği ruhlar ve bir bardak su ile Olga'nın etrafında fır dönmeye başladı. Olga kendine geldi, Katya'nın koluna girerek yerinden kalktı ve yatak odasına doğru yürüdü.</p>

  <p>— Bir şeyim yok; sinirden. Gece iyi uyuyamadım. Katya kapıyı kapa. Sez de beni bekle, şimdi iyileşir gelirim.</p>

  <p>Oblomov yalnız kaldı. Kapıya kulağını dayadı. Anahtar deliğinden baktı, ama bir şey görmedi. Ses seda yoktu. Yarım saat sonra sofaya çıkıp hizmetçilerin odasına kadar gitti. Katya'ya Olga'yı sordu.</p>

  <p>— Şimdi iyi, biraz uzandı. Beni dışarı çıkardı. Biraz sonra baktım, koltukta oturuyordu.</p>

  <p>Oblomov tekrar konuk odasına geldi, tekrar kapıya sokuldu, bir şey duymadı. Kapıya tık tık vurdu. Ses yok. Oturup düşünmeye başladı. Bu bir buçuk saat içinde kafasından birçok şey geçti. Birçok düşüncesi değişti, birçok yeni karar aldı. Son kararı şuydu: Köye Zatiyortiy ile gidecek, ondan önce teyzeden evlenme iznini alacak, nişanı ilan edecek, İvan Gerasimoviç'i bir ev bulmaya memur edecek, düğün için de bir yerden borç alacaktı. Borcu buğdaydan gelecek para ile ödeyebilirdi. O halde ne diye bu kadar üzülmüştü? Bir an içinde insan nasıl her şeyi başka türlü görmeye başlıyor. Köyde Zatiyortiy ile paraları toplayacaktı. Son çare olarak Ştoltz'a da başvurabilirdi. Ona bir miktar para verebilir, hem de gelip Oblomovka'yı yeniden yoluna koyabilirdi. O zaman kendisi de artık her tarafa yollar yaptırır, köprüler kurar, okullar açardı. Olga da yanı başında olurdu... İşte istediği mutluluk bu değil miydi? Ne diye bunları daha önce düşünmemişti? Birden öyle sevindi, içi öyle aydınlandı ki odanın içinde parmaklarını şıkırdatarak, keyfinden bağırmak isteyerek bir aşağı bir yukarı dolaşmaya başladı. Olga'nın kapısına gitti. Anahtar deliğinden sakin, tatlı bir sesle:</p>

  <p>— Olga, Olga, dedi; sana bir şey söyleyeceğim; hiç tahmin etmediğin bir şey...</p>

  <p>Teyze gelinceye kadar kalmaya karar vermişti. "Bugün konuşuruz ve eve Olga ile nişanlanmış olarak dönerim."</p>

  <p>Kapı yavaşça açıldı ve Olga gözüktü. Oblomov'un, onu görünce maneviyatı bozuldu, bütün neşesi kaçtı. Olga ihtiyarlamış gibiydi. Solgundu, fakat gözleri parlıyordu. Kapalı dudakları, yüzünün her çizgisi gergin bir ruh hali içinde olduğunu gösteriyordu. Fakat bu halini zoraki sakinliği ve hareketsizliği bir buz gibi örtüyordu. Oblomov onun gözlerinde bir karar okudu: Ne olduğunu henüz bilmiyordu ama kalbi her zamankinden daha hızlı çarpmaya başladı. Hayatında hiç böyle bir an yaşamamıştı.</p>

  <p>— Ah Olga, dedi. Bana böyle bakma. Korkuyorum. Fikrimi değiştirdim. İşleri çok başka bir şekilde tertipleyeceğim. (Sesini alçaktı, durdu, Olga'nın gözlerinde, dudaklarında, anlamlı kaşlarında beliren bu yeni ifadeyi kavramaya çalıştı.) Köye vekilimle birlikte gitmeye karar verdim... Böylece...</p>

  <p>Oblomov'un son kelimeleri artık duyulmaz olmuştu.</p>

  <p>Olga susuyor, bir hayalet gibi ona dik dik bakıyordu. Oblomov nasıl bir hüküm giyeceğini biraz keşfeder gibi olmuştu, şapkasını aldı. Fakat bir türlü soramıyordu. Temyizi olmayan korkunç kararı duymak istemiyordu. Sonunda kendini yendi ve değişik bir sesle:</p>

  <p>— Anladığım doğru mu? dedi.</p>

  <p>Olga, "Doğru," der gibi başını hafifçe eğdi. Oblomov, bunu önceden keşfetmiş olmakla beraber sarardı ve hareketsiz kaldı. Olga acı çekiyordu. Fakat mermer bir heykel gibi umutsuzluk içinde insanın bir an için de olsa kendini tutabilmesinden gelen tuhaf, anormal bir rahatlık içindeydi. Yarasını eliyle tutan bir insan gibiydi. Söylemek istediği şeyi söyleyip ölebilirdi.</p>

  <p>Oblomov sordu:</p>

  <p>— Benden nefret etmeyecek misin? Olga hafif bir sesle:</p>

  <p>— Niçin nefret edeyim? dedi.</p>

  <p>— Her şey için. Sana yaptıklarım için.</p>

  <p>— Bana ne yaptın?</p>

  <p>— Seni sevdim. Bu bir hakaret sayılır.</p>

  <p>Olga acıyarak gülümsedi. Oblomov başını eğdi:</p>

  <p>— Beni başka türlü bir adam sanıp aldandığın için...</p>

  <p>Sonradan utanç duyacağını, pişman olacağını sana söylediğimi hatırlarsan belki beni affedersin.</p>

  <p>Olga:</p>

  <p>— Pişman değilim. Yalnız kendimi bitkin, çok bitkin hissediyorum, dedi ve durup nefes aldı.</p>

  <p>— Benim durumum daha kötü. Fakat buna layığım. Sen niçin üzülesin? Benimki gurur yarası. Cezamı çekiyorum. Kendi gücüme çok fazla güvendim. Kabahatim bu oldu. Yoksa senin korktuğun şey değil. Benim aradığım gençlik, güzellik gibi şeyler değildi. Seni dirilteceğimi sanmıştım. Benim için hayata bağlanırsın, diyordum. Ama sen çoktan ölmüşsün. Bu kadar aldanacağımı tahmin etmiyordum. Hep umuyor, bekliyordum... Şimdi ise...</p>

  <p>Olga içini çekti. Konuşmaya takati yoktu. Sustu ve oturdu:</p>

  <p>— Ayakta duramıyorum. Bacaklarım titriyor. Benim yaptıklarımla bir taş bile canlanırdı. Artık hiçbir şey yapmayacağım; bir adım atmayacağım; parka bile gitmeyeceğim. Hepsi boş; sen ölmüşsün. Bana hak veriyorsun, değil mi İlya? Senden gururuma, hevesime kapılarak ayrıldığımı hiçbir zaman söylemeyeceksin değil mi?</p>

  <p>Oblomov, hayır diye başını salladı. Olga:</p>

  <p>— Hiçbir umut, yapılacak hiçbir şey kalmadığına eminsin değil mi? diye sordu.</p>

  <p>Oblomov:</p>

  <p>— Evet... öyle... dedi. Ama belki bir yıl sonra...</p>

  <p>Oblomov mutluluğuna son darbeyi vurmaya razı olamıyordu. Olga:</p>

  <p>— Bir yıl içinde işlerini düzeltip hayatını yoluna koyacağına inanıyor musun? diye sordu. İyi düşün.</p>

  <p>— Oblomov içini çekti, düşündü. Kendi kendisiyle cenkleşti. Olga bu cenkleşmeyi yüzünden okuyordu.</p>

  <p>— Dinle, dedi, demin odamda annemin resmine bakıyordum. Onun gözlerinden cesaret ve öğüt aldığımı sanıyordum. Şerefli bir insan olarak... Unutma İlya, biz çocuk değiliz. Bu iş bir şaka değil. Bütün hayatımızla oynuyoruz. Açık olarak, kendi vicdanına sor ve bana söyle. Sana inanırım. Bütün ömrünce benim istediğim gibi yaşayabilecek misin? Olmanı istediğim gibi bir adam olacak mısın? Beni tanıyorsan ne demek istediğimi anlarsın. Eğer iyice düşünüp cesaretle evet dersen kararımı geri alırım. İşte elim, istediğin yere gidelim, yabancı ülkelere, köye, hatta istersen Viborg Mahallesi'ne. Oblomov biraz sustuktan sonra:</p>

  <p>— Seni ne kadar sevdiğimi bilsen... dedi.</p>

  <p>— Sevgini ispat etmeni istemiyorum senden. Sadece kısa bir cevap istiyorum.</p>

  <p>— Bana işkence etme, Olga.</p>

  <p>— Söyle İlya, haklı mıyım, değil miyim? Oblomov açık ve kesin olarak:</p>

  <p>— Evet, haklısın, dedi.</p>

  <p>— O halde ayrılmalıyız. Seni burada kimse görmesin. Benim ne kadar bitkin olduğumu fark etmesinler.</p>

  <p>Oblomov bir türlü gidemiyordu. Olga sordu:</p>

  <p>— Evlensek bile ne olacaktı?</p>

  <p>Oblomov cevap vermedi.</p>

  <p>— Her gün biraz daha derin bir uykuya dalacaktın, değil mi? Ben ne olacaktım? Benim nasıl bir insan olduğumu biliyorsun. Hiçbir zaman ihtiyarlamayacağım. Yaşamaktan bezmeyeceğim. Halbuki seninle günü gününe bir hayat sürecektim. Noel'i, karnavalı bekleyecektik, konukluğa, dansa gidecektik. Hiçbir şey düşünmeyecektik. Akşam olunca, hemen yatacak, günün bu kadar rahat geçmiş olmasına şükredip ertesi gün uyanınca dünkü gibi bir gün geçirmeyi dileyecektik. Geleceğimiz bu olacaktı değil mi? Sen buna hayat mı diyorsun? Ben kahrolurdum, ölürdüm. Ama niçin? Niye? Bari sen mutlu olur muydun?</p>

  <p>Oblomov tavana baktı, kımıldamak, kaçıp gitmek istedi. Ayakları ona itaat etmiyordu. Bir şey söylemek istedi, ağzı kupkuruydu; dili dönmüyor; sesi boğazından çıkmıyordu. Elini Olga'ya uzattı:</p>

  <p>— O halde... diye başladı, fakat devam edemedi. Cümlesini, "Elveda," der gibi gözleriyle tamamladı.</p>

  <p>Olga da konuşmak istedi, ama konuşamadı. Ona elini uzattı. Fakat dokunmadan geri çekti. O da, "Elveda," demek istedi. Fakat ağzından sadece boğuk bir ses çıktı. Yüzü bir tuhaf oldu, elini ve başını Oblomov'un omzuna koydu ve hıçkırmaya başladı. İradesini kaybetmiş gibiydi. Sağduyusu elinden gitmiş, ortada ıstırap karşısında aciz, basit bir kadın kalmıştı. Hıçkırıklar arasında: — Elveda, elveda! diyordu.</p>

  <p>Oblomov susuyor, onu durdurmaya cesaret edemeyerek, korku içinde bekliyordu. Ne ona, ne kendisine merhamet duyuyordu; ama acınacak bir haldeydi. Olga bir koltuğa düştü. Dirseğini masaya dayadı ve mendilini yüzüne kapayarak acı acı ağladı. Gözyaşları parktaki gibi ani ve geçici bir kederden doğan coşkun bir sele değil, boş kırlara, sinesine yağan kasvetli sonbahar yağmurlarına benziyordu. Oblomov nihayet:</p>

  <p>— Olga, dedi, niçin kendine eziyet ediyorsun? Beni seviyorsan benden ayrılma; beni olduğum gibi kabul et. İyi taraflarımı sev.</p>

  <p>Olga, başını kaldırmadan iki yanına salladı:</p>

  <p>— Hayır, hayır, benim için merak etme. Acı duyacağımdan korkma. Kendimi bilirim. Şimdi doyasıya ağlarım ve bir daha ağlamam. Beni durdurmaya kalkma... Git artık... Hayır, dur biraz... Tanrı beni cezalandırıyor. İçime bir hançer sokuyor; şurama; kalbime.</p>

  <p>Tekrar hıçkırmaya başladı. Oblomov:</p>

  <p>— Ya bu acı sürer giderse? dedi. Sağlığın bozulursa? Böylesi gözyaşları zehirdir. Olga, meleğim, ağlama. Unut hepsini.</p>

  <p>— Hayır, bırak ağlayayım. Ben gelecek için değil, geçmiş için ağlıyorum. Her şey gitti, uzaklaştı. Ağlayan ben değilim. Hatıralarım ağlıyor. Yaz ayları... Park... Hatırlıyor musun? Ağaçlı yolu, leylakları düşünüyorum. Bu hatıralar kalbimi dolduruyor. Onları koparmak acı, pek acı!</p>

  <p>— Olga, ya ölürsen? Olga düşün biraz...</p>

  <p>Olga başını kaldırdı ve gözyaşları arasından Oblomov'a bakmaya çalışarak:</p>

  <p>— Hayır, ölmem, dedi. Ben artık anladım ki sende sevdiğim, sende bulmak istediğim şey, Ştoltz'un bana gösterdiği, onunla birlikte kurduğumuz şeydi. Olan bir</p>

  <p>Oblomov'u değil, olacak bir Oblomov'u sevdim. Sen iyisin, dürüst bir insansın İlya. Duygulusun. Ama bir kumru gibi. Başını kanadının altına sokuyor ve öylece kalıyorsun. Bütün hayatını tavan arasında ötmekle geçirebilirsin. Ama ben öyle değilim. Bu kadarı bana yetmez. Ben başka şeyler istiyorum. Ama nedir bu şeyler bilmiyorum. Sense bana neyi aradığımı söyleyemezsin. İstediğim şefkat değil ki benim... Onu herkes verebilir.</p>

  <p>Oblomov'un bacakları hiç tutmaz oldu. Bir koltuğa yığıldı. Mendiliyle ellerini ve alnını sildi. Bu son söz çok insafsızcaydı. Oblomov'u çok derinden yaraladı. Birden içi yanmış, vücudu buz kesilmiş gibi oldu. Çıplaklığı yüzüne vurulan bir dilenci gibi mahcup, zavallı bir gülümsemeyle cevap verdi. Bu hakaret ve heyecan onu yıkmıştı. Umutsuzca gülümseyerek oturuyordu. Bütün parıltıları giden gözleri şunları söylüyordu: "Evet, ben zavallı, aciz bir garibim... Vurun, vurun bana... "</p>

  <p>Olga birdenbire sözlerinin ne kadar zehirli olduğunu anladı. Oblomov'a doğru atılarak tatlı, şefkatli bir sesle:</p>

  <p>— Affet beni dostum, dedi. Ne söylediğimi bilmiyorum. Deli gibiyim. Her şeyi unut. Gene eskisi gibi olalım. Bir şey değişmemiş olsun.</p>

  <p>Oblomov ayağa kalktı, kararlı bir tavırla önünde durarak:</p>

  <p>— Hayır, dedi, imkânsız. Gerçeği söylediğine pişman olma. Ben bütün bunları hak ettim.</p>

  <p>— Ben hayaller peşinde garip bir kadınım. Kör olası bir huyum var. Niçin başka kadınlar, niçin Soniçka bu kadar mutlu da...</p>

  <p>Olga ağlamaya başladı. Nihayet mendilini çekiştirerek:</p>

  <p>— Git, dedi, yoksa dayanamayacağım.</p>

  <p>Olga mendilini yüzüne kapayarak hıçkırıklarını tutmaya çalışıyordu. Birden başını kaldırdı.</p>

  <p>— Niçin her şey böyle berbat oldu? Sana kim beddua etti İlya? Ne günah işledin? İyi yüreklisin; zekisin; duygulusun, soylusun. Ama gene de eriyip gidiyorsun. Seni için için yiyen nedir? Bu hastalığın bir adı yok mu?</p>

  <p>Oblomov zor işitilir bir sesle:</p>

  <p>— Var, dedi.</p>

  <p>Olga yaş dolu gözleriyle sorar gibi baktı. Oblomov:</p>

  <p>— Oblomovluk, diye mırıldandı. Sonra Olga'nın elini tuttu. Öpmek istedi, öpemedi. Yalnız dudaklarının üzerine kuvvetle bastı ve sıcak gözyaşları Olga'nın parmaklarına döküldü. Başını kaldırmadan, yüzünü göstermeden arkasına döndü ve odadan çıktı.</p>
</body>
</html>