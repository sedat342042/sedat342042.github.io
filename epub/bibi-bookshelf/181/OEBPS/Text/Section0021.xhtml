<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>III</h2>

  <p>Ştoltz sordu:</p>

  <p>— Nasılsın İlya? Ne sevindim seni gördüğüme! Söyle bakalım, işler nasıl gidiyor? İyi misin?</p>

  <p>Oblomov içini çekti:</p>

  <p>— Ah, nerede, çok fena Andrey kardeş. Sağlığım berbat. Ştoltz ilgiyle:</p>

  <p>— Yok canım, neyin var?</p>

  <p>— Bu arpacıklar beni öldürecek. Geçen hafta bir tane sağ gözümde çıktı, şimdi de sola geçiyor.</p>

  <p>Ştoltz güldü:</p>

  <p>— Bu kadarcık mı? diye sordu. Çok uyuyorsun da ondan.</p>

  <p>— Bu kadarcık olur mu? İçimde yanmalar var. Biraz önce doktorun söylediklerini işitmeliydin: "Ya Avrupa'ya gidersin," diyor, "ya da işler fena: İnme gelebilir!"</p>

  <p>— Peki, gidiyor musun?</p>

  <p>— Yok, gitmeyeceğim.</p>

  <p>— Neden?</p>

  <p>— Nasıl giderim canım? Neler söyledi neler, bilsen; dağlarda yaşayacakmışım. Mısır'a gidecekmişim, Amerika'ya gidecekmişim.</p>

  <p>— Peki ne var bunda? Mısır'a iki haftada, Amerika'ya üç haftada gidersin.</p>

  <p>— Sen de mi yahu! Aklı başında adam olarak bir seni biliyordum, sen de sapıttın. Amerika'ya, Mısır'a kimler gider? İngilizler... Tanrı onları böyle yaratmış. Zaten kendi ülkelerinde oturacak yerleri de yok. Bizden kimin aklına eser gitmek. Belki hayatından bezmiş umutsuz bir zavallı...</p>

  <p>— Sahi, çok zor iş: Bir arabaya, bir vapura binmek, temiz hava almak, yabancı ülkeler,, şehirler, âdetler, acayip şeyler görmek... Ah, seni, seni. Neyse bırakalım. İşlerin nasıl? Oblomovka'da ne var ne yok?</p>

  <p>Oblomov umutsuzca kolunu sallayarak:</p>

  <p>— Sorma, dedi.</p>

  <p>— Ne var, ne oldu?</p>

  <p>— Ne olacak, hayat hiç yakamı bırakmıyor.</p>

  <p>— İyi ya, daha ne istersin?</p>

  <p>— İyi mi? Evet hep yüzümü okşasa iyi. Nasıl yaramaz çocuklar okulda kendi halinde bir insanı rahat bırakmazsa, nasıl onu habersizden çimdikler, yüzüne gözüne kum atarlarsa hayat da beni öyle üzüyor... Bittim artık.</p>

  <p>— Bu kadar rahatlık da fazla. Ne oldu, anlat bakalım?</p>

  <p>— İki felaket.</p>

  <p>— Ne imiş bu iki felaket?</p>

  <p>— Beş param kalmadı, mahvoldum.</p>

  <p>— Nasıl olur?</p>

  <p>— Dur sana kâhyanın mektubunu okuyayım... Nerede mektup? Zahar! Zahar!</p>

  <p>Zahar mektubu buldu. Ştoltz okudu ve herhalde kâhyanın üslubundan olsa gerek, gülmeye başladı.</p>

  <p>— Ne hınzır herif bu kâhya, dedi. Köylüleri kendi bırakmış, sonra da şikâyet ediyor. Bırak şunları serbest, istedikleri yere gitsinler.</p>

  <p>— Nasıl olur, ya hepsi gitmeye kalkarsa?</p>

  <p>— Gitsinler. Kimin işine geliyorsa kalır. Onların işine gelmiyorsa, senin işine de gelmez zaten. Ne diye tutasın adamları?</p>

  <p>— Amma da düşünce! Oblomovka'nın köylüleri evine barkına bağlı, rahat adamlardır. Ne diye orada burada dolaşsınlar?</p>

  <p>— Senin bir şeyden haberin yok; Verhliyovo'dan şose geçecek, orada bir durak yapılacak, böylece Oblomovka büyük yola yakın olacak, şehirde de panayır kurulacak.</p>

  <p>— Ah yarabbi! Bir bu eksikti. Dünyadan uzakta ne rahattık. Şimdi panayır, istasyon çıktı başımıza. Köylüler hep şehre gidecek, tüccarlar rahatımızı kaçıracak. Felaket!</p>

  <p>Ştoltz güldü. Oblomov devam etti:</p>

  <p>— Felaket ya! Köylülerin bir dürüstlüğü vardı, rahat rahat oturuyorlardı, sesleri çıkmıyordu, işlerini yapmaktan başka düşünceleri yoktu. Şimdi akılları başlarından gidecek, ahlâkları bozulacak. Çay, kahve, kadife pantolon, mızıka, boyalı çizme isteyecekler... Fena olacak bunun sonu.</p>

  <p>Ştoltz:</p>

  <p>— Haklısın, dedi; sen köyde bir okul açsana.</p>

  <p>— Böyle şeylerin zamanı mı şimdi? Köylülere okuyup yazmayı öğretmek tehlikeli; toprağı kazmaz olurlar.</p>

  <p>— Okuyup yazmayı öğrenince toprağı daha iyi kazarlar; ne garip düşüncelerin var senin. Bana bak İlya, sen bu yıl artık sahiden çiftliğe gitmelisin.</p>

  <p>— Doğru, doğru, gitmeliyim; ama planlarımı daha bitirmedim.</p>

  <p>— Gerek yok. Bir defa Oblomovka'ya git; yapılacak şeyi yerinde görürsün. Bu plan işi çok uzun sürdü gibi geliyor bana.</p>

  <p>— Ah, Andrey, yalnız bu çiftlik işi olsa! Daha ne dertler var...</p>

  <p>— Ne var başka?</p>

  <p>— Evden çıkarıyorlar beni.</p>

  <p>— Neden?</p>

  <p>— Çıkacaksın diyorlar, işte o kadar.</p>

  <p>— Peki ne var burada?</p>

  <p>— Ne mi var burada? Öyle canım sıkıldı ki bu işe, yatakta bir sağa bir sola dönmekten belime ağrılar girdi. Unutma ki ben yalnız bir adamım: Her şeyi düşünmem gerek. Hesaplara bak, ona para ver, buna para ver, bir de üstelik evden taşın. Para nasıl eriyip gidiyor, bilmiyorum. Yakında meteliksiz kalacağım.</p>

  <p>— Ah seni şımarık çocuk! Bir ev değiştirmek bu kadar zor iş mi yahu? Paraya gelince, ben senden para isteyecektim; ne kadar verebilirsin? Beş yüz ruble ver; hemen gerek. Ben burada yarın para alacağım.</p>

  <p>— Dur bakayım; geçenlerde köyden bin ruble gelmişti, ne kadar kaldı acaba?</p>

  <p>Oblomov çekmeceleri aramaya koyuldu:</p>

  <p>— On, yirmi, iki yüz, iki yüz yirmi ruble... Ufak paralar da olacaktı... Zahar! Zahar!</p>

  <p>Zahar yine yerinden sıçrayıp geldi.</p>

  <p>— Masanın üstündeki kapikler ne oldu?</p>

  <p>— Ne arayıp duruyorsunuz bu kapikleri! Size söyledim ya masanın üstünde para yoktu diye.</p>

  <p>— Saçmalama, portakalların parasını ödediğin zaman üstünü vermişlerdi.</p>

  <p>— Herhalde birisine verdiniz, unuttunuz.</p>

  <p>Zahar kapıya doğru yöneldi. Ştoltz bir kahkaha atarak:</p>

  <p>— Sizi dalgacılar, dedi; cebinizde kaç para olduğundan bile haberiniz yok.</p>

  <p>Zahar birden hatırlayarak:</p>

  <p>— Mihey Andreyeviç'e kaç para vermiştiniz?</p>

  <p>— Ha sahi; Tarantiyev on ruble aldı. Unutmuşum. Ştoltz sordu:</p>

  <p>— Ne diye bu hayvanı evine sokarsın? Zahar söze karıştı:</p>

  <p>— Sade eve sokmakla kalsa. Adam burası kahveymiş gibi girip çıkıyor. Efendinin gömleğiyle yeleğini aldı, bir daha yüzlerini göreceğimiz yok. Şimdi de frakı istiyor. Ah Andrey İvanoviç, biraz azarlasanız... Oblomov sert sert:</p>

  <p>— Sana ne bu işlerden? Haydi git işine, dedi. Ştoltz:</p>

  <p>— Biraz kâğıt versene bana, dedi; bir şey yazacağım.</p>

  <p>— Zahar, bak Andrey İvanoviç kâğıt istiyor. Zahar dışarıdan bağırdı:</p>

  <p>— Kâğıdımız yok ki.</p>

  <p>— Canım bir tek yaprak istiyorum. Oblomov masanın üstünü aradı; yok oğlu yok.</p>

  <p>— Bir kartvizit de yok mu?</p>

  <p>— Epey zamandır kullanmıyorum.</p>

  <p>— Bırak canım sen de; bir de işlerinle uğraştığından, planlar yaptığından söz ediyorsun... Sen dışarı çıkmıyor musun Tanrı aşkına? Eşe dosta gitmiyor musun ara sıra?</p>

  <p>— Hiç çıktığım yok, hep evde oturuyorum. Hep bu plan yüzünden. Sonra da bu ev işi çıktı... Bereket Tarantiyev bir şeyler arıyor...</p>

  <p>— Sana gelenler yok mu?</p>

  <p>— Var... Tarantiyev, Aleksiyev, biraz önce doktor buradaydı... Penkin, Sudbinskiy, Volkov...</p>

  <p>— Burada hiç kitap da görmüyorum. Oblomov masada duran kitabı göstererek:</p>

  <p>— İşte bir kitap, dedi. Ştoltz kitabı alıp baktı:</p>

  <p>— Ne imiş bu! Bak hele, "Afrika'da Seyahat". Kaldığın sayfa da küflenmiş. Gazete de yok... Gazete de mi okumuyorsun?</p>

  <p>— Hayır, harfleri küçük, gözleri bozuyor... Zaten ne gerek var? Önemli bir havadis olunca gelip anlatırlar.</p>

  <p>— Olur şey değil, İlya. Kanepenin üstünde hamur gibi kıvrılıp kalmışsın.</p>

  <p>İvan Gonçarov Oblomov, mahzun mahzun:</p>

  <p>— Evet, doğru, hamur gibi, dedi.</p>

  <p>— İtiraf etmek bir özür müdür?</p>

  <p>— Özür olsun diye söylemiyorum; sadece sorduklarına cevap veriyorum.</p>

  <p>— Evet ama artık bu uykudan uyanmalısın.</p>

  <p>— Denedim ama olmadı... Bir daha da deneyemem artık. Hiçbir şey beni çekmiyor, hiçbir isteğim yok, bu konuyu kapayalım. Sen nereden geliyorsun bakalım, onu söyle?</p>

  <p>— Kiev'den. İki hafta sonra Avrupa'ya gideceğim. Sen de gelsene benimle...</p>

  <p>— Peki; belki gelirim...</p>

  <p>— Öyleyse otur, pasaportun için bir dilekçe yaz. Yarın götürür verirsin...</p>

  <p>Oblomov kendine gelerek:</p>

  <p>— Yarın mı? dedi. Ne aceleci adamlar bunlar; arkalarından birisi kovalıyor sanki... Düşünürüz, konuşuruz; kısmetse gideriz. Belki önce köye gitmeli, Avrupa'ya daha sonra...</p>

  <p>— Niçin sonra? Bir defa şu göbeği erit de kafan uykusundan uyansın. Senin hem bedenine, hem ruhuna hareket gerek.</p>

  <p>— Yok Andrey, çok yorar bunlar beni. Sağlığım çok fena, biliyorsun. Sen beni bırak, daha iyi, yalnız git. Ştoltz uzanmış yatan Oblomov'a baktı. Oblomov da ona baktı. Ştoltz başını salladı, Oblomov içini çekti.</p>

  <p>Ştoltz:</p>

  <p>— Hayatından bezmişe benziyorsun, dedi.</p>

  <p>— Evet, doğru söylüyorsun, bezmişim, Andrey.</p>

  <p>Andrey onu neresinden, nasıl sarsabileceğini düşünüp duruyordu. Oblomov'a uzun uzun baktı, sonra ansızın bir kahkaha attı. Oblomov'un ayaklarını gösterdi:</p>

  <p>— Çorapların biri başka, öteki başka. Gömleğini de ters giymişsin.</p>

  <p>Oblomov çoraplarına, gömleğine baktı, utana utana:</p>

  <p>— Ah, sahi, dedi. Bu Zahar benim başımın belası. Bilmezsin, neler çekiyorum. Dır dır söylenir, işini de yapmaz.</p>

  <p>— Ah, İlya, İlya! Ben seni bu halde bırakamam. Bir haftaya kalmaz değişir, başka adam olursun. Bu akşam sana ne yapacağımı, bütün ayrıntılarıyla anlatırım. Şimdi giyin bakalım. Bak, ben seni nasıl canlandırırım. Zahar; İlya İlyiç'in elbiselerini ver.</p>

  <p>— Ne söylüyorsun, Tanrı aşkına? Tarantiyev'le Aleksiyev bana yemeğe gelecek. Sonra da niyetimiz... Ştoltz onu dinlemeden:</p>

  <p>— Zahar, ver elbisesini, dedi Zahar, memnun:</p>

  <p>— Peki, Andrey İvanoviç, şimdi, dedi. Ayakkabılarını boyayıvereyim.</p>

  <p>— Ne? Saat beş oldu, daha boyamadın mı?</p>

  <p>— Geçen hafta boyamıştım, ama giymediniz, boyaları gitti.</p>

  <p>— Peki, boyalı, boyasız getir. Bavulumu salona bırak. Ben burada kalacağım. Gidip elbise değiştireyim, sen de hazır ol İlya: Dışarıda bir yerde yeriz, sonra bir iki yere uğrarız...</p>

  <p>— Ama dur bakalım... Böyle acele... Dur düşüneyim. Daha tıraş olmadım baksana.</p>

  <p>— Düşünmeye, kafanı kaşımaya gerek yok. Dışarıda tıraş olursun... Seni berbere götürürüm.</p>

  <p>Oblomov üzüntüyle:</p>

  <p>— Sonra kime gideceğiz? diye sordu. Hiç tanımadığımız insanlara mı? Nereden çıkardın bunu? İvan Gerasimoviç'e gidelim; ona gitmeyeli üç gün oldu.</p>

  <p>— Bu İvan Gerasimoviç de kim?</p>

  <p>— Dairede beraber çalışmıştım ya!</p>

  <p>— Ha şu kır saçlı kâtip mi? Onunla ne işin var? Bu budala ile ne diye vaktini öldürüyorsun?</p>

  <p>— İnsanlara karşı bazen ne kadar da insafsızsın, İvan Felemenk keteninden gömlek giymez, ama iyi adamdır.</p>

  <p>— Ne işin var onunla? Onunla ne konuşabilirsin?</p>

  <p>— Ne bileyim, insan orada evindeymiş gibi rahat hissediyor kendini. Odalar küçük, kanepeler öyle derin ki insan içine gömülüp kayboluyor. Pencereler sarmaşıklarla, kaktüslerle dolu; bir düzineden fazla kanarya, üç köpek, hepsi de öyle sevimli hayvanlar ki. Masasından yiyecek eksik olmaz. Duvarlarda aile hayatına ait resimler. İnsan bir oturdu mu kalkmak istemez. Oturursun, bir şey düşünmez, sıkılmak nedir bilmezsin. Yanında oturduğun adam pek öyle parlak zekâlı bir adam değildir, onunla fikir tartışması yapmazsın, ama hoş, iyi yürekli, konuksever, iddiasızdır; insanın arkasından laf etmez.</p>

  <p>— Anladık ama, orada ne yapıyorsun?</p>

  <p>— Ne mi? Gider, karşı karşıya kanepede otururuz; o sigara içer...</p>

  <p>— Ya sen?</p>

  <p>— Ben de içerim, kanaryaları dinlerim. Derken Marfa semaveri getirir.</p>

  <p>Ştoltz, omuzlarını silkti:</p>

  <p>— Tarantiyev'ler, İvan Gerasimoviç'ler: Peki, peki; çabuk giyin. Zahar'a dönerek: Tarantiyev geldiği zaman yemeği dışarıda yiyeceğimizi söyle. İlya İlyiç bütün yaz hep dışarıda yiyecek; sonbaharda da çok işi olacak, kendisini görmeye vakti olmayacak dersin.</p>

  <p>Zahar:</p>

  <p>— Hepsini söylerim, hiç merak etmeyin, dedi. Ya yemeği ne yapayım?</p>

  <p>— Bir arkadaşla yiyin. Afiyet olsun.</p>

  <p>— Emredersiniz.</p>

  <p>On dakika sonra Ştoltz, yandaki odadan giyinmiş, tıraş olmuş, saçlarını taramış olarak geldi. Oblomov'u yatağında dertli dertli oturmuş, yavaş yavaş gömleğinin düğmelerini iliklemeye uğraşır buldu. Zahar önüne diz çökmüş, elinde yemek uzatır gibi boyasız bir ayakkabı tutmuş, gömleğin iliklenmesini bekliyordu. Ştoltz hayret içinde:</p>

  <p>— Daha ayakkabılarını giymedin mi? dedi. Haydi İlya, çabuk,çabuk!</p>

  <p>Oblomov üzüntüyle:</p>

  <p>— Peki ama, nereye gidiyoruz? diye sordu. Niçin? Ne var orada görülecek? Benim artık dışarıyla ilişiğim yok, istemem...</p>

  <p>Ştoltz:</p>

  <p>— Haydi, çabuk, çabuk!</p>
</body>
</html>