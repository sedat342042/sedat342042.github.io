<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h2>II</h2>

  <p>İvan yortusunu büyük bir neşe ile geçirdiler. Arife günü İvan Matveyeviç daireye gitmedi. Fakat kâh bir çanta ile, kâh bir sepetle durmadan şehirden bir şeyler getirdi durdu. Agafya Matveyevna üç gün kahve ile yetindi. Bütün aile hafif şeylerle karınlarını doyurdular. Yalnız Oblomov üç gün başkalarının yemediğini yedi. Anisya, bayram gecesi hiç uyumadı. Yalnız Zahar iki kişinin uykusunu birden uyudu ve bütün bu hazırlıklara küçümsemeye benzer bir eda ile baktı. Kontun evinden çağrılan iki aşçıbaşıya şunları söyledi:</p>

  <p>— Bizim Oblomovka'da her bayram böyle yemek yerdik. Biz beş çeşit pasta, türlü türlü de salça yapardık. Bütün ev halkı ve konuklar iki gün yedikten sonra geri kalan da beş gün daha idare ederdi. Yemekler bitince de gene konuklar gelir ve tekrar aynı yemekler yapılırdı. Burada ise yılda bir defa böyle yemek yapılıyor.</p>

  <p>Ziyafette ilk önce Oblomov'a yemek verdi ve boynunda nişan asılı birine hizmet etmek istedi: "Benim efendim doğuştan soyludur, bu konuklar hiçbir şey değil," dedi.</p>

  <p>Masanın dibinde oturan Tarantiyev'e hiç yemek vermedi ya da canı ne kadar vermek istediyse o kadar verdi. İvan Matveyeviç'in bütün daire arkadaşları (otuza yakın) oradaydılar. Kocaman bir alabalık, tavuklar, keklikler, kaymaklı dondurma ve nefis bir şarap ziyafet listesinin başında geliyordu. Yemek bitince herkes birbirini kucakladı, ev sahibinin zevki göklere çıkarıldı ve kâğıt oyunları başladı. İvan Matveyeviç herkesin önünde eğiliyor, teşekkür ediyor ve sevgili konuklarına bir yemek yedirmek için yıllık kazancının üçte birini harcadığını söylüyordu. Davetliler sabaha karşı yürüyemez bir halde çıktılar ve ev Oblomov'un isim gününe kadar sessizlik içinde kaldı.</p>

  <p>O gün Oblomov'un konukları yalnız İvan Gerasimoviç, bir de Aleksiyev idi, hani şu hikâyemizin başında İlya İlyiç'i bir mayısta Ekaterinenhov'a çağıran sessiz sedasız adam. Oblomov İvan Matveyeviç'ten aşağı kalmak istememiş ve o taraflarda bilinmeyen nefis yemekler yaptırmıştı.</p>

  <p>Yağlı börekler yerine şeffaf gibi duran hamur işleri vardı. Çorbadan önce istiridye yendi. Tavuklar daha süslüydü, et daha iyi, sebzeler daha nadide idi. Çorba İngiliz usulünde yapılmıştı. Masanın ortasında kocaman bir ananas, etrafında şeftaliler, kayısılar, kirazlar vardı. Masaya çiçek de konmuştu.</p>

  <p>Tam çorbayı içmeye başladıkları ve Tarantiyev'in hamur işlerini pek hafif bularak bu saçma börek pişirme tarzına lanet okuduğu sırada köpeğin her zamanki çılgın havlayışları duyuldu. Avluya bir araba girdi, tekerleği çite çarptı ve bir adam Oblomov'u sordu. Herkes şaşırdı. Oblomov:</p>

  <p>— Eski dostlarımdan biri bugün isim günüm olduğunu hatırlamış olsa gerek, dedi ve Zahar'a hafif sesle, "Evde yok de, evde yok de," diye emir verdi.</p>

  <p>Yemek bahçedeki kameriyede yeniyordu. Zahar arabaya doğru koşarken Ştoltz'la karşılaştı, sevinçle haykırdı:</p>

  <p>— Andrey İvanoviç!</p>

  <p>Oblomov, "Andrey!" diye bağırarak boynuna atıldı, Ştoltz:</p>

  <p>— Yemek yiyorsunuz ha, talihim varmış; bana da yiyecek verin, açım. Seni bulmaktan umudumu kesmiştim artık.</p>

  <p>Oblomov:</p>

  <p>— Gel, gel, şöyle yanıma otur, diyerek Ştoltz'u telaşlı telaşlı yanı başına oturttu.</p>

  <p>Ştoltz görünür görünmez, Tarantiyev çitten atlayarak mutfağın bahçesine geçmiş, arkasından İvan Matveyeviç de kalkmış, tavan arasındaki odasına gitmişti. Agafya Matveyevna da gitmeye kalktı.</p>

  <p>Ştoltz yerinden sıçrayarak:</p>

  <p>— Sizi rahatsız ettim galiba, dedi.</p>

  <p>Oblomov:</p>

  <p>— Nereye gidiyorlar? Niçin? İvan Matveyeviç! Mihey Andreyeviç! diye bağırdı.</p>

  <p>Agafya Matveyevna'yı yerine oturttu; fakat ötekileri getirtemediler. Oblomov, Ştoltz'u soru yağmuruna tuttu.</p>

  <p>— Nereden geliyorsun? Burayı nasıl buldun? Ne zaman gidiyorsun?</p>

  <p>Ştoltz bir iş için on beş günlüğüne gelmişti. Taşraya, Kiev'e ve daha başka yerlere gidecekti. Yemekte az konuştu, çok yedi, gerçekten acıkmıştı. Ötekiler tabii hep sustular. Yemekten sonra sofra kaldırılınca Oblomov çardağa şampanya ile soda getirmelerini söyledi. Ştoltz'la yalnız kaldı.</p>

  <p>Bir süre sustular. Ştoltz Oblomov'a uzun uzun baktıktan sonra:</p>

  <p>— Peki, şimdi sen anlat bakalım İlya, dedi.</p>

  <p>Bunu öyle ciddi söylemişti ki Oblomov önüne baktı ve cevap vermedi. Ştoltz sordu:</p>

  <p>— Demek "hiçbir zaman"a karar verdin? Oblomov anlamazlıktan gelerek:</p>

  <p>— Hiçbir zaman ne demek? diye sordu.</p>

  <p>— Unuttun mu: "Ya şimdi ya hiçbir zaman."</p>

  <p>— Ben o zamanki insan değilim artık, Andrey. Tanrıya şükür işlerim yolunda. Tembel tembel yatmıyorum. Planlarımı nerede ise bitirmek üzereyim. İki dergiye abone oldum. Bıraktığın kitapların hemen hepsini okudum.</p>

  <p>— Peki Avrupa'ya niçin gelmedin?</p>

  <p>— Şeyin yüzünden...</p>

  <p>— Olga'nın değil mi? Oblomov kıpkırmızı kesildi:</p>

  <p>— Ya, demek duydun... Nerede şimdi?</p>

  <p>Ştoltz cevap vermedi ve ona ta içine işleyen bir bakışla baktı. Oblomov:</p>

  <p>— Teyzesiyle dışarıya gittiğini duymuştum... Şeyden sonra... dedi.</p>

  <p>— Hatasını anladıktan sonra... Oblomov'un utancı son haddine vardı:</p>

  <p>— Bunu da mı biliyorsun?</p>

  <p>— Her şeyi biliyorum: Leylak dalına varıncaya kadar. Hiç üzülmüyor musun? Mutsuz değil misin İlya? Vicdan azabı duymuyor musun?</p>

  <p>— Bunu hiç açma. Hatırlatma bana. Aramızdaki uçurumu gördüğüm zaman, ona layık olmadığımı anladığım zaman derdimden beyin hummasına yakalandım... Of Andrey, beni seviyorsan böyle işkence etme. Bana onu hatırlatma. Ona daha başında hatasını söyledim. Bana inanmak istemedi... Pek o kadar kabahatli değilim...</p>

  <p>Ştoltz sevgiyle:</p>

  <p>— Seni kabahatli bulmuyorum İlya, dedi. Ona yazdığın mektubu okudum. Kabahatin çoğu bende, birazı Olga'da, en azı da sende.</p>

  <p>— Olga şimdi nasıl?</p>

  <p>— Nasıl mı? Hiçbir şeyle kendini avutamıyor. Gözyaşları içinde. Sana lanet ediyor.</p>

  <p>Ştoltz bunları söyler söylemez Oblomov'un yüzünde telaş, şefkat, vicdan azabı, korku ifadeleri belirdi:</p>

  <p>— Ne söylüyorsun Andrey? dedi. Kalk gidelim. Onu bulalım. Hemen şimdi gidip ayaklarına kapanayım, beni affetmesi için yalvarayım.</p>

  <p>Ştoltz gülerek sözünü kesti:</p>

  <p>— Otur yerinde. Olga neşeli ve mutlu. Sana selamlar gönderdi. Mektup da yazacaktı ama ben vazgeçirdim. Sıkılırsın diye.</p>

  <p>Oblomov'un gözleri yaşardı:</p>

  <p>— Oh! Çok şükür. Çok sevindim Andrey. Gel seni öpeyim ve sağlığına içelim.</p>

  <p>Birer bardak şampanya içtiler. Oblomov sordu:</p>

  <p>— Olga nerede şimdi?</p>

  <p>— İsviçre'de. Yaz sonunda teyzesiyle kendi çiftliğine gidecek. Ben de bu iş için geldim. Düzeltilecek bazı hukuki işler kaldı. Baron işi bitirmemiş. Meğer maksadı Olga ile evlenmekmiş.</p>

  <p>— Yok canım! Demek doğru imiş. Peki Olga ne demiş?</p>

  <p>— Tabii reddetmiş. Öbürü de kızmış, bırakıp gitmiş. Şimdi işleri ben düzelteceğim. Gelecek haftaya kadar hepsini bitiririm. Peki, sen nasılsın? Ne diye gelip bu ıssız yere gömüldün?</p>

  <p>— Burası çok rahat Andrey; beni rahatsız eden yok.</p>

  <p>— Ne hususta?</p>

  <p>— Çalışmak hususunda.</p>

  <p>— Aman dostum. Burası da bir çeşit Oblomovka. Üstelik daha da kötü. Haydi beraber çiftliğe gidelim.</p>

  <p>— Çiftliğe... Evet, belki. Yakında inşaat başlayacak. Ama şimdi gidemem Andrey, biraz düşüneyim.</p>

  <p>— Yine mi? Ben seni bilirim: Düşüne düşüne bunu da iki yıl önceki Avrupa yolculuğuna çevirirsin. Gelecek hafta gidelim.</p>

  <p>— Bu kadar acele nasıl gidebilirim? Hemen gelecek hafta? Sen yola çıkmaya hazırsın, ben değilim. Her şeyim burada, nasıl bırakabilirim. Yola çıkabilmek için hiçbir şey yapmış değilim.</p>

  <p>— Yapılacak hiçbir şey yok, ne olabilir?</p>

  <p>Oblomov bu soruya cevap vermedi:</p>

  <p>— Andrey hiç iyi değilim, nefesim öyle çabuk kesiliyor ki... Yine arpacıklar çıkarmaya başladım; kâh bir gözümde, kâh öteki gözümde... Bacaklarımda da şişkinlik var. Uyurken bazen sanki biri ansızın kafama ya da sırtıma bir yumruk indiriyor. Sıçrayıp kalkıyorum.</p>

  <p>— Bak bana İlya, sana ciddi söylüyorum, bu yaşama tarzını değiştirmezsen ya kötürüm olursun ya da inme indirirsin. Senin geleceğinden umudu kestim. Olga gibi bir melek seni kanatlarıyla bu bataklıktan kurtaramadıktan sonra ben hiçbir şey yapamam. Fakat sen kendine küçük bir iş alanı bulabilirsin, bulmalısın da. Çiftliğine çekidüzen verebilirsin, köylülerinin başına geçer, işlerine bakarsın, ev yaptırırsın, ağaç dikersin... Seni dünyada rahat bırakmam. Artık bunu yalnız kendi isteğimle değil, Olga'nın da isteğiyle yapıyorum. Öleceksin, kendini canlı canlı gömeceksin diye merak ediyor, anlıyor musun? Ben ona seni mezarından dışarı çıkaracağıma söz verdim.</p>

  <p>— Demek beni hâlâ unutmadı. Ben buna layık değilim.</p>

  <p>— Hayır, seni unutmadı, unutacağını da sanma. Olga öyle kadınlardan değildir. Çiftliğine gidip onu ziyaret etmelisin.</p>

  <p>— Ama şimdi olmaz. Tanrı aşkına, şimdi olmasın Andrey! Bırak onu unutayım. Ah! Hâlâ şuramda...</p>

  <p>— Ne var? Aşk mı diyeceksin?</p>

  <p>— Hayır, utanç ve keder.</p>

  <p>— Peki, peki, şimdi çiftliğine gidelim. Hemen evi yaptırmaya başlamalısın. Yaz geldi, en elverişli mevsim geçiyor.</p>

  <p>— Hayır. Bir adamım var şimdi Oblomovka'da. Ben hazırlanır, işleri düşünür, sonra giderim.</p>

  <p>Oblomov, Ştoltz'a hiç yerinden kımıldamadan işleri ne güzel yürüttüğünü, tuttuğu adamın kaçan köylüler hakkında nasıl bilgi topladığını, mısırı ne kadar kârla sattığını, şimdiye kadar kendisine bin beş yüz ruble gönderdiğini, bu yıl köylülerden belki vergileri de toplayıp göndereceğini uzun uzun anlattı. Ştoltz bu masalı dinleyince ellerini birbirine çarparak:</p>

  <p>— Seni düpedüz yolmuşlar. Üç yüz köylüden bin beş yüz ruble! Kim bu memur? Ne biçim adam?</p>

  <p>— Bin beş yüz rubleden fazla idi galiba. Mısır satışından kendine küçük bir pay ayırmış.</p>

  <p>— Ne kadar?</p>

  <p>— Hatırımda kalmadı. Ama hesabı sana göstereyim. Bir yere koymuştum.</p>

  <p>— İlya, sen sahiden hapı yutmuşsun. Giyin, bize gidelim.</p>

  <p>Oblomov bin dereden su getirmeye başladı. Fakat Ştoltz onu zorla sürükledi. Kendi adına bir vekâletname yazdı, Oblomov'a imzalattı ve Oblomov çiftliğe gidip işlere alışıncaya kadar Oblomovka'yı kiralayacağını söyledi.</p>

  <p>— Aldığın paradan üç misli fazla alacaksın. Fakat Oblomovka'yı uzun süre tutacak değilim. Kendi işlerim de var. Şimdi istersen birlikte gidelim. Ya da sen sonradan gel. Ben Olga'nın çiftliğinde kalacağım. Seninkine üç yüz fersah uzakta. Oradan gider, o adamı işten çıkarırım. Her şeyi yoluna koyarım. Sen de kalkar gelirsin. Artık rahat bırakmam seni.</p>

  <p>Oblomov içini çekti:</p>

  <p>— Ah! Bu hayat, dedi.</p>

  <p>— Nesi varmış bu hayatın?</p>

  <p>— İnsana rahat vermiyor. Başını derde sokuyor. Ne olur, şöyle bir yatıp uyuyabilsem... Hiç kalkmadan...</p>

  <p>— Yani ışıkları söndürüp karanlıkta oturmak istiyorsun! Güzel bir hayat doğrusu! Ah İlya, birazcık olsun kafanı yorup düşünemez misin? Hayat rüzgâr gibi gelip geçiyor, sen yatıp uyumaktan söz ediyorsun. Sönmeyen bir alev olmalısın. Ah! Keşke iki, üç yüz yıl yaşayabilsem! İnsan o zaman neler yapmazdı.</p>

  <p>— Sen başka türlüsün, Andrey; kanatların var senin, yaşamıyor, uçuyorsun. Yeteneğin, ihtirasın var. Baksana, şişman değilsin. Arpacık çıkarmıyorsun. Ensen kaşınmıyor... Başka bir adamsın vesselam.</p>

  <p>— Haydi canım, saçmalama. İnsan kendi hayatını düzenlemek, tabiatını değiştirmek için yaratılmıştır. Sen karnını şişirip şişirip sonra da kabahati tabiatta buluyorsun. Senin de kanatların vardı ama çıkardın.</p>

  <p>— Hani nerede bu kanatlar? Elimden hiçbir iş gelmiyor ki.</p>

  <p>— Gelmesini istemiyorsun da ondan. Elinden hiçbir iş gelmeyen insan yoktur. İnan ki yoktur.</p>

  <p>— Benim gelmiyor işte, ne yapayım?</p>

  <p>— Sana sorsalar ne bir dilekçe yazabilirsin, ne de kâhyaya bir mektup. Ama Olga'ya pekâlâ mektup yazdın değil mi? Hem de kusursuz cümlelerle. Kâğıdı, mürekkebi İngiliz mağazasından almış, mektubu düzgün, okunaklı bir yazıyla yazmışsın.</p>

  <p>Oblomov kızardı. Ştoltz devam etti:</p>

  <p>— Canın istedi mi bir hikayeci gibi fikirler ve cümleler buluyorsun; ama canın istemedi mi hiçbir şey yapamıyorsun. Gözlerin görmez oluyor, ellerin titriyor. Sen iş görme gücünü daha çocukken, Oblomovka'da, teyzelerin, dadıların arasında kaybettin. Çoraplarını kendin giymeyi bilmiyordun. Şimdi de nasıl yaşayacağını bilmiyorsun.</p>

  <p>— Bütün bunlar doğru olabilir, Andrey! Fakat çaresi yok, tamiri mümkün değil.</p>

  <p>— Ne demek tamiri mümkün değil. Ne saçma şey! Sen şimdi beni dinle. Her dediğimi yap. Bir hayli şeyi tamir edersin.</p>

  <p>Fakat Ştoltz köye yalnız gitti. Oblomov sonbaharda geleceğini vaat ederek şehirde kaldı. Ştoltz giderken sordu:</p>

  <p>— Olga'ya ne söyleyeyim?</p>

  <p>Oblomov başını eğdi, mahzun mahzun durdu, sonra içini çekerek:</p>

  <p>— Hiç benden söz etme, dedi; beni görmediğini, kimseden de bir haber almadığını söyle.</p>

  <p>— İnanmaz.</p>

  <p>— Peki, ortadan kayboldu, öldü, yok oldu de.</p>

  <p>— Ağlar, uykularından olur; ne diye keyfini kaçıralım?</p>

  <p>Oblomov derin bir üzüntü içinde düşündü; gözleri ya şardı.</p>

  <p>Ştoltz:</p>

  <p>— Peki, peki; bir yalan uydururum, onun hatırasıyla yaşadığını, hayatta gerçek ve ciddi bir amaç aradığını söylerim. Sen de unutma ki hayatın amacı kadın değil, hayatın kendisidir, iştir. İkinizin hatası da bunu anlamamış olmaktı. Neyse, bunları duyunca çok sevinir.</p>

  <p>Vedalaşıp ayrıldılar.</p>
</body>
</html>