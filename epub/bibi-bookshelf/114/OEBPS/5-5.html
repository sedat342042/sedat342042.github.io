<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>5-5.html</title>
    <meta content="urn:uuid:ec65925a-1ed0-475e-9508-f2429fc305ee" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
		<div id="x5-5.html" xml:lang="tr-TR" class="calibre1">
			<div class="calibre1">
				<p class="arabaslik-orta" id="toc_marker-2-5" xml:lang="en-GB"><span class="kisim-baslik1">5</span></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"><span class="metin1" xml:lang="tr-TR">Yolun çıplak haline bir türlü alışamamıştık, her gelip geçtiğimizde –ki bu, günde en az üç kez oluyordu– kendimizi kafası yeni usturaya vurulmuş ve bu dazlaklığa alışamamış bir insan gibi hissediyorduk. Güneş olanca hışmıyla tepemizdeydi. Bu iş, martıların da kafasını en az bizimki kadar karıştırmış olmalı ki sürüler halinde yolun üzerinde toplanıyor, eskiden yolu görmelerini engelleyen birbirine girmiş ağaç dallarının gerçekten orada olup olmadığından emin olmak ister gibi pike yapıp duruyorlardı. Bir iki kez benim de başımın üstünden yıldırım gibi geçtiler.</span></p>
				<p class="metin5"><span class="metin1" xml:lang="tr-TR">Bu kuşlar çok süratlidir ve yakınına geldiği zaman insanı gerçekten korkutur. Uzaktan beyaz gövdeleri, havadaki enfes süzülüşleri ve hatta çığlıklarıyla tanınan martıları yakından gördüğünüzde korkarsınız. Çünkü insanla hiç yakınlaşmayan, vahşi görünüşlü yırtıcı hayvanlardır; ayrıca adada edindiğimiz deneyimlere göre çok da zekidirler. Hem içgüdüleri, hem de öğrenme yetenekleri çok yüksektir.</span></p>
				<p class="metin5"><span class="metin1" xml:lang="tr-TR">Bu konuda yapılmış bir deney okuduğumu hatırlıyorum: İki ayrı martı türünün yumurtalarını değiştirmişler. Her yıl göç eden gümüş martıların yumurtaları ile göç etmeyen kara sırtlı martıların yumurtalarından çıkan dokuz yüz martı yavrusu, yanlış anneler tarafından eğitilmiş. Sonra bu yavruların göç hareketleri izlenmiş.</span></p>
				<p class="metin5"><span class="metin1" xml:lang="tr-TR">Asıl ana babası göç etmeyen martı yavruları sahte ana babalarının peşine takılıp Fransa ve İspanya’ya göç etmişler. Aslında göçmen olan ama göçmeyen ana baba tarafından yetiştirilen martılar ise içgüdülerine uyup yine göç etmişler. Bu deney, martıların hem içgüdülerinin hem de öğrenme yeteneklerinin çok yüksek olduğunu kanıtlamış. Bizim martılar hiç göç etmeyen türden oldukları ve yanlış ana babalar tarafından yetiştirilmedikleri için sürekli olarak adada kalırlardı. </span></p>
				<p class="metin5"><span class="metin1" xml:lang="tr-TR">Bu ilginç bilgileri okuyor, martılar hakkında konuşuyorduk ama onlara yaklaşabilenimiz yoktu. Adayı paylaşmış bir şekilde, kendi köşelerimizde birbirimizi rahatsız etmeden yaşıyorduk. Martılarla en büyük ilişkimiz, balığa çıktığımız zaman onlara verdiğimiz, deyim yerindeyse, “rüşvet”ti. Balıkla dolu olan teknelerimiz dönüş yolundayken çevremizi saran martılara bir iki istavrit, mercan ya da izmarit atma âdeti geliştirmiştik. Onlar da bu işe o kadar alışmıştı ki balık atmadığımız zaman adeta tehdit eder gibi üzerimize pikeler yaparlardı. Bu durum, aramızda tuhaf bir oyuna dönüşmüştü. Bazen de geceleri terasta yürüdüklerini duyardık.</span></p>
				<p class="metin5"><span class="metin1" xml:lang="tr-TR">Ama ağaçlar budandığında, onlar da herhalde meraktan olsa gerek, bizleri ürkütecek kadar keskin dalışlar yapıyordu. Dediğim gibi biz bunlara alışık olduğumuz için fazla aldırmıyorduk, çünkü şimdiye kadar kimseye zarar verdikleri görülmemişti. Ama ne yazık ki bu durum martılara alışık olmayanlarda paniğe yol açabiliyordu. Ağaçların kesilmesinden sonra kabak Başkan’ın torununun başına patladı. Dedesinin günahını o kız ödedi.</span></p>
				<p class="metin5"><span class="metin1" xml:lang="tr-TR">Bakkaldan aldığı gofreti yiyerek eve dönerken martılar kızcağızın üstüne pike yapmışlar. O da birdenbire paniğe kapılmış, elleriyle başını korumaya çalışarak koşmaya başlamış.</span></p>
				<p class="metin5"><span class="metin1" xml:lang="tr-TR">Sonra o kargaşa içinde ayağı bir dala takılarak yere yuvarlanmış, sol kolunu fena halde incitmiş. Onu bulduklarında çığlık çığlığa bağırıyor, hâlâ martıların üstüne geldiğini sanıyormuş. Bu büyük korku yetmiyormuş gibi ertesi gün de incinen, fena burkulan kolunun rengi patlıcan moruna dönüşmüş. Doktor arkadaşımız kızın kolunu özenle sarıp boynuna assa da hemen iyileşmemiş.</span></p>
				<p class="metin5"><span class="metin1" xml:lang="tr-TR">Hepimiz bu talihsizliğe çok üzüldük, ada halkı adına Başkan’a bir geçmiş olsun ziyaretinde bulunmayı bile düşündük ama buna cesaret edemedik. İki gün sonra o bizi toplayana kadar, torununun başına gelen talihsizlikten dolayı iyi dileklerimizi ona iletme fırsatı bulamadık.</span></p>
				<p class="metin5"><span class="metin1" xml:lang="tr-TR">Bakkalın, ada tarihinde ilk kez görülen bir uygulamayla, hepimizin evine tek tek dağıttığı bildiri, ertesi gün akşamüstü 6’da çardak altında bulunmamızı rica ediyordu. Altında Başkan’ın imzası vardı.</span></p>
				<p class="metin5"><span class="metin1" xml:lang="tr-TR">Bu davet kâğıdı bende tuhaf bir geçmişe özlem duygusu yarattı. Başkentte yaşadığım yıllarda böyle bir sürü çağrı, davetiye, vergi bildirimi vs. alırdım ama bütün bunlar öyle eskide kalmıştı ki. Arada bir vapura binip memlekete giden ve birkaç ay kalanlarımız olurdu ama ben uzun süredir gitmemiştim. Otomobille dolu gürültülü caddeleri, barları, sinemaları, kalabalık lokantaları özlememiştim. Belki de özlemediğimi sanıyordum. Bakkalın getirdiği toplantı çağrısı bütün şehir kargaşasını olanca haşmetiyle geri getirdi. O gece rahat uyuyamadım.</span></p>
				<p class="metin5"><span class="metin1" xml:lang="tr-TR">Ertesi gün akşamüstü saat tam 6’da –Yazar dahil olmak üzere– çardak altında buluştuk. Başkan yine beyaz giysileri içinde, daha yeni tıraş olmuş gibi terütaze, pembe-beyaz, kılcal damarları görünen cildiyle karşımızdaydı işte. Masalar birleştirilmiş ve bir kare oluşturacak biçimde dizilmişti. Başkan bir kenarın tam ortasında oturuyordu. Pantolon giyen kişilerin sayısında artış olduğu dikkatimi çekti. Birkaç komşumuz daha 1 Numara’ya katılmıştı.</span></p>
				<p class="metin5"><span class="metin1" xml:lang="tr-TR">Çardak altına geldiğimiz zaman Başkan ve eşine geçmiş olsun dileklerimizi sunduk, çok üzülmüştük doğrusu, adamıza gelir gelmez böyle bir talihsizlikle karşılaştıkları için, hiçbir suçumuz olmasa bile özür dilemek istiyor, sevimli torunlarına acil şifalar diliyorduk. Aslında o büyümüş de küçülmüş, çokbilmiş kızı biraz sevimsiz buluyorduk ama böyle söylemek gerekiyordu. Bu dileklerimizi mağrur ama anlayışlı bir tavırla kabul ettiler.</span></p>
				<p class="metin5"><span class="metin1" xml:lang="tr-TR">Hepimiz yerimizi aldıktan sonra Başkan akıcı konuşmasıyla bize önemli şeyler söyledi. Önce medeniyetin ne olduğu, insan topluluklarının nasıl yaşaması gerektiği, nizam intizam gibi genel konulardaki düşüncelerini açıkladı, sonra, “Geçen gün ağaçların budanması konusunu görüşürken bazı arkadaşlarınız bu uygulamayı doğru bulmadıklarını belirttiler” dedi. Gözlerini hepimizin yüzünde gezdirerek sordu:</span></p>
				<p class="metin5"><span class="metin1" xml:lang="tr-TR">“Doğru mu?”</span></p>
				<p class="metin5"><span class="metin1" xml:lang="tr-TR">“Doğru!”</span></p>
				<p class="metin5"><span class="metin1" xml:lang="tr-TR">“Güzel” dedi. “Demek ki bu adada nasıl yaşanması, adanın nasıl idare edilmesi konusunda fikir ayrılıkları var. Doğru mu arkadaşlar?”</span></p>
				<p class="metin5"><span class="metin1" xml:lang="tr-TR">Yine yüzümüze bakıyordu. Hep bir ağızdan “Doğru!” dedik.</span></p>
				<p class="metin5"><span class="metin1" xml:lang="tr-TR">“Sağ olun!” dedi. Niye sağ olun dediğini anlayamadık.</span></p>
				<p class="metin5"><span class="metin1" xml:lang="tr-TR">“Her kafadan bir ses çıktığı, değişik fikirlerin düzene sokulamadığı sisteme ne ad verilir arkadaşlar?”</span></p>
				<p class="metin5"><span class="metin1" xml:lang="tr-TR">Bu soruya öncekiler kadar rahat cevap veremedik. Birikimiz “muhalefet” falan diye saçmaladı. Biri “çok partili rejim” dedi, hatta iyice şaşıran biri “terör” diye bir şey kaçırdı ağzından. Hepimiz kendimizi sorguya çekiliyormuş gibi hissediyor, bir şeyler söylemek zorunda kalıyorduk. Çünkü Başkan’ın gözleri üzerimize dikilmişti ve cevap vermemek suçlu duruma düşmek gibi bir şeydi.</span></p>
				<p class="metin5"><span class="metin1" xml:lang="tr-TR">“Hayır değerli komşularım” dedi. “Ben söyleyeyim, anarşi, anarşi! Her kafadan bir sesin çıktığı sistemin adı anarşidir! Doğru mu?”</span></p>
				<p class="metin5"><span class="metin1" xml:lang="tr-TR">Bu kez hep bir ağızdan, “Doğru!” diye bağırdık. Hep bir ağızdan dediysem sözün gelişi, yoksa masanın Başkan’a en uzak köşesinde oturan ve arada bir gözümün iliştiği Yazar sürekli olarak önüne bakıyor, masada bulduğu bir böceği inceler gibi gözünü bir noktadan ayırmıyordu.</span></p>
				<p class="metin5"><span class="metin1" xml:lang="tr-TR">Bu arada bakkal, birkaç kişinin isteğine uyarak çay ve su taşıyan bir tepsiyle masalara yaklaştı. Başkan sert bir sesle, “Hayır!” diye onu durdurdu. “Bu işi sonra yapın! Şimdi çalışıyoruz, ciddi bir toplantı içindeyiz, insan yarım saat çay kahve içmese ölmez, değil mi arkadaşlar. Doğru mu?”</span></p>
				<p class="metin5"><span class="metin1" xml:lang="tr-TR">“Doğru!”</span></p>
				<p class="metin5"><span class="metin1" xml:lang="tr-TR">“Bakın” dedi, “sözü fazla uzatmayalım. Hiçbir insan topluluğunun istemediği gibi bu ada sakinleri de anarşi içinde yaşamak istemez, değil mi?”</span></p>
				<p class="metin5"><span class="metin1" xml:lang="tr-TR">“İstemez!”</span></p>
				<p class="metin5"><span class="metin1" xml:lang="tr-TR">“Güzel! Bu durum beni düşünceye sevk etti. Mademki adamızda temel konularda düşünce ayrılıkları var, o zaman bunları gidermenin yolu adayı bir yönetime kavuşturmaktır diye düşündüm. Değerli komşumdan öğrendiğime göre –bu arada başıyla 1 Numara’yı işaret ediyordu– bu adada şimdiye kadar bir yönetim kurulu olmamış. Her şey başıboş bir biçimde sürüp gitmiş. Doğru mu?”</span></p>
				<p class="metin5"><span class="metin1" xml:lang="tr-TR">“Doğru!”</span></p>
				<p class="metin5"><span class="metin1" xml:lang="tr-TR">Bu “Doğru”lar artık içimize fenalık getirmeye başlamıştı.</span></p>
				<p class="metin5"><span class="metin1" xml:lang="tr-TR">Başkan, “Bu adaya bir yönetim kurulu gerekli arkadaşlar” diye devam etti. “Gerektiğinde adayla ilgili kararlar alacak, yaşamın daha huzurlu ve kimseyi rahatsız etmeyecek biçimde sürüp gitmesini sağlayacak, fikir ayrılıklarının önüne geçecek bir yönetim kurulu. Böyle bir kurulu oluşturmanın da yöntemleri var. Bu yöntem elbette demokratik olacak, demokrasi en yüce değerdir, öyle mi arkadaşlar?” </span></p>
				<p class="metin5"><span class="metin1" xml:lang="tr-TR">“Öyle!”</span></p>
				<p class="metin5"><span class="metin1" xml:lang="tr-TR">Bu arada gözüm Yazar’ın oturduğu yere takıldı. Kimse fark etmeden usulca çekip gitmişti. Ne ilginç adam diye düşündüm, Başkan’ın sözlerine karşı çıkacağı yerde çekip gitti diye biraz kınadım da onu.</span></p>
				<p class="metin5"><span class="metin1" xml:lang="tr-TR">“Bu topluluk genel kurul anlamına geliyor. Genel kurulun kendi içinden, yetkili kılacağı bir yönetim kurulu çıkarması gerekiyor. Bence bu kurul beş kişiden oluşmalı.” </span></p>
				<p class="metin5"><span class="metin1" xml:lang="tr-TR">“Oluşmalı.”</span></p>
				<p class="metin5"><span class="metin1" xml:lang="tr-TR">“Bu iş için gönüllü arkadaşlar var mı aramızda? İsimlerini yazdırsınlar, biz de oylayalım.”</span></p>
				<p class="metin5"><span class="metin1" xml:lang="tr-TR">Başkan’ın sürekli çevremizde dolaşan adamları ellerinde kâğıt kalemle isim yazmaya hazırlandılar ama kimseden ses çıkmadı. Başkan aramızda gönüllüler olup olmadığını bir kez daha sordu. Yine ses çıkaran olmadı. Sonra 1 Numara elini kaldırıp söz istedi.</span></p>
				<p class="metin5"><span class="metin1" xml:lang="tr-TR">“Buyurun!” dedi Başkan, “bir şey mi söylemek istiyorsunuz?”</span></p>
				<p class="metin5"><span class="metin1" xml:lang="tr-TR">“Evet Başkan’ım, bence bu komitenin başkanı siz olmalısınız.”</span></p>
				<p class="metin5"><span class="metin1" xml:lang="tr-TR">Bir iki kişi alkışladı ama Başkan elini kaldırarak onları, “Durun!” diye susturdu. “Daha yönetim kurulu oluşmadı. Her şey usulüne uygun yapılmalı.” Sonra kimseden ses çıkmadığını görünce, “Ama” dedi, “ben bunca senenin verdiği yöneticilik tecrübeme ve devlet hizmetinde geçirdiğim uzun yıllara dayanarak, bu hizmet aşkı ve tecrübeyi, adalı komşularımın hizmetine vermeye hazır olduğumu bildirmekten şeref duyarım. Vazife vazifedir, büyüğü küçüğü olmaz. Her şey adamız için!”</span></p>
				<p class="metin5"><span class="metin1" xml:lang="tr-TR">Bu son sözleri o kadar yüksek sesle söyledi ki hepimiz alkışlamaya başladık. Başkan son bir kez, aramızda görev alacak gönüllüler olup olmadığını sordu. Hiçbirimizden cevap çıkmadı. Çünkü yıllardır böyle bürokratik sıkıntılardan uzaktık, yeni duruma uyum göstermemiz kolay olmuyordu.</span></p>
				<p class="metin5"><span class="metin1" xml:lang="tr-TR">Bizden ses çıkmadığını gören Başkan, “Benim bir teklifim var” dedi. “1 Numara arkadaşımızı, ada sahibi sıfatıyla komiteye sürekli doğal üye olarak öneriyorum.”</span></p>
				<p class="metin5"><span class="metin1" xml:lang="tr-TR">“Oooo!” diye gürledi genel kurul.</span></p>
				<p class="metin5"><span class="metin1" xml:lang="tr-TR">Öneriyi alkışlarla kabul ettik. 1 Numara, yerinden doğrularak, “Arkadaşlar,” dedi, “bana gösterdiğiniz bu güvene çok teşekkür ederim. Cennet adamıza layık olmak için elimden geleni yapacağıma söz veriyorum. Her şey adamız için!”</span></p>
				<p class="metin5"><span class="metin1" xml:lang="tr-TR">Gözlerinin nemlendiğini gördük, sesinin titrediğini duyduk. Bu durum bizi de duygulandırdı. Neredeyse hepimiz birden, “Canımız bu adaya feda olsun!” diye bağıracaktık, o kadar heyecanlanmıştık.</span></p>
				<p class="metin5"><span class="metin1" xml:lang="tr-TR">Başkan 1 Numara’ya döndü ve “Tebrik ederim!” dedi. Sonra, “Nazik alkışlarınızdan anladığım kadarıyla şu anda beş kişilik komitenin iki üyesi belirlenmiş bulunuyor” diye ekledi. “Şimdi kalan üç kişiyi seçeceğiz ama ben demokratik ve modern bir toplumda kadınların da erkeklerin hemen yanı başında yer alması gerektiğini düşünen biriyim. Saygıdeğer kadınlarımız, analarımız, eşlerimiz, kız kardeşlerimiz toplum hayatına karışmalı, yüksek sorumluluklar üstlenmeli. Bu nedenle komitemize bir kadın üye seçmeyi hararetle tavsiye ediyorum.”</span></p>
				<p class="metin5"><span class="metin1" xml:lang="tr-TR">1 Numara tekrar söz aldı ve “Sayın Başkan’ım,” dedi, “bu yüksek düşüncelerinizi bizimle paylaştığınız için teşekkür ederiz. Ben saygıdeğer eşiniz hanımefendiyi üçüncü üye olarak teklif ediyorum. Ne de olsa adamızdaki hanımların en deneyimlisi ve bu işlere vâkıf birisi.”</span></p>
				<p class="metin5"><span class="metin1" xml:lang="tr-TR">Alkışladık. Başkan’ın etine dolgun, gözleri yarı kapalı gibi duran hanımı sakin bir baş selamıyla teşekkür etti, konuşma yapmadı. </span></p>
				<p class="metin5"><span class="metin1" xml:lang="tr-TR">Başkan ona da, “Tebrik ederim hanımefendi!” dedi. Sonra ekledi: “Başka gönüllü çıkmadığına göre kalan iki kişiyi kurayla belirleyeceğiz.” Eliyle bir işaret yaptı ve disiplinli adamlarından birisi elinde siyah bir torbayla koşup geldi.</span></p>
				<p class="metin5"><span class="metin1" xml:lang="tr-TR">Bu arada Yazar’ın sözleriyle kuşkuya kapılmış olan aklıma şeytanca bir düşünce takıldı: Zaten beş kişilik komitenin üçü belirlendi diye düşündüm. Bu işi 1 Numara’yla birlikte tezgâhlamış olduklarından kuşkulandım. Yine de hepimiz bu işi eğlenceli bir tiyatro oyunu gibi izliyor, fazla ciddiye almıyorduk. Bizimki gibi küçücük bir adanın yönetim kurulundan ne çıkabilirdi ki. Belki de Başkan, kaybettiği devlet idaresinin yerine, boş kalmamak için bir oyun uyduruyordu. Olup bitenin hepsi bir tiyatroydu, daha fazla bir şey değil. Bu yüzden biraz fazlaca tezahürat yaparak, şakayla karışık bir biçimde oynanan vodvile katılıyor, “Bravo!” falan diyerek herkesi yüreklendiriyorduk.</span></p>
				<p class="metin5"><span class="metin1" xml:lang="tr-TR">Başkan, “Bu torbanın içinde 1’den 40’a kadar bütün numaralar var!” dedi. “1 ve 24 hariç kim çıkarsa, o evden biri yönetim kurulunda yer alma görevini üstlenecek.”</span></p>
				<p class="metin5"><span class="metin1" xml:lang="tr-TR">Sonra adamın elini torbanın içine daldırdığını ve bir kâğıt çekip çıkardığını gördük. Kâğıdı Başkan’a verdi, o da açtı ve okudu, “37 Numara!”</span></p>
				<p class="metin5"><span class="metin1" xml:lang="tr-TR">Alkışladık.</span></p>
				<p class="metin5"><span class="metin1" xml:lang="tr-TR">Sonra adam bir kâğıt daha verdi Başkan’a.</span></p>
				<p class="metin5"><span class="metin1" xml:lang="tr-TR">“7!”</span></p>
				<p class="metin5"><span class="metin1" xml:lang="tr-TR">Başkan çevresine bakındı ve 7 Numara’nın kim olduğunu anlamaya çalıştı. Ama kimseden ses çıkmıyor, herkes birbirine bakıyordu. Başımdan aşağı kaynar sular döküldü. Heyecandan sesim çıkmıyordu.</span></p>
				<p class="metin5"><span class="metin1" xml:lang="tr-TR">Başkan hafif sinirli bir ses tonuyla, “Kimdir efendim?” dedi. “7 Numara lütfen ayağa kalksın.”</span></p>
				<p class="metin5"><span class="metin1" xml:lang="tr-TR">Yine kimseden ses çıkmadı, ben elimi kaldırdım. “Buyurun!” dedi Başkan. </span></p>
				<p class="metin5"><span class="metin1" xml:lang="tr-TR">“Efendim,” dedim, “arkadaşımız biraz rahatsızlandığı için toplantıdan ayrılmak zorunda kaldı. İzin verirseniz ben ona durumu iletirim.”</span></p>
				<p class="metin5"><span class="metin1" xml:lang="tr-TR">Yine alkışladılar. Böylece benim sevgili yazar dostum Başkan’ın komitesine girmiş oldu.</span></p>
				<p class="metin5"><span class="metin1" xml:lang="tr-TR">O anda içimi bir sıkıntı bastığını itiraf etmeliyim. Toplantı bittikten sonra, denize bir alev topu gibi gömülmekte olan güneşe gözlerimi dikip uzun bir süre düşündüm. Belki de bu, senin kaderine dair duyduğum uğursuz bir önsezinin eseriydi. Başına gelecekleri az çok kestirebildiğim ilk andı. Tekrar insanlar mı olaylara göre değişir, yoksa olaylar mı insana göre oluşur diye sordum kendi kendime. Beladan uzak durmak istemene, onca özen göstermene, artık adada ortalığa bile çıkmadan dağ bayır dolaşıp durmana rağmen Başkan’la aynı komitede birlikte olmak zorunda kalmıştın. Ne biçim talihti bu böyle!</span></p>
				<p class="metin5"></p>
			</div>
		</div>
	</body>
</html>
