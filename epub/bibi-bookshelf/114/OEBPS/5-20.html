<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>5-20.html</title>
    <meta content="urn:uuid:ec65925a-1ed0-475e-9508-f2429fc305ee" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
		<div id="x5-20.html" xml:lang="tr-TR" class="calibre1">
			<div class="calibre1">
				<p class="arabaslik-orta" id="toc_marker-2-20" xml:lang="en-GB"><span class="kisim-baslik1">20</span></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"></p>
				<p class="metin5"><span class="metin1" xml:lang="tr-TR">Martılar, hepimizle alay eder gibi üstümüzden uçuyor, bu yanıp yıkılmış, kararmış adayı ve artık hiçbir korunağı kalmamış insanları seyrediyorlardı. O anda saldırsalar onları hiçbir şekilde durdurmamız mümkün değildi ama hiçbir saldırıda bulunmadılar. Sadece üstümüzde uçmakla yetindiler. Onların kıyısına bir şey olmamıştı. Eskisi gibi üremeye, avlanmaya, yumurtalarını güven içinde beklemeye devam edebilirlerdi. Kısacası onlar kazanmıştı bu savaşı.</span></p>
				<p class="metin5"><span class="metin1" xml:lang="tr-TR">Biz kaybedenler ise açıkta yatıyor, yangından kurtulmuş olan sandal sayesinde tutulan balıkları yiyor ve yardım gelmesini bekliyorduk.</span></p>
				<p class="metin5"><span class="metin1" xml:lang="tr-TR">Yardım dediğim şey, bir vapurun gelip bizi buradan alıp götürmesiydi. Çünkü artık burada yaşamak istemiyorduk.</span></p>
				<p class="metin5"><span class="metin1" xml:lang="tr-TR">Yangının ertesi günü, felaketin tamamını görmek için yarın başında toplandık. Adayı en iyi gören tepe orasıydı çünkü. Hani bakkalın kambur oğlunun martı yavrularını uçurduğu tepe. Gözü yaşlı komşularımızla birlikte içimiz yanarak felaketin büyüklüğünü gördük. Adanın her tarafından siyah dumanlar tütüyordu. Korkunç bir yanık kokusu kaplamıştı ortalığı. Ölülerimizi gömdüğümüz mezarlık dahil olmak üzere, her yer yanmıştı.</span></p>
				<p class="metin5"><span class="metin1" xml:lang="tr-TR">Bana hiç inandırıcı gelmiyordu ama ormanda saklanan Yazar’ın da yangın sırasında ölmüş olduğunun konuşulması sinirlerimi iyice bozdu. Çünkü bu sözler, artık umutlarımızın iyice bittiği anlamına geliyordu. </span></p>
				<p class="metin5"><span class="metin1" xml:lang="tr-TR">Yazar’ın ormanda yanarak öldüğü söylentisine karşı çıkanlar, ayağına demir bağlanarak denize atıldığını hatırlatıyordu. Ben bu iki söylentiye de inanmıyordum ama neye inanacağımı da bilemiyordum.</span></p>
				<p class="metin5"><span class="metin1" xml:lang="tr-TR">Bir süre sonra Başkan ve adamlarının yanımıza geldiğini gördük. Önce karanlık ve kuşkulu bakışlarla bizleri süzdüler. Sonra Başkan bir konuşma yaparak, biraz sonra motorla adadan ayrılacağını, bir daha da buraya ayak basmayacağını açıkladı. Bütün talimatları vermişti, herkesin içi rahat olsundu, bizleri almak üzere gelecek olan vapur yola çıkmıştı bile.</span></p>
				<p class="metin5"><span class="metin1" xml:lang="tr-TR">Sebep olduğu felaketten hiç söz etmemesi ve suçluluk duymaması dikkatimi çekti. Bu işlerle ilgisi olmayan bir yabancı gibi konuşuyordu. Galiba, bizi adadan kurtaracak önlemleri aldığı için ona teşekkür etmemizi bile bekliyordu.</span></p>
				<p class="metin5"><span class="metin1" xml:lang="tr-TR">Bu sırada Lara’nın konuştuğunu duydum.</span></p>
				<p class="metin5"><span class="metin1" xml:lang="tr-TR">“Şimdi gidiyor musunuz sayın Başkan?”</span></p>
				<p class="metin5"><span class="metin1" xml:lang="tr-TR">“Evet, biraz sonra!”</span></p>
				<p class="metin5"><span class="metin1" xml:lang="tr-TR">“Ama ne yazık ki yenilmiş olarak ayrılıyorsunuz bu adadan!”</span></p>
				<p class="metin5"><span class="metin1" xml:lang="tr-TR">“Ne demek yenilmiş?”</span></p>
				<p class="metin5"><span class="metin1" xml:lang="tr-TR">“Evet sayın Başkan, söylediklerim çok açık, yenildiniz.”</span></p>
				<p class="metin5"><span class="metin1" xml:lang="tr-TR">Başkan sinirli bir ses tonuyla, “Kim yenmiş beni küçük hanım?” diye sordu.</span></p>
				<p class="metin5"><span class="metin1" xml:lang="tr-TR">“Martılar!” diye cevap verdi Lara, “başınızı kaldırıp bakın, sizinle alay ederek gökyüzünde uçuyor ve sizi bu adadan sepetliyorlar.”</span></p>
				<p class="metin5"><span class="metin1" xml:lang="tr-TR">Gerçekten de martılar hem başımızın üstünde hem de Başkan’ın tam kıyısında durduğu yarın boşluğunda uçup duruyordu. Bu sözler üzerine Başkan Köpekbalığı’nın kan beynine sıçradı.</span></p>
				<p class="metin5"><span class="metin1" xml:lang="tr-TR">Bağırmaya başladı: “Ne terbiyesiz bir insansın sen böyle! Bir genç hanım büyüğüne karşı böyle konuşur mu? Martılar beni nasıl yenermiş? Bütün başınıza gelenler sizin beceriksizliğinizden, o yazar bozuntusu gibi anarşistleri dinlemenizden oldu. Ben gidiyorum, ne haliniz varsa görün. Bu ada artık beni ilgilendirmiyor.”</span></p>
				<p class="metin5"><span class="metin1" xml:lang="tr-TR">Bu sözler üzerine ada halkı ilk kez homurdanmaya, Başkan’a kötü kötü bakmaya başladı.</span></p>
				<p class="metin5"><span class="metin1" xml:lang="tr-TR">Ben, “İşte,” dedim, “felaket karşınızda duruyor. Her şeye o sebep oldu. Adamızı bu adam mahvetti.”</span></p>
				<p class="metin5"><span class="metin1" xml:lang="tr-TR">Kalabalıktan bir iki kişi, “Evet, doğru. Bu adam gelmeden önce her şey iyiydi” diye söylendi.</span></p>
				<p class="metin5"><span class="metin1" xml:lang="tr-TR">Noter, “Keşke o uğursuz ayağını bu adaya hiç basmasaydın!” diye bağırdı.</span></p>
				<p class="metin5"><span class="metin1" xml:lang="tr-TR">Başkan işlerin kötüye gittiğini görünce panikledi. Tartışmayı yine Lara’ya yönlendirmek istedi.</span></p>
				<p class="metin5"><span class="metin1" xml:lang="tr-TR">“Sizde hiç insanlık kalmamış küçük hanım” dedi. “Toplumun can derdine düştüğü anda bile kendi siyasi emelleriniz uğruna provokasyon yapıyorsunuz. Hayatım boyunca sizin gibi bozguncularla çok uğraştım ben. Senin gibilerin ciğerini bilirim ben, ciğerini. Senin de kocanın da o hain yazarın gittiği yeri boylamanız gerekiyor. Hem bu adadaki bütün kararlar demokrasiye uygun olarak alındı. Çoğunluğun oyları neyi işaret ediyorsa onu yaptık. Bu bakımdan kararların altında herkesin imzası var. Hadi şimdi birisi çıkıp öyle olmadığını söylesin, hadi söylesin!”</span></p>
				<p class="metin5"><span class="metin1" xml:lang="tr-TR">O anda bana bir şey oldu. Başıma yükselen bir sıcaklık hissettim, yüreğim küt küt atmaya başladı, öfkeden çatallanan bir sesle, “Ben söylüyorum!” dedim. “Ben söylüyorum Köpekbalığı! Ben söylüyorum zalimler zalimi! Her şeyi mahvettikten sonra bir de bize demokrasi masalları anlatmaya çalışma!”</span></p>
				<p class="metin5"><span class="metin1" xml:lang="tr-TR">Bu derece öfkeli olmasam, yanaklarım ve kulaklarım yanmasa Başkan’ın yüzünde okuduğum şaşkınlık herhalde güldürürdü beni. Komşular da bir sessizliğe gömülmüş, hayatlarında ilk kez öfkelendiğini, ses çıkardığını, kafa tuttuğunu gördüğü arkadaşlarına hayretle bakıyordu. Yüreğim bir isyan duygusuyla coşuyordu, ölümün üstüne yürümeye hazırdım artık, başım dönüyordu. Bana ne olmuştu böyle?</span></p>
				<p class="metin5"><span class="metin1" xml:lang="tr-TR">Başkan, “Sus!” diyerek elini kaldırdı. “Derhal kes sesini! Yoksa seni anandan doğduğuna pişman ederim.”</span></p>
				<p class="metin5"><span class="metin1" xml:lang="tr-TR">Artık onu iyi tanıyordum. Sinirlendiği zaman incelen sesinin tehdit edici tonunu biliyordum.</span></p>
				<p class="metin5"><span class="metin1" xml:lang="tr-TR">Lara benim önüme geçti. “Daha ne yapabilirsin ki?” dedi. “Ne yapabilirsin ki!” Bu kez ben onun önüne geçtim ve aynı sözleri haykırarak tekrarlamaya başladım. Ama tam o anda Başkan’ın Lara’ya ne kadar büyük kötülükler yapabileceği aklıma geldi. Korktum, hem de çok korktum. Şu anda Lara’nın susmasından, bu beladan kurtulmasından başka bir istediğim yoktu. Kendime ne olursa olsun aldırmazdım ama Lara’ya dokunmaları beni çıldırtabilirdi. Biraz önceki cesaretimden eser kalmadı, korkudan yüreğim üşüdü. Başkan adamlarına dönüp emir verdi. “Şu iki haini devlet başkanına hakaretten ve isyan çıkarmaktan gözaltına alın. Bizimle geliyorlar.”</span></p>
				<p class="metin5"><span class="metin1" xml:lang="tr-TR">Kara gözlüklü adamlar yaklaştı, önce Lara’nın koluna girdiler, sonra da beni sıkı sıkı tuttular. Çaresizlik içinde komşularımıza göz gezdirdim. Yazar’ın öldürüldüğü söylentileri yayıldıktan sonra, bizi böyle götürmelerine izin verecekler miydi? Bunca yıllık dostlarımız bizi bırakacaklar mıydı? Belki de biraz itiraz etseler kurtarabilirlerdi bizi. Ama ne yazık ki hiçbiriyle göz göze gelemedim. Hepsi başını başka yöne çevirdi. </span></p>
				<p class="metin5"><span class="metin1" xml:lang="tr-TR">Ancak o sırada bir şey oldu. Ömrümün belki de en acı ve aynı zamanda da en cesur eylemi gerçekleşti gözlerimin önünde. </span></p>
				<p class="metin5"><span class="metin1" xml:lang="tr-TR">Bakkalın kambur oğlu ilk kez duyduğumuz sesiyle martıları bile dehşete düşürecek bir çığlık atarak Başkan’a doğru olanca hızıyla koştu, ona vurdu ve çarpmanın etkisiyle ikisi birlikte yardan aşağı uçtu. İki gövdenin de boşlukta çırpınarak düştüğünü, sonra kayalara çarpıp parçalandığını gördük.</span></p>
				<p class="metin5"><span class="metin1" xml:lang="tr-TR">Kanımız donmuştu, gördüklerimize inanamadan yardan aşağı bakıyorduk.</span></p>
				<p class="metin5"><span class="metin1" xml:lang="tr-TR">Bakkalın konuşamayan oğlu, aynen intihar bombacısı martılar gibi saldırmış ama onlardan çok daha büyük bir sonuç almıştı. Daha iki gün önce bu yarın başında martı yavrularını nasıl uçurduğumuzu hatırlayınca gözlerimden yaş fışkırdı. Acemi yavruların kayadan kayaya sekerek uçmayı öğrenmeleri gözümün önüne geldi.</span></p>
				<p class="metin5"><span class="metin1" xml:lang="tr-TR">O, kimsenin dikkat etmediği, insandan bile sayılmayan, varlığı fark edilmeyen sakat çocuğun sesini ilk kez duyuyorduk ama bu çığlığı duyanların bir daha unutabileceklerini sanmam. Öfke ve isyan yüklü bir çığlıktı bu; dünyanın bütün haksızlıklarına, bütün zulümlerine karşı atılmış müthiş bir çığlık.</span></p>
				<p class="metin5"><span class="metin1" xml:lang="tr-TR">O anda bakkalın ve karısının yeri göğü inleten ve yürekleri paralayan feryatları yükseldi.</span></p>
				<p class="metin5"><span class="metin1" xml:lang="tr-TR">Başkan’ın adamları, panik içinde ve korkuyla apar topar uzaklaştılar oradan, motora binip süratle adadan ayrıldılar.</span></p>
				<p class="metin5"><span class="metin1" xml:lang="tr-TR">Bizler yaralı, kırgın, acılı ve öfkeli bir küçük kalabalık olarak kaldık adada. Ta ki ertesi gün ordu birlikleri gelip hepimizi toplayana ve başkentteki ünlü hapishaneye nakledene dek.</span></p>
				<p class="metin5"><span class="metin1" xml:lang="tr-TR">Denizde bir kale gibi duran askeri geminin hücumbotları bizi kafilelerle iskeleden alıp götürdü. Hâki renkte hışır hışır üniforma giymiş, suratları baltayla yontulsa ancak bu şekli alabilecek sert bakışlı askerler, güvertede hepimizi birbirine zincirledi.</span></p>
				<p class="metin5"><span class="metin1" xml:lang="tr-TR">Başkan’ın kayalardan toplanan parçaları bir tabut içinde, törenle gemiye getirildi. Subaylar ve onların emrindeki diğer askerler bize öylesine ölümcül bir nefretle bakıyordu ki onlarla göz göze gelmemek için bütün gücümüzü harcıyorduk. Kadınlarla erkekleri ayrı yerlere koydukları için Lara’yı göremiyordum. Sağ elim 1 Numara’nın eline kelepçelenmişti. Onunla konuşmuyorduk ama aşağıya çökmüş omuzları ve dayak yemiş köpek gibi bakan gözleri, büyük bir pişmanlığı ele veriyordu. Zamanında hiçbir uyarıya kulak vermeyip Başkan’la kol kola girmiş olan komşular da bizim gibi zincirlenmişti.</span></p>
				<p class="metin5"><span class="metin1" xml:lang="tr-TR">Oysa adayla ilgili ne rüyalar görmüşlerdi. Zenginlik gelecekti, refah gelecekti, özgürlük gelecekti adamıza. Sonunda herkes kaybetmişti, Başkan da, ona uyanlar da, uymayıp karşı çıkanlar da. Kazanan yoktu. Belki Lara’nın söylediği gibi, bundan sonra rahat bırakılacak olan martılar dışında.</span></p>
				<p class="metin5"><span class="metin1" xml:lang="tr-TR">Biz boyun eğdiğimiz ve adım adım içine sürüklendiğimiz zulmün ne kadar kötüleşebileceğini tahmin edemediğimiz için yenilmiştik. Daha o ağaçlar kesildiği, bakkalın masum oğlu dövüldüğü zaman ses çıkarmalı, başkaldırmalıydık. Bunu yapamamıştık. Başkan’ın attığı her adımı büyük bir saflıkla kabul etmiştik. Martılar ise karşı koydukları ve uzlaşmadıkları için kazanmıştı.</span></p>
				<p class="metin5"><span class="metin1" xml:lang="tr-TR">Bu durumda boyun eğen insan soyunun mu, yoksa başkaldıran martıların mı daha akıllı olduğu sorusu sorulmalı, değil mi?</span></p>
				<p class="metin5"><span class="metin1" xml:lang="tr-TR">Şimdi buradayız işte. İşlediğimiz günahın kefaretini ödüyoruz. Bir adam tarafından kandırılmaya izin vermiş, onun peşine körü körüne takılmış olmamızın kefaretini; başkaldıran insan tanımını unutma, bencillik, öngörüsüzlük, vurdumduymazlık, diktatöre boyun eğme, küçük hırslarımıza kapılma günahlarının kefaretini. Gündelik yaşamımız içinde küçük boyun eğişlerimizden oluşan küçük günahların hikâyesi bu.</span></p>
				<p class="metin5"><span class="metin1" xml:lang="tr-TR">Bize durmadan sorular soruyor, bu eylemi kimin planladığını ortaya çıkarmak istiyorlar.</span></p>
				<p class="metin5"><span class="metin1" xml:lang="tr-TR">Bu satırları sızlayan ellerimle nemli, loş hücremde yazıyorum.</span></p>
				<p class="metin5"><span class="metin1" xml:lang="tr-TR">Lara’dan haber alamıyorum, başına neler geldiğini bilemiyorum. Yazar’ın da bu hapishanede olup olmadığını bilmiyorum. Hiçbir şey bilmiyorum, hiçbir şey!</span></p>
				<p class="metin5"><span class="metin1" xml:lang="tr-TR">Sadece ortalıkta tuhaf bir söylentinin dolaştığını biliyorum. Yemekhanede, çamaşırhanede ya da sorguya götürülürken insanların birbirine fısıldadığına göre, Yazar hâlâ kaçakmış. Adaya dönmek üzere yola çıkarken görenler varmış. Bugünlerde yine adada yaşamaya başlayacakmış. Yeniden ağaçlar ekecekmiş adaya. Evler yapacakmış. Eski arkadaşlarından ona yardıma gidenler olacakmış. Ada yeniden canlanacakmış. Bizler tekrar adada yaşamaya başlayacakmışız. Yeryüzü cennetimizi tekrar kuracakmışız.</span></p>
				<p class="metin5"><span class="metin1" xml:lang="tr-TR">Gemiden inerken bizi ayırdıklarında Lara’nın fırlattığı son yaralı bakışı düşünmemeye çalışıyorum. Çünkü düşünürsem çıldırabilirim, aklımı oynatıp kafamı hücre duvarlarına vurarak parçalayabilirim. Bu yüzden düşüncelerimi engelledim, adeta uyuşturdum kendimi.</span></p>
				<p class="metin5"><span class="metin1" xml:lang="tr-TR">Başkan’ın cenazesinin büyük bir devlet töreniyle kaldırıldığını anlattılar bize. Televizyonların canlı yayınladığı törende, Başkan’ın parçalanmış cesedini koydukları bayrağa sarılı abanoz tabutu bir top arabasına yüklemişler.</span></p>
				<p class="metin5"><span class="metin1" xml:lang="tr-TR">Törende, Başkan’ın kahramanlıklarını, bu ülke için göze aldığı fedakârlıkları anlatmış, ülkemize her türlü zararı vermek için yemin etmiş teröristleri ve bu arada bakkalın baş terörist olan oğlunu lanetlemişler. Sonra Başkan, ailesinin ve ulusun yaşlı gözleri arasında kahramanlar mezarlığına defnedilmiş.</span></p>
				<p class="metin5"><span class="metin1" xml:lang="tr-TR">İşte, anılar burada bitti. Geceler ve gündüzler boyu, “Sevgilim neredesin, neredesin, neredesin?” sorularıyla delinen beynimi oyalayacak başka bir iş kalmadı.</span></p>
				<p class="metin5"><span class="metin1" xml:lang="tr-TR">Sevgili dostum, bir gün Voltaire’in kitabında, İstanbul’daki bahçıvanın, huzur arayan Candide’e verdiği, “Bahçeni yetiştir!” öğüdünü örnek göstererek, “Hikâyeni anlat!” demiştin bana, hatırlıyor musun?</span></p>
				<p class="metin5"><span class="metin1" xml:lang="tr-TR">“Sadece hikâyeni anlat!”</span></p>
				<p class="metin5"><span class="metin1" xml:lang="tr-TR">Ben de öyle yaptım.</span></p>
				<p class="metin5"><span class="metin1" xml:lang="tr-TR">Son Ada’yı yitirişimizin hikâyesini anlattım.</span></p>
				<p class="metin5"></p>
				<p class="metin7"></p>
				<p class="metin7"></p>
				<p class="metin7"></p>
				<p class="resim" xml:lang="en-GB"><span class="metin8" xml:lang="tr-TR"><img alt="icon3.jpg" class="image1" src="images/icon3_fmt.jpeg"/></span></p>
			</div>
		</div>
	</body>
</html>
