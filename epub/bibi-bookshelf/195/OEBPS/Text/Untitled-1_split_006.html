<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_6">Ön İtiraflar</h2>

  <p class="normal">Bu ön itirafların ya da yazarın hayatının sonraki kısmında bir afyon müptelâsı olmasının temelini oluşturan delikanlılık mâcerâlarını takdim ettiğim hikâyenin giriş olarak kullanılmasının üç ayrı nedeni var:</p>

  <p class="normal">1. Aksi takdirde Afyon-İtirafları sırasında münâsebetsizce tecelli edecek mâlûm sorudan önce davranarak ona evvelden tatminkâr bir cevap vermek “Nasıl olur da aklı başında bir canlı kendini böyle bir eziyete mahkûm eder ve böyle bir köleliği kendi isteğiyle kabûl ederek yedi katlı bir zincirle prangaya vurulmaya râzı olur?” bu suâlin, bir aşamada mâkul bir şekilde cevaplanmadığı takdirde nedensiz ve budalaca eylemler karşısında haklı olarak ortaya çıkan türden bir infiâle yol açarak niyeti ne olursa olsun her yazarın muhtaç olduğu kişisel alâkaya ket vurması kaçınılmazdır.</p>

  <p class="normal">2. Daha sonra müptelânın rüyâlarında ortaya çıkan korkunç sahnelerin bir kısmının anlaşılmasına yardımcı olacak bir anahtar sağlamak.</p>

  <p class="normal">3. Bunun itirafların kendisini de daha ilginç kılmasının kaçınılmaz olduğunu hesaba katarak itirafların fâili hakkında itiraf ettiği meseleyi aşan kişisel bir merak uyandırmak. Şâyet “öküzlerden bahsedip duran” bir adam afyon tiryakisi olursa muhtemelen (ezkazâ hiç hayal göremeyecek kadar ruhsuz biri değilse) rüyâları da öküzlerle dolu olacaktır: Öyleyse mademki okuyucunun karşısındaki Afyon Tiryakisi bir feylesof olmakla böbürleniyor, onun (uyanık ya da uyurken, gündüz ya da geceleyin) gördüğü rüyâlara ev sahipliği yapan hayal dünyası da bu kuralın dışına çıkmayarak,</p>

  <p class="normal1">Humani nihil a se alienum putat.</p>

  <p class="normal">Zîrâ feylesof ünvânında herhangi bir hak iddia edilmesi için gerekli gördüğü koşullar arasında yalnız tahlîlî melekeleri fevkalâde gelişmiş bir zekâya değil (İngiltere her nasılsa birkaç nesildir bu koşulu yerine getirebilecek pek az aday çıkarabilmiştir; en azından onun Samuel Taylor Coleridge ve daha dar bir düşünce alanında da olsa bu durumun yeni bir istisnâsını<sup class="calibre3"><a href="../Text/Untitled-1_split_012.html#footnote-600-II" id="footnote-600-II-backlink">[II]</a></sup> teşkil eden meşhur David Ricardo hâricinde bu onura lâyık olup tereddütsüzce usta düşünür ünvânı verilebilecek herhangi bir namzetten haberi yoktur) aynı zamanda ona derûnî bir göz, yani insan tabiatının sırlarını sezme ve görme yetisini verebilecek yapıda bir mânevî bünyeye de sahip olması icap etmektedir: Sözünü ettiğim bünye kısaca (ezelden beri hayata bu seyyârede atılmış tüm insan nesilleri içinde) bizim İngiliz şâirlerde en sık, İskoç<sup class="calibre3"><a href="../Text/Untitled-1_split_012.html#footnote-600-III" id="footnote-600-III-backlink">[III]</a></sup> profesörlerde ise en seyrek görülen bünyedir.</p>

  <p class="normal">Daimî afyon tiryakiliğine ilk nasıl başladığım bana sık sık sorulmuştur; buna rağmen sırf keyifli bir heyecan yaşayabileceğim sahte bir hâlet-i rûhiye yaratmak uğruna uzun bir süre kendimi bu alışkanlığa bırakarak kaydetmek üzere olduğum eziyeti kendi kendime yarattığım fikri, beni tanıyanlar arasında haksız yere yayıldı. Vâkıa, bu benim durumumda hatâlı bir tasvirdir. Neredeyse on yıl boyunca sırf bana verdiği eşsiz keyif uğruna ara sıra afyon aldığım doğru: Lâkin onu bu niyetle aldığım sürece keyifli hislerin her seferinde tekrar edebilmesi için bu iptilâ eylemlerinin her biri arasında uzun fâsılalar verme mecbûriyeti beni bu alışkanlığımın tüm maddî zararlarından koruyordu. Afyonu ilk kez temel bir gıdâî madde gibi kullanmaya başladığımda gayem bir keyif hâli yaratmak değil, çektiğim korkunç ağrıların şiddetini azaltmaktı. Yirmi sekiz yaşıma bastıktan bir süre sonra, ilk olarak on yıl kadar önce tecrübe ettiğim fazlasıyla sancılı bir mide rahatsızlığı çok şiddetli bir şekilde nüksetti. Bu rahatsızlığımın asıl nedeni çocukluk günlerimde çektiğim uzun açlık nöbetleriydi. Bunu takip eden umut ve saadet dolu mevsimde (yani on sekizden yirmi dörde dek) hastalık ortadan kaybolmuştu: Sonraki üç yıl boyunca ara ara yeniden ortaya çıkmıştı: Şimdi de sıhhatimin yeniden bozulduğu bir dönemde çektiğim ruh sıkıntısından da güç alarak afyondan başka hiçbir ağrı kesiciye boyun eğmeyen bir şiddetle yeniden saldırıya geçmişti. Gerek o sırada içinde bulunduğum koşullar gerek bu koşullar altında yaşadıklarım bizâtihi alâkaya değer olduğundan bu mide rahatsızlığının asıl müsebbibi olan kederli gençlik yıllarımı burada size kısaca özetleyeceğim.</p>

  <p class="normal">Babam ben yaklaşık yedi yaşındayken öldü ve beni dört vasînin himâyesine bıraktı. Kimi küçük, kimi büyük envâ-i çeşit okula gönderildim; en baştan itibâren de klasik alanındaki kabiliyetimle, bilhassa da Yunanca’daki ustalığımla dikkat çektim. On üç yaşıma geldiğimde kolaylıkla Yunanca yazabiliyordum; on beşime geldiğimde ise bu dile öyle hâkim olmuştum ki, lirik ölçülü Yunanca şiirler yazabildiğim gibi hiç mahcup olmaksızın akıcı bir şekilde Yunanca konuşabiliyordum o gün bugündür yaşayan hiçbir hocada bir eşine rastlamadığım bu başarımı her gün gazeteleri okurken okuduklarımı ânında bulabildiğim en uygun kelimelerle Yunanca’ya tercüme etme alışkanlığıma borçluydum: Modern fikirlere, tasvirlere, nesneler arasındaki ilişkilere vs. tekabül edecek bin bir türlü tâbir ve mecâzî anlamı bulmak için her seferinde hâfızamın ve hayalhânemin altını üstüne getirme mecbûriyeti bana ahlâkî denemelerin ruhsuz tercümeleri vs. ile asla sahip olamayacağım genişlikte bir kelime haznesi kazandırdı. “Şu çocuk” demişti hocalarımdan biri, bir yabancının dikkatini üzerime yönlendirirken; “şu çocuk bizim İngilizce atacağımız nutkun çok daha iyisini Atinalı bir kalabalığa çeker.” Beni bu methiyeyle şereflendiren zât “hem gerçek hem de sapasağlam” bir âlimdi: Ayrıca tüm müderrislerim arasında muhabbet ve hürmetimi kazanmış tek kişiydi. Daha sonra öğrendiğim kadarıyla, bu kıymetli şahsın da infiâle kapılmasına yol açan büyük bir talihsizlikle evvelâ cehâletini ifşâ edeceğim diye mütemâdiyen korku ve telâş içinde olan bir mankafaya, sonunda da köklü bir tarihi olan büyük bir mektebi9 idâre eden mûteber bir muallime havale edildim. Buradaki vazîfesine Oxford’daki ____ Koleji’nden tayin olan bu adam da sağlam, iri yarı bir âlimdi; lâkin kendisi (bu kolejden olup tanıdığım çoğu erkek gibi) kaba, hantal ve zarâfetten nasîbini almamış biriydi. Onu sevgili hocamın Etonlı<sup class="calibre3"><a href="../Text/Untitled-1_split_012.html#footnote-600-10" id="footnote-600-10-backlink">[10]</a></sup> kusursuzluğuyla kıyasladığımda pek de sefil bir tezat oluşturuyordu: Üstelik anlayışının ne kadar zayıf ve kıt olduğunun ikide bir gözüme çarpmasına da bir türlü mânî olamıyordu. Bir çocuğun mâlûmât veya muhakeme gücü açısından müderrislerinden üstün olması, hele kendisi de bunun farkındaysa onun aleyhinedir. Bahsettiğim durum en azından mâlûmât husûsunda yalnız benim için geçerli değildi: Zîrâ benimle beraber birinci sınıfı oluşturan diğer iki çocuk da ondan daha allâme ya da umûmî olarak daha zarif olmamakla birlikte Yunanca’yı sermuallimden daha iyi biliyordu. İlk günlerde Sophokles’i<sup class="calibre3"><a href="../Text/Untitled-1_split_012.html#footnote-600-11" id="footnote-600-11-backlink">[11]</a></sup> okuduğumuzda Arkhididaskalusumuzun<sup class="calibre3"><a href="../Text/Untitled-1_split_012.html#footnote-600-12" id="footnote-600-12-backlink">[12]</a></sup> (böyle anılmayı pek severdi) bizi tahtaya kaldırmadan önce nakaratlarda karşılacağı zorlukları (sanki varmış gibi) hoplaya zıplaya aşabilmek için her seferinde evvelden hazırladığı bir sözcük ve dilbilgisi silsilesine başvurması, ayağa kalkana dek kitaplarımızı açmaya tenezzül bile etmeyerek bu esnâda peruğuna nükteli vecizeler karalamak gibi daha mühim faaliyetlerle meşgul olan biz birinci sınıfın mâlûmatlı üçlüsüne daimî bir zafer hissi veriyordu. Diğer iki sınıf arkadaşım yoksuldu, üniversitedeki istikbâlleri de sermuallimin tavsiye mektubuna bağlıydı: Oysa kolej masraflarını karşılamaya kifâyetli bir mîrâsın vârisi olan bendeniz oraya derhal gitmek istiyordum. Vasîlerimi konuyla ilgili birkaç kez ciddî şekilde ikâz ettim ama ne fayda. Öbürlerinden daha aklı başında, daha görmüş geçirmiş olan çok uzakta yaşıyordu: Diğer üçünden ikisi tüm yetkilerini dördüncüye devretmişti; iknâ edilmesi gereken bu dördüncü de kendine göre saygıdeğer biri olsa da aynı zamanda kibirli, inatçı ve kendisine karşı gelinmesine hiç tahammülü olmayan biriydi. Birkaç mektup ve karşılıklı görüşmeden sonra tüm umutlarımın nâfile olduğunu ve vasîmin bu konuda hiçbir tâviz vermeyeceğini anladım: Ona kayıtsız şartsız itaat etmemi bekliyordu: Bunun üzerine ben de başka bir yola başvurmaya karar verdim. Neredeyse yaz gelmişti ve on yedinci doğum günüm süratle yaklaşıyordu; o günden sonra bir daha asla bir mektep çocuğu olmayacağıma yemin ettim. Öncelikle paraya ihtiyacım olduğu için kendisi de genç olmakla beraber beni küçüklüğümden tanıyan ve son zamanlarda nezâketini benden esirgemeyen mümtâz bir hanımefendiye bir mektup yazarak bana beş altın ‘borç vermesi’ni talep ettim. Yaklaşık bir hafta boyunca cevap almadım; tam umutsuzluğa kapılmaya başlamıştım ki, nihâyet bir uşak geldi ve küçük birer taçla zarifçe mühürlenmiş iki zarfı ellerime tutuşturuverdi. Mektup gayet nâzik ve samimiydi: Gecikmenin sebebi güzel muharrirenin deniz kıyısında olmasıydı: Talep ettiğim miktarın iki katını yollamış ve parayı asla geri ödeyemesem de iflâs etmeyeceğini kibarca çıtlatmıştı. Artık planımı tatbik etmeye hazırdım: On altın, harçlığımdan artakalan diğer iki sikkeyle birlikte bana sonsuza dek yetermiş gibi geliyordu: Hayatın baharında henüz kişinin yapabileceklerinin kesin sınırları belli olmamışken umut ve keyfin verdiği cesâret bu sınırları âdetâ sonsuza dek uzatır.</p>

  <p class="normal">Dr Johnson’ın<sup class="calibre3"><a href="../Text/Untitled-1_split_012.html#footnote-600-13" id="footnote-600-13-backlink">[13]</a></sup> haklı tespitlerinden birinde ifade ettiği gibi (aynı şeyi diğerleri için söylemek zordur ama bu çok da duyarlı bir tespittir) son kez yaptığımızı bildiğimiz bir şeyi yaparken (tabiî uzun süredir yapmayı âdet edindiğimiz şeylerden bahsediyor) elimizde olmadan hüzünleniriz. Bu hakikati aslında sevmediğim ve mutlu olmadığım bir yer olan ____’dan ayrılırken fazlasıyla hissettim. ____’ı ebediyen terk etmeden önce son kez katılacağım akşam duâsını haber veren çanların sesi kadîm dershanemizin yaşlı duvarlarını çınlatırken içim burkuldu; geceleyin de yoklama saatinde isimler okunurken (her zamanki gibi) ilk olarak benim adım çağrıldıktan sonra sıradan çıktım ve hemen yanı başımızdaki sermuallimin önünde eğilip gözlerinin içine baka baka, “O yaşlı ve hastalıklı, bu dünyada bir daha karşıma çıkamaz” diye düşündüm. Haklıydım: Hakikaten de onu bir daha hiç görmedim; asla da görmeyeceğim. Olan bitenden bîhaber bana baktı, samimi bir gülümsemeyle selâmımı (daha doğrusu vedâmı) aldı ve (o bunu bilmiyor olsa da) yollarımız sonsuza dek ayrıldı. Onun aklına hürmet etmem mümkün değildi: Lâkin bana her zaman iyi davranmış ve türlü türlü şımarıklığımı mâzur görmüştü: Gittiğimi anladığında nasıl azap çekeceği aklıma geldikçe içim cız ediyordu.</p>

  <p class="normal">Hayata atılmama vesîle olan ve pek çok önemli husûsta ömrümün geri kalanının gidişâtını tayin eden sabah gelip çatmıştı. Kaldığım yer sermuallimin evindeydi; burada okula gelir gelmez bana tahsis edilen bir odayı hem çalışma odası olarak, hem de geceleri uyumak için tek başıma kullanma ayrıcalığına sahiptim. Saat üç buçukta kalktım ve uzun uzun bu bulutsuz temmuz sabahının ilk ışıklarıyla kızıla çalarak “daha şafak sökerken süslenip püslenmeye başlayan” yaşlı ____ kulelerine<sup class="calibre3"><a href="../Text/Untitled-1_split_012.html#footnote-600-14" id="footnote-600-14-backlink">[14]</a></sup> baktım. Kararım kesindi, vazgeçmeye niyetim yoktu: Mâmâfih beni envâ-i çeşit belâ ve tehlikenin bekliyor olabileceği düşüncesiyle tedirgin olmuştum; şâyet yaklaşmakta olan fırtınada başıma ne taşlar yağacağını seziyor olsaydım fena halde telâşlanırdım. Gün ağarırken ortalığı kaplayan huzur, endişelerimle bir hayli çelişiyor, hattâ bir nebze de olsa onlara devâ oluyordu. Bu sükûnet gece yarısının sükûnetinden de derindi: Zaten bana sorarsanız bir yaz sabahının sessizliği tüm sessizlikler arasında en müessir olanıdır; zîrâ güneşin ışığı yılın diğer mevsimlerinde öğle vakti olduğu gibi var gücüyle her yanı kaplamıştır ve sabahın gün ortasından tek farkı insanlar henüz dışarda olmadığı için tabiatın gönlünün ferah, Tanrı’nın yarattığı mâsum canlıların güvende olmasıdır; tâ ki tedirgin ve çalkantılı ruhuyla âdemoğlu gelip bu mukaddes sessizliği bozana dek. Giyinip şapkamı ve eldivenlerimi aldıktan sonra odada biraz daha oyalandım. Son bir buçuk yıldır bu oda benim “düşünce mâbedim”<sup class="calibre3"><a href="../Text/Untitled-1_split_012.html#footnote-600-15" id="footnote-600-15-backlink">[15]</a></sup> olmuştu: Geceleri geç saatlere kadar hep burada okumuş, burada ders çalışmıştım: Sevgi ve diğer ulvî hisler için yaratılmışken vasîmle aramdaki ihtilâf nedeniyle gerçekleşen hummâlı münâkaşalar yüzünden bu sürenin sonraki kısmında neşemi ve saadetimi yitirmiş olsam da kitapları tutkuyla seven ve kendini zihinsel faaliyetlere adamış bir çocuk olarak tüm üzüntüme rağmen bu odada mutluluk dolu saatler geçirmeden edememiştim. Sandalyeye, ocağa, rahleye ve diğer tanıdık eşyalara bakarken ağladım; onları son kez gördüğümü gayet iyi biliyordum. Bu satırları yazarken aradan on sekiz yıl geçti: Oysa oraya vedâ ederken bakışlarımın sâbitlendiği nesnenin üzerindeki yüz hatlarını ve ifadeyi hâlâ sanki daha dünmüş gibi hatırlıyorum: Ocağın hemen üstündeki rafta asılı duran bu nesne sevgili ____’nin resmiydi; gözleri ve ağzı öyle güzeldi, iyi kalpliliğini hemen ele veren çehresinin tamamı ilâhî bir huzurla öyle parlıyordu ki, binlerce kez kalemimi ya da kitabımı bırakıp koruyucu meleğine duâ eden bir kul gibi teselliyi onda aramıştım. Yine böyle ona baktığım bir anda ____ kulesindeki çanların haşmetli sedâsıyla saatin dörde geldiğini anladım. Resme iyice yaklaşıp onu öptüm ve usulca dışarı çıkarak kapıyı sonsuza dek kapattım!</p>

  <p class="normal">Şu hayatta kahkahaya ve gözyaşına vesîle olan durumlar öyle iç içe geçmiş, öyle bir arada örülmüştür ki, o sırada meydana gelen ve az kalsın planımın suya düşmesine neden olan bir hâdiseyi yâd ederken gülümsemeden edemiyorum. Elbiselerime ilâveten neredeyse kütüphanemin tamamını da içine doldurduğumdan sandığım yerinden oynamıyordu. Buradaki sıkıntı bu sandığın bir nakliyeciye ulaştırılmasındaydı: Odam evin asma katlarından birindeydi ve (daha da kötüsü) evin bu köşesiyle bağlantıyı sağlayan merdivenlere giden geçidi aşmak için sermuallimin yatak odasının kapısının önünden de geçmek gerekiyordu. Uşakların hepsiyle aram çok iyiydi; hiçbirinin beni ele vermeyeceğini bildiğimden bu müşkül durumu seyislerden birine ilettim. Seyis ne dilersem yapacağına dair yeminler etti ve sırası gelince de sandığı aşağı indirmek için yukarı çıktı. Kimsenin bu işin üstesinden tek başına gelebileceğine inanmıyordum: Vâkıa, seyisin omuzları</p>

  <p class="normal1">Atlasınkiler gibi, en güçlü krallıkları</p>

  <p class="normal1">Taşıyabilecek kadar kuvvetliydi;<sup class="calibre3"><a href="../Text/Untitled-1_split_012.html#footnote-600-16" id="footnote-600-16-backlink">[16]</a></sup></p>

  <p class="normal">sırtı da Salisbury ovası kadar genişti. Buna güvenerek sandığı tek başına indirmekte ısrar etti; ben de son basamağın dibinde endişeyle beklemeye koyuldum. Bir süre ağır ağır, emin adımlarla aşağı indiğini duydum: Aksi gibi tam tehlikeli bölgeye yaklaştığı sırada heyecandan ayağı kaydı ve omuzlarından düşüveren o koca yük inişin her aşamasında öyle bir hızlandı ki, yere vardığında yuvarlanarak, daha doğrusu uçarak, peşinden yirmi iblis kovalıyormuşçasına tam karşıya, yani arkhididaskalusun yatak odasının kapısına çarptı. Önce varımı yoğumu kaybettiğimi ve firarımı gerçekleştirmenin tek yolunun eşyalarımı feda etmek olduğunu zannettim. Mâmâfih biraz düşününce hâdisenin neticesini beklemeye karar verdim. Seyis hem kendi adına hem benim adıma büyük bir korkuya kapılmıştı: Lâkin bu talihsiz aksiliğin gülünç yönü hayal gücünü öyle karşı konulmaz bir şekilde ele geçirmişti ki, Yedi Uyuyanlar’ı<sup class="calibre3"><a href="../Text/Untitled-1_split_012.html#footnote-600-17" id="footnote-600-17-backlink">[17]</a></sup> bile uyandıracak kadar yüksek sesle uzun bir kahkaha koyverdi. En sessiz olunması gereken yerde, yani sermuallimin kulaklarının dibinde patlayan bu cümbüşe katılmaktan ben de kendimi alamadım: Beni güldüren sandığın münâsebetsizliğinden ziyâde seyisin tepkisiydi. Her ikimiz de bunun üzerine Dr ____’ın derhal odasından çıkmasını bekliyorduk: Zîrâ umûmîyetle bir fare tıkırtısında bile kulübesinden fırlayan bir mastı gibi soluğu dışarda alırdı. Ne hikmetse bu sefer kahkahanın gürültüsü kesildiğinde yatak odasından değil bir ses, bir hışırtı bile gelmedi. Anlaşılan Dr ____’ın sözünü ettiği sancılı şikâyeti zaman zaman uyumasına mânî oluyor, fakat nihâyet uykuya daldığında da her zamankinden daha derin uyumasına neden oluyordu. Sessizlikten cesâret alan seyis koca sandığı yeniden yüklendi ve yolun kalanını kazâsız belâsız tamamladı. Sandığımın bir el arabasına yerleştirilip nakliyeciye doğru yola çıktığını görünceye dek bekledim: Sonra da “Yaradan’a sığınıp”<sup class="calibre3"><a href="../Text/Untitled-1_split_012.html#footnote-600-18" id="footnote-600-18-backlink">[18]</a></sup> yürüyerek yola koyuldum, kolumun altında içinde bazı giyim eşyaları bulunan bir kutuyu, ceplerimin birinde en sevdiğim İngiliz şâirlerinden birini,<sup class="calibre3"><a href="../Text/Untitled-1_split_012.html#footnote-600-19" id="footnote-600-19-backlink">[19]</a></sup> diğerinde de Euripides’in<sup class="calibre3"><a href="../Text/Untitled-1_split_012.html#footnote-600-20" id="footnote-600-20-backlink">[20]</a></sup> yaklaşık dokuz oyununu içeren küçük bir cilt taşıyordum.</p>

  <p class="normal">Gerek o civarlara duyduğum sevgiden gerekse başka husûsî sebeplerle asıl niyetim Westmorland’e doğru gitmekti. Vâkıa, bazı tesâdüfler seyâhatimin istikametini değiştirdi ve adımlarımı Kuzey Galler’e çevirdim.</p>

  <p class="normal">Bir süre Denbighshire, Merionethshire ve Caernarvon-<br class="calibre1" />
  shire’da dolandıktan sonra B____’da<sup class="calibre3"><a href="../Text/Untitled-1_split_012.html#footnote-600-21" id="footnote-600-21-backlink">[21]</a></sup> küçük, tertemiz bir evde bir oda kiraladım. Nüfûsun çoğunluğunun tarımla geçindiği bir bölgedeki tek pazar olan B____’da yeme içme oldukça ucuz olduğundan burada haftalarca rahat rahat kalabilirdim. Lâkin aslında beni gücendirmek maksadıyla tasarlanmamışolması muhtemel bir aksilik yüzünden orayı da terk ederek yine âvâre gezmeye başladım. Okuyucumun dikkatini çekti mi bilmiyorum ama İngiltere’deki en kibirli insanların (ya da en azından kibirliliği en âşikâr olan tabakanın) piskoposların aileleri olduğunu sık sık ifade ettim. Asilzâdeler ve çocuklarının hangi tabakaya ait oldukları gittikleri her yere birlikte götürdükleri ünvânları sâyesinde kolayca anlaşılır. Bırakınız ünvânlarını, bunların isimleri bile (bu asâlet ünvânı olmayan pek çok ailenin çocukları için de geçerlidir) asâletin ya da asil bir soydan geliyor olmanın ipuçlarını taşır. Sackville, Manners, Fitzroy, Paulet, Cavendish ve daha birçoğu ismiyle müsemmâdır. Kimse onları umursamadığı için hiçbir şeyden haberi olmayanlar hâriç, herkes bu gibi şahıslara hak ettikleri saygıyı zaten gösterir: Zîrâ “onları tanımayanı kimse tanımaz”.<sup class="calibre3"><a href="../Text/Untitled-1_split_012.html#footnote-600-22" id="footnote-600-22-backlink">[22]</a></sup> Bu kişilerin tavırları da buna yakışır bir incelikle süslenmiştir; kırk yılda bir kodamanlıklarının ilk anda anlaşılmadığı durumlar için de karşılarındakinin algısını kibarca törpüleyip tavırlarına doğru kıvâmı vererek onu ezmeden ağırlıklarını hissettirmenin bin bir yolu ellerinin altındadır. Piskoposların ailelerinde durum bambaşkadır: Kendilerinin de aynı cafcaflı muameleye lâyık olduklarını fark ettirebilmek için epey uğraşmaları gerekir: Zîrâ soylu ailelerden alınarak psikoposluğa ayrılan ünvânların sayısı pek fazla olmadığı gibi, bir de bu itibârlı makamlara devamlı yeni birileri atandığından edebî bir şöhrete sahip oldukları durumlar hâriç, halkın bunların isimlerine âşinâ olduğuna hemen hiç rastlanmaz. Piskopos çocuklarının etrâfında yeterince kaâle alınmamışolmanın verdiği soğuk ve itici bir hâle, bir nevî noli me tangere<sup class="calibre3"><a href="../Text/Untitled-1_split_012.html#footnote-600-23" id="footnote-600-23-backlink">[23]</a></sup> tavrı taşıyarak fazla teklifsiz yaklaşımlardan ölesiye korkmaları, hattâ oi polloi<sup class="calibre3"><a href="../Text/Untitled-1_split_012.html#footnote-600-24" id="footnote-600-24-backlink">[24]</a></sup> ile her tür temastan damla hastalığına tutulmuşbir adamın hassâsiyetiyle kaçınmaları bu yüzdendir. Sağlam bir zekâ veya istisnâî güzellikte bir mizâcın insanı böyle zaaflardan koruyacağı muhakkak: Yine de bu tasvirimin geçerliliği umûmîyetle kabûl görecektir: Bu gibi ailelerde kibir daha derinlere kök salmadıysa da en azından tavırlar yoluyla yüzeye çıkarak kolaylıkla kendini belli eder. Bu görgüsüzlük doğal olarak bunların hizmetçilerine ve himâyelerindeki diğer şahıslara da sirâyet eder. İşte benim ev sahibem de ____ Piskoposu’nun evinde yıllarca hizmetçilik veya mürebbiyelik yaptıktan sonra daha yeni evlenip yanlarından ayrılmışve böyle insanların deyimiyle nihâyet ‘ev bark sahibi’ olmuştu. ____ gibi küçük bir şehirde sırf Piskopos’un evinde yaşamışolmak bile insanı ayrıcalıklı kılmaya yeterliydi: Sevgili ev sahibem ise bahsettiğim insanlarda dikkatimi celp eden kibirlilikten kendi payına düşenden çok daha fazlasını almıştı. “Efendim” şöyle demiş, “efendim” böyle yapmışdiyerek onun parlamentoda ne faydalı işler başardığını ve Oxford’da ne kadar vazgeçilmez olduğunu anlatmak konuşmalarının günlük nakaratını oluşturuyordu. Tüm bunları gayet güzel idâre ettim: Kimseyle alay etmeyecek kadar iyi huylu olduğum gibi, yaşlı bir hizmetçinin gevezeliklerine de rahatlıkla tahammül edebilirdim. Yine de piskoposun nüfûzunun bende yarattığı tesirin onun gözünde pek kifâyetsiz kalması kaçınılmazdı: İhtimal bu fütursuzluğumu cezalandırmak maksadıyla veya hasbelkader bir gün bana dolaylı olarak beni de alâkadar eden bir konuşmayı nakletti. Piskoposun ailesine saygılarını sunmak için saraya uğramış, akşam yemeğinden sonra da yemek odasına çağrılmıştı. Piskoposa evini geçindirmek için yaptığı tasarrufları anlatırken de odalarını kiraya vermeye başladığını da söylemişti. Bunun üzerine piskopos hazretleri evine aldığı kişileri seçerken dikkatli olması gerektiğini belirterek (anladığım kadarıyla) onu bu konuda uyarmaya lüzûm görmüştü: “Head’e<sup class="calibre3"><a href="../Text/Untitled-1_split_012.html#footnote-600-25" id="footnote-600-25-backlink">[25]</a></sup> giden anayolda bulunduğumuzu, bu yüzden de borçlarından kurtulmak için İngiltere’ye gelen sayısız İrlandalı dolandırıcıyla, alacaklılarından kaçmak için Isle of Man’e giden İngiliz dolandırıcıların birçoğunun bu güzergâhtan geçebileceğini” diye buyurmuştu, “unutmamalısın Betty.” Elbette bu nasihat tümüyle yersiz değildi: Fakat Bayan Betty’nin bu sözleri hemen gelip bana yetiştirmektense şahsî düşüncelerinde ele almak üzere kendine saklaması daha münasip olurdu. Üstelik bundan sonrası daha da fenaydı: “Aman efendim” diye yanıtladı ev sahibem (meseleyi onun ortaya koyduğu şekilde nakledecek olursak), “bu genç beyefendinin bir dolandırıcı olduğunu hiç sanmıyorum; zîrâ ____” “Bir dolandırıcı olduğumu sanmıyor musunuz?” diye çıkıştım infiâl içinde galeyâna gelip sözünü keserek: “Sizi bir daha bu konuda kafa yorma zahmetine girmekten hemen kurtarayım.” Sonra da hiç vakit kaybetmeksizin tekrar yola koyulmak üzere hazırlanmaya başladım. Aslında zavallı kadıncağız gönlümü almaya hazır görünüyordu: Fakat korkarım ihtiyar hazretlerinin ta kendisini hedef alan ve onu küçümseyen sert sözlerim bu defa da onun infiâle kapılmasına neden oldu: Artık bu saatten sonra da uzlaşmamız imkânsızdı. Piskoposun daha önce hiç görmediği birinin namusuna dolaylı yollarla da olsa gölge düşürebilecek sözler sarf etmesi beni hakikaten çok sinirlendirmişti: Aklımdan geçenleri gidip ona da, üstelik Yunanca ifade etmeyi düşünüyordum: Böylece hem dolandırıcı olmadığımı ona ispatlamışolacak hem de piskoposu bana aynı dilde cevap vermeye zorlayacaktım; böylece de (umuyordum ki) zât-ı âlileri kadar zengin olmasam da işYunanca’ya gelince kendisinden kat kat hünerli olduğum ayân beyan ortaya çıkacaktı. Lâkin ortalık yatıştıktan sonra bu çocukça tasarımdan vazgeçmek zorunda kaldım: Biraz düşünüp taşınınca piskoposun bu yaşlı hizmetçiye nasihat etmekte haklı olduğuna, bunu yaparken de söylediklerinin bana yetiştirilmesi niyetiyle hareket etmişolmasının mümkün olmadığına karar kıldım; Bayan Betty’yi kendisine verilen öğüdü bana tekrarlamaya iten işgüzarlığı, onu tekrarlarken de saygıdeğer piskoposun kullandığı kelimelere başvurmak yerine konuşulanları işine geldiği gibi süsleyip püslemesine yol açmışolabilirdi.</p>

  <p class="normal">Aradan bir saat geçmeden evi terk ettim; lâkin bu benim için hiç de iyi olmadı: Zîrâ o andan itibâren hanlarda konaklamak zorunda kaldığımdan param hızla suyunu çekti. İki hafta içinde istihkakımı iyice kısarak günde bir öğün yemeğe râzı olmak zorunda kaldım. Devamlı hareket etmekten gelen yoğun iştah dağ havasıyla birleşince körpe midem ezilmeye başladı ve bu sıkı perhiz kısa zamanda katlanılmaz hâle geldi; zîrâ öğün başına harcamayı göze aldığım miktar artık sadece bir çay ya da kahve içmeye yetiyordu. En sonunda da bundan bile vazgeçtim: Daha sonra da Galler’de kaldığım sürece yalnız böğürtlen ve kuşburnu gibi yemişler yiyerek ya da ufak bir işlerini görme fırsatını bulduğum şahısların zaman zaman bunun karşılığında misafirperverliklerini benden esirgememeleri sâyesinde karnımı doyurdum. Bazen Liverpool ya da Londra’da akrabaları olan köylülerin işmektuplarını yazıyordum: Sık sık da Shrewsbury ya da İngiltere sınırındaki diğer kentlerden birinde hizmetçilik yapmışolan genç bayanların sevgililerine yolladığı aşk mektuplarını kaleme aldım. Her seferinde de mütevâzı dostlarımı ziyâdesiyle memnûn etmeyi başardım; onlar da umûmîyetle beni misafirperverce ağırladılar: Hele bir keresinde Llan-y-styndw<sup class="calibre3"><a href="../Text/Untitled-1_split_012.html#footnote-600-26" id="footnote-600-26-backlink">[26]</a></sup> (ya da adı her neyse) köyü civarında, Merionethshire’ın ücrâ köşelerinden birinde gencecik fertlerden oluşan bir aile üç günü aşan bir süre boyunca beni öyle bir şefkatle, öyle kardeşçe bir nezâketle ağırladı ki, yüreğimde bıraktıkları sıcaklığı hâlen hissedebiliyorum. Bu aile o sırada hepsi olgunluk çağına gelmiş, davranışlarının zarâfeti ve inceliğiyle göze çarpan dört kız ve üç erkek kardeşten ibâretti. Westmorland ve Devonshire’da karşıma çıkan bir-iki istisnâ hâriç, hiçbir köy evinde ne o güne kadar ne de o günden beri böylesine bir güzellikle ya da bu kadar iyi yetiştirilmiş kibar köylülerle karşılaşmadım. İngilizce konuşabiliyorlardı: Bilhassa anayoldan uzaktaki köylerde aynı ailenin bu kadar üyesinde birden bu hünere rastlamak pek zordu. Burada evvelâ bir İngiliz harp gemisinde görev yapmış olan erkek kardeşlerden biri için ganîmetiyle ilgili bir mektup, sonra da kız kardeşlerden ikisi için, tabiî daha gizli saklı köşelerde, birer aşk mektubu yazdım. Kızların her ikisinin yüzü de alâka uyandırıcıydı, fakat birininki fevkalâde sevimliydi. Mektupları yazdırırken, daha doğrusu ne yazmam gerektiğini aşağı yukarı tarif ederken öyle mahcup oldular, öyle utanıp sıkıldılar ki, asıl dertlerinin hislerini ifade ederken namuslu bir genç kıza yaraşır sınırların dışına çıkmamak olduğunu keşfetmek için öyle aman aman bir çaba göstermem gerekmedi. Kezâ kullandığım terimleri bu arzularını tatmin edecek şekilde ayarlamak da pek zor olmadı: Onlar da duygularını ifade ediş tarzımdan fazlasıyla memnûn olmakla kalmayıp bir de (tüm saflıklarıyla) bu terimleri böylesine kolayca bulabilmem karşısında hayrete düştüler. Bir ailenin kadınlarının sizi nasıl karşıladığı umûmîyetle misafirliğinizin geri kalanının gidişâtını da tayin eder. Burada gizli bir kâtip olarak vazîfemi yaparken herkesi öyle memnûn etmiştim ki, belki muhabbetimle hoşça vakit geçirmelerini de sağladığımdan, karşı konulması güç bir samimiyetle ısrar ederek orada kalmamı ricâ ettiler. Evdeki yegâne boş yatağın genç bayanların odasında bulunmasına rağmen geceleyin erkek kardeşlerle uyudum: Fakat diğer tüm husûslarda para kesesi benimki kadar hafif olanların pek seyrek karşılaştığı bir hürmetle ağırlandım; onlara kalırsa tahsilim “kibar sınıf”tan olduğumu kanıtlamaya yeterliydi. Nitekim üç gün boyunca, hattâ bir dördüncünün de büyük bir kısmında onlarla yaşadım: Bu süre boyunca bana gösterdikleri nezâketin derecesinde en ufak bir eksilme olmamasına dayanarak da rahatlıkla söyleyebilirim ki, iş onlara kalsaydı muhtemelen bugün hâlâ orada yaşıyor olurdum. Vâkıa, dördüncü sabah daha kahvaltı ederken can sıkıcı bir haberin yaklaşmakta olduğu yüzlerinden okunuyordu; az sonra da erkek kardeşlerden biri ebeveynlerinin ben gelmeden bir gün önce Metodistler’in<sup class="calibre3"><a href="../Text/Untitled-1_split_012.html#footnote-600-27" id="footnote-600-27-backlink">[27]</a></sup> yıllık toplantısına katılmak üzere<br class="calibre1" />
  Caernarvon’a gittiğini ve muhtemelen de o gün eve döneceklerini izâh etti; sonra da “bana saygıda kusur ederlerse” üstüme alınmayayım diye de oradaki gençlerin hepsi adına yalvardı. Ebeveynler geri döndüğünde her ikisinin de suratından düşen bin parçaydı; üstelik tüm seslenişlerimi “Dym Sassenach” (İngilizce yok) diye yanıtladılar. Durumu anlamıştım; bunun üzerine beni misafir eden bu iyi kalpli gençlerle yürekten vedâlaşarak yeniden yollara düştüm. Aslında anne ve babalarına beni hararetle övmelerine, bu arada da sık sık “aldırmayın, onlar hep böyledir” diyerek bu iki ihtiyarın tavrını mâzur görmemi dilemelerine rağmen, ne aşk mektupları yazma kabiliyetimin ne de Sappho’nun dizelerini veya Alkaeus’un dörtlüklerini<sup class="calibre3"><a href="../Text/Untitled-1_split_012.html#footnote-600-28" id="footnote-600-28-backlink">[28]</a></sup> seslendirme ustalığımın yetmişine merdiven dayamış iki vakur Galli Metodist’in takdirini kazanmama bir faydası olmayacağını anlamam uzun sürmedi: Genç dostlarımın bana bahşettiği konukseverlik bu yaşlı insanların soğuk ellerinde olsa olsa sadakaya dönüşecekti. Bay Shelley<sup class="calibre3"><a href="../Text/Untitled-1_split_012.html#footnote-600-29" id="footnote-600-29-backlink">[29]</a></sup> yaşlılıkla ilgili düşüncelerinde kesinlikle haklı: Aksi tesir yaratacak envâ-i çeşit usûlle karşı konulmadığı takdirde yaşlanmak, insanın yüreğindeki o tatlı iyi niyeti yavaş yavaş çürüterek mahveden bir illete dönüşüyor.</p>

  <p class="normal">Bundan kısa bir süre sonra bir yolunu bulup yerimiz daraldığı için seyâhatimin bu kısmını atlamaya mecbûrum kendimi Londra’ya attım. Böylece çektiğim acıların bir sonraki, daha şiddetli safhası başlamış oldu; hattâ buna işkence desem hiç de mübâlağalı bir ifadeye başvurmuş sayılmam. Zîrâ o andan itibâren on altı haftayı aşan bir süre boyunca muhtelif kademelerde şiddetle müthiş açlık çektim; bu açlığın bugüne dek böyle bir dönemi sağ atlatan kimsenin tecrübe etmediği boyutlarda olması muhtemeldir. Çektiğim tüm sıkıntıların tafsilâtıyla okuyucumun hislerini lüzûmsuz yere zorlayacak değilim: Tamamen kişinin kendi dirâyetsizliği, hattâ hatâsı sonucu da ortaya çıksa böylesine bir yoksulluğu hâliyle insanın gönlüne hâkim olan şefkat duygularını sızlatmadan değil uzun uzadıya düşünmek, tasavvur etmek dahi imkânsızdır. En azından bu seferlik aldığım gıdanın tamamının hep aynı (beni hasta zanneden ve masasındaki her kırıntıya muhtaç olduğumdan haberi olmayan) şahsın kahvaltı sofrasından, o da pek seyrek olarak payıma düşen birkaç ekmek parçacığından ibâret olduğunu söylemekle yetinelim. Bu cefâ dolu dönemin evvelki kısmında (yani Galler’de umûmîyetle, Londra’daki ilk iki ayım sırasında mütemâdiyen) evsizdim ve yalnızca birkaç gece başımı sokacak bir yer bulabildim. Bu sırada çektiğim sıkıntıların neticesinde hastalanmamış oluşumu da esasen devamlı temiz hava teneffüs etmiş olmama bağlıyorum. Vâkıa, sonradan daha soğuk ve sert havalar gelip çattığında ve çektiğim eziyet gitgide uzadığından bünyem daha da zayıf düşmeye başladığı sıralarda kahvaltı sofrasından nasiplendiğim kişinin kiracısı olduğu büyük boş evde uyumama müsaade etmesi şüphesiz benim açımdan ziyâdesiyle talihli bir gelişmeydi. Boş diyorum, çünkü ev ne bir ailenin meskeni, ne de bir iş yeri olarak kullanılıyordu: Hattâ bir masa ve bir iki sandalyeyi saymazsak içeride gerçekten eşya da yoktu. Lâkin yeni ikametgâhıma yerleşir yerleşmez on yaşlarında kimsesiz zavallı bir çocuğun zaten evde oturmakta olduğunu keşfettim; anlaşılan o da açlıktan kıvranıyordu; böyle zorluklar da onlara mâruz kalan çocukların ekseriyetle olduklarından daha yaşlı görünmelerine sebep olur. Bu terk edilmiş çocuktan ben gelene dek epeydir geceleri burada tek başına uyuduğunu ve yapayalnız yaşadığını öğrendim; bundan böyle gecenin karanlığında ona eşlik edeceğimi anlayınca da zavallı yavrucak sevince boğuldu. Ev kocamandı, içeride eşya da olmayınca farelerin patırtısı geniş merdivenlerde ve koca holde hayret verici bir şiddetle yankılanıyordu; bu da kaderiyle baş başa bırakılmış bu zavallı kızcağızı üşümek ve korkarım aç kalmak gibi sahici, cismânî dertlerin üstüne bir de (göründüğü kadarıyla) kendi yarattığı hortlaklarla başa çıkmak zorunda bırakıyordu. Onu her tür hayâletten koruyacağıma dair söz verdim: Maalesef! onun için yapabileceğim başka hiçbir şey yoktu. Eski püskü mahkeme evraklarından oluşan bir kâğıt tomarını yastık niyetine kullanarak yere uzandık: Fakat üstümüzü örtmek için genişçene bir süvari pelerininden başka hiçbir şey yoktu: Mâmâfih daha sonra tavan arasında bulduğumuz eski bir kanepe örtüsü, küçük bir halı ve bir iki kumaş parçası sâyesinde geceleri biraz daha ısınabildik. Çocukcağız hem soğuktan, hem de kendi hayalindeki düşmanlardan korunabilmek için iyice yanıma sokuluyordu. Her zamankinden de hasta olmadığım geceler ben de ona sıkıca sarılıyordum; bu sûretle umûmîyetle onu biraz olsun sıcak tutmayı başarıyor ve benim gözüme uyku girmezken onun mışıl mışıl uyumasını sağlıyordum: Zîrâ son iki aydır sık sık gündüz vakti de uyuyordum ve artık günün her saatinde ara ara kestirmeye alışmıştım. Zaten beni asıl endişelendiren gözlerimin açık değil, kapalı olduğu saatlerdi: Zîrâ rüyâlarımdaki hengâmeye ilâveten (bu karabasanlar bir tek ileride afyonun etkisiyle gördüğüm hayalleri anlatırken tasvir edeceğim kâbuslardan daha korkunç değildi) uykum da bir türlü tilki uykusu adı verilen cinsten daha derin olmuyordu; öyle ki uyurken kendi inlemelerimi işitebiliyor, hattâ sanki sık sık kendi çıkardığım seslerin gürültüsüyle ânîden uyanıveriyordum. Üstelik uyumaya başladığım andan itibâren ondan kurtulmak için devamlı sertçe ayağımı oynatmama neden olan ve daha sonra hayatımın farklı dönemlerinde ara sıra yeniden ortaya çıkan korkunç bir his, bir tür (tam yerini bilemesem de anladığım kadarıyla midemin etrâfında bir yerlerde meydana gelen) seğirme diyelim, yine bu sıralarda ortaya çıkmıştı. Bu seğirme hissi uykuya daldığım anda başladığından ve ondan kurtulmak için gösterdiğim çaba beni devamlı uyandırdığından artık sadece gözlerimi açık tutamayacak kadar bitkin düştüğümde uyuyabiliyordum; bünyem gitgide zayıfladığı için de (evvelden de belirttiğim gibi) artık sürekli bir uyuyakalıyor, bir uyanıveriyordum. Bu arada evin efendisi de arada bir ânîden içeri girip tepemize dikiliveriyordu; bazen sabah erkenden geliyor, bazen saat ondan evvel görünmüyor, bazen de hiç ortaya çıkmıyordu. İcrâ memurları ha geldi, ha gelecek diye devamlı tetikte olduğu belliydi: Cromwell’den<sup class="calibre3"><a href="../Text/Untitled-1_split_012.html#footnote-600-30" id="footnote-600-30-backlink">[30]</a></sup> bile daha tedbirli davranarak her geceyi Londra’nın farklı bir mahallesinde geçiriyordu; ayrıca ne zaman bir ziyâretçisi olsa kapıyı açmadan önce gözetleme deliğinden dışarı bakarak kim gelmiş diye yoklamayı asla ihmâl etmediği de gözümden kaçmamıştı. Hep yalnız başına kahvaltı ediyordu: Zaten o donanımda bir çay takımıyla yanına ikinci bir şahsı davet etmeyi göze alacak hâli yoktu geceyi geçirdiği yerden dönerken yolda tedarik ettiği ve umûmîyetle bir ekmek ya da bir iki çörekten ibâret olan sofradaki yenilebilir hammadde miktarının da bu husûsta çay takımından aşağı kaldığı söylenemezdi. Şâyet birilerini davet etseydi dahi, bir defasında çok bilmiş bir edâyla lâtife ederek ona da ifade ettiğim gibi sofraya (aynı anda buyurmaları mümkün olmadığı için) yan yana değil, peş peşe oturmaları gerekecek ve davetlilerin birbirleriyle ilişkileri, metafizikçilerin deyişiyle mekânsal değil, zamansal bir ardışıklık içerecekti. Kahvaltı sırasında umûmîyetle bir yolunu bulup ona katılıyor ve masadan kalktığında takınabildiğim en lâubâli havayla ondan artakalan parçaları topluyordum o da şâyet toplayacak bir şey kaldıysa. Neticede (anladığım kadarıyla) bu yüzden arada bir gün ortasında fazladan bir çörek aldırmak zorunda kalan adamın kendisinden başka kimseye bir hayırsızlık yapmış olmuyordum; zavallı kızcağıza gelince, çalışma odasına (adamın parşömen ve evraklarının vs. büyük çoğunluğunu sakladığı yere bu adı verebilirsek) girmesine hiçbir zaman müsaade edilmiyordu; kızın sanki Mavisakal’ın<sup class="calibre3"><a href="../Text/Untitled-1_split_012.html#footnote-600-31" id="footnote-600-31-backlink">[31]</a></sup> odasıymış gibi uzak durduğu bu odanın kapıları her akşam saat altı sularında ev sahibimiz akşam yemeği için evden ayrıldığı sırada kilitleniyordu; bu saatte dışarı çıktıktan sonra da adam bir daha eve dönmüyordu. Bu kızın Bay ____’ın gayri meşrû çocuğu mu yoksa hizmetçisi mi olduğunu asla öğrenemedim; bunu kızın kendisi de bilmiyordu; kesin olan bir şey varsa o da daima alelâde bir hizmetçi muamelesi gördüğüydü. Bay ____ eve teşrif eder etmez o da alelacele aşağıya inerek ayakkabılarını, ceketini vs. fırçalıyordu; herhangi bir ayak işi yapmak üzere yukarı çağrılmadığı sürece de mutfak vs.’nin bulunduğu o kasvetli Tartarus’tan<sup class="calibre3"><a href="../Text/Untitled-1_split_012.html#footnote-600-32" id="footnote-600-32-backlink">[32]</a></sup> dışarı adımını atmıyordu; tâ ki geceleyin dört gözle beklediği an gelip de kapıyı vurmamla birlikte küçük ürkek adımlarını yukarı, sokak kapısına çevirene dek. Geceleyin anlattıklarından çıkarabildiğim kadarı dışında günün geri kalan kısmında yaşadıklarına dair pek az mâlûmâtım vardı; zîrâ mesai saati gelir gelmez yokluğumun daha münasip olacağı düşüncesiyle umûmîyetle dışarı çıkıyor ve karanlık basana dek parklarda ya da başka bir yerlerde vakit öldürüyordum.</p>

  <p class="normal">Peki bu arada evin efendisi de kimin, hattâ neyin nesi oluyordu? Okuyucu, kendisi usûlsüz işlerin icrâsı üzerine ihtisas yapmış hukukçulardan olup ihtiyâtlı olmak adına ya da buna mecbûr olduğu için (başka ne diyebilirim ki?) gereğinden hassâs bir vicdan sahibi olma ayrıcalığından kendini tümüyle mahrum bırakmıştı: (Bilvâsıta ifade ettiğimiz bu tanımın bir hayli kısaltılması mümkün, lâkin o kadarını da okuyucunun tercihine bırakıyorum:) Bazı mesleklerde bir vicdan sahibi olmak bir eş ya da araba sahibi olmaktan bile daha pahalı bir mükellefiyettir; tıpkı kimilerinin arabalarını “bir kenarda tuttukları”ndan söz etmesi gibi zannediyorum dostum Bay ____’da şüphesiz koşullar imkân verdiği anda onu yeniden yüklenmek niyetiyle bir süreliğine vicdanını “bir kenarda tutuyor”du. Eğer okuyucuyu eğlendirmek için onu zor durumda bırakmayı göze alsaydım böyle birinin günlük hayatının vicdan muhasebesinin tasviri son derece tuhaf bir manzara oluştururdu. Neler olup bittiğini izleme imkânım kısıtlı olmasına rağmen Londra’ya mahsûs entrikaların ve karmakarışık dalaverelerin sergilendiği “hepsi iç içe geçmiş, göze göz dişe diş”<sup class="calibre3"><a href="../Text/Untitled-1_split_012.html#footnote-600-33" id="footnote-600-33-backlink">[33]</a></sup> pek çok sahneye şahit oldum; gün olur bu sahneler beni hâlâ güldürür, tıpkı o zamanlar çektiğim tüm sefâlete rağmen beni güldürebildikleri gibi. Bununla beraber o sıradaki konumum itibâriyle Bay ____’ın kişiliğinin şerefli olanlardan başka hiçbir vasfının sergilendiğine şahit olmadım; bütün o tuhaf huyları arasından bugün tek hatırladığım bana karşı hep lûtufkâr olduğu, hattâ gücü yettiği ölçüde de cömertliğini benden esirgemediğidir.</p>

  <p class="normal">Aslında gücü öyle fazla bir şeye yetmese de, en azından fareler gibi ben de evde kira vermeden oturuyordum; üstelik Dr Johnson bir bağ dolusu üzümden dilediği kadarını yeme fırsatına hayatı boyunca yalnız bir kez de olsa sahip olduğunu yazmayı ihmâl etmediğine göre bu vesîleyle ben de bu Londra konağında bir süre için de olsa aklıma gelebilecek her tür odada kalma şerefine nâil olduğum için şükretmeliyim. Çocukcağızın hortlaklarla dolu olduğuna inandığı Mavisakal’ın odası dışında tavan arasından mahzene kadar diğer tüm odalar emrimize âmâdeydi; sanki “tüm dünya ayaklarımızın altındaydı;”<sup class="calibre3"><a href="../Text/Untitled-1_split_012.html#footnote-600-34" id="footnote-600-34-backlink">[34]</a></sup> geceleyin konaklamak için de çadırımızı nereye istersek oraya kuruyorduk. Ne kadar büyük olduğunu daha önce de belirttiğim bu ev Londra’nın meşhur semtlerinden birinin göz kamaştırıcı bir köşesinde yer alıyor. Eminim okuyucularımın birçoğu bu satırları okumadan önceki birkaç saat içinde bahsettiğim evin önünden geçmiştir. Şahsen ne zaman Londra’ya gelmem icap etse bu evi de ziyâret ederim; daha bu gece, aynı zamanda doğum günüm olan 15 Ağustos 1821’de saat on sularında ona bir göz atabilmek için akşam yürüyüşümü uzatarak Oxford sokağından o tarafa saptım: Şimdi orada mûteber bir aile oturuyor; ön cephedeki salonun ışıklarından görebildiğim kadarıyla da herhalde çay içmek için bir araya gelmiş olan ev halkının bir kısmı şen şakrak hoşça vakit geçiriyordu. Bu manzarayı aynı evin sâkinlerinin açlıktan nefesi kokan bir talebeyle terk edilmiş bir çocuktan ibâret olduğu on sekiz yıl önceki o karanlık soğuk sessiz ve perişan hâliyle kıyasladığımda ne kadar hayret verici bir tezat ortaya çıkıyor. Bu arada sonraki yıllarda kızın izini bulmak için boş yere çabaladığımı belirteyim. Zaten içinde bulunduğu vaziyeti bir yana bırakırsak pek de alâkaya değer bir çocuk olduğu söylenemezdi: Ne güzelliğiyle, ne kavrayış süratiyle, ne de davranışlarının cana yakınlığıyla dikkat çekiyordu. Çok şükür! daha o yaşlarda bile muhabbetimi kazanmak isteyen birinin bir roman kahramanı gibi süslü püslü olmasına gerek yoktu; görüntüsü ne kadar mütevâzı ve basit olursa olsun karşımdakinin insaniyeti benim için yeterliydi: Bu kızı da sırf çâresizliğime ortak olduğu için seviyordum. Eğer hâlâ yaşıyorsa herhalde artık anne olmuş, kendi çocuklarını büyütüyordur; lâkin dediğim gibi ona asla ulaşamadım.</p>

  <p class="normal">Üzülerek söylüyorum, o zamandan beri çok daha büyük bir ciddiyetle izini bulmaya çalıştığım ve başarısızlığımın beni çok daha fazla kederlendirdiği biri daha var. Bu genç bayan geçimini fâhişelikle sağlayan bedbaht tabakadandı. O zamanlar bu talihsiz duruma düşmüş birçok kadınla senlibenli olup arkadaşça ilişkiler kurduğumu açık açık söylemekten utanmıyor, bunda utanılacak bir şey de görmüyorum. Okuyucunun bu itirafıma gülmesine ya da kaşlarını çatmasına lüzûm yok. Zîrâ klasik lisânlara vâkıf okuyucularıma eski Latin atasözünü hatırlatmak bir yana “Sine Cerere,” vs.,<sup class="calibre3"><a href="../Text/Untitled-1_split_012.html#footnote-600-35" id="footnote-600-35-backlink">[35]</a></sup> para kesemin hâli düşünüldüğü takdirde bu kadınlarla kurduğum ilişkilerin herhangi bir iffetsizlik ihtivâ edemeyeceği anlaşılacaktır. Zaten doğruyu söylemek gerekirse, hayatımın hiçbir döneminde insan gibi görünen hiçbir canlının dokunuşu veya yakınlaşmasıyla kendini kirlenmiş sayan biri olmadım: Bilakis daha ilk gençlik yıllarımdan itibâren ister erkek, ister kadın, isterse çocuk olsun kaderin karşıma çıkardığı herkesle teklifsizce, more Socratico<sup class="calibre3"><a href="../Text/Untitled-1_split_012.html#footnote-600-36" id="footnote-600-36-backlink">[36]</a></sup> sohbet edebilmekle iftihâr etmişimdir: Bu hareket tarzı, gerek insan tabiatı hakkında mâlûmât sahibi olmaya, gerek güzel hislerin tekâmülüne, gerekse açık sözlülüğe katkısı olan ve ilerde feylesof diye anılacak kişilere yakışan bir ameliyedir. Zîrâ bir feylesof hayata kendini dünyevî işlerin adamı sayan ve doğum yahut tahsille alâkalı, kibirli, sığ peşin hükümlerle dolu olan zavallı dar kafalı mahlûkların gözüyle bakmamalı, aksine yukarıdakilere de aşağıdakilere de tahsilli olanlara da cahillere de, mücrimlere de mâsumlara da eşit mesafede duran meşrebi geniş bir varlık olmayı vazîfe bilmelidir. O zamanlar günlerimi mecbûren devamlı volta atan biri, yani bir sokak çocuğu olarak geçirdiğimden, tabiatıyla sık sık kendimi devamlı volta atan bayanların, yani sokak kadınlarının arasında buluyordum. Bu kadınların çoğunu beni eşiğinde oturduğum evlerin önünden kovmak isteyen bekçilerden korumaya çalışmaları sâyesinde tanıdım. Lâkin aralarından biri, yani bu konuyu açmama vesîle olan yo hayır! seni o kadınlarla aynı kefeye koyamam ey asil ruhlu Ann; izin verirsen ve şâyet bu mümkünse tüm dünya beni yüzüstü bırakmışken imdâdıma koşan, gösterdiği merhamet ve cömertlikle hayatımı kurtaran kişinin içinde bulunduğu durumu tayin etmek için daha nâzik bir kelime keşfedeyim. Bu kimsesiz kızcağızla haftalarca her gece Oxford Sokağı’nda bir aşağı bir yukarı yürümüş, bazen de kapı eşiklerindeki merdivenlerde ya da revakların altında birlikte soluklanmıştık. Yaşça benden küçük olduğu belliydi: Zaten henüz on yedisine basmadığını daha sonra bana kendisi de söyledi. Merakımı yenemeyerek ona yönelttiğim benzer sorular sâyesinde de bir süre sonra saf yürekliliğinin başına ne işler açtığını öğrendim. Onunkisi (sonradan anladığım kadarıyla) sık sık rastlanan ve eğer Londra’yı yönetenler lütfedip sâkinlerinin ihtiyaçlarını karşılamak için daha elverişli koşullar sağlayabilseydi kanunların önüne geçebileceği veya telâfi edebileceği türden bir vakaydı. Fakat Londra’daki hayır nehri gürül gürül akıyor olmasına rağmen başını sokacak bir yeri olmayan kimsesiz insanların kolay kolay erişemeyeceği gizli bir oluktan aşağıya dökülerek sessizce kaybolup gidiyor: Nitekim Londra’da cemiyeti oluşturan dokunun ve dışardaki havanın merhametsiz, zâlim, hattâ tiksinti verici olduğu inkâr edilemez. Mâmâfih her hâl ü kârda uğradığı haksızlığın kısmen de olsa kolaylıkla giderilebileceği belliydi: Mahkemeye başvurarak şikâyette bulunması için de onu defalarca ciddî bir şekilde iknâ etmeye çalıştım: O kimsesiz hâliyle bile mutlaka birilerinin hemen onunla ilgileneceğini ve hem nalına hem mıhına vurmasını bilen İngiliz adâletinin varını yoğunu yağmalayan o zâlim haydutu tez elden bularak intikamını alacağını anlattım. O da bunu yapacağına dair bana defalarca söz verdi; lâkin ne yapması gerektiğini ona arada sırada hatırlatmama rağmen gerekli adımları atmayı sürekli erteledi: Öyle ürkek ve küskündü ki, gencecik yüreğindeki yaranın ne kadar derin olduğu belli oluyordu: Belki de haklı olarak en dürüst yargıcın veya en hakkaniyetli mahkemenin bile uğradığı korkunç haksızlığı telâfi edebilecek hiçbir şey yapamayacağına inanıyordu. Oysa belki de bir şeyler yapılacaktı: Zîrâ en sonunda (vâkıa, ne yazık ki, onu ilelebet son kez görüşümden yalnız bir önceki sefer) bir-iki gün içinde bir mahkemeye gitmeye karar vermiştik; hâkimle de onun adına ben konuşacaktım. Meğer kaderde bu küçük hizmetimi asla gerçekleştirememek varmış. Bu arada onun benim için yaptığı ve hiçbir zaman karşılığını ödeyemeyeceğim kadar kıymetli olan şey şuydu: Bir gece, üstelik kendimi her zamankinden daha hasta ve halsiz hissettiğim bir günün sonunda Oxford Sokağı boyunca ağır ağır yürüdükten sonra benimle Soho Meydanı’na kadar gelmesini ricâ ettim: Oraya gittikten sonra bir kapının eşiğindeki basamaklara oturduk; bu evin önünden ne zaman geçsem hâlâ kalbim sızlar ve orada sergilediği asil davranışı düşünerek o bedbaht kızın hâtırası önünde saygıyla eğilirim. Oturduğumuz yerde iyice fenalaştım: Tam başımı göğsüne yaslamıştım ki, ânîden kollarından aşağı düşerek sırtüstü merdivenlere yığıldım. O an hissettiklerimden beni kendime getirecek kuvvetli bir uyarıcı temin edilmediği takdirde ya hemen oracıkta ölüp gideceğim ya da tâkatsizliğimin kısa sürede bu kimsesiz hâlimle iflâh olma umudumun kalmayacağı bir raddeye varacağı içime doğmuştu. İşte kendisi de şu âlemde neredeyse haksızlıktan başka hiçbir şeyle karşılaşmamış olan zavallı öksüz dostum beni kurtaran ellerini tam o sırada, feleğimin şaştığı anda uzatmıştı. Dehşet içinde haykırmasına rağmen bir an bile tereddüt etmeden koşarak Oxford Sokağı’na dalmasıyla hayal bile edilemeyecek kadar kısa sürede bir kadeh porto şarabı ve biraz baharatla geri gelmesi bir oldu; bunların (o sırada hiçbir katı yiyeceği kaldırabilecek durumda olmayan) boş midemde yarattığı tesir sâyesinde de çabucak ihyâ oldum: Bu fedâkâr kızcağız o kadehin ücretini hiç sızlanmadan kendi cebinden ödediği sırada unutmayınız! en temel ihtiyaçlarını karşılayacak parayı bile zar zor bir araya getiriyordu; üstelik bu parayı bir gün ona geri ödeyebileceğimi düşünmesi için en ufak bir neden yoktu. Ah! körpe velînîmetim! Sonraki yıllarda kim bilir kaç kere yapayalnız kaldığım anlarda yaralı yüreğimle ve tertemiz bir aşkla seni düşündüm; kim bilir kaç kere, aynı eski çağlarda bir babanın bedduâsının hedefini ölümcül bir kesinlikle takip ederek mutlaka gerçekleşmesini sağlayan mucizevî güçler olduğuna inanıldığı gibi, ben de duyduğu gönül borcu altında ezilen bir yüreğin duâsına benzer bir imtiyaz tanınmasını umarak semâvî bir kudretle peşine düşmeyi etrâfında dolaşmayı seni pusuya düşürmeyi yakalamayı ve bir Londra umûmhanesinin karanlık bir köşesine veya (şâyet bu mümkün olsaydı) mezarının içine dek izini sürüp orada hakikî bir sükûnet ve af çağrısıyla seni uyandırarak ebediyen huzura kavuşturmayı diledim!</p>

  <p class="normal">Sık sık ağlayan biri olduğum söylenemez: Hadi insanlığı alâkadar eden bellibaşlı mevzular hakkındaki düşüncelerimin her gün, hattâ neredeyse saat başı bin fersah dibe dalarak “gözyaşlarının ulaşamayacağı derinlikler”de<sup class="calibre3"><a href="../Text/Untitled-1_split_012.html#footnote-600-37" id="footnote-600-37-backlink">[37]</a></sup> gezinmesini ve zihinsel alışkanlıklarımın gözyaşlarına yol açan duygulara yer bırakmayacak kadar vakur olmasını bir yana bırakalım bu nitelik, zıpırlıkları sâyesinde umûmiyetle çileli düşüncelere dalma eğiliminden muaf olup yine aynı zıpırlık nedeniyle de günlük hayatlarında kederli duygulara kapılınca buna karşı koymaktan âciz olanlarda ister istemez noksandır: Lâkin bir de böyle meseleleri benim gibi derinlemesine mütâlaa etmiş her mütefekkirin tamamen çâresizliğe kapılmaktan korunabilmek için insanlığın çektiği acıların müstakbel bakiyesi ve bu ıstırabın esrârengiz meâline dair erkenden teskin edici bir kanâat geliştirmesi ve benimsemesi gerektiğine inanıyorum. Bu husûslarda şu ana dek bir derdim olmadı: Zaten dediğim gibi sık sık ağlayan biri değilim. Lâkin bazı duygular diğerlerinden daha derin ya da daha ihtiraslı olmamakla birlikte, daha hassâs oluyor: Ne vakit bu saatlerde Oxford Sokağı’nın hulyâlı ışıkları altında yürüyüp seneler evvel bana ve sevgili dostuma (onu daima bu sıfatla anmalıyım) teselli veren laterna nağmelerini duysam ben de gözyaşlarımı tutamayarak en beklenmedik anda bizi ebediyen ayıran kaderin bu tuhaf cilvesinin zihnime takılmasına mâni olamıyorum. Okuyucu bunun başımıza nasıl geldiğini giriş mâhiyetindeki bu hikâyenin kalan kısmında görecek.</p>

  <p class="normal">Bahsettiğim son hâdisenin meydana geldiği dönemden kısa bir süre sonra Albermarle Sokağı’nda merhum majestelerinin<sup class="calibre3"><a href="../Text/Untitled-1_split_012.html#footnote-600-38" id="footnote-600-38-backlink">[38]</a></sup> evinde çalışan bir beyefendiye rastladım. Bu beyefendi daha önce çeşitli vesîlelerle ailemin misafirperverliğiyle müşerref olmuştu: Akrabalarıma olan benzerliğimden şüphelenerek kim olduğumu anlamak için bana bazı suâller yöneltti. Kimliğimi saklamaya teşebbüs etmedim: Sorularını içtenlikle yanıtladım, bulunduğum yeri vasîlerime yetiştirmiyeceğine dair şeref sözü vermesi üzerine de ona avukat dostumun adresini verdim. Ertesi gün de ondan 10 liralık bir banknot aldım. Banknotun içine iliştirildiği zarf, avukatın diğer iş mektuplarıyla aynı anda gelmişti: Bu zarfın muhtevâsından şüphelendiği her hâlinden belli olmasına rağmen namuslu davranarak hiç zorluk çıkarmadan onu bana teslim etti.</p>

  <p class="normal">Bu hediye nihâyet tahsis edildiği hizmet vâsıtasıyla beni Londra’ya kadar getiren ve Londra’ya geldiğim günden oradan kesin olarak ayrılana dek (adlî bir tâbir kullanmak gerekirse) icrâ etmeye çalıştığım planıma getiriyor.</p>

  <p class="normal">Londra gibi muazzam bir yerde yoksulluğun en uç kertesinden kurtulmanın bir yolunu bulamamış olmam okuyucularımı şaşırtacaktır: En azından şu iki çâreden birinin aklıma gelmiş olması gerektiğini düşüneceklerdir, yani ya aile dostlarımızdan yardım istemek, yahut taze hüner ve melekelerimi nakdî kazanca çevirmenin bir yolunu bulmak. İlk seçeneğe dair evvelâ kanunların kendilerine tanıdığı tüm yetkileri sonuna dek kullanarak gerekirse beni bıraktığım okula zorla geri gönderecek kadar ileri gideceklerine şüphem olmadığından o sırada başıma gelebilecek en büyük kötülüğün vasîlerime iade edilmek olduğuna inandığımı hatırlatırım: Bu durumda benim nazarımda şerefime leke sürülmüş olacağından ve dönüşüm kendi rızâmla gerçekleşse bile rızâm mâlûm arzularımın ve sarf ettiğim emeğin küstahça hiçe sayılmasıyla elde edileceğinden böylece üzerime sürülecek lekenin bana göre ölümden beter olması, hattâ gerçekten ölümümle sonuçlanması kaçınılmazdı. Mâmâfih vasîlerimin beni tekrar ele geçirmesine yol açabilecek bir ipucu bırakma tehlikesini göze alamadığımdan bana ihtiyacım olan desteği sağlayacaklarına emin olduğum çevrelerin yardımına bile başvurmaktan çekiniyordum. Buna ilâveten elbette babam hayattayken bilhassa Londra’da yaşayan birçok ahbâbı olmakla birlikte (ölümünden bu yana on yıl geçmiş olduğundan) artık çoğunun ismini bile hatırlamıyordum: Birkaç saatlik tek bir ziyâret hâricinde Londra’ya daha önce hiç gelmemiş olduğum için de en azından adını hatırladığım birkaç kişinin de adresini bilmiyordum. O halde kısmen işin zorluğu yüzünden fakat daha ziyâde bahsettiğim endişe sebebiyle imdâdıma yetişebilecek kişiler olmasına rağmen bu yola bir türlü başvuramıyordum. Diğer yola gelince, bunu akıl edememiş olmam karşısında hayrete düşen okuruma bugünkü aklımla ben de hak vermiyor değilim. Hiç değilse Yunanca metinlerin provalarını tashih ederek en azından zarûrî ihtiyaçlarımı karşılayacak kazancı elde edebilirdim. Buna benzer herhangi bir vazîfeyi hiç şaşmayan bir mükemmellikle ve emsâl teşkil edecek bir kusursuzlukla yerine getirerek kısa sürede işverenlerimin güvenini kazanabilirdim. Lâkin böyle bir iş bulabilmek için de evvelâ beni mûteber bir yayımcıya takdim edecek birini bulmam gerekiyordu; oysa böyle birini tanımıyordum. Vâkıa, doğruyu söylemek gerekirse, edebî çalışmalarımdan bu şekilde istifade edebileceğim o zamana dek katiyen aklıma gelmemişti. Mîrâsçısı olduğum servet karşılığında borçlanmaktan başka da tez elden nakit para elde etmenin hiçbir yolunu akıl edememiştim. Bunu başarmak için de tüm imkânlarımı bu yönde seferber ettim: Müracaat ettiğim kişiler arasında D____ adlı bir Yahudi de vardı.<sup class="calibre3"><a href="../Text/Untitled-1_split_012.html#footnote-600-IV" id="footnote-600-IV-backlink">[IV]</a></sup></p>

  <p class="normal">Bu Yahudi’ye ve ilânları vâsıtasıyla başvurduğum (bazılarının yine Yahudi olduğunu tahmin ettiğim) diğer tefecilere kendimi takdim ederken mîrâsımdan da bahsetmiştim; onlar da Doctor’s Commons’da<sup class="calibre3"><a href="../Text/Untitled-1_split_012.html#footnote-600-39" id="footnote-600-39-backlink">[39]</a></sup> babamın vasiyetnâmesini tetkik ederek söylediklerimin doğru olduğunu gördüler. Orada ____’nin ikinci oğlu olduğu belirtilen şahıs gerçekten de beyân ettiğim tüm haklara (hattâ daha fazlasına) sahipti: Lâkin Yahudiler’in bakışlarından da açıkça anlaşıldığı gibi ortada bir sorun daha vardı acaba ben o şahıs mıydım? Doğrusu bundan şüphe edilebileceği hiç aklıma gelmemişti: Yahudi dostlarım tarafından ısrarla sorguladığım sırada beni asıl endişelendiren hakkımda gereğinden fazla şey bilmeleri ve beni tuzağa düşürerek vasîlerime satmak amacıyla bir şeyler tezgâhlıyor olmaları ihtimaliydi. Materialiter hâliyle nefsimin (farazî ayrımlarda mantıkî hatâlar yapılmaması konusundaki titizliğimden bu ifadeyi kullanmıştım), formaliter nefsimin yerine geçmeye çalışmakla ithâm edilmesi, en azından bundan şüphe edilmesi bana pek tuhaf gelmişti.<sup class="calibre3"><a href="../Text/Untitled-1_split_012.html#footnote-600-40" id="footnote-600-40-backlink">[40]</a></sup> Vâkıa, içlerini rahatlatmak için elimdeki tek yola başvurdum. Galler’de bulunduğum sırada akranlarımdan çok sayıda mektup almıştım: Hemen bunları ibrâz ettim: Zîrâ onları daima cebimde taşıyordum zaten bu aşamada (üzerimdeki giysiler hâriç) hepsini şu veya bu şekilde elden çıkardığım şahsî eşyalarımdan bir bunlar yâdigâr kalmıştı. Bu mektupların çoğunu o zamanlar en (daha doğrusu tek) güvendiğim dostum olan ____ Kontu Eton’dan yollamıştı. Birkaç tanesi de kendini tümüyle zirâî faaliyetlere adamış olmasına rağmen eski bir Etonlı ve bir asilzâdeye kâfî gelecek seviyede tahsilli biri olarak klasik edebiyat merakını yitirmemiş olan ve çiçeği burnunda âlimlerden muhabbetini esirgemeyen ____ Markisi’nden, yani arkadaşımın babasından geliyordu. Mâmâfih kendisi on beş yaşımdan beri benimle mektuplaşarak kâh bana bir bahiste ne kadar ilerleme kaydettiğini anlatıyor, kâh M____ veya Sl____ kontluklarına gittiğinde daldığı düşünceleri ben de buralarda bulunmuş olduğumdan benimle paylaşıyor, bazen yeni okuduğu bir Latin şâirinin ustalığını tartışıyor, bazen de üzerine şiirler yazmamı istediği bir konu öneriyordu.</p>

  <p class="normal">Mektupları okuyunca Yahudi dostlarımdan biri şahsî teminatım karşılığında bana iki veya üç yüz lira vermeyi kabûl etti tabiî bu arada kendisi de benden daha yaşlı olmayan genç kontu yirmi bir yaşına geldiğimizde ödemenin yapılacağına kefil olmaya iknâ etmem kaydıyla: Belli ki Yahudi dostum benden gelecek cüzî kârı bir yana bırakmış ve gözlerini onu bekleyen muazzam mîrâstan fazlasıyla haberdâr olduğu asil dostumla irtibat kurma ihtimaline çevirmişti. Yahudi’nin bu teklifini takip etmek maksadıyla 10 lira elime geçtikten yaklaşık sekiz ya da dokuz gün sonra Eton’a gitmek üzere hazırlık yapmaya başladım. Bu paranın takrîben 3 lirasını Londra dışında olduğum sırada evrakların hazırlanabilmesi için damga pulu alınması gerektiğini iddia eden tefeci dostuma vermiştim. Yalan söylediğini içimden geçirmiştim, fakat işi geciktirdiği takdirde mesûliyeti bana yüklemesine meydan bırakmak istemiyordum. Daha ufak bir meblâğı da (vekilleri olmak sûretiyle tefecilerle irtibatta olan) avukat dostuma vermiştim; kendisi zaten tahsis ettiği mobilyasız konut nedeniyle bu parayı ziyâdesiyle hak ediyordu. Aşağı yukarı on beş şilin de (gayet mütevâzı bir şekilde de olsa) kıyafetimi düzeltmek için harcamıştım. Kalan paranın dörtte birini, geri kalanını da dönüşte paylaşmak üzere Ann’e verdim. Bu hazırlıkları tamamladıktan sonra, karanlık bir kış akşamı saat altı sularında yanımda Ann’le birlikte Picadilly’ye doğru yola koyuldum; zîrâ en azından Salt-hill’e kadar gitmek için Bath ya da Bristol arabasına binmeye niyetliydim. İzlediğimiz yol şehrin bugün tamamen ortadan kaybolmuş olan bir kısmında kalıyordu; bu yüzden şimdi o günkü güzergâhımızı tam olarak hatırlayamıyorum: Zannediyorum Swallow Sokağı’ndan yürümüştük. Vâkıa, yeterince vaktimiz olduğu için Golden-square’e varana dek sol taraftan devâm ettik; Picadilly’nin ışıklar altındaki kalabalığında vedâlaşmak istemediğimiz için de Sherrard Sokağı’nın<sup class="calibre3"><a href="../Text/Untitled-1_split_012.html#footnote-600-41" id="footnote-600-41-backlink">[41]</a></sup> hemen köşesinde bir yere oturduk. Merâmımı ona daha önce de anlatmıştım: Şimdi de talihim yâver giderse bundan onun da nasipleneceğini ve onu himâye edebilecek güce sahip olduğum andan itaberen de onu katiyen yüzüstü bırakmayacağımı bir kez daha tekrarlıyordum. Bu konudaki kararlılığım mesûliyet hissime olduğu kadar arzularıma da dayanıyordu: Zîrâ ömür boyu ödeyemeyeceğim minnet borcum bir yana, onu sanki kız kardeşimmiş gibi yürekten seviyordum: Üstelik onun böyle îtidâlsizce meyûs olmasını görmeye dayanamadığım için şimdi ona yedi kat daha bağlanmıştım. Hayatımı kurtaran kişiden ayrılıyor olduğuma göre kederlenmek için çok önemli bir mâzeretim olduğu âşikârdı: Halbuki sıhhatimin yediği sille de hesaba katılırsa gayet neşeli ve ümitli sayılırdım. Bilakis o şefkati ve kardeşçe muamelesinden başka ona verebileceği pek bir şeyi olmayan birinden ayrılmasına rağmen çektiği ıstırabı gizleyemiyordu; öyle ki nihâyet vedâ ânı geldiğinde kollarını boynuma doladı ve tek kelime etmeden öylece ağladı. En geç bir hafta içinde dönmeyi umuyordum, o günden sonraki beşinci geceden itibâren her akşam saat altıda Great Tichfield Sokağı’nın bittiği yerin yakınında, bir bakıma her zamanki buluşma noktamız sayılabilecek yerde beni beklemesi için onunla sözleştim; böylece Oxford Sokağı denen o devâsâ ummanda birbirimizi kaybetmeyecektik. Bu husûsta ihtiyâtlı davranarak gereken tüm tedbirleri almıştım: Yalnız bir şeyi ihmâl ettim. Soyadını o mu bana hiç söylememişti, yoksa (o kadar da önemli olmadığı için) ben mi unutmuştum hatırlamıyorum. Vâkıa, onun gibi mütevâzı bir tabakadan gelip bedbaht hallere düşen kızların (roman okuyan cafcaflı kadınların aksine) kendilerini tanıtırken ünvânlarını kullanmak Bayan Douglass, Bayan Montague, vs. yerine sadece vaftiz edildikleri ismi kullanmaları Mary, Jane, Frances vs. yaygın bir âdetti. Daha sonra izini bulabilmenin en emin yolu olduğundan soyadını o an sormalıydım: Doğrusu bu kısa ara yüzünden yeniden bir araya gelmemizin haftalardır olduğundan daha zor olacağını veya tehlikeye girebileceğini düşünmek için hiçbir neden olmadığından bunun gerekli olduğu bir an bile aklıma gelmemiş ve onu bu vedâ mülâkatı sırasında hatırlanması gereken husûslar arasına almamıştım: Son sözlerimi de ona cesâret verecek şeyler söyleyerek onu teselli etmeye ve mustarip olduğu azılı öksürükle sesinin kısıklığına karşı mutlaka bir ilâç alması gerektiğini hatırlatmaya harcadığımdan artık ona ardından seslenmek için çok geç olana dek bunu düşünememiştim.</p>

  <p class="normal">Gloucester Kahvehânesi’ne vardığımda saat sekizi geçmişti: Bristol Postası hareket etmek üzere olduğundan arabaya hemen binerek yukarıya oturdum. Arabanın hemen hemen hiç sarsılmadan<sup class="calibre3"><a href="../Text/Untitled-1_split_012.html#footnote-600-V" id="footnote-600-V-backlink">[V]</a></sup> gidiyor olması nedeniyle de kısa zamanda uykuya daldım: Aylardır ilk defa rahat veya dinlendirici bir uykuya bir posta arabasının tepesinde yani hayatım boyunca oldukça rahatsız bulduğum bir yatakta kavuşmuşolmam kayda değer bir husûstur. Yolda uyumamla alâkalı küçük bir hâdise o dönem meydana gelen daha yüzlercesi gibi bana bir kez daha cefâ görmemişbirinin en azından işyalnız kendi tecrübesine kaldığı takdirde bütün hayatını insan yüreğinin ne kadar temiz ya da üzülerek ilâve etmem gerektiği üzere ne kadar fesat olabileceğinden bîhaber geçirmesinin ne kadar kolay olduğunu gösterdi. İnsanın tabiî vasıflarının mâhiyeti ve ifadesinin üstü öyle kalın bir âdâb-ı muaşeret perdesiyle örtülü ki, alelâde bir gözlemci bu iki kutbu birbirinden ayıramayarak aralarındaki uçsuz bucaksız sahada karşısına çıkan her şeyi olur olmaz birbirine karıştırır bu unsurların bu vâsi alanda sayısız çeşitlilikte ve daima âhenkle bir araya gelebilmesi onların nazarında iptidâî sesler arasındaki farkın bir alfabe veya ıskala vâsıtasıyla kabataslak ifadesinden başka bir şey değildir. Hâdise şuydu: Londra’dan ayrıldıktan sonraki ilk dört veya beş mil boyunca tepede benimle oturan diğer yolcuyu araba onun tarafına doğru yattığında ara sıra üzerine yaslanmak sûretiyle tâciz ettim; hattâ yol o kadar muntazam olmasaydı ve daha fazla sallanıyor olsaydık muhtemelen mecalsizliğimden aşağı düşecektim. Kuşkusuz aynı durumdaki çoğu insanın yapacağı gibi o da sık sık kendisine verdiğim rahatsızlıktan şikâyetçi oldu; mâmâfih şikâyetini durumun gerektirdiğinden daha asık bir suratla ifade ediyordu; şâyet oradan derhal ayrılacak olsaydım daha sonra (hakkında herhangi bir şey düşünmeye tenezzül ettiğim takdirde) onun kaba, hattâ neredeyse gaddar bir adam olduğunu farz edecektim. Vâkıa, şikâyet etmekte haklı olduğunun da farkındaydım: Bu nedenle de ondan özür dileyerek bir daha uyuyakalmamak için elimden geleni yapacağıma söz verdim; bir yandan da uzun süredir çile çekmekten hasta ve halsiz düştüğümü ve o aralar içeride yolculuk edecek kadar param olmadığını ona alelacele izâh ettim. Açıklamamı duyunca adamın tavrı bir anda değişti: Hounslow’a geldiğimizde parlayan ışıklar ve gürültü nedeniyle bir an için gözlerimi tekrar açtığımda da (zîrâ tüm çabalarıma rağmen onunla konuştuktan iki dakika sonra yine uykuya dalmıştım) bir de baktım ki aşağıya düşmeyeyim diye kolunu omzuma dolamış: Yolculuğun geri kalanı boyunca da bana âdetâ bir kadının müşfikliğiyle davrandı; öyle ki en sonunda artık neredeyse adamın kucağında yatıyordum: Hele tâ Bath ya da Bristol’a kadar gitmiyor olduğumdan haberi olmasının mümkün olmadığı düşünüldüğünde gösterdiği nezâket daha da kıymetleniyordu. Aksi gibi hakikaten de tasarladığımdan biraz daha uzağa gittim: Zîrâ öyle tatlı ve derin bir uykuya dalmışım ki, yeniden kendime gelmem için arabanın (muhtemelen bir postanenin önünde) birden durması gerekti; nerede olduğumuzu sorunca da Maidenhead’e geldiğimizi, yani Salt-hill’in yaklaşık altı-yedi mil ilerisinde olduğumuzu anladım. Şimdi eteklerim tutuşmuştu: Üstelik araba durduktan sonraki ilk yarım dakika boyunca (Picadilly’de bir an için gördüğüm kadarıyla bir beyefendinin kâhyası ya da o tabakadan biri olduğunu tahmin ettiğim) sevimli yol arkadaşım ısrarla derhal yeniden uykuya dalmamı ricâ edip durdu. Ona sözünü dinleyeceğimi söyledim ama bu sözümü tutmaya hiç niyetim yoktu; hattâ derhal aşağı inip bu defa yayan olarak dosdoğru, daha doğrusu gerisingeri yola koyuldum. Yürümeye başladığımda saat gece yarısına yaklaşmış olmalıydı: Lâkin öyle âheste yol almıştım ki, Slough yolundan aşağıya Eton’a doğru sapmadan hemen önce yakınlardaki bir evin çalar saatinin dördü vurduğunu işittim. Hava almak ve uyumak beni biraz canlandırmıştı, fakat buna rağmen yorgunluğumu atamamıştım. Tüm sefâletime rağmen o an bana teselli veren (herkesin akıl edebileceği, mâmâfih Romalı bir şâir<sup class="calibre3"><a href="../Text/Untitled-1_split_012.html#footnote-600-42" id="footnote-600-42-backlink">[42]</a></sup> tarafından pek güzel ifade edilmiş) bir düşünceyi hatırlamadan edemiyorum. Bir süre önce Hounslow-heath’te veya o civarlarda bir cinâyet işlenmişti. Yanılmıyorsam katledilen şahsın adı Steele’di ve kendisi civardaki lavanta tarlalarından birinin sahibiydi. Attığım her adım beni Heath’e daha da yaklaştırıyordu: Hâliyle şâyet o melûn katil o gece de dışarı çıktıysa karanlıkta ilerlediğimiz her an bilmeden birbirimize daha da yaklaşıyor olabileceğimizi düşünmeye başladım: O halde dedim kendi kendime, şâyet (aslında olduğum şey olan) bir serseriden pek bir farkı olmayan biri olmak yerine,</p>

  <p class="normal1">Salt bildiklerinin efendisi olup, tek parça toprağı olmayan</p>

  <p class="normal">ben de, dostum ____ Kontu gibi senede 70.000 liralık bir mîrâsın vârisi olarak nâm salmışbiri olsaydım, şu anda kellemi kurtarmak için ne büyük bir telâşa kapılırdım! elbette ____ Kontu’nun benim o anki durumuma düşmesi mümkün değildi. Mâmâfih tespitin kıssadan hissesi her hâl ü kârda geçerliliğini koruyor yani servetinin ve gücünün haddi hesabı olmayan insanların ölüm karşısında duydukları korku, onları kepâze edecek boyutlara ulaşıyor: Kim ne derse desin en gözüpek mâcerâperestlerin birçoğunun yaradılıştan gelen tabiî cesâretlerinden sonuna kadar istifade edebilmelerini fakirliklerine borçlu olduklarına ve şâyet tam muharebeye girişecekleri sırada İngiltere’den gelen umulmadık bir havâdisle kendilerine yılda 50.000 liralık bir servetin mîrâs kaldığını öğrenecek olsalar kurşun yeme endişelerinin bir güzel bileyleneceğine<sup class="calibre3"><a href="../Text/Untitled-1_split_012.html#footnote-600-VI" id="footnote-600-VI-backlink">[VI]</a></sup> ve tehlike karşısında istiflerini bozmayarak soğukkanlılıklarını korumakta nispeten zorlanacaklarına inanıyorum. Öyleyse talihin iki türlüsünü de şahsen tecrübe etmişbilge bir insanın da dediği gibi zenginlik hakikaten de</p>

  <p class="normal1">Onu methedilmeye lâyık şeyler yapmaya teşvik edeceğine,</p>

  <p class="normal1">Fazîleti laçka ederek körleşmesine neden oluyor.</p>

  <p class="indentmetinitalik">Cennetin Y. Keşfi.<sup class="calibre3"><a href="../Text/Untitled-1_split_012.html#footnote-600-43" id="footnote-600-43-backlink">[43]</a></sup></p>

  <div class="clrb"></div>

  <p class="normal">Lafı uzatıyorum çünkü o dönemi yâd etmek beni derinden etkiliyor. Lâkin okuyucumu daha fazla sıkmayacağım: Zîrâ artık hızla hikâyemin sonuna yaklaşıyorum.<br class="calibre1" />
  Slough’dan Eton’a giderken yolda yine uyuyakalmıştım: Tam şafak sökmek üzereyken de tepeme dikilmiş bana bakan bir adamın sesiyle uyandım. Kim olduğunu bilemiyorum: Zaten meymenetsiz bir adamdı ama bu ille de kötü niyetli biri olduğu anlamına gelmiyor: Vâkıa, öyle bile olsa herhalde kışın ortasında dışarda uyuyan birini gasp etmeye değmez diye düşünmüş olmalı. Şâyet okuyucularım arasında bulunuyorsa müsaadenizle kendisine benim hakkımda yanıldığını bildirmek isterim. Neticede belli belirsiz bir şeyler söyledikten sonra yoluna devâm etti: Bana verdiği rahatsızlıktan şikâyetçi değildim çünkü bu sâyede kimsecikler uyanmadan Eton’a varmayı başardım. Zorlu ve yorucu bir gece olmuştu: Vâkıa, sabaha karşı hava ayaza çekti: Toprağın ve ağaçların üstü artık kırağı kaplıydı: Kimseye görünmeden Eton’dan geçiverdikten sonra Windsor’daki bir handa yıkandım ve üstüme başıma mümkün mertebe çekidüzen verdim; saat sekize yaklaşırken de Pote’s<sup class="calibre3"><a href="../Text/Untitled-1_split_012.html#footnote-600-44" id="footnote-600-44-backlink">[44]</a></sup> istikametinde yürümeye başladım. Yolda birkaç orta kısım talebesine rastladım ve onlara bazı sorular yönelttim: Bir Etonlı her şeyden önce bir beyefendidir; onlar da pejmürde kılığıma rağmen bana nâzikçe cevap verdiler. Dostum ____ Kontu ____ Üniversitesi’ne gitmişti. ‘Ibi omnis effusus labor!’<sup class="calibre3"><a href="../Text/Untitled-1_split_012.html#footnote-600-45" id="footnote-600-45-backlink">[45]</a></sup> Mâmâfih Eton’da başka ahbaplarım da vardı: Lâkin insan iyi gününde dost bildiği herkesin karşısına zor gününde de aynı rahatlıkla çıkamıyor. Vâkıa, kendimi toparlayınca (onunla ahbaplığımız o kadar da sıkı fıkı olmasa da) hiçbir koşulda karşısına çıkmaktan çekinmeyeceğim ____ Lordu’nu sordum. Herhalde son sürat Cambridge’e doğru uçmakla birlikte o sırada hâlâ Eton’daydı. Kendisine haber gönderdim, nâzikçe karşılandım ve kahvaltıya davet edildim.</p>

  <p class="normal">Okuyucumun kafasında hatâlı bir fikir oluşmasını engellemek maksadıyla burada bir ara vermeme izin verin; asilzâde dostlarımdan bahsediyorum diye benim de imtiyazlı bir tabakadan ya da asil bir aileden geliyor olduğum intibâı uyandırmaya çalıştığım zannedilmemeli. Bilakis öyle olmadığı için Tanrı’ya şükrediyorum: Yaşadığı sürece dürüstlüğüyle herkesin takdirini kazanmış ve edebî uğraşlara karşı merakını asla yitirmemiş (zaten kendisi de isimsiz bir yazardı) sade bir İngiliz tüccarının oğluyum: Yaşasaydı çok zengin olacağı tahmin ediliyordu, fakat vakitsiz ölümü nedeniyle geriye ancak tam yedi mîrâsçı arasında paylaştırılmak üzere 30.000 lira bırakabildi. Annemi de iftihârla anarken onun daha da hünerli olduğunu belirtmeliyim. Zîrâ bir edîbenin şan ve şöhretine meraklı olmamakla birlikte onun (çoğu edîbenin aksine) münevver bir kadın olduğunu iddia edeceğim: Şâyet bir gün mektupları toplanıp neşredilecek olursa burada sergilenen merdâne basîretin “anadilimizde” ender rastlanan bir saflıkla ve İngilizce’deki (elbette Lady M. W. Montague’nun<sup class="calibre3"><a href="../Text/Untitled-1_split_012.html#footnote-600-46" id="footnote-600-46-backlink">[46]</a></sup> yazdıkları da dahil) en yeni ve en canlı tâbirlerin zarif kullanımıyla ifade edildiği görülecektir. Şeceremin nâmı bundan ibârettir: Başka da bir iddiam yoktur: Dahası öyle olmadığı için Tanrı’ya gönülden şükrediyorum; zîrâ kanâatimce insanı diğer hemcinslerinden çok daha yukarılara taşıyan içtimâî mevkiler kişinin ahlâkî ve zihinsel vasıfları için pek de hayırlı olmuyor.</p>

  <p class="normal">D____ Lordu’nun getirttiği kahvaltı, tek kelimeyle muhteşemdi. Hakikaten öyle olduğu gibi bir de aylardır doğru düzgün yemek yemediğim ve bir türlü “adam gibi bir sofra”ya oturamadığım için bana olduğundan üç misli daha muhteşem görünüyordu. Vâkıa, nasıl olduysa neredeyse hiçbir şey yiyemedim. 10 liralık banknotun elime geçtiği gün hemen bir fırına gidip iki ekmek almıştım: İki ay yahut altı hafta evvel aynı fırını o gün hatırlamaktan neredeyse utanç duyduğum bir arzuyla imrenerek gözetlemiştim. Otway’in<sup class="calibre3"><a href="../Text/Untitled-1_split_012.html#footnote-600-47" id="footnote-600-47-backlink">[47]</a></sup> başına gelenleri unutmamıştım; şâyet fazla aceleci davranırsam tehlikeye düşmekten korkuyordum. Vâkıa, telâş etmeme gerek yoktu, pek iştahım olmadığı gibi daha satın aldıklarımın yarısını bile yemeden midem bulanmaya başladı. Dişe dokunur herhangi bir şey yediğimde ortaya çıkan bu rahatsızlıktan haftalar boyunca kurtulamadım: Bulantı hissetmesem de yediklerimi midemdeki asitlerin geri gelmesiyle birlikte veya daha asitler bile oluşmadan derhal dışarı çıkarıyordum. Hâl-i hazırda D____ Lordu’nun sofrasında da vaziyet her zamankinden farklı değildi: Onca bolluğa rağmen yine iştahım kaçmıştı. Aksi gibi o sıralar bir de canım mütemâdiyen şarap çekiyordu: Binâenaleyh durumumu D____ Lordu’na izâh ederek son zamanlarda nelere katlandığımı ona kısaca anlattım; o da duydukları üzerine fevkalâde müteessir oldu ve hemen şarap getirtti. Bu beni bir an için rahatlatmış ve keyfimin yerine gelmesini sağlamıştı; zaten o zamandan beri nasıl afyona ibâdet ettiysem o vakitler de şaraba tapıyordum ve ne zaman şarap içmek için bir fırsat olsa bundan istifade etmeyi katiyen ihmâl etmiyordum. Mâmâfih şimdi bu şarap düşkünlüğümün hastalığımın daha da ağırlaşmasına katkıda bulunduğuna eminim; zîrâ midemin ne perişan bir hâle geldiğini çok daha sonra anladım; lâkin o zamanlar bir süre muntazaman gıdasız kalmadığım takdirde kısa sürede durumun düzeleceğine ve midemin yeniden işler vaziyete geleceğine inanıyordum. Umarım Etonlı dostlarımın yanında takılıp kalmama da bu şarap düşkünlüğüm neden olmamıştır: O sırada bunun asıl nedeninin uğruna Eton’a kadar geldiğim lütfu, kendisiyle o derecede samimi olmadığımın farkında olduğum D____ Lordu’ndan ricâ etmekten çekinmem olduğuna iknâ olmuştum. Lâkin seyâhatimin boşa gitmesine râzı olamazdım ve ona ricâmı arz ettim. Mâmâfih aslında lütufkârlığının sınırı olmayan ve hâl-i hazırda bu lütfukârlığının ölçüsünü babamın mîrâsından payıma düşen miktarla alâkalı lüzûmundan derin suâllerden ziyâde perişan hâlimin onda uyandırdığı merhamete ve akrabalarından bazılarıyla candan dostluğum hakkında mâlûmât sahibi olmasına istinâden ayarlayacağını tahmin ettiğim D____ Lordu bu ricâm karşısında öylece kalakaldı. Tefecilerle iş yapmayı tasvip etmiyor, ayrıca onlarla münâsebete girdiği takdirde bunun akrabalarının kulağına gitmesinden korkuyordu. Üstelik ____’unkine kıyasla çok daha sınırlı bir mîrâsa konacağından kendi imzasının gayri Hıristiyan dostlarımı iknâ etmek için yeterli olacağını zannetmiyordu. Lâkin anlaşılan beni katî sûretle geri çevirerek nefsime ezâ etmeye gönlü râzı olmadı: Zîrâ biraz düşünüp taşındıktan sonra tek tek saydığı bazı şartlar altında bana kefil olacağına söz verdi. D____ Lordu o sırada daha on sekiz yaşına gelmemişti: Lâkin o vesîleyle sergilediği basîretli ve ihtiyâtkâr tutumu öyle çelebî bir tarzla (bu çelebiliği gençliğinin verdiği riyâsız nezâketle süslenmişti) harmanladı ki o günden beri ne vakit bu mahâreti hatırıma gelse acaba bir devlet adamı (en görmüş geçirmişi ve insanları idâre etmekte en hünerlisi de olsa) aynı şartlarda işin içinden onun kadar ustaca çıkabilir miydi diye merak ederim. Hakikaten de bu gibi meseleler mevzubahis olduğunda umûmiyetle en az bir Sarazen’inki<sup class="calibre3"><a href="../Text/Untitled-1_split_012.html#footnote-600-48" id="footnote-600-48-backlink">[48]</a></sup> kadar haşîn ve münâsebetsiz bakışlara mâruz kalmadan merâm anlatmaya çalışmak neredeyse imkânsızdır.</p>

  <p class="normal">Tasavvur ettiğim en iyi neticeye denk olmasa da en kötüsünden çok daha iyi olan bu vaat sâyesinde teselli bularak oradan ayrıldıktan üç gün sonra Windsor’dan kalkan bir arabayla Londra’ya döndüm. Şimdi de hikâyemin sonuna geliyorum: Yahudiler D____ Lordu’nun şartlarını kabûl etmedi; en nihâyetinde koşullara râzı olacaklardı da yalnızca gerekli tahkikatı yapmak için zaman mı kazanmaya çalışıyorlardı bilemiyorum; lâkin işi geciktirip durdular zaman su gibi aktı banknotumdan geriye kalan ufak meblâğ hemen eriyip gitti; meseleyle ilgili herhangi bir neticeye varamadan da tekrar eskisi gibi bîçâre hallere düştüm. Mâmâfih umulmadık bir anda dostlarımla barışmamın önünü açan bir tesâdüf sonucu bu buhrandan kurtulma imkânı doğdu. Alelacele Londra’dan ayrılarak soluğu İngiltere’nin ücrâ bir köşesinde aldım: Bir süre sonra da üniversiteye başladım; üzerimde derin bir iz bırakan ve delikanlılığımda çektiğim acıların çoğunun mekânı olarak bugüne dek benim için ehemmiyetini koruyan mahalli yeniden ziyâret edecek gücü bulmam için aradan aylar geçmesi gerekti.</p>

  <p class="normal">Peki bu arada zavallı Ann’e ne olmuştu? Son satırlarımı da ona ayırdım: Sözleştiğimiz gibi onu her gün aradım ve Londra’dan ayrılana dek her gece Titchfield sokağının köşesinde onu bekledim. Onu tanıyabileceğini düşündüğüm herkesle konuştum ve bu şehirde geçirdiğim son birkaç saat sırasında izini bulmak için Londra hakkında bildiğim her şeyi gözden geçirerek kısıtlı imkânlarımın elverdiği her yolu fiiliyâta geçirdim. Kaldığı evin bulunduğu sokağı biliyordum ama kiraladığı odanın hangi evde olduğunu bilmiyordum; en sonunda da ev sahibinin kendisine kötü muamele ettiğine dair bir hikâye anlattığını hatırladım; bu da daha biz ayrılmadan orayı terk etmiş olması ihtimalini kuvvetlendiriyordu. Onu tanıyanların sayısı pek azdı; zaten konuştuklarımın çoğu da beni bu ciddî tahkikata yönelten sâiki anlayınca ya kahkahayı basıyor ya da hiç oralı olmuyordu; diğerleri de benden önemsiz bir şeyler çalmış olan bir kızın peşinde olduğumu zannederek şâyet hakikaten söyleyebilecekleri bir şey olsa da hâliyle ve mâzur görülmesi gereken bir şekilde hiçbir ipucu vermeye yanaşmıyorlardı. Velhâsıl son çâre olarak Londra’dan ayrıldığım gün bir iki defa bize eşlik etmiş olduğundan Ann’le en azından göz âşinâlığı olması gereken (bundan emindim) tek kişiye o zamanlar ailemin ikamet ettiği yer olan ____shire’daki ____’nin adresini bıraktım. Lâkin bugüne dek onun hakkında tek bir kelime işitmedim. Bu dünyada bir erkeğin karşısına çıkabilecek benzer gailelerden bana en fazla ıstırap veren bu oldu. Şâyet hayatta kaldıysa eminim zaman zaman Londra’nın o muazzam labirentlerinde aynı anda birbirimizi aramış, kimbilir belki de birbirimize aramızda yalnızca birkaç adım kalacak kadar yaklaşmışızdır lâkin Londra sokaklarında bu mesafe bile ekseriyetle ilelebet sürecek bir ayrılığa bedel oluyor! Yıllarca hayatta olmasını ümit ettim; zannediyorum binlerce kelimesini esas mânâsıyla ve mübalağasız bir tarzda kullanarak diyebilirim ki, muhtelif Londra ziyâretlerim sırasında onunla bir araya gelmek umuduyla binlerce, hattâ on binlerce kadının yüzüne baktım. Binlerce kişinin arasına karışmış da olsa çehresini bir an için bile görecek olsam onu tanırdım; zîrâ câzibeli olmamakla birlikte lâtif bir yüz ifadesine sahipti ve başını her zaman kendine has bir zarâfetle taşıyordu. Ona kavuşmayı beklerken ümidimi kesmediğimi söyledim. Bu yıllarca sürdü; lâkin artık onu görmekten çekiniyorum; ondan ayrıldığım sırada bana keder veren hastalığı şimdi tesellim oldu. Artık onu görmeyi temenni etmiyor, haksızlık ve zulüm mâsum tabiatını yok edip tanınmaz hâle getirmeden ya da hayatını mahveden zorbalar başladıkları işi bitiremeden çok daha önce bu eziyetten kurtulduğunu ve epeydir toprağın altında, Mecdelli’ninki<sup class="calibre3"><a href="../Text/Untitled-1_split_012.html#footnote-600-49" id="footnote-600-49-backlink">[49]</a></sup> gibi bir mezarda yattığını düşünmeyi tercih ediyorum.</p>
</body>
</html>
