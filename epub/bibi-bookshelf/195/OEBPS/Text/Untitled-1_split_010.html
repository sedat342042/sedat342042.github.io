<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_9">Afyonun Eziyeti</h2>

  <p class="normal1">büyük bir ressamın fırçasını</p>

  <p class="normal1">Husûf ve zelzelenin zulmetine batırmasına benziyor.</p>

  <p class="indentmetinitalik">Shelley’nin İslâm’ın Ayaklanışı.<sup class="calibre3"><a href="../Text/Untitled-1_split_012.html#footnote-600-97" id="footnote-600-97-backlink">[97]</a></sup></p>

  <div class="clrb"></div>

  <p class="normal">Buraya kadar bana refâkat eden okuyucu, üç nokta hakkında izâhât kabîlinden kısa bir not için alâkanızı ricâ etmeliyim:</p>

  <p class="normal">1. Muhtelif sebeplerle hikâyemin bu kısmı hakkındaki notlarımı bir türlü muntazam ve sıralı bir şekilde tanzim etmeye muvaffak olamadım. Onları aynı bulduğum gibi ya da hâl-i hazırda aklıma geldiği şekilde sıraya koyarak ayrı ayrı takdim ediyorum. Bir kısmı bizâtihi tarihine delâlet ediyor, bir kısımına ben tarih attım, bir kısmının da tarihi yok. Kayıtların tabiî ya da kronolojik sırasını değiştirmenin işime yaradığı her fırsatta bunu tereddütsüz yaptım. Konuşurken kâh şimdiki, kâh geçmiş zamanı kullanıyorum. Kayıtlardan sadece birkaç tanesi ait oldukları zaman diliminde kaleme alındı; lâkin bu diğerlerine itibâr edilemeyeceği mânâsına gelmiyor; zîrâ üzerimde öyle bir tesir bıraktılar ki, hatırımdan çıkmaları mümkün değil. Buraya dahil etmediğim teferrûâtın haddi hesabı yoktur. Beynime kök salmış olan menfûr kâbusların tamamını zoraki hatırlamak veya onları muntazam bir hikâye hâline getirebilmek çok daha fazla gayret sarf etmeden altından kalkabileceğim bir vazîfe değildi. Bu kanâatimi kısmen bir mâzeret olarak, kısmen de hâl-i hazırda Londra’da olmam sebebiyle ve daha kendi yazdıklarını dahi kimsenin yardımı olmadan kendi başına sıraya koyamayan âdetâ âciz biri olduğum ve benim için kâtibelik yapmayı alışkanlık edinmiş ellerden ayrı kaldığım için arz ediyorum.</p>

  <p class="normal">2. İhtimal, kendi husûsî mâzimden bahsederken lüzûmundan heveskâr davrandığıma ve sizi mahremiyetime alırken biraz ifrata kaçtığıma hükmedeceksiniz. Haklı olabilirsiniz. Lâkin yazı üslûbum daha ziyâde keyfimce giderek yüksek sesle düşünmekten ibâret; kime hitap ettiğim husûsunda da uzun uzun kafa patlatmıyorum ve şâyet şu veya bu şahsa neyin söylenip söylenemeyeceği hakkında kafa yormak için mola verirsem muhtemelen yazdıklarım içinde neşredilmeye lâyık tek bir satır olup olmadığından kuşkulanmaya başlayacağım. Aslında kendimi bugünden on beş ya da yirmi sene ileriye koyarak istikbâlde beni merak edecek olanlara hitâben yazdığımı farz ediyorum ve tekmil tarihini benden başka kimsenin bilemeyeceği bir dönem hakkında mâlûmât sahibi olmayı temenni edecekler için bunları şu anda hâl-i hazırda sarf etmeye muktedir olduğum gayretlerin imkân verdiği ölçüde kâmilen kaydediyorum; zîrâ bir gün tekrar aynı şeyi yapmaya vaktim olup olmayacağını bilemiyorum.</p>

  <p class="normal">3. Niçin onu bırakmak yahut azaltmak sûretiyle afyonun dehşetinden kendimi kurtarmadığımı sormak sık sık aklınıza gelecektir. Buna kısaca cevap vermeliyim: Belki afyonun câzibesine kolayca teslim olduğum farz edilebilir; lâkin hiç kimsenin onun verdiği dehşetten hazzedebileceği farz edilemez. Binâenaleyh, okuyucu aldığım miktarı azaltmak için sayısız teşebbüste bulunduğumdan hiç şüphe etmesin. Vazgeçmem husûsunda bana ilk yalvaranların kendim değil, bu teşebbüslerin bana nasıl ıstırap verdiğine şahit olanlar olduğunu da ilâve edeyim. Peki günde bir damla kısarak ya da su ilâve etmek sûretiyle aldığım damlaları ikiye veya üçe bölerek miktarı azaltamaz mıydım? Bin damlayı her gün ikiye bölerek kesmem, takrîben altı sene sürecekti; bu da sorunu katiyen halletmiyordu. Zaten bu afyon hakkında en ufak bir tecrübî bilgiye sahip olmayan herkesin düştüğü bir hatâdır; tecrübesi olanlara sesleniyorum, alınan miktarın bir noktaya kadar daima rahatlıkla, hattâ keyifle azaltılabildiği, lâkin bu noktadan itibâren daha ileri gidildiği takdirde bunun korkunç bir ıstıraba sebep olduğu doğru değil midir? Evet diyor daha neden bahsettiğini bile bilmeyen bazı pervâsızlar, birkaç günlüğüne süngüyü düşürecek ve bir süre melûl melûl oturmaya tahammül edeceksin. Hayır diye cevaplıyorum onları; süngüyü düşürmek mevzubahis değil, aksine fevkalâde bir canlılık peydâ olur: İnsanın nabzı düzene girer: Sıhhati yerine gelir. Istırabın kaynağı orada değildir. Bunun şarabı bırakmanın sebep olduğu ıstırapla hiçbir benzerliği yoktur. Bahsettiğim durum tarif edilmesi mümkün olmayan bir mide rahatsızlığı ile (bunun melûl melûl oturmakla bir alâkası olmadığı âşikâr) ona eşlik eden şiddetli terlemeler ve bana daha fazla yer tahsis edilmediği sürece tarif etmeye teşebbüs etmeyeceğim hislerden ibârettir.</p>

  <p class="anametin-normal">Şimdi hâdiseye “in medias res”<sup class="calibre3"><a href="../Text/Untitled-1_split_012.html#footnote-600-98" id="footnote-600-98-backlink">[98]</a></sup> girerek afyon yüzünden çektiğim eziyetin hâd safhada olduğunun söylenebileceği bir zamana döneceğim ve bu eziyetin aklî melekeleri felce uğratan neticelerini evveliyâtıyla birlikte rapor edeceğim.</p>

  <p class="normal">Çalışmalarım kesintiye uğrayalı epey oldu. Kendi kendime okumaktan hiç zevk alamıyorum; hattâ buna bir an bile tahammül etmekte güçlük çekiyorum. Buna rağmen hâlâ zaman zaman etrâfımdakileri memnûn etmek için yüksek sesle okuduğum oluyor, zîrâ okumak mârifetli olduğum bir konudur; hattâ mârifet kelimesini âmiyâne tâbiriyle yüzeysel ve göstermelik bir mahâret mânâsında kullandığınız takdirde neredeyse sahip olduğum yegâne hünerin bu olduğu söylenebilir: Ve şâyet vaktiyle doğuştan sahip olduğum ya da sonradan kazandığım herhangi bir kabiliyetimle alâkalı olarak en ufak bir kibir hissetiysem o da bununladır; zîrâ bunun dünyadaki en nâdir hünerlerden biri olduğunu fark etmiştim. En kötü okuyucular da tiyatro oyuncularıdır: ____ berbat bir okuyucudur: O kadar methettikleri Bayan ____ da tiyatro eserleri hâriç hiçbir metni lâyıkıyla okuyamaz: Milton’u okuyuşuna tahammül etmek mümkün değildir. İnsanlar umûmîyetle ya en ufak bir şey hissetmeden şiir okur ya da işin tadını kaçırarak edebî bir okumadan uzaklaşır. Şâyet son zamanlarda bir kitapta okuduğum herhangi bir şeyin tesiri altında kaldıysam, o da Samson Agonistes’in muhteşem mersiyelerinin ya da Cennetin Yeniden Keşfi’nde<sup class="calibre3"><a href="../Text/Untitled-1_split_012.html#footnote-600-99" id="footnote-600-99-backlink">[99]</a></sup> şeytanın attığı fevkalâde âhenkli nutukların bizzat benim tarafımdan yüksek sesle okunduğu sırada olmuştur. Zaman zaman genç bir hanımefendi bizimle çay içmeye geliyor: Onun ve M.’nin ricâsını kırmıyor ve arada sırada onlara W____’ün şiirlerini okuyorum. (Bu arada W.’ün<sup class="calibre3"><a href="../Text/Untitled-1_split_012.html#footnote-600-100" id="footnote-600-100-backlink">[100]</a></sup> ömrüm boyunca tanıdığım tüm şâirler arasında kendi mısrâlarını okuyabilen yegâne şahıs olduğunu ifade edeyim: Hakikaten de okurken ekseriyetle insanı kendine hayran bırakır.)</p>

  <p class="normal">Zannediyorum, neredeyse iki senedir sadece tek bir kitap okudum: Bunun hangi kitap olduğunu zikretmeyi de kendisine duyduğum sonsuz minnetin bir ifadesi olarak eserin yazarına borçluyum. Dediğim gibi, ancak bir fırsatını bulduğumda ve kısa kısa da olsa daha ulvî ve ihtiraslı şâirleri hâlâ okuyorum. Fakat asıl mesleğim gayet iyi bildiğim gibi analitik zekânın icrâsıydı. İmdi, esas itibâriyle analitik çalışmalar devamlı olmalı ve bölük pörçük rasgele çabalarla takip edilmemelidir. Meselâ matematik, kezâ akıl felsefesi vs., bunların hepsi benim için tahammül edilemez bir hâle gelmişti; bu faaliyetlerden bütün gün keyifle onlarla boğuştuğum günleri hatırladıkça beni daha da kederlendiren ve kendimi âciz hissetmeme sebep olan çocukça bir zayıflık hissiyle kaçıyordum; çektiğim ıstırabın bir diğer sebebi de hayatım boyunca sarf ettiğim gayretlerin hepsini, aklımı, tüm çiçek ve meyvelerimi ağır ve itinâlı adımlarla üzerinde çalıştığım ve Spinoza’nın tamamlayamadığı eserlerinden biriyle, yani De emendatione humani intellectus’la<sup class="calibre3"><a href="../Text/Untitled-1_split_012.html#footnote-600-101" id="footnote-600-101-backlink">[101]</a></sup> aynı adı taşıyacağını tahmin ettiğim tek bir eserin kaleme alınmasına vakfetmiş olmamdı. Bu çalışmam şimdi âdetâ soğuktan buz tutmuş ya da mimarının emrindeki kaynaklarla tamamlanması mümkün olmadığı için yarım kalmış İspanyol köprü ve su kemerleri gibi öylece duruyordu; göründüğü kadarıyla da en azından arzularımın, emellerimin ve Tanrı’nın böyle ulvî bir gayenin gerçekleştirilebilmesi için bana bahşettiği tüm melekeleri en iyi şekilde kullanmak sûretiyle insan tabiatının yüceltilmesine vakfedilmiş bir hayat boyu sarf ettiğim gayretlerin âbidesi olarak benden yâdigâr kalacağı yerde, muhtemelen yıkılmış hayallerimin, âciz kalmış çabalarımın, boşu boşuna toplanmış kitap ve makalelerin, üzerine inşâ edilecek binayı taşıması mümkün olmayan temellerin yani mimarının uğradığı hüsran ve hezîmetin hâtırası olarak çocuklarıma kalacaktı. Bu ebleh hâlimle biraz oyalanabilmek için dikkatimi iktisat ilmine yöneltmiştim; vaktiyle bir sırtlan gibi faal ve tez canlı olan idrâk kabiliyetime (hayatta olduğum müddetçe) toptan rehâvet basmasına ihtimal vermiyordum; iktisat ilminin benim vaziyetimdeki bir insana sunduğu imkân da esasen fevkalâde organik bir bilim olmasına rağmen (yani bütüne tesir etmeyen hiçbir parça olmadığı gibi kezâ bütünün de her bir parça üzerinde tesiri mevzubahistir) aynı zamanda muhtelif parçaların tek tek ele alınarak ayrı ayrı mülâhaza edilebilmesindedir. O zamanlar melekelerim ne kadar zayıf düşmüş olsa da o güne kadar öğrendiklerimi unutmam mümkün değildi; zihnim öyle uzun zamandır ciddî fikir adamlarıyla, mantıkla ve ilmin büyük üstatlarıyla haşır neşir olmuştu ki modern iktisatçılardan oluşan aslî gürûhun mutlak iktidarsızlığından bîhaber olmam imkânsızdı. 1811 senesinde iktisâdiyâtın muhtelif dalları üzerine pek çok kitap ve risâle tetkik etme imkânı bulmuştum; arzu ettiğim takdirde de arada bir M. bana nispeten daha yeni eserlerden ya da parlamentodaki tartışmalardan fasıllar okurdu. Bunların umûmîyetle insan aklının posa ve süprüntülerinden başka bir şey olmadığını ve mantıkî faaliyetlerle ilmî bir ustalıkla iştigal etmiş sağlam kafalı herhangi birinin modern iktisatçılar okulunun tüm mensuplarını alıp parmaklarının ucunda bir aşağı bir yukarı oynatabileceğini ya da küflenmiş kafalarını biraz yelpazelemek sûretiyle un ufak edebileceğini görmüştüm. Nihâyet 1819’da Edinburgh’dan bir dostum bana Bay Ricardo’nun kitabını<sup class="calibre3"><a href="../Text/Untitled-1_split_012.html#footnote-600-102" id="footnote-600-102-backlink">[102]</a></sup> gönderdi: Bu ilmi nizâma sokacak birinin gelişini önceden tahmin ettiğim tekrar hatırıma gelince de daha ilk bölümü dahi bitirmeden “İşte o adam sensin!” dedim. Hayret ve merak uzun zamandır hissetmediğim duygulardı. Halbuki şimdi yine hayretler içindeydim: Okuma şevkimin yeniden canlanmış olması nedeniyle kendime hayret etmiştim: Fakat beni asıl hayrete düşüren kitabın kendisiydi. Bu muazzam eser sahiden on dokuzuncu yüzyıl İngilteresi’nde mi kaleme alınmıştı? Bu mümkün müydü? İngiltere’de düşünen<sup class="calibre3"><a href="../Text/Untitled-1_split_012.html#footnote-600-XVIII" id="footnote-600-XVIII-backlink">[XVIII]</a></sup> insanların neslinin tükenmiş olduğunu zannediyordum. Bir İngiliz, hem de akademik bir tahttan değil tüccar ve senatörlerinkine benzer sâiklerle hareket eden biri, Avrupa’daki tüm üniversitelerin ve bir asırdır gösterilen çabaların bir arpa boyu olsun yol katedemediği bir alanda bu başarıyı göstermiş olabilir miydi? Diğer yazarların hepsi kaleme aldıkları her cümleye nüfûz etmiş olan müspet vaka ve belgelerin ağırlığı altında ezilirken Bay Ricardo a priori, yalnız akıl yürütmek sûretiyle elindeki malzemenin mahşerî karışıklığı üzerinde ilk defa bir ışık şuâının parlamasını sağlayan kanunlara ulaşmayı başarmış, o güne dek iptidaî olarak incelenen bahisleri ele alıp şimdi ilk defa ebedî esaslar üzerinde ayakta durabilen usûle dayalı muntazam bir bilim inşâ etmişti.</p>

  <p class="normal">Böylece derin bir zekânın elinden çıkmış tek bir eser beni senelerdir uzak kaldığım bir zevke ve faaliyete kavuşturmaya yetmişti: Hattâ beni yazmaya ya da en azından M.’nin benim için kaleme aldıklarını imlâ etmeye sevk etmişti. Bana öyle geliyordu ki, Bay Ricardo’nun “her şeyi görebilen” gözlerinden bile kaçmış olan bazı noktalar vardı: Bunların ekseriyeti iktisatçıların acemi ve hantal lisânından ziyâde, cebir işaretleriyle daha kısa ve kusursuzca ifade ve izâh edebileceğim mâhiyette olduğundan tamamı bir not defterini bile doldurmazdı; bu kadar kısa olduğundan da o vakit hâlâ en ufak bir gayret sarf etmekten âciz olmama rağmen M.’nin de kâtibeliği sâyesinde Gelecekteki Tüm Ekonomi Politik Sistemlerine Mukaddime adlı eserimi hazırladım. Aslında insanların ekseriyetine göre konunun kendisi kâfi derecede sersemletici olsa da bu eserimin afyonu hatırlatan bir etki yaratmayacağını ümit ediyorum.</p>

  <p class="normal">Mâmâfih, bu gayretim bilâhare ortaya çıktığı gibi sadece geçici bir aydınlanmanın neticesiymiş zîrâ aslında çalışmamı neşretmeye niyetlenmiştim: Takrîben 18 mil uzaklıktaki yerel bir matbaada da tab edilmesi için gerekli hazırlıklar yapıldı. Bu sebeple birkaç gün boyunca fazladan bir mürettibin daha hizmeti temin edildi. Hattâ eserin neşredileceği iki defa ilânla duyuruldu: Bu sûretle de bir bakıma sözümü yerine getirmeyi taahhüt etmiş oldum. Fakat yazmam gereken bir önsöz vardı; bir de Bay Ricardo için mükemmel olmasını arzu ettiğim bir ithâfnâme. Vâkıa, katiyen bu vazîfelerin altından kalkamayacak bir halde olduğumu fark etmem uzun sürmedi. Anlaşmalar lağvedildi: Mürettip gönderildi: Yazdığım “Mukaddime” de kendisinden daha yaşlı ve kıdemli olan ağabeyinin yanında huzur içinde yatmaya başladı.</p>

  <p class="normal">Böylece zihinsel uyuşukluğumu afyonun sihirli câzibesinin tesiri altında geçirdiğim dört senenin aşağı yukarı tamamı için geçerli olan yönleriyle ve misaller getirerek tasvir etmiş oldum. Çektiğim sefâlet ve ıstırap da olmasa sahiden varlığımı uyku hâlinde sürdürdüğüm söylenebilirdi. Nâdiren kendimi bir mektup yazmaya zorlayabiliyordum; aldığım mektuplardan bir tanesine birkaç kelimelik bir cevap yazmaktan daha fazlasına tâkatim yoktu, o da ekseriyâ ancak mektup haftalarca, hattâ aylarca yazı masamın üzerinde bekledikten sonra. M.’nin yardımı olmasa ödenmiş olan ya da ödenmesi gereken faturaların tüm kayıtları muhakkak kaybolup giderdi: Ve Ekonomi Politik’in âkıbeti ne olursa olsun evimin ekonomisi iflâh olmaz bir karmaşaya sürüklenirdi. Meselenin bu yönünden bir daha bahsetmeyeceğim: Mâmâfih sebep olduğu iktidarsızlık ve halsizlik hissi, her gün o güne mahsûs vazîfelerin ihmâl edilmesi ya da ertelenmesi sonucu ortaya çıkan mahcûbiyet ve akıl, fikir ve vicdan sahibi herkesin gözünde bu dertlerin dikenlerini daha da sivrileştirecek olan vicdan azâbı yüzünden afyon tiryakisi en nihâyetinde bu husûsun da en az diğerleri kadar can sıkıcı ve azap verici olduğuna hükmedecektir. Afyon tiryakisi ahlâkî hassâsiyetinden ve mâneviyâtından hiçbir şey kaybetmez: Mümkün olduğunu zannettiği şeyleri gerçekleştirebilme arzusu her zamanki kadar samimi ve ciddîdir, vazîfelerinin mesûliyetini de tüm ağırlığıyla hisseder; lâkin neyin mümkün olduğuna dair zihninde tasavvur ettikleri yalnız icrâ değil teşebbüs kabiliyetini bile fersah fersah aşar. Zîrâ bin bir türlü meşakkat ve kâbusun ağırlığı altında ezilmektedir: Gerçekleştirmeye heves ettiği her şeyin karşısında insanı kuvvetten düşüren bir hastalığın üzerine ölü toprağı serpilmiş gibi yatağa mahkûm ettiği ve en şefkatli hisleriyle bağlı olduğu bir nesneye zarar gelmesini seyretmeye mecbur kalan bir adam gibi âciz kalır: Hareket etmesine mâni olan efsunlu zincirlere lânet eder: Sırf ayağa kalkıp yürüyebilmek için hayatını feda etmeye hazırdır; lâkin bir bebek kadar kuvvetsiz olduğundan kalkmaya teşebbüs bile edemez.</p>

  <p class="normal">Şimdi itiraflarımın son kısmının asıl konusuna, yani rüyâlarımda olup bitenlerin tarihine ve günlüğüne geçiyorum; zîrâ bunlar çektiğim eziyetin hâd safhaya çıkmasının doğrudan ve en önemli sebebiydi.</p>

  <p class="normal">Bedensel ekonomimin bu kısmında mühim bir değişiklik olduğuna dair ilk fark ettiğim umûmîyetle çocuklukta rastlanan bir göz faaliyetinin ihyâ olması ya da son derece hassâslaşmasıydı. Okuyucumun bundan haberdâr olup olmadığını bilmiyorum, lâkin pek çok çocuğun, hattâ muhtemelen hepsinin karanlıkta resimler yapma ve envâ-i çeşit hayal görme kabiliyeti vardır; bazılarında bu gözün tamamen mekanik bir faaliyetidir, bazılarıysa ihtiyârî ya da yarı ihtiyârî bir şekilde onları kovmaya ya da çağırmaya muktedirdir; veyahut bir defasında bu konuda kendisine bazı suâller yönelttiğim bir çocuğun bana söylediği gibi, “Onlara gidin diyebiliyorum ve gidiyorlar, fakat bazen ben gelin demeden geldikleri de oluyor.” Bunun üzerine ben de ona hayâletler üzerindeki hâkimiyetinin neredeyse Romalı bir yüzbaşının emrindeki askerler üzerindeki hâkimiyeti kadar sınırsız olduğunu söyledim. Bu kabiliyetin benim için resmen bir eziyete dönüşmesi zannediyorum 1817 senesinin ortalarına rastlar: Geceleyin uyanık bir vaziyette yatağımda yattığım vakit mâtem marşıyla alay alay önümden geçen ve frizlerdeki gibi bitmek bilmeyen hikâyelerden oluşan bu görüntüler, hissiyâtım üzerinde âdetâ Oidipus’tan veya Priamos’tan evvel Sûr’dan evvel hattâ Menfis’ten evvel<sup class="calibre3"><a href="../Text/Untitled-1_split_012.html#footnote-600-103" id="footnote-600-103-backlink">[103]</a></sup> yazılmış masallar gibi kederli ve kasvetli bir tesir yaratıyordu. Aynı zamanda rüyâlarımda da buna tekabül eden bir değişim gerçekleşti; beynimin içinde âdetâ bir tiyatronun perdeleri açılmış, her gece ışıklar altında uhrevî bir şâşaayla yeni bir temâşâ sahneleniyordu. Aşağıdaki dört nokta da bu sırada ortaya çıkan dikkate değer husûslar olarak zikredilebilir:</p>

  <p class="normal">1. Gözün hayal gücü arttığı sırada bir noktada beynin uyanık ve rüyâdaki halleri arasında bir alâka hâsıl oldu uyanıkken hasbelkader tahayyül edip karanlığa resmettiğim her şey gayet istikrarlı bir şekilde rüyâlarımda tekrar karşıma çıkıyordu; binâenaleyh, bu kabiliyeti kullanmaktan korkar oldum, zîrâ tıpkı Midas’ın<sup class="calibre3"><a href="../Text/Untitled-1_split_012.html#footnote-600-104" id="footnote-600-104-backlink">[104]</a></sup> altına çevirdiği her şeyin dönüp dolaşıp onu hayal kırıklığına uğratması ve insanî arzularını üçkâğıda getirmesi gibi benim de karanlıkta şöyle bir tasavvur ettiğim ve gözle görülür bir şekilde temsil edilmesi mümkün olan her şey derhal hayâletlere dönüşüyordu; muhtemelen en az bunun kadar kaçınılmaz olan bir diğer faaliyet neticesinde de bir defa belli belirsiz hatlar ve hayâlî renklerle bir şekil aldıktan sonra aynı gizli mürekkeple kaleme alınmış yazılar gibi rüyâlarımın vahşî kimyâsında tahammül edilmez bir ihtişâmla yeniden vücûda gelerek kalbimi kemiriyorlardı.</p>

  <p class="normal">2. Zîrâ bu ve rüyâlarımdaki diğer tüm değişikliklere kelimelerle ifade edilmesi katiyen mümkün olmayan derin bir huzursuzluk ve kasvetli bir melankoli eşlik ediyordu. Âdetâ her gece kelimenin mecâzî değil, hakikî mânâsıyla uçsuz bucaksız yarlardan aşağıya kapkaranlık kuyulara düşüyor, gittikçe daha derinlere, bir daha asla tekrar yukarı çıkmayı ümit edemeyeceğim kadar diplere iniyordum. Zaten uyandığım zaman da kendimi tekrar yukarı çıkmış gibi hissetmiyordum. Bunun üzerinde daha fazla durmuyorum; zîrâ bu göz kamaştırıcı temâşâya eşlik eden kasvet en nihâyetinde âdetâ insanı intihara sürükleyecek derecede kederli, topyekûn bir karanlığa denk geldiğinden onu kelimelerle ifade etmem mümkün değil.</p>

  <p class="normal">3. Evvelâ mekân ve en nihâyetinde zaman mefhûmum kuvvetli bir değişim geçirdi. Binalar, manzaralar vs. cismânî bir gözle idrâk edilemeyecek kadar muazzam ebatlarla karşıma çıkıyordu. Mekân tarif edilmesi mümkün olmayan bir sonsuzluğa doğru büyüyor ve genişliyordu. Mâmâfih, bu beni zamanın hudutsuzca uzaması kadar rahatsız etmiyordu; bazen bir gecede 70 ya da 100 sene yaşamışım gibi geliyor, hattâ bazen tek bir gecede aradan âdetâ bin sene veyahut beşerî tecrübelerin hudûdunu fersah fersah aşan bir süre geçmiş gibi hissediyordum.</p>

  <p class="normal">4. Çocukluğumdan kalma hâdiselerin en küçük ayrıntıları ya da daha sonraki senelerin unutulmuş sahneleri sık sık yeniden canlanıyordu: Onları benim hatırladığım söylenemezdi, zîrâ uyanık olduğum sırada biri bana bunları anlatsaydı anlatılanların benim mâzîme ait tecrübeler olduğunu tasdik edemezdim. Lâkin âdetâ içgüdüsel bir şekilde rüyâlarda, hayal meyal seçilebilen mekânlarla ve bu tecrübelere eşlik eden hislerle beraber karşıma çıktıklarında onları hemen tanıyordum. Vaktiyle yakın bir akrabam bana çocukken bir nehre düştüğünü ve son anda imdâdına yetişilmesiyle mutlak bir ölümün eşiğinden döndüğü sırada bir anda en küçük hâdiseler dahil, tüm hayatının âdetâ bir aynada beliriyormuş gibi gözünün önünden geçtiğini ve yine o anda gördüklerinin tamamını ve beher kısmını derhal idrâk edebilmesine yarayan bir kabiliyet keşfettiğini anlatmıştı. Bazı afyon tecrübelerime dayanarak buna şaşırmadım, hattâ modern kitaplarda da bunun ileri sürüldüğüne iki defa tesâdüf ettim; beraberinde de doğruluğuna artık benim de iknâ olduğum bir tespit, yani Kitâb-ı Mukaddes’te bahsi geçen korkunç kıyâmet kitabının aslında her bir ferdin hâfızasının ta kendisi olduğu ifade ediliyordu. En azından şundan eminim ki, aslında hâfızamız için unutmak diye bir şey mevzubahis olamaz; bin bir çeşit kazâ neticesinde şuûrumuzun şimdiki hâliyle hatırımızdaki gizli kayıtlar arasına bir perde çekilmiş olması muhtemel, hattâ kaçınılmazdır; kezâ benzer kazâlar neticesinde bu perde ânîden yırtılabilir; mâmâfih üstü perdelenmiş olsun yahut olmasın her hâl-ü kârda kayıtlar bâkî kalır; tıpkı yıldızların gündüzleri ortadan kaybolduğunu sanmamıza rağmen aslında hepimizin ışığın bir perde gibi üstlerini örttüğünü ve onları gizleyen gün ışığının çekilmesiyle yeniden ortaya çıkacaklarını bilmemiz gibi.</p>

  <p class="normal">Gördüğüm rüyâları sıhhatimin yerinde olduğu vakit gördüklerimden hatırı sayılır derecede ayıran bu dört noktadan bahsettikten sonra, şimdi ilk noktaya misal getiren bir vaka zikredeceğim; daha sonra da hatırıma gelen diğer misalleri ya tarihî sıralarına ya da okuyucunun onları gözünde daha iyi canlandırabilmesini sağlayabilecek herhangi bir sıraya göre anlatacağım.</p>

  <p class="normal">Gençliğimde sık sık ve hattâ o zamandan beri de arada bir oyalanmak maksadıyla, itiraf ediyorum ki hem üslûp hem muhteviyât itibâriyle diğer Romalı tarihçilerin hepsine tercih ettiğim Livius’u<sup class="calibre3"><a href="../Text/Untitled-1_split_012.html#footnote-600-105" id="footnote-600-105-backlink">[105]</a></sup> okumuşumdur: Ekseriyetle de en müthiş, en şâşaalı ve Romalıların ihtişâmını en iyi yansıtan kelimelerin Livius’un kitaplarında sık sık tekrarlanan şu iki kelime olduğunu düşünmüşümdür Consul Romanus;<sup class="calibre3"><a href="../Text/Untitled-1_split_012.html#footnote-600-106" id="footnote-600-106-backlink">[106]</a></sup> bilhassa konsül askerî kimliğiyle takdim edildiği zaman. Söylemek istediğim kral sultan hükümdar vs. ya da büyük bir halkın müşterek heybetini temsil edenlere verilen diğer ünvânların hiçbirinin itibâr hislerim üzerinde bunun kadar kuvvetli bir tesir bırakmadığı. Aynı zamanda tarihe o kadar da meraklı olmadığım halde o devirde arz-ı endâm etmiş bazı şahısların ahlâkî azametinin ve o feveran dolu günlerden kalan sayısız hâtırâtın câzibesine kapıldığımdan İngiliz tarihinin bir dönemi, yani Parlamento Savaşları<sup class="calibre3"><a href="../Text/Untitled-1_split_012.html#footnote-600-107" id="footnote-600-107-backlink">[107]</a></sup> dönemiyle ciddî bir şekilde ve etrâflıca âşinâ olmuştum. Nispeten daha hafif kitaplarımın bahsettiğim iki çeşidi de vaktiyle sık sık düşüncelerimin hammaddesini tedârik ettikten sonra, şimdi de rüyâlarımın hammaddesini tedârik ediyordu. Sık sık uyanıkken zifîrî karanlığın üzerinde bir nevî provasını resmettikten sonra, ihtimal bir festival ya da balo için bir araya gelmiş hanımlar görüyordum. Sonra da şöyle dendiğini işitiyor yahut kendime şunu söylüyordum, “bunlar<br class="calibre1" />
  I. Charles’ın hüküm sürdüğü o talihsiz devirde yaşamış İngiliz hanımlar. Bunlar sulh zamanında bir araya geldiklerinde aynı sofrada oturan ve kâh evlilik vâsıtasıyla kâh asâletleri sâyesinde ittifak etmiş olan, vâkıa, buna rağmen 1642 Ağustos’undaki o mâlûm gün<sup class="calibre3"><a href="../Text/Untitled-1_split_012.html#footnote-600-108" id="footnote-600-108-backlink">[108]</a></sup> sonrasında bir daha asla birbirine tebessüm etmeyen ve Marston Moor, Newbury ya da Naseby’de olduğu gibi aradaki muhabbet bağlarının süvarilerin zâlim kılıçlarıyla tamamen kesilip koparıldığı ve kadîm dostlukların hâtırasının kanla yıkanıp silindiği muharebe meydanlarından başka hiçbir yerde bir araya gelmeyenlerin eşleri ve kızları.” Hanımlar raks ediyor ve âdetâ IV. George’un sarayındakiler<sup class="calibre3"><a href="../Text/Untitled-1_split_012.html#footnote-600-109" id="footnote-600-109-backlink">[109]</a></sup> kadar güzel görünüyorlardı. Halbuki rüyâmda bile aslında neredeyse iki yüz yıldır mezarda olduklarının farkındaydım. Bu kalabalık birdenbire gözden kayboluyordu: Birinin ellerini çırpmasıyla da Consul Romanus’un insanı tir tir titreten sesi işitiliyordu: Nihâyet göz kamaştıran zırhlarıyla Paulus veya Marius<sup class="calibre3"><a href="../Text/Untitled-1_split_012.html#footnote-600-110" id="footnote-600-110-backlink">[110]</a></sup> etrâfında kırmızı sancaklarını mızraklarının ucuna toka etmiş bir kıta centurionla<sup class="calibre3"><a href="../Text/Untitled-1_split_012.html#footnote-600-111" id="footnote-600-111-backlink">[111]</a></sup> beraber derhal içeri giriyor ve peşlerinden gelen Roma ordusunun savaş nâralarıyla her tarafı “silip süpürüyordu.”</p>

  <p class="normal">Bundan seneler evvel bir gün Piranesi’nin Roma Harâbeleri’ne<sup class="calibre3"><a href="../Text/Untitled-1_split_012.html#footnote-600-112" id="footnote-600-112-backlink">[112]</a></sup> göz gezdirirken yanımda duran Bay Coleridge bana bu sanatkârın geçirdiği sıtma nöbetleri sırasında gördüğü hayallerin manzarasını kaydettiği ve Rüyâlar<sup class="calibre3"><a href="../Text/Untitled-1_split_012.html#footnote-600-113" id="footnote-600-113-backlink">[113]</a></sup> adını verdiği bir dizi resimden bahsetmişti. Bunların bazılarında (yalnız Bay Coleridge’in naklettiklerinden aklımda kalanları aktarıyorum) devâsâ gotik dehlizler görülüyordu: Bu dehlizlerin zeminlerinde duran envâ-i çeşit cihaz ve makine, çarklar, halatlar, makaralar, kaldıraçlar, mancınıklar vs. vs. muazzam bir kuvvet harcandığını ve bu kuvvetin karşısındaki mukavemetin kırıldığını ifade ediyordu. Duvarların kenarında bir sarmaşık gibi çepeçevre yukarıya uzanan bir merdiven fark ediliyordu, hemen üstünde de Piranesi’nin ta kendisi usulcacık yolunu bulmaya çalışıyordu: Merdivenleri biraz daha takip edince boşlukta ânîden nihâyete erdiğini ve ucunda bir tırabzan olmadığından oraya kadar gelmeyi başaran şahsın aşağıdaki uçurumdan başka adım atacak bir yeri kalmadığını görüyordunuz. Peki zavallı Piranesi’nin âkıbeti ne olacak? Ne olursa olsun en azından çektiği zahmetlerin burada sona ereceğini farz ediyorsunuz. Lâkin gözlerinizi biraz kaldırınca daha yukarıda ikinci bir merdiven göreceksiniz: Burada bu defa uçurumun tam kenarında ayakta duran Piranesi tekrar karşınıza çıkıyor. Biraz daha yukarı bakın ve boşlukta yükselen bir merdiven daha göreceksiniz: Zavallı Piranesi de yine canını dişine takmış başladığı işi bitirmeye çalışıyor: Hem tamamlanmamış merdivenler, hem Piranesi dehlizin üstündeki karanlığın içinde kaybolup gidene kadar da böylece devâm ediyor. Aynı sonsuz büyüme ve tekrarlanma kudretini rüyâlardaki mimarlığımda da görmek mümkündü. Hastalığımın başlangıç safhalarında rüyâlarımın asıl ihtişâmı sahiden de bilhassa sahnelenen mimarîden kaynaklanıyordu: Gördüğüm şehir ve saraylar öyle muhteşemdi ki, bugüne kadar hiç kimse bulutların seviyesine çıkmadığı sürece böyle bir şâşaaya uyanık bir gözle şahit olmamıştır. Günümüzün büyük şâirlerinden birinin<sup class="calibre3"><a href="../Text/Untitled-1_split_012.html#footnote-600-114" id="footnote-600-114-backlink">[114]</a></sup> hakikaten bulutların arasında gördüğünü iddia ettiği ve benim uyuduğum yerde tekrar tekrar benzerlerini gördüğüm bir sahneyi tasvir eden bir pasajı burada kısmen zikrediyorum:</p>

  <p class="normal1">Ânîden karşınıza çıkan manzara,</p>

  <p class="normal1">Muazzam bir şehrin görüntüsüydü diyelim kabaca</p>

  <p class="normal1">Binalardan oluşan vahşî bir orman, iniyor alabildiğince</p>

  <p class="normal1">Ve kendi içine çekiliyor, görülmemiş derinliklere</p>

  <p class="normal1">İniyor alabildiğince, sonsuz bir ihtişâmla!</p>

  <p class="normal1">Âdetâ elmas ve altından yapılmış,</p>

  <p class="normal1">Kaymaktaşından kubbeler ve gümüşten kuleler</p>

  <p class="normal1">Ve sıra sıra evler yükseliyor yukarılara</p>

  <p class="normal1">Işıklar saçarak; bir tarafta neşeli, âsûde çardaklar</p>

  <p class="normal1">Muntazam caddelerde; diğer tarafta kuleler, çepeçevre kuşanmış</p>

  <p class="normal1">Siperlerle, cephelerinde her dâim uykusuz</p>

  <p class="normal1">Yıldızlar taşıyan tüm mücevherlerden daha parlak!</p>

  <p class="normal1">Dünyevî bir tabiattı bu tesiri yaratan</p>

  <p class="normal1">Fırtınanın karanlığına işlenmişolan</p>

  <p class="normal1">Sükûnet bulmuştu şimdi; onların üstünde ve koylarda,</p>

  <p class="normal1">Ve dağ yamaçlarında, zirvelerde ve</p>

  <p class="normal1">Kuruntunun kaybolduğu her yerde, taşıyarak</p>

  <p class="normal1">Masmavi semânın altında konaklarını vs. vs.</p>

  <p class="normal">Şu ulvî sahne “cephelerinde her dâim uykusuz yıldızlar taşıyan siperler” harfbeharf benim mimarî rüyâlarımdan alınmışgibiydi, zîrâ onu sık sık ben de görüyordum. Modern devirde Dryden’ın ve Fuseli’nin<sup class="calibre3"><a href="../Text/Untitled-1_split_012.html#footnote-600-115" id="footnote-600-115-backlink">[115]</a></sup> şatafatlı rüyâlar görebilmek için çiğ et yemekte bir beis görmediklerinin rivâyet edildiğini işitiyoruz: Aynı maksatla afyon yutmak ne kadar isâbetli olurdu; halbuki tiyatro yazarı Shadwell<sup class="calibre3"><a href="../Text/Untitled-1_split_012.html#footnote-600-116" id="footnote-600-116-backlink">[116]</a></sup> hâriç hiçbir edibin bunu yaptığına dair bir kayda rastladığımı hatırlamıyorum: Antik devirde de kanâatimce haklı olarak Homeros’un afyonun meziyetleri hakkında epey mâlûmât sahibi olduğu farz edilir.</p>

  <p class="normal">Bu mimarînin yerini göl rüyâları ve suyla kaplı gümüşî sahrâlar aldı: bu rüyâlar bana öyle bir musallat oldu ki, zamanla (muhtemelen hekimler bunu gülünç bulacak olsa da) beynimdeki bir su toplanmasının yahut benzer bir rahatsızlığın başlangıcının bu usûlle kendini (metafizîkî bir tâbir kullanacak olursak) nesneleştiriyor olabileceğinden ve hissetme uzvunun kendi izdüşümünü aksettirerek bizzat kendi nesnesi hâline dönüştüğünden endişelenir oldum. Kafamdaki ağrılardan iki ay boyunca fena halde çektim halbuki bünyemin bu kısmı şimdiye kadar her tür zayıflık alâmeti ya da lekesinden (bedensel olanları kastediyorum) tamamen uzak kalmış olduğundan ondan bahsederken tıpkı son Orford Lordu’nun<sup class="calibre3"><a href="../Text/Untitled-1_split_012.html#footnote-600-117" id="footnote-600-117-backlink">[117]</a></sup> midesinden bahsederken yaptığı gibi muhtemelen vücûdumun geri kalanından daha uzun yaşayacağını söylerdim. O güne kadar kendi budalalığımın sebep olduğu romatizma ağrıları hâriç, ne bir baş ağrısı, ne de en ufak başka bir ağrı hissetmiştim. Mâmâfih, bu nöbeti de atlattım; vâkıa, son derece tehlikeli bir noktaya varmasına ramak kalmış olmalıydı.</p>

  <p class="normal">Sular şimdi mâhiyetini değiştiriyordu ayna gibi parlayan şeffaf göllerden şimdi deryâlara, okyanuslara dönüşüyorlardı. Şimdi de aylar boyunca bir parşömen gibi ağır ağır açılarak kendini gösteren ve kalıcı bir eziyeti haber veren muazzam bir değişim gerçekleşiyordu; hakikaten de hastalığımın sonuna kadar bu eziyetten kurtulamadım. İnsan yüzü bundan evvel de sık sık rüyâlarıma karışmıştı fakat bu zâlimce veyahut dikkat çekici bir azap verme kudretiyle olmamıştı. Lâkin şimdi insan yüzünün zulmü dediğim şey kendini göstermeye başlamıştı. İhtimal, Londra günlerimin bir kısmı bunda pay sahibi olabilir. Her hâl-ü kârda şimdi insan yüzü okyanusun dalgalı suları üstünde zuhûr etmeye başlamıştı: Denizin üstü hepsi yukarıya gökyüzüne bakan sayısız suratla kaplanmış gibiydi: Niyâz eden, gazâba gelmiş, ümidini kaybetmiş ve akın akın, nesil nesil, asır asır yukarıya uzanan binlerce surat: Sınırsız bir telâş içindeydim aklım okyanusun dalgalarıyla birlikte bir aşağı bir yukarı savrulup duruyordu.</p>

  <p class="sagitalik">Mayıs, 1818</p>

  <p class="normal">Son aylarda Malay korkunç bir düşmana dönüştü. Onun yüzünden her gece kendimi Asya’ya mahsûs mekânlarda buluyorum. Bu konudaki hislerime başkaları da iştirâk eder mi bilmiyorum, lâkin sık sık şâyet İngiltere’den ayrılıp Çin’de ikamet etmeye ve Çin âdetlerine ve hayat tarzlarına göre ve bu memleketteki dekor içinde yaşamaya mecbur kalsaydım mutlaka aklımı kaçırırdım diye düşünmüşümdür. Bu nefretimin esaslı sebepleri var, bir kısmına da herkesin iştirâk edeceğine eminim. Güney Asya umûmîyetle korkunç hayallerin ve çağrışımların merkezidir. Salt insan neslinin beşiği olması bile bu bölgenin hürmetkâr hisler ve huşû uyandırması için kâfîdir. Lâkin başka sebepler de var. Hiç kimse Afrika ya da başka yerlerdeki yabânî kabîlelerin vahşî, barbarca ve bir esası olmayan bâtıl itikatlarının kendisinde bıraktığı tesirin Hindistan vs.’deki kadîm, heybetli, gaddar ve muhteşem dinlerin yarattığı tesirle aynı olduğunu iddia edemez. Asya’ya mahsûs her şeyin, müesseselerin, tarihlerinin, ibâdet tarzlarının vs. sırf antikalığı dahi öyle fevkalâde bir tesir bırakır ki, bana göre bu ırkın ve ismin ezelî ömrü daima fertlerinin gençliğinden ağır basar. Genç bir Çinli benim için mîâdı dolmuş bir adamın yenilenmiş hâli gibidir. Bu müesseseler hakkında hiçbir bilgisi olmayan bir İngiliz bile bu diyarda ayrı ayrı yeşermiş olan ve ezelden beri birbirine karışmayı reddeden kastların esrârengiz azameti karşısında tüylerinin diken diken olmasına mâni olamaz; kezâ Ganj ya da Fırat ismini işiten birinin huşû içinde kalmaması mümkün değildir. Güney Asya’nın hâl-i hazırda ve bin seneden beri dünyada insan hayatının karınca misâli kaynadığı başlıca memleket, meşhur officina gentium<sup class="calibre3"><a href="../Text/Untitled-1_split_012.html#footnote-600-118" id="footnote-600-118-backlink">[118]</a></sup> olması bu hisleri fazlasıyla kuvvetlendiriyor. Bu diyarlarda her yerden ot gibi insan fışkırır. Asya’nın müthiş nüfûsunun evvelden beri tebaasını oluşturduğu muazzam imparatorluklar şarkî isim ve görüntülerle irtibatlı tüm hislere ayrı bir ulviyet katar. Güney Asya’nın geri kalan kısmıyla paylaştığı noktalara ilâveten Çin’de beni asıl dehşete düşüren bu memleketteki hayat tarzları, âdetler ve tahlil edemeyeceğim kadar derin hisler yüzünden aramıza girmiş olan topyekûn nefretin ve müşterek his yokluğunun yarattığı mâniadır. Delilerle, hattâ vahşî hayvanlarla yaşarım daha iyi. Okuyucu şarkî hayaller ve efsanevî işkencelerle dolu bu rüyâların akıl almaz dehşetinin üzerimde nasıl bir tesir bıraktığını idrâk edebilmek için tüm bunları ve burada anlatabileceğimden yahut anlatmaya tahammül edebileceğimden çok daha fazlasını hesaba katmalı. Tropikal sıcaklığın ve tam tepeden vuran güneşin akla getirebileceği bilumûm mahlûkatı, kuşları, hayvanları, sürüngenleri, hattâ tropikal memleketlerdeki tüm ağaçları, bitkileri, âdet ve dekorları topluyor ve onları Çin yahut Hindistan’da bir araya getiriyordum. Benzer hisler neticesinde çok geçmeden işin içine tüm tanrılarıyla birlikte Mısır’ı da dahil ettim. Maymunların, papağanların, dudu kuşlarının tehditkâr bakışlarına, yuhalamalarına, sırıtmalarına ve çığırtmalarına mâruz kaldım. Kendimi pagodalarda buldum: En tepede ya da gizli odalarda yüzyıllarca bağlı kaldım; kâh put, kâh râhip oldum; bazen bana taptılar bazen de kurban edildim. Brahma’nın gazâbından kurtulacağım diye Asya’daki tüm ormanları boydan boya kat ettim: Vişnu benden nefret etti: Şiva<sup class="calibre3"><a href="../Text/Untitled-1_split_012.html#footnote-600-119" id="footnote-600-119-backlink">[119]</a></sup> pusuya yatmış beni bekliyordu. Birden karşıma İsis ve Osiris<sup class="calibre3"><a href="../Text/Untitled-1_split_012.html#footnote-600-120" id="footnote-600-120-backlink">[120]</a></sup> çıktı: Dediklerine göre karaleylek ve timsahı telâşa sevk eden bir şey yapmıştım. Ebedî piramitlerin tam kalbindeki daracık odalarda mumya ve sfenkslerin yanına bin seneliğine defnedildim. Timsahlar kanserli bûseleriyle öptü beni; nihâyet tarif edilmesi mümkün olmayan bilumûm lüzûcetli mahlûkatla ve hâlis Nil çamuru içinde lânetlenmiş bir halde öylece kaldım.</p>

  <p class="normal">Böylece okuyucuya şarkî rüyâlarımın ufacık bir özetini veriyorum; bu rüyâlarda karşılaştığım korkunç manzaralar beni öyle hayrete düşürüyordu ki, hissettiğim dehşet âdetâ bir süre bu şaşkınlığın gölgesinde kalıyordu. Er veya geç hislerimde bir cezir hâli hâsıl oluyor ve şaşkınlığımı yutarak beni dehşetten ziyâde gördüklerime duyduğum nefret ve tiksintiyle baş başa bırakıyordu. Tüm şekillerin ve tehditlerin ve cezaların ve hapsolduğum kör kuyuların üstünde beni akıl almaz bir eziyete sevk eden bir sonsuzluk ve sınırsızlık hissi dolaşıyordu. Ufak tefek istisnâlar hâricinde somut dehşet unsurlarının rüyâlarıma girmesi sadece bu rüyâlarla oldu. Daha evvelkilerin hepsi mânevî ve rûhânî dehşetten ibâretti. Fakat şimdi asıl fâiller çirkin kuşlar yahut yılanlar ya da timsahlardı; bilhassa da sonuncusu. Bu melûn hayvan zamanla bana diğer hepsinden daha fazla dehşet veren bir belâya dönüştü. Timsahla yaşamaya mecbur kaldım; hem de (hemen hemen tüm rüyâlarımda olduğu gibi) asırlar boyunca. Bazen kaçıp kurtuluyor ve kendimi kamıştan masalarla vs. dolu Çin evlerinde buluyordum. Tüm masaların, sedirlerin vs. ayakları kısa zamanda canlanıyordu: Timsahın korkunç kafası ve yan yan bakarak beni arayan gözleri bin defa tekrarlanarak çoğalıyordu: Ben de dehşet içinde ve büyülenmiş gibi öylece duruyordum. Bu iğrenç sürüngen rüyâlarıma o kadar sık giriyordu ki, aynı rüyânın defalarca aynı şekilde yarıda kesildiği oldu: Benimle konuşan tatlı sesler işitiyordum (uyurken her şeyi işitirim) ve birden uyanıyordum: Çoktan öğle olmuş ve bana renkli kunduralarını veya yeni gömleklerini göstermek için, yahut dışarı çıkmadan elbiselerini görebileyim diye yanıma gelmiş olan çocuklarım el ele tutuşmuş başucumda ayakta bekliyor oluyordu. Size temin ederim o melûn timsahtan ve rüyâlarımdaki diğer tarif edilmez canavar ve hilkat garîbelerinden çocukluğun ve insan tabiatının mâsum görüntüsüne geçiş öyle fecî oluyordu ki, ruh hâlimin geçirdiği ânî ve şiddetli değişimin tesiriyle ağlıyor ve kendimi tutamayarak onları yanaklarından öpüyordum.</p>

  <p class="sagitalik">Haziran, 1819</p>

  <div class="clrb"></div>

  <p class="normal">Hayatımın farklı dönemlerinde sevdiklerimizin ölümlerinin ve hattâ umûmî olarak ölüm fikrinin insanı yazın senenin diğer mevsimlerine nazaran (cæteris paribus<sup class="calibre3"><a href="../Text/Untitled-1_split_012.html#footnote-600-121" id="footnote-600-121-backlink">[121]</a></sup> ) daha fazla etkilediğini ifade etme fırsatım oldu. Bunun sebeplerinin de şu üçü olduğunu düşünüyorum: Birincisi göklerin gözle görülebilen kısmının yazın çok daha yüksek, daha uzak mesafede ve (şâyet böyle hatâlı bir tâbir kullanmam mâzur görülebilirse) daha sonsuz görünmesidir; başımızın üstünde boydan boya uzanan gök kubbenin mesafesini göz kararı tayin edebilmemizi sağlayan bulutlar yazın çok daha büyük ve yüksek yığınlar meydana getirerek daha hacimli, daha şişkin olur: İkinci olarak güneşin batışının ve kayboluşunun ışığı ve manzarası Ebedî Varlık’ın vasıf ve alâmetlerini hatırlatmaya çok daha müsaittir: Üçüncü olarak da (asıl sebep de budur), hayatın her yanı kaplayan hengâmeli cömertliği tabiatıyla insanın aklına bunun zıddı olan ölüm fikrini ve mezarın donuk kısırlığını getirir. Zîrâ umûmîyetle iki mefhûmun birbirine bir def kaidesiyle bağlı olduğu ve mevcûdiyetlerini âdetâ karşılıklı zıddiyet içerisinde sürdürdüğü her durumda bunların birbirini hatırlatmaya meylettiği görülecektir. İşte bu sebeplerle uzun yaz günlerinde ne zaman tek başıma yürüyüşe çıksam ölüm fikrini de bir türlü aklımdan çıkaramam; hatırladığım ölümler şâyet daha mütessir edici olmasa da en azından o mevsimde zihnime daha kuvvetli bir inatla, daha topyekûn bir şekilde musallat olur. Belki bu sebep ve buraya dahil etmediğim ehemmiyetsiz bir hâdise aşağıdaki rüyâya doğrudan vesîle olmuştur; mâmâfih zaten bu fikir aklıma evvelden beri yer etmiş olmalı; vâkıa, bir defa uyandıktan sonra bir daha asla peşimi bırakmadı ve sık sık yeniden bir araya gelerek tekrar asıl rüyâyı teşkil eden hepsi birbirinden acayip bin bir çeşide ayrıldı.</p>

  <p class="normal">Mayıs ayında bir pazar sabahı olduğunu, hattâ günlerden Paskalya pazarı ve daha sabahın ilk saatleri olduğunu düşünüyordum. Görebildiğim kadarıyla da kendi kulübemin kapısının önünde ayakta duruyordum. Karşımdaki manzara sahiden orada bulunsam göreceğim manzaranın ta kendisiydi, fakat her zamanki gibi rüyânın kudretiyle ulvîleşmiş ve daha heybetli bir hâl almıştı. Dağlar aynı dağlar, eteklerindeki vâdi de aynı şirin vâdiydi; lâkin dağların zirvesi Alpler’den daha yükseklere uzanıyordu, çayırlarla ve yemyeşil ormanlarla aralarındaki mesafe de çok daha fazlaydı; çitlerin üstü beyaz güllerle kaplıydı ve etrâfta kimsecikler yoktu; bir tek kilise mezarlığındaki yemyeşil çimenlerin üstünde bilhassa şefkatle sevmiş olduğum bir çocuğun mezarının çevresinde tıpkı o çocuğun öldüğü yaz bir sabah gün doğmadan evvel gördüklerim gibi sessizce uyuyan inekler vardı. Fazlasıyla âşinâ olduğum bu manzaraya uzun uzun baktım ve kendi kendime (düşünürken) yüksek sesle “daha güneşin doğmasına epey var; bugün de Paskalya pazarı, yani dirilişin ilk meyvelerinin kutlandığı gün. Civarda gezintiye çıkacağım; eski dertler unutulacak bugün, zîrâ hava serin ve sakin, tepeler de yükseklere tâ cennete kadar uzanıyor, kayranlar da kilise mezarlığı kadar sessiz; şu yaprakların şebnemiyle de alnımdaki harareti alabilirim; ondan sonra bir daha tasalanmayacağım.” Sanki bahçe kapısını açmaya niyetlenir gibi sol tarafa dönmemle karşıma bambaşka bir manzaranın çıkması bir oluyordu; lâkin rüyânın kudretiyle bu sahne de diğerinin devâmıymış gibi âhenkli bir şekilde onunla birleşmişti. Bu sefer şarkî bir sahnedeydim; burada da günlerden Paskalya pazarı ve sabahın daha ilk saatleriydi. Tâ çok uzaklarda da âdetâ ufukta bir leke gibi büyük bir şehrin kubbe ve kümbetleri seçiliyordu muhtemelen çocukken gördüğüm bir Kudüs tablosundan aklımda kalmış olan belli belirsiz bir şekil ya da görüntü. Tahmînen de bir ok atımından daha az bir mesafede hurma ağaçlarının gölgesindeki bir taşın üstünde bir kadın oturuyordu; o tarafa bakınca bir de ne göreyim Ann! Gözlerini üzerime dikmiş temkinli bakışlarla beni süzüyordu; nihâyet ben de ona: “Demek sonunda sana kavuştum” dedim. Bekledim. Fakat o tek kelime etmedi. Yüzü aynı onu son kez gördüğümdeki gibiydi; halbuki bir yandan da ne kadar değişmişti! On yedi sene evvel bir sokak lambasının ışığı yüzünü aydınlatırken dudaklarını son kez öptüğümde (o dudaklar Ann, benim nazarımda tertemizdi) gözyaşları sel gibi dökülüyordu: Şimdi gözyaşları silinmişti; vaktiyle olduğundan daha güzeldi, lâkin bunun hâricinde hiçbir değişiklik yoktu; hattâ hiç yaşlanmamıştı. Bakışları huzurluydu fakat yüzünün ifadesi fevkalâde ciddiydi; şimdi ben de ona biraz çekinerek bakıyordum; vâkıa, birden çehresi silikleşiyordu ve dağlara dönerek üstümüze gelen dumanları fark ediyordum; bir anda her şey kayboluyordu; üstümüze bir karanlık çöküyor ve göz açıp kapayıncaya kadar kendimi dağlardan çok uzakta, Oxford Sokağı’ndaki lambaların ışıkları altında Ann’le yürürken buluyordum tıpkı bundan on yedi sene evvel henüz ikimiz de çocukken yaptığımız gibi.</p>

  <p class="normal">Son bir numûne olarak, 1820 senesinden farklı bir mâhiyeti olan bir rüyâmı daha zikrediyorum.</p>

  <p class="normal">Bu rüyâ artık rüyâlarımda sık sık işittiğim bir mûsikîyle başlıyordu bir hazırlığın ve bir tehlikenin fark edilişinin mûsikîsi; Taç Merasimi’nde çalınan marşın<sup class="calibre3"><a href="../Text/Untitled-1_split_012.html#footnote-600-122" id="footnote-600-122-backlink">[122]</a></sup> ilk hareketine benzeyen ve tıpkı onun gibi insana çok uzun bir yürüyüşteymiş hissi veren bir geçitte sıra sıra ilerleyen süvari ve arabaları ve uçsuz bucaksız orduların ayak seslerini hatırlatan bir mûsikî. Hayâtî bir günün sabahı gelip çatmıştı o sırada esrârengiz bir karanlığa gömülmüş olan ve korkunç bir ıstırabın altında ezilen insanlık için bir dönüm noktası, son bir umudun günüydü. Bir yerde nerede bilmiyordum bir sûretle, nasıl bilmiyordum birileri arasında, kim bilmiyordum bir savaş, bir kavga, bir mücâdele gerçekleşiyordu fevkalâde bir tiyatro eseri yahut bir mûsikî faslı gibi tekâmül ediyordu; mücâdelenin yeri, sebebi, tabiatı ve muhtemel dâvâsının ne olduğu hakkında en ufak bir mâlûmâtım olmaması merakımı daha da tahammül edilmez hâle getiriyordu. Rüyâlarda (zarûrî olarak kendimizi her hâdisenin merkezine yerleştirdiğimizden) ekseriyetle olduğu gibi neticeyi belirlemek benim elimdeydi, lâkin bir yandan da değildi. Şâyet kendimi azmedebileceğim noktaya getirebilseydim buna muktedirdim; aynı zamanda da muktedir değildim zîrâ üzerimde yirmi okyanusun yahut affedilmesi mümkün olmayan bir suçluluk hissinin ağırlığı vardı. “Hiçbir iskandil kurşununun inemeyeceği derinliklerde” olduğumdan hareket edemiyordum. Sonra bir korodaki gibi ihtiras şiddetleniyordu. Artık daha büyük menfaatler, o güne dek uğruna hiçbir kılıcın sallanmadığı, hiçbir borunun ilân etmediği kadar yüce bir dâvâ mevzubahisti. Sonra ânîden tehlike çanları çalınıyordu: Aceleyle oradan oraya koşturanlar: Telâş içinde kaçışan sayısız firârî; haklı olanlardan mı yoksa zâlimlerden mi kaçıyorlardı bilmiyordum: Karanlık ve aydınlık: Fırtınalar ve insan yüzleri; en sonunda da her şeyin bittiği hissiyle beraber kadın sûretleri ve benim için dünyaya bedel olan yüz hatları; sonra aradan bir an dahi geçmeden kenetlenmiş eller ve kederli ayrılıklar, sonra da ebedî vedâlar! tıpkı zinâkâr ananın<sup class="calibre3"><a href="../Text/Untitled-1_split_012.html#footnote-600-123" id="footnote-600-123-backlink">[123]</a></sup> ölümün menfûr ismini telaffuz etmesiyle cehennemdeki mağaralardan yükselen nidâ gibi kederli bir nidâyla da sesler yankılanıyordu ebedî vedâlar! ve bir daha, bir kez daha yankılanıyordu ebedî vedâlar!</p>

  <p class="normal">Sonra çırpına çırpına uyanıyor ve feryâdı basıyordum “Bir daha asla uyumayacağım!”</p>

  <p class="normal">Lâkin mâkul sınırları çoktan aşmış olan bu hikâyeyi artık bitirmek mecbûriyetindeyim. Daha fazla yerim olsaydı buraya dahil ettiğim malzemeyi daha etrâflıca ele alabilir ve buraya dahil etmediğim pek çok şeyi de tesirli bir şekilde ilâve edebilirdim. Mâmâfih, belki de bu kadarı kâfîdir. Geriye sadece bu dehşet mücâdelesinin dönüm noktasına nasıl gelindiği konusunda bir şey söylemem kalıyor. Okuyucu (birinci kısmın girişinin başlarındaki bir pasaj sâyesinde) afyon tiryakisinin “onu bağlayan lânetli zincirleri neredeyse son halkasına dek söktüğünü” zaten biliyor. Peki bunu nasıl başardı? Asıl niyetime sâdık kalarak bunu anlatabilmem için hâl-i hazırda bana ayrılan yeri fersah fersah aşmam gerekirdi. Hikâyemi kısaltmak için böyle mâkul bir sebebin olması pek isâbetli; zîrâ meselenin üzerinde biraz daha düşünüp taşınınca görüyorum ki, afyon tiryakiliği henüz tescillenmemiş olanların ihtiyât ve vicdanlarına bir ikâz mâhiyetinde bu tarz samimi teferrûatları dahil ederek bizzat işin tarihinin bırakacağı intibâı hattâ (çok daha ehemmiyetsiz bir endişe olmasına rağmen) eserin bir kompozisyon olarak yarattığı tesiri dahi zedelemekten şiddetle sakınırdım. Akl-ı selim sahibi okuyucunun merakı bu sihirli esâret mevzuuna takılıp kalmaktan ziyâde bahsedilen sihirli kudrete yönelecektir. Hikâyenin asıl kahramanı afyon tiryakisi değil, aynı zamanda okuyucunun dikkatinin meşrû merkezi olan afyondur. Maksat bu mucizevî maddenin hem keyif hem eziyet vermek adına nelere kadir olduğunu gözler önüne sermekti: Şâyet bunu başardıysa eser fiilen sona ermiştir.</p>

  <p class="normal">Vâkıa, aksi yöndeki tüm kanunlara rağmen bazıları afyon tiryakisinin âkıbetini ve şu an ne halde olduğunu sormakta ısrâr edeceğinden onlara şu cevabı veriyorum: Okuyucu afyonun saltanatının, verdiği ilâhî keyfe dayandığı devrin çoktan bittiğinin farkında; artık bu esâretin yegâne sebebi ondan ilelebet vazgeçme gayretimle irtibatlı işkencelerdi. Mâmâfih, afyonun mezâliminden kurtulamadığım müddetçe çekeceğim eziyetin ondan kurtulmaya çalışırken çektiklerimden aşağı kalır tarafı olmadığından geriye sadece bu işkencelerden birini tercih etmek kalıyordu; binâenaleyh, hadd-i zâtında ne kadar dehşet verici olsa da, neticede saadetime kavuşma ihtimalini barındıran şıkkı seçmemin bir mahzuru yoktu. İlk bakışta mantıklı görünüyor; fakat sağlam muhakeme kabiliyeti aynı zamanda fâiline fikrini fiiliyâta geçirme kudreti vermiyor. Vâkıa, yazarın hayatını ve onun için kendi hayatından da kıymetli olanları hattâ yeniden saadetine kavuştuğu şu anda dahi onun için ilelebet kendi hayatından çok daha kıymetli olacak olanları tehdit eden bir buhran hâsıl oldu. Afyona devâm ettiğim takdirde öleceğimi anladım: Binâenaleyh, ben de gerekirse ondan kurtulmak için canımı vermeye azmettim. O zamanlar aldığım miktarı bilemiyorum; zîrâ istimâl ettiğim afyonu satın alan ahbâbım daha sonra ona borcumu ödememe bir türlü müsaade etmedi; bu sebeple sene boyunca istimâl etmiş olduğum miktarı bile kestiremiyorum. Mâmâfih, hatırladığım kadarıyla onu gayet düzensiz bir şekilde alıyordum: Takrîben de günde elli veya altmış zerreyle 150 zerre arasında gidip geliyordum. İlk hedefim bunu kırka, otuza ve mümkün mertebe süratli bir şekilde on iki zerreye indirmekti.</p>

  <p class="normal">Muzaffer oldum: Lâkin bu sâyede çektiğim eziyetin sona erdiğini zannetme okuyucu; ne de beni melûl melûl oturan biri olarak tasavvur et. Aradan dört ay geçtikten sonra bile hâlâ huzursuz, kıvranan, tir tir titreyen, her yeri zonklayan ve perişan bir halde, hattâ (I. James zamanında) en ufak bir cürüm işlememiş bir şahsın<sup class="calibre3"><a href="../Text/Untitled-1_split_012.html#footnote-600-XIX" id="footnote-600-XIX-backlink">[XIX]</a></sup> işkenceden geçirildiğinde çektiği ıstırap hakkında anlattıklarından anladığım kadarıyla hemen hemen o durumdaki biriyle aynı vaziyette olduğumu farz et. Bu müddet zarfında Edinburghlu fevkalâde hazâkatli bir cerrahın tavsiye ettiği kediotu ruhu hâricinde hiçbir ilâcın bir faydasını görmedim. Binâenaleyh bu esâretten kurtuluşumun tıbbî izâhâti hakkında söyleyebileceklerim sınırlı: Zaten tıbbî husûslarda benim kadar câhil olan birinin aklının erdiği kadarı muhtemelen insanı yanıltmaktan başka bir işe yaramayacaktır. Her hâl-ü kârda şu anda bu konuyu açmaya gerek yok. Hikâyenin kıssadan hissesinin muhâtabı afyon tiryakisidir; binâenaleyh, tatbîki de zarûrî olarak sınırlı olacaktır. Şâyet korkudan tir tir titrediyse dersimiz sona ermiştir. Lâkin hikâyemin neticesinin en azından afyonun, sihirli kudretinin on yedi senelik istimâli ve sekiz senelik sû-i istimâlinden sonra dahi hâlâ bırakılabileceğinin delili olduğunu öne sürenler olabilir: Hattâ aynı derecede külfetli bir vazîfe karşısında kendisinin benden daha fazla gayret sarf edebileceğini veyahut benimkinden daha kuvvetli bir bünyeyle aynı neticeye daha az çabayla ulaşılabileceğini iddia edenler de olacaktır. Bu doğru olabilir: Başkalarının sarf etmeye muktedir olduğu gayreti kendiminkiyle kıyaslamaya cüret edecek değilim. Daha fazla kudrete sahip olmalarını da tüm samimiyetimle temenni ediyorum. Umarım onlar da aynı başarıyı gösterir. Mâmâfih benim ne yazık ki herkese kısmet olmayan bazı hâricî sâiklerim de vardı: Afyon yüzünden kuvvetten düşmüş bir aklın salt şahsî menfaatlerini düşünerek tedârik edemeyeceği vicdânî desteği de bunlar sâyesinde temin etmiştim.</p>

  <p class="normal">&nbsp;</p>

  <p class="normal">Jeremy Taylor<sup class="calibre3"><a href="../Text/Untitled-1_split_012.html#footnote-600-124" id="footnote-600-124-backlink">[124]</a></sup> doğumun da en az ölüm kadar ıstıraplı olabileceğini tahmin ediyor: Bunu ben de akla yakın buluyorum: Afyonu azalttığım dönemin tamamı boyunca da âdetâ bir varoluş biçiminden bir diğerine geçmekte olan birinin çekeceği eziyetin aynısını çektim. Mesele ölüm değil, lâkin bir nevî bedensel dirilişti: O zamandan beri de daha keyifsiz bir hâlet-i rûhiyeyle saadetime gölge düşürecek bin bir türlü müşkülâtın baskısı altında olmama rağmen ara sıra neşemin yerine geldiği bile oldu.</p>

  <p class="normal">Eski hâlimin bir hâtırası bâki kaldı: Rüyâlarım henüz tamamen sâkinleşmiş değil: Fırtınanın korkunç dalgaları ve heyecanı hâlâ tam olarak sükûnet bulmadı: Burada ordugâh kuran hücum kıtaları ricat etmeye başladı; lâkin henüz yerini terk etmemiş olanlar var: Uykum hâlâ dağdağalı ve Cennet’in kapılarının çok uzaklardan ona dönüp baktıklarında Âdem’le Havvâ’ya göründüğü gibi hâlâ (Milton’ın müthiş mısrasıyla)</p>

  <p class="normal1">Korkunç yüzler ve alev alev yanan kollarla dolup taşıyor.<sup class="calibre3"><a href="../Text/Untitled-1_split_012.html#footnote-600-125" id="footnote-600-125-backlink">[125]</a></sup></p>
</body>
</html>
