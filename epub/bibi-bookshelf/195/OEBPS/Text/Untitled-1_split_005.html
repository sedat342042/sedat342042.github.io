<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_5">Okuyucuya</h2>

  <p class="normal">Muhterem okuyucu, sana hayatımın fevkalâde bir döneminin kaydını takdim ediyorum: Kendi tecrübelerime dayanarak bunun yalnız ilginç olmakla kalmayıp aynı zamanda hatırı sayılır derecede faydalı ve öğretici bir metin olduğuna inanıyorum. Onu bu umutla kaleme aldım: Umûmîyetle kendi kusurlarımızı ve zaaflarımızı ifşâ etmekten kaçınmamıza neden olan asil ve nârin ketûmluğa riâyet etmiyor oluşumun mâzereti de bu olmalıdır. Hakikaten de hiçbir şey, birinin ahlâkî yaralarını veya bunların izlerini münâsebetsizce gözümüze sokması, bu sûretle de zamanla kişinin işlediği günahlara karşı duyarsızlaşmasıyla bu yaraların üstünü örtmüş olan ‘nezih perde’nin ânîden yırtılmasının yarattığı manzara kadar İngiliz hassâsiyetine aykırı olamaz: Bu nedenle de bizim itiraflarımızın (içten gelen, mahkeme dışı itirafları kastediyorum) büyük çoğunluğu ya âşüftelere ya mâcerâperestlere ya da dolandırıcılara aittir: Cemiyetin nezih ve izzet-i nefs sahibi tabakasıyla aynı hassâsiyeti paylaştığını farz edebileceğimiz şahısların durup dururken kendilerini bu şekilde rezil etmelerine şahit olmak için Fransız edebiyatına ya da Alman edebiyatının Fransızların yapmacık ve hastalıklı duyarlılığıyla lekelenmiş örneklerine bakmamız gerekir. Tüm bunlar üzerimde öyle bir baskı oluşturdu ve bu eğilimle ithâm edilme ihtimali son zamanlarda âsâbımı öyle bozdu ki, hikâyemin bu veya herhangi bir kısmının ölümümden evvel (tamamı birçok nedenden dolayı ancak ben öldükten sonra neşredilecektir) okuyucuyla buluşmasına müsaade edip etmeme husûsunda aylarca tereddüt ettim: Nihâyet bu adımı atmaya karar vermeden hemen önce bile atacağım adımın lehine ve aleyhine görünen sâiklerin hepsini telâşla bir kez daha gözden geçirmem icap etti.</p>

  <p class="normal">Suçluluk ve sefâlet doğal bir içgüdüyle cemiyetin gözünden uzağa, kuytulara kaçar: Onlar mahremiyete ve inzivâya kur yapar: Öyle ki, mezar seçimlerinde dahi bazen kendilerini kilise mezarlığında yatan halkın geri kalanından ayırarak insanlığın koca ailesindeki yerlerinden ferâgat eder gibi şunu dilerler (Bay Wordsworth’ün dokunaklı sözleriyle):</p>

  <p class="normal1">Tövbekârın yalnızlığını</p>

  <p class="normal1">Sessiz sedâsız hatırlatmak.</p>

  <p class="normal">Böyle olması hepimizin işine gelir, neticede olması gereken de budur: Şahsen böylesine faydalı bir hassâsiyete bile bile saygısızlık etmeye ya da sözle veya fiilen onu zedeleyecek bir şey yapmaya niyetim yok. Lâkin kendimi suçluyor olmam bir suç itiraf ettiğim anlamına gelmediği gibi, ortada bir suç olsaydı bile, böylesine ağır bir bedel karşılığında edinilen tecrübenin kayda geçirilmesinin başkalarına sağlayacağı fayda, bahsettiğim hassâsiyetin zedelenmesini fazlasıyla telâfi ederek umûmî kaidenin ihlâl edilmesini haklı çıkarabilir. Zayıflık ve sefâlet ille suçluluk delili değildir. Kabahati işleyenin muhtemel gerekçe ve beklentilerine yahut kabahatin bilinen ya da gizli mâzeretlerine göre her ikisi de bu karanlık ittifakın gölgesine kâh yaklaşır, kâh uzaklaşırlar: Aradaki mesafe, kişiyi işlediği kabahate yönelten sâikin ne kadar erken ortaya çıktığına ve ona karşı koyarken gösterilen çabanın ne kadar samimi olduğuna göre değişir. Bendenize gelince, ne hakikatlerden ne de tevâzûdan ödün vermeksizin yaşadığım hayatın umûmîyetle bir feylesofun hayatı olduğunu tasdik edebilirim: Doğduğum andan itibâren fikrî bir varlık olarak şekillendim: Daha küçücük bir talebe olduğum günlerden beri de bana keyif veren ve beni peşinden koşturan her şey, kelimenin en derin mânâsıyla fikrî faaliyet ihtivâ etmiştir. Kuşkusuz afyon yutmak bedensel bir hazdır, ben de bu iptilâya kayıtlarda şimdilik<sup class="calibre3"><a href="../Text/Untitled-1_split_012.html#footnote-600-I" id="footnote-600-I-backlink">[I]</a></sup> bir eşine rastlanması mümkün olmayan bir ifratla kendimi verdiğimi itiraf etmek üzere olabilirim; lâkin bu büyüleyici esaretten kurtulmak için sofulara yaraşır bir metânetle mücâdele ederek bildiğim kadarıyla henüz kimsenin ulaşamadığı bir noktaya varmayı büyük ölçüde başarmış olduğum da bir o kadar gerçektir beni saran lânetli zincirlerden neredeyse son halkasına dek kurtuldum. Şâyet her ikisi mukayese edilirse böyle bir nefis mücâdelesinin gerektirdiği iradenin, her tür ve miktardaki zevk düşkünlüğüne bedel olacağı görülecektir. Hattâ benim durumuma yakından bakıldığında bu mücâdele neticesinde kazanılan zaferin su götürmez, zevk düşkünlüğünün ise bu mefhumun salt bir ağrının kesilmesi gayesiyle gerçekleştirilen eylemleri ihtivâ edip etmediğine ya da sadece hazların uyarılmasını amaçlayan faaliyetlerle sınırlı olup olmadığına bağlı olarak kuşkulu olduğunu ifade etmeliyim.</p>

  <p class="normal">O halde herhangi bir suç işlediğimi kabûl etmiyorum: Ayrıca eğer etseydim de, afyon tiryakilerinden oluşan bir sınıfın tamamına sağlayacağım hizmeti göz önüne alarak yine de bu itirafımı kaleme almaya karar verebilirdim. Peki kim bu afyon tiryakileri? Okuyucu, üzülerek söylüyorum ki, bunlar çok kalabalık bir sınıf oluşturuyor. Bu kanıya seneler evvel o dönem İngiliz cemiyetinin küçük bir tabakasında (yüksek mevkileri veya kabiliyetleriyle bilinen beyefendilerin tabakası) doğrudan doğruya veya tanıdıklarım vâsıtasıyla afyon müptelâsı olduğunu bildiğim kaç kişi olduğunu hesaplayarak vardım; bunlar arasında usta hatip ve hayırsever ____’u, ____’ın eski dekanını, Lord ____’i, feylosof Bay ____’i, (bana afyona başlamasına neden olan hissi tarif ederken ____ dekanıyla tıpatıp aynı kelimeleri kullanarak “sanki midemin kenarını fareler kemiriyor ve tırmalıyordu” diyen) eski bir dâhiliye nâzırını, Bay ____’i ve şimdi tek tek isimlerini sayarak canınızı sıkmak istemediğim, hepsi en az bunlar kadar meşhur daha pek çok örnek verebilirim. İmdi, sayıca nispeten küçük bir tabakada bu vakalara yirmişer yirmişer tesâdüf etmemizden (üstelik bu, tek bir araştırmacının çabalarıyla ulaşılan rakam) çıkarılacak doğal sonuç İngiltere nüfûsunun tamamına bakıldığında da bununla doğru orantılı bir sayıya ulaşılacağıydı. Mâmâfih, ben bu çıkarımın doğruluğuna kuşkuyla yaklaştım; tâ ki bazı veriler ulaştığım sonucun hatâlı olmadığına beni katî sûretle iknâ edene dek. Bunlardan iki tanesini aktarabilirim: 1. Son zamanlarda kendilerinden cüzî miktarlarda afyon satın aldığım ve dükkânları Londra’nın en ücrâ semtlerinde yer alan şehrin namuslu eczacılarından üçü bana artık müptedî tiryakilerin (onlara bu adı verebiliriz) haddi hesabı olmadığını ve alışkanlıktan afyonsuz yapamaz olmuş bu şahısları afyonu intihar etmek maksadıyla satın almak isteyenlerden ayırt etmenin zorluğunun türlü türlü münâkaşalara neden olarak her gün başlarına yeni bir dert açtığını anlattılar. Bu tanıklık sadece Londra için geçerliydi. Lâkin, 2. (bu okuyucuyu daha da şaşırtabilir) bundan seneler evvel Manchester’dan geçerken sohbet ettiğim bazı pamuk imalatçılarından fabrikalarında çalışan işçilerin ânîden afyon yutmaya başladıklarını öğrendim; öyle ki cumartesi günleri şehirdeki eczacılar akşamleyin yağacak talebi karşılayabilmek için tezgâhlarını erkenden bir, iki veya üç afyon zerresinden oluşan haplarla dolduruyordu. Bu alışkanlığın ortaya çıkmasına o sıralar işçilerin kendilerini bira veya viskiye vermeleri için yeterli olmayan yevmiyelerin düşüklüğü neden olmuştu: Yevmiyelerin yeniden yükselmesiyle alışkanlığın da sona ereceğini düşünenler olabilir: Lâkin bir kez afyonun tanrılara lâyık sefâsını sürmüş olan hiç kimsenin daha sonra alkolün kaba ve fânî zevklerine râzı olacağına inanmadığım gibi biliyorum ki,</p>

  <p class="normal1">Daha evvel asla yutmamış olanlar şimdi yutuyor;</p>

  <p class="normal1">Her dâim yutanlar da şimdi daha da fazlasını yutuyor.</p>

  <p class="normal">Şöyle ki, afyonun sihirli kudretini onun en büyük düşmanı olan tıbbî yazarlar bile kabûl ediyor: Meselâ Greenwich hastanesinin eczacısı Awsiter (1763 yılında neşredilen) “Afyonun Tesirleri Üzerine Bir Deneme” adlı eserinde Mead’in3 bu ilâcın vasıflarından, nelere panzehir olduğundan vs. niçin yeterince açık bir şekilde bahsetmediğini izâh etmeye çalışırken şu esrârengiz kelimelere başvuruyor (jwnanta sunetoisi): “Belki de meselenin herkese açıklanamayacak kadar hassâs olduğunu düşündü; olur olmaz herkesin bu ilâcı şuûrsuzca kullanması hâlinde onun engin kudretinin tecrübe edilmesine mâni olabilmek için gerekli olan korku ve kuşku dağılabilirdi: Zîrâ sahip olduğu birçok hassa herkesçe bilindiği takdirde istimâlin umûmî hâle gelmesine sebep olarak bizdeki talebin Türkler’den bile daha fazla olmasına yol açacaktır: Bunun bilinmesinin sonucu” diye ilâve ediyor, “olsa olsa bir felâket olurdu.” Bu sonucun kaçınılmazlığı husûsunda tümüyle aynı fikirde değilim: Lâkin bu noktaya okuyucuya öykümün kıssadan hissesini de takdim edeceğim bölüm olan itiraflarımın sonunda temas etme fırsatım olacak.</p>
</body>
</html>
