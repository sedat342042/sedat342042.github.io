<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>New York Üçlemesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header">9</h1>

    <p>Neredeyse sonuna geldim. Geriye bir tek şey kaldı, ancak bu daha sonra oldu, aradan üç yıl geçtikten sonra. Arada pek çok zorluk çektim, pek çok dram yaşandı, ama bunların anlatmaya çalıştığım hikâyeyle bir ilgisi olduğunu düşünmüyorum. Ben New York’a döndükten sonra neredeyse bir yıl Sophie ile ayrı yaşadık. Beni gözden çıkarmıştı, karışıklıkla geçen aylar yaşadık, sonunda onu yeniden elde ettim. Bu noktada (Mayıs 1984) durup geriye bakınca yalnızca bunun önemli olduğunu görüyorum. Bunun dışında hayatımda olup bitenler tamamen rastlantısal.</p>

    <p>23 Şubat 1981’de Ben’in bir erkek kardeşi oldu. Sophie’nin dedesinin anısına ona Paul adını verdik. Birkaç ay sonra (temmuzda), nehrin karşı kıyısına taşındık, Brooklyn’de kahverengi taş bir binanın üstteki iki katını kiraladık. Eylülde Ben yuvaya başladı. Noel’de hep birlikte Minnesota’ya gittik, geri döndüğümüzde Paul yürümeyi öğrenmişti. Paul’ü yavaş yavaş kanatlarının altına almış olan Ben, bu gelişmenin kendisi sayesinde olduğunu söyledi.</p>

    <p>Fanshawe’a gelince; Sophie ile ben bir daha onun adını ağzımıza almadık. Sessiz bir anlaşmaydı bu, hiçbir şey konuşmamakla birbirimize olan sadakatimizi daha çok kanıtlamış oluyorduk. Avans olarak aldığım parayı Stuart Green’e geri verdikten ve biyografiyi yazmaktan resmî olarak vazgeçtikten sonra Fanshawe’un adı bir tek kez gündeme geldi. Bu da Sophie ile yeniden birlikte oturmaya karar verdiğimiz gün oldu; konuyu salt uygulama açısından görüştük. Fanshawe’un kitaplarıyla oyunları hâlâ iyi gelir getiriyordu. “Evli kalacaksak,” dedi Sophie, “bu parayı kendimiz için kullanmamız söz konusu olmaz.” Ona hak verdim. Para kazanmanın başka yollarını bulduk ve teliflerden gelen parayı Ben’in adına bankaya yatırdık; arkadan da Paul için. Son bir adım atıp Fanshawe’un yapıtlarıyla ilgilenmesi için bir ajansla anlaştık; oyunların sahnelenmesi için gelecek talepleri, görüşmelerin, sözleşmelerin yenilenmesi ya da ne yapılması gerekiyorsa onu çözümlemesi için. Elimizden ne geliyorsa yaptık. Eğer Fanshawe’un hâlâ bizi mahvedecek gücü varsa bu ancak biz onun böyle bir şey yapmasını istersek, kendimizi mahvetmek istersek olabilirdi. İşte bu yüzden Sophie’ye gerçeği hiçbir zaman söylemedim; beni korkuttuğu için değil, gerçek artık önemli olmadığı için. Bizim gücümüz sessizliğimizdeydi, bunu bozmayı da düşünmüyordum.</p>

    <p>Yine de hikâyenin sona ermediğini biliyordum. Paris’te geçirdiğim son ay bana bunu öğretmişti ve yavaş yavaş bunu kabullenmeyi öğrenmiştim. Bir sonraki şeyin olması zaman meselesiydi. Bu da bana kaçınılmaz görünüyordu, böylece onu artık yadsımak yerine, Fanshawe’dan kurtulabileceğim düşüncesiyle kendimi kandırmak yerine, kendimi buna hazırlamaya çalıştım, kendimi her türlü şeye hazırlamaya çalıştım. Hikâyeyi anlatmamı bunca zor kılan sanırım bu <em>her türlü şey</em>’in gücü. Çünkü her türlü şeyin olabileceği anda sözcükler yetersiz kalır. Fanshawe ne ölçüde kaçınılmazsa o ölçüde mevcut değildi. Bunu kabul etmeyi öğrendim. Kendi ölümümün düşüncesiyle yaşadığım gibi Fanshawe’la yaşamayı da öğrendim. Fanshawe’un kendisi ölüm değildi, ama ölüm gibiydi ve benim içimdeki ölümün mecazi işlevini görüyordu. Paris’te öyle çöküp kalmasaydım bunu asla anlayamazdım. Orada ölmedim, ama neredeyse ölüyordum, ve bir an, belki birkaç an geldi ki ölümün tadını duydum, kendimi ölmüş saydım. Böyle bir yüzleşmenin tedavisi yoktur. Bir kez olunca olmaya devam eder; hayatınızın sonuna kadar bununla yaşarsınız.</p>

    <p>Mektup, 1982 yılı ilkbaharının başlarında geldi. Bu kez Boston’dan postalanmıştı, mesaj kısa ve özdü, daha öncekinden çok daha acildi. “Daha fazla dayanamayacağım,” diyordu. “Seninle konuşmalıyım. Columbus Meydanı, No.: 9, Boston; 1 Nisan. Bu iş burada bitecek, söz veriyorum.”</p>

    <p>Boston’a gitmek konusunda bir bahane uydurmam için bir haftadan daha az zamanım vardı. Bu işin, sandığımdan daha güç olduğu ortaya çıktı. Sophie’nin bir şey bilmesini hâlâ istemiyorsam da (onun için yapabileceğim şeylerin asgarisiydi bu, böyle hissediyordum), nedense yeni bir yalan söylemekten kaçınıyordum, oysa başka çarem yoktu. Herhangi bir ilerleme gösteremeden iki üç gün geçti, sonunda Harvard Üniversitesi’nin kütüphanesindeki bazı belgelere bakmak zorunda olduğumu ileri süren bir hikâye uydurdum. Ne tür kâğıtlar olması gerektiğini bile şimdi hatırlamıyorum. Sanırım yazacağım bir yazıyla ilgili bir şeydi, ama yanılıyor da olabilirim. Önemli olan Sophie’nin itiraz etmemesiydi. Tamam, git bakalım filan, dedi. Bence bir şeyler karıştırdığımdan kuşkulandı, ama bu yalnızca bir duygu, bu konuda burada fikir yürütmek anlamsız. Sophie söz konusu olduğunda hiçbir şeyin gizlenemeyeceğine inanıyorum.</p>

    <p>1 Nisan sabahı kalkacak en erken trende yer ayırttım. Yola çıkacağım sabah Paul saat beşten biraz önce uyanıp yatağımıza geldi. Bir saat sonra da ben kalktım ve odadan sessizce çıktım, kapının eşiğinde bir an durup loş, kurşuni ışıkta Sophie ile bebeğe baktım; yatağa serilmiş, nüfuz edilemez, ait olduğum bedenler. Ben, üst kattaki mutfaktaydı, giyinmişti, bir yandan muz yiyor, bir yandan da resim yapıyordu. İkimiz için bir omlet hazırladım ve Ben’e az sonra trenle Boston’a gideceğimi söyledim. Boston’un nerede olduğunu sordu.</p>

    <p>“Buradan iki yüz mil kadar uzakta,” dedim.</p>

    <p>“Orası uzay kadar uzak mı?”</p>

    <p>“Doğruca yukarı gidebilseydin yaklaşabilirdin.”</p>

    <p>“Bence sen Ay’a git. Roket, trenden daha iyi.”</p>

    <p>“Dönerken öyle yaparım. Cuma günleri Boston’dan Ay’a direkt sefer var. Oraya varır varmaz yer ayırtırım.”</p>

    <p>“İyi. O zaman bana nasıl bir yer olduğunu anlatırsın.”</p>

    <p>“Ay’da taş bulursam gelirken sana getiririm.”</p>

    <p>“Ya Paul?”</p>

    <p>“Ona da bir tane getiririm.”</p>

    <p>“Yo, kalsın.”</p>

    <p>“Bu da ne demek?”</p>

    <p>“Ben Ay taşı istemiyorum. Paul taşı ağzına sokar, soluk alamaz.”</p>

    <p>“Taş yerine ne getireyim sana?”</p>

    <p>“Bir fil.”</p>

    <p>“Uzayda fil yok ki.”</p>

    <p>“Biliyorum, ama sen uzaya gitmiyorsun ki.”</p>

    <p>“Doğru.”</p>

    <p>“Bahse girerim ki Boston’da fil vardır.”</p>

    <p>“Herhalde haklısın. Pembe fil mi istersin, beyaz fil mi?”</p>

    <p>“Gri bir fil. Bir sürü kırışığı olan kocaman, şişko bir fil.”</p>

    <p>“Kolay. En kolay bulunanlar onlar. Kutuya mı koydurayım, yoksa tasma mı takıp getireyim?”</p>

    <p>“Bence üzerine binip getir buraya. Üstüne otur, başına da taç tak. Bir imparator gibi.”</p>

    <p>“Nerenin imparatoru?”</p>

    <p>“Küçük çocukların imparatoru.”</p>

    <p>“İmparatoriçem de olacak mı?”</p>

    <p>“Tabii. İmparatoriçe, annem. Bundan hoşlanır. Onu uyandırıp söylesek iyi olacak.”</p>

    <p>“Uyandırmayalım. Eve döndüğümde ona sürpriz yapsam daha iyi olur.”</p>

    <p>“İyi fikir. Zaten görmeden inanmaz ki.”</p>

    <p>“Doğru. Biz de onun üzülmesini istemeyiz. Yani fili bulamazsam.”</p>

    <p>“Ah, bulursun babacım. Hiç merak etme.”</p>

    <p>“Nasıl bu kadar emin olabiliyorsun?”</p>

    <p>“Çünkü sen imparatorsun. İmparatorlar ne isterlerse elde edebilirler.”</p>

    <div class="subchapter html5_section">
      <p>Yol boyunca yağmur yağdı, Providence’a vardığımızda havada kar sesi vardı. Boston’da kendime bir şemsiye satın aldım ve geriye kalan iki üç mili yürüyerek gittim. Çamur grisi havada sokaklar kasvetliydi, Güney Ucu’na doğru yürürken pek kimseyle karşılaşmadım: yalnızca bir sarhoş, bir grup yeniyetme, bir telefon teknisyeni, iki üç tane de başıboş köpek. Columbus Meydanı yan yana dizilmiş on on iki evden oluşuyordu, kendisini ana caddeden ayıran parke taşı döşeli bir adacığa bakıyordu. 9 numara, evlerin içinde en bakımsız olanıydı; ötekiler gibi dört katlıydı, ama haraptı, giriş kapısından tahtalar fırlamıştı, tuğla önyüzünün onarıma ihtiyacı vardı. Yine de sağlamlığı etkileyiciydi, çatlakların arasından hâlâ görülebilen bir on dokuzuncu yüzyıl zarafeti vardı. Yüksek tavanlı kocaman odalar hayal ettim, cumbaların içinde rahat koltuklar, oymalı kartonpiyerler. Ama bunların hiçbirini göremedim. Aslında holden öteye gidemedim.</p>

      <p>Kapıda paslı bir metal tokmak vardı, ortasında sapı bulunan bir yarım daire; tokmağı çevirdiğimde öğüren biri gibi ses çıkardı – derinden gelen boğuk, gurultulu bir ses. Bekledim, ama hiçbir şey olmadı. Tokmağı yeniden çevirdim, gelen giden yoktu. Kapıyı elimle yoklayınca kilitli olmadığını gördüm, itip açtım, bekledim, sonra içeri girdim. Girişteki hol boştu. Sağımda, abanoz ağacından tırabzanı ve çıplak ahşap basamaklarıyla merdiven bulunuyordu, solumdaki çift kanatlı kapı kapalıydı, arkasında kuşkusuz salon vardı; tam karşımda bir başka kapı daha gördüm, o da kapalıydı, büyük olasılıkla mutfağa açılıyordu. Bir an düşündükten sonra merdivende karar kıldım, tam yukarı çıkacaktım ki kapalı kapıların ardından bir ses duydum; cılız bir tıklama, sonra bir ses anlayamadığım bir şey söyledi. Merdivenden dönüp kapıya baktım, sese kulak verdim yine. Bir şey olmadı.</p>

      <p>Uzun bir sessizlik. Sonra o ses, neredeyse fısıltıyla, bir kez daha konuştu. “Buraya gel,” dedi.</p>

      <p>Kapıya gittim, kulağımı çatlağa yapıştırdım. “Sen misin Fanshawe?” dedim.</p>

      <p>“O adı kullanma,” dedi ses, bu kez daha net duyulmuştu. “O adı kullanmana izin vermiyorum.” Kapının arkasındaki kişinin ağzı tam kulağımın hizasındaydı. Aramızda yalnızca kapı vardı, birbirimize o kadar yakındık ki o sözcükler doğrudan kafamın içine akıtılıyormuş gibi hissettim. Sanki bir adamın göğsünün içinde çarpan kalbinin sesini dinliyordum, sanki bir insanın nabzını arıyordum. Adam sustu, soluğunun çatlağın aralığından bana kaydığını hissettim.</p>

      <p>“İçeri al beni,” dedim. “Kapıyı aç da içeri al.”</p>

      <p>“Bunu yapamam,” dedi ses. “Böyle konuşmalıyız.”</p>

      <p>Kapının tokmağını yakaladım, çaresizlik içinde kapının kanatlarını sarstım. “Aç şunu,” dedim. “Aç şunu, yoksa kapıyı kırarım.”</p>

      <p>“Olmaz,” dedi ses. “Kapı kapalı kalacak.” O sırada artık içerideki kişinin Fanshawe olduğuna emin olmuştum. Keşke bir sahtekâr olsa diyordum, ama o sesi tanımıştım, başkasıymış gibi davranamazdım. “Elimde bir silah var,” dedi, “sana doğrulmuş durumda. Kapıdan içeri girersen seni vururum.”</p>

      <p>“Sana inanmıyorum.”</p>

      <p>“Dinle şunu,” dedi, sonra onun kapıdan başka tarafa döndüğünü duydum. Bir saniye sonra bir silah patladı, arkasından zemine dökülen sıvanın sesi duyuldu. Kapıdaki çatlaktan içeri bakmaya çalıştım, odanın bir bölümünü görebilmeyi umuyordum, ama çatlak çok dardı. İncecik bir ışık çizgisi görebildim yalnızca, bir tek gri çizgi. Sonra ağız geri geldi, o ışık çizgisini de görmez oldum.</p>

      <p>“Pekâlâ,” dedim, “elinde silah var. Ama seni görmeme izin vermezsen iddia ettiğin kişi olduğunu nereden bileceğim?”</p>

      <p>“Kim olduğumu söylemedim ki ben.”</p>

      <p>“Başka türlü söyleyeyim. Doğru kişiyle konuşup konuşmadığımı nereden bileceğim?”</p>

      <p>“Bana güvenmen gerekecek.”</p>

      <p>“Bu saatte bekleyeceğin en son şey güven olmalı.”</p>

      <p>“Sana doğru kişi olduğumu söylüyorum. Bu yetmeli. Doğru yere geldin, ben de doğru kişiyim.”</p>

      <p>“Senin beni görmek istediğini sanıyordum. Mektubunda böyle yazmıştın.”</p>

      <p>“Seninle konuşmak istediğimi yazmıştım. Arada fark var.”</p>

      <p>“Lafebeliği yapmayalım.”</p>

      <p>“Ne yazdığımı hatırlatıyorum sana.”</p>

      <p>“Beni fazla zorlama Fanshawe. İstersem buradan çıkıp giderim.”</p>

      <p>Ansızın soluğunu tuttuğunu duydum, sonra elini şiddetle kapıya vurdu. “Fanshawe deme!” diye haykırdı. “Bir daha asla Fanshawe deme!”</p>

      <p>Biraz bekledim, onu yeniden kışkırtıp öfkelendirmek istemiyordum. Ağız çatlaktan çekildi, odanın ortasında bir yerden inlemeler geldiğini sandım; inlemeler ya da hıçkırıklar, hangisidir anlayamadım. Ne söyleyeceğimi bilemeden orada durup bekledim. Sonunda ağız yerine döndü, uzunca bir aradan sonra Fanshawe, “Hâlâ orada mısın?” diye sordu.</p>

      <p>“Evet.”</p>

      <p>“Beni bağışla. Böyle başlamak istemezdim.”</p>

      <p>“Şunu unutma,” dedim, “gelmemi istediğin için buradayım.”</p>

      <p>“Biliyorum, Bunun için sana minnettarım.”</p>

      <p>“Beni niçin çağırdığını söylersen işimiz kolaylaşır.”</p>

      <p>“Sonra. Henüz bunu konuşmak istemiyorum.”</p>

      <p>“Ne konuşacağız peki?”</p>

      <p>“Başka şeyler. Eskiden olan şeyler.”</p>

      <p>“Seni dinliyorum.”</p>

      <p>“Çünkü senin benden nefret etmeni istemiyorum. Bunu anlayabiliyor musun?”</p>

      <p>“Senden nefret etmiyorum. Eskiden ederdim, ama artık bunu atlattım.”</p>

      <p>“Bugün benim son günüm, emin olmam gerekiyordu.”</p>

      <p>“Sen hep burada mıydın?”</p>

      <p>“Sanırım buraya geleli iki yıl oldu.”</p>

      <p>“Ya daha önce?”</p>

      <p>“Şurada buradaydım. O adam peşimdeydi, bir yerde kalamazdım. Bana yolculuk duygusu verdi bu, gerçekten zevk aldım. Beklediğim şey bu değildi. Ben hep bir yerde sakince oturup zaman geçirmeyi planlamıştım.”</p>

      <p>“Quinn’den mi söz ediyorsun?”</p>

      <p>“Evet. Şu özel dedektiften.”</p>

      <p>“Seni buldu mu?”</p>

      <p>“İki kez. Birinde New York’ta, ötekinde daha güneyde.”</p>

      <p>“Bu konuda neden yalan söyledi?”</p>

      <p>“Çünkü onun ödünü kopardım. Öğrenen olursa başına neler geleceğini biliyordu.”</p>

      <p>“Ortadan kayboldu, biliyorsundur. İzine rastlayamadım.”</p>

      <p>“Bir yerlerde. Önemli değil.”</p>

      <p>“Ondan kurtulmayı nasıl başardın?”</p>

      <p>“Her şeyi tersine çevirdim. O beni izlediğini sanıyordu, ama aslında ben onu izliyordum. Beni New York’ta buldu elbette, ama elinden kaçtım, kollarının arasından sıyrıldım. Bundan sonrası oyun oynar gibiydi. Onu peşimden koşturdum, bulması için her yerde ipuçları bıraktım, beni bulmamasını olanaksız kıldım. Ama onu hep gözlüyordum, zamanı gelince her şeyi ayarladım, o da doğruca tuzağıma düştü.”</p>

      <p>“Çok akıllıca.”</p>

      <p>“Yo. Budalacaydı. Ama başka seçeneğim yoktu. Ya öyle yapacaktım ya da geri götürülecektim. Bunun anlamı da deli muamelesi görmekti. Bunun için kendimden nefret ettim. Adam yalnızca görevini yapıyordu, onun için üzüldüm. Merhamet beni tiksindirir, özellikle de onu kendi içimde bulursam.”</p>

      <p>“Peki sonra?”</p>

      <p>“Hilemin başarılı olup olmadığına emin değildim. Quinn’in yeniden peşime düşebileceğini sanıyordum. Böylece yoluma devam ettim, buna mecbur olmadığımda bile. Böylece bir yıl kaybettim.”</p>

      <p>“Nereye gittin?”</p>

      <p>“Güneye, güneybatıya. Sıcak bir yerde kalmak istiyordum. Yayan geziyordum, anlıyor musun, açık havada uyuyor, insanların az olduğu yerlere gitmeye çabalıyordum. Burası müthiş büyük bir ülke. İnsanı serseme çeviriyor. Bir seferinde iki ay kadar çölde kaldım. Daha sonra Arizona’da Hopilerin yerleşme alanının kıyısındaki bir barakada yaşadım. Kızılderililer orada kalmama izin vermeden önce kabile meclisinde görüştüler bunu.”</p>

      <p>“Uyduruyorsun.”</p>

      <p>“Bana inanmanı istemiyorum senden. Sana hikâyemi anlatıyorum, hepsi bu. Ne istiyorsan onu düşünürsün.”</p>

      <p>“Sonra?”</p>

      <p>“New Mexico’da bir yerdeydim. Bir gün bir şeyler atıştırmak için yol kenarındaki bir lokantaya girdim, tezgâhın üzerinde biri bir gazete unutmuştu. Alıp okudum. Kitaplarımdan birinin yayımlandığını o zaman öğrendim.”</p>

      <p>“Şaşırdın mı?”</p>

      <p>“Ben olsam o sözcüğü kullanmazdım.”</p>

      <p>“Ne kullanırdın?”</p>

      <p>“Bilmiyorum. Öfkeli, olabilir. Altüst.”</p>

      <p>“Anlamıyorum.”</p>

      <p>“Öfkelendim, çünkü o kitap metelik etmezdi.”</p>

      <p>“Yazarlar kendi yazdıklarını asla değerlendiremezler.”</p>

      <p>“Yo, o kitap metelik etmezdi, inan bana. Yaptığım hiçbir şey metelik etmezdi.”</p>

      <p>“O zaman neden yok etmedin?”</p>

      <p>“Çok bağlanmıştım ona. Ama bu onu iyi bir kitap yapmaz. Bebekler de boklarına bağlanırlar ama kimse sorun etmez bunu. Bu onun kendi işidir.”</p>

      <p>“Öyleyse neden Sophie’den, yazdıklarını bana göstermesi için söz aldın?”</p>

      <p>“Onu sakinleştirmek için. Ama sen bunu zaten biliyorsun. Çoktan anladın. Bu benim mazeretimdi. Asıl amacım ona yeni bir koca bulmaktı.”</p>

      <p>“İşe yaradı.”</p>

      <p>“Yaramalıydı. Rasgele birini seçmedim, biliyorsun.”</p>

      <p>“Ya müsveddeler?”</p>

      <p>“Onları çöpe atacağını düşünmüştüm. Yazdıklarımın ciddiye alınacağı hiç aklıma gelmemişti.”</p>

      <p>“Kitabının yayımlandığını öğrendikten sonra ne yaptın?”</p>

      <p>“New York’a döndüm. Yapmamam gerekirdi, ama aklım başımda değildi, artık salim düşünemiyordum. Kitap beni tuzağa düşürüp yaptığım şeyin içine çekti, gördüğün gibi ve her şeyle yeni baştan boğuşmak zorunda kaldım. Kitap yayımlandıktan sonra da geri dönemedim.”</p>

      <p>“Senin öldüğünü sandım.”</p>

      <p>“Öyle sanmalıydın zaten. Böyle sanman en azından Quinn’in artık bir sorun olmadığını kanıtladı bana. Ancak bu yeni sorun çok daha kötüydü. İşte o zaman sana mektup yazdım.”</p>

      <p>“Çok kötü bir şey yaptın.”</p>

      <p>“Sana öfkeliydim. Acı çekmeni istiyordum, benim yaşadıklarımı yaşamanı istiyordum. Ama mektubu posta kutusuna atar atmaz pişman oldum.”</p>

      <p>“Çok geç.”</p>

      <p>“Evet. Çok geç.”</p>

      <p>“New York’ta ne kadar kaldın?”</p>

      <p>“Bilmiyorum. Sanırım altı sekiz ay kadar.”</p>

      <p>“Nasıl yaşadın? Geçinecek parayı nereden buldun?”</p>

      <p>“Hırsızlık yaptım.”</p>

      <p>“Neden gerçeği anlatmıyorsun?”</p>

      <p>“Elimden geleni yapıyorum. Anlatabileceğim her şeyi anlatıyorum sana.”</p>

      <p>“New York’ta başka neler yaptın?”</p>

      <p>“Seni gözetledim. Seni, Sophie’yi ve bebeği gözetledim. Hatta bir ara apartmanınızın dışında kamp kurdum. İki üç hafta kadar, belki de bir ay. Nereye gittiysen peşinden gittim. Bir iki kez neredeyse sokakta çarpışıyorduk seninle, gözlerinin içine bile baktım. Ama sen hiç fark etmedin. Senin beni görmemen müthiş bir şeydi.”</p>

      <p>“Hepsini uyduruyorsun.”</p>

      <p>“Herhalde eski halime benzemiyorumdur.”</p>

      <p>“Hiç kimse bu kadar değişemez.”</p>

      <p>“Sanırım tanınacak durumda değilim. Ama bu bakımdan şanslıydın sen. Eğer bir şey olsaydı herhalde seni öldürürdüm. New York’ta kaldığım sürece kafam canice düşüncelerle doluydu. Berbat şeyler. Neredeyse korkunç bir şey çıkacaktı elimden.”</p>

      <p>“Seni durduran ne oldu?”</p>

      <p>“Oradan ayrılacak cesareti buldum.”</p>

      <p>“Ne kadar soylu bir hareket.”</p>

      <p>“Kendimi savunmaya çalışmıyorum. Sadece sana hikâyeyi anlatıyorum.”</p>

      <p>“Sonra ne oldu?”</p>

      <p>“Yeniden bir gemiye yazıldım. Ticaret gemilerinde çalışmamı sağlayan kartım hâlâ duruyordu, bir Yunan şilebinde iş buldum. Berbattı, tam anlamıyla iğrençti. Ama hak etmiştim bunu: Tam istediğim şeydi. Gemi her yere gitti; Hindistan, Japonya, dünyanın her yerine. Bir kez bile karaya çıkmadım. Ne zaman bir limana gelsek, kamarama inip kendimi içeri kilitliyordum. İki yıl böyle geçti, hiçbir şey görmeden, hiçbir şey yapmadan. Ölü biri gibi yaşayarak.”</p>

      <p>“Ben senin hayat hikâyeni yazmaya çalışırken.”</p>

      <p>“Bunu mu yapıyordun?”</p>

      <p>“Öyle gibiydi.”</p>

      <p>“Büyük bir hata.”</p>

      <p>“Çeneni yorma. Hata olduğunu kendim de anladım.”</p>

      <p>“Bir gün gemi Boston Limanı’na girdi. Ben de karaya çıkmaya karar verdim. Epeyce param birikmişti, bu evi almama bol bol yeterdi. O zamandan beri buradayım.”</p>

      <p>“Hangi adı kullanıyorsun?”</p>

      <p>“Henry Dark. Ama kim olduğumu kimse bilmiyor. Hiç dışarı çıkmıyorum. Haftada iki kez gelen bir kadın, ihtiyaçlarımı getiriyor ama onu hiç görmüyorum. Merdivenin dibinde ona bir not bırakıyorum, yanına da borcum olan parayı koyuyorum. Basit ve etkili bir ayarlama. İki yıldır ilk konuştuğum kişi sensin.”</p>

      <p>“Aklını kaçırmış olabileceğini hiç düşündün mü?”</p>

      <p>“Sana böyle göründüğünü biliyorum, ama deli değilim, inan bana. Bu konuda nefes tüketmek bile istemiyorum. Benim ihtiyacım olan şey, başkalarının ihtiyaçlarından farklı.”</p>

      <p>“Bu ev tek kişi için biraz büyük değil mi?”</p>

      <p>“Hem de çok büyük. Buraya taşındığımdan beri giriş katından yukarıya çıkmadım.”</p>

      <p>“O zaman neden satın aldın?”</p>

      <p>“Neredeyse bedavaya aldım. Hem sokağın adı da hoşuma gitti. Bana anlamlı geldi.”</p>

      <p>“Columbus Meydanı mı?”</p>

      <p>“Evet.”</p>

      <p>“Anlayamadım?..”</p>

      <p>“Uğurluymuş gibi geldi bana. Amerika’ya dönmek, sonra Columbus’un adı verilmiş olan bir sokakta ev bulmak. Mantıklı bir yanı vardı.”</p>

      <p>“Ve sen burada ölmeyi planlıyorsun.”</p>

      <p>“Doğru.”</p>

      <p>“İlk mektubunda yedi yıl diyordun. Önünde hâlâ bir yılın var.”</p>

      <p>“Ben tezimi kendime kanıtladım. Artık devam etmenin anlamı yok. Yoruldum. Yeter artık.”</p>

      <p>“Seni durduracağımı sandığın için mi buraya gelmemi istedin?”</p>

      <p>“Yo. Hiç değil. Senden bir şey beklemiyorum.”</p>

      <p>“O zaman derdin ne?”</p>

      <p>“Sana verecek şeylerim var. Bir noktada, yaptıklarım için sana bir açıklama borçlu olduğumu düşündüm. Hiç olmazsa denemeliydim. Son altı ayı bunları kâğıda dökmeye çalışmakla geçirdim.”</p>

      <p>“Senin yazmaktan vazgeçtiğini sanıyordum.”</p>

      <p>“Bu farklı bir şey. Eskiden yaptığım şeyle hiç ilgisi yok.”</p>

      <p>“Yazdıkların nerede?”</p>

      <p>“Arkanda. Merdivenin altındaki dolabın içinde duruyor. Kırmızı bir defter.”</p>

      <p>Arkama döndüm, dolabın kapısını açtım ve defteri aldım. İki yüz çizgili sayfası olan standart, spiralli bir defterdi. İçindekilere çabucak bir göz attım ve bütün sayfaların doldurulmuş olduğunu gördüm: aynı tanıdık yazı, aynı siyah mürekkep, aynı küçük harfler. Ayağa kalktım, kapının iki kanadının arasındaki çatlağın başına döndüm.</p>

      <p>“Şimdi ne olacak?” diye sordum.</p>

      <p>“Alıp eve götür. Oku.”</p>

      <p>“Okumazsam ne olur?”</p>

      <p>“O zaman sakla da çocuk okusun. Büyüdüğünde görmek isteyebilir.”</p>

      <p>“Bunu istemeye hakkın olduğunu sanmıyorum.”</p>

      <p>“O benim oğlum.”</p>

      <p>“Hayır, değil. Benim oğlum o.”</p>

      <p>“Israr etmeyeceğim. O zaman kendin oku. Zaten senin için yazmıştım.”</p>

      <p>“Ya Sophie?”</p>

      <p>“Hayır. Ona söylememelisin.”</p>

      <p>“İşte bunu hiç anlamıyorum.”</p>

      <p>“Sophie’yi mi?”</p>

      <p>“Onu nasıl öyle bırakıp gittiğini. Sana ne yaptı ki?”</p>

      <p>“Hiçbir şey. Onun suçu yoktu. Artık bunu biliyor olmalısın. Ben başka insanlar gibi yaşayamayacaktım, o kadar.”</p>

      <p>“Nasıl yaşayacaktın peki?”</p>

      <p>“Hepsi defterde yazılı. Şimdi ne söylersem söyleyeyim, yalnızca gerçeği saptırmaya yarar.”</p>

      <p>“Başka bir şey var mı?”</p>

      <p>“Yo, sanmıyorum. Sanırım sonuna geldik.”</p>

      <p>“Beni vuracak cesaretin olduğunu sanmıyorum. Şimdi kapıyı kıracak olsam böyle bir şey yapamazdın.”</p>

      <p>“Hiç deneme. Boşuna ölmüş olurdun.”</p>

      <p>“Silahı elinden çekip alırdım. Sana vurup bayıltırdım.”</p>

      <p>“Bunun bir anlamı yok. Ben zaten ölüyüm. Saatler önce zehir içtim.”</p>

      <p>“Sana inanmıyorum.”</p>

      <p>“Neyin doğru neyin yalan olduğunu bilemezsin. Asla bilemeyeceksin.”</p>

      <p>“Polisi çağıracağım. Kapıyı baltayla kırarlar ve seni alıp hastaneye götürürler.”</p>

      <p>“Kapıda bir tek tıkırtı olursa kafama bir kurşun sıkarım. Asla kazanamayacaksın.”</p>

      <p>“Ölüm bu kadar çekici mi?”</p>

      <p>“Ölümle o kadar uzun zamandır birlikte yaşadım ki, elimde bir tek o kaldı.”</p>

      <p>Artık ne söyleyeceğimi bilmiyordum. Fanshawe beni tüketmişti, kapının öte tarafında soluk alıp verişini dinlerken içimden hayatım emilip alınıyormuş gibi geldi. “Sen budalasın,” dedim, aklıma başka şey gelmemişti. “Budalasın ve ölümü hak ediyorsun.” Sonra, kendimi öyle zayıf ve aptal hissettim ki çocuk gibi kapıyı yumruklamaya başladım, titriyor, anlaşılmaz şeyler söylüyordum, ağlamak üzereydim.</p>

      <p>“Artık gitsen iyi olur,” dedi Fanshawe. “Bunu uzatmanın bir anlamı yok.”</p>

      <p>“Gitmek istemiyorum,” dedim. “Daha konuşacak şeylerimiz var.”</p>

      <p>“Hayır yok. Bitti. Defteri al ve New York’a dön. Senden bir tek bunu istiyorum.”</p>

      <p>Öylesine bitkindim ki bir an yere yığılacağımı sandım. Destek almak için kapının tokmağına tutundum, kafamın içi kapkaranlıktı, bayılmamaya çalışıyordum. Bundan sonra olanları hatırlamıyorum. Kendimi dışarıda, evin önünde buldum, bir elimde şemsiye, öteki elimde kırmızı defter vardı. Yağmur dinmişti, ama hava hâlâ serindi, nemi ciğerlerimde hissedebiliyordum. Yolda takırtılarla ilerleyen büyük bir kamyona baktım, gözden kaybolana kadar arka kırmızı lambalarını seyrettim. Başımı kaldırdığımda neredeyse gece olduğunu gördüm. Evden uzaklaşmaya başladım, adımlarımı düşünmeden sıralıyor, düşüncelerimi nereye gittiğim üzerinde toplayamıyordum. Galiba bir iki kez yere düştüm. Bir ara bir köşede durup taksi bulmaya çalıştığımı hatırlıyorum, ama hiçbiri durmadı. Bundan birkaç dakika sonra şemsiye elimden kaydı ve bir su birikintisine düştü. Oradan almaya çalışmadım.</p>

      <p>Güney Garı’na vardığımda saat yediyi henüz geçmişti. On beş dakika önce New York’a bir tren kalkmıştı, bir sonraki ancak sekiz buçuktaydı. Tahta banklardan birine oturdum, kırmızı defter kucağımdaydı. İşten geç çıkan birkaç kişi ayaklarını sürüye sürüye geldiler, bir temizlikçi ıslak beziyle mermer zemini silerek yavaşça ilerledi; arkamdaki iki adam Red Sox’tan söz ederken kulak kabarttım. İçimden gelen dürtüyle on dakika mücadele ettikten sonra sonunda kırmızı defteri açtım. Neredeyse bir saat kadar kafamı kaldırmadan okudum, bir başa bir sona gidiyor, Fanshawe’un yazdıklarından bir anlam çıkarmaya çalışıyordum. O defterde bulduklarım hakkında hiçbir şey anlatmıyorsam bu pek az şey anladığımdandır. Bütün sözcükler tanıdık gelmişti bana, yine de tuhaf bir biçimde bir araya getirilmiş gibiydiler, sanki asıl amaçları birbirlerini geçersiz kılmaktı. Bunu başka nasıl ifade edeceğimi bilemiyorum. Her cümle, kendisinden önce geleni silip atıyor, her paragraf bir sonrakini olanaksız kılıyordu. Bu durumda, bu defterden geriye büyük bir berraklık duygusu kalması çok tuhaf. Sanki Fanshawe son yazdıklarının benim bu konudaki bütün beklentilerimi altüst edeceğini biliyordu. Bunlar, pişmanlık duyan bir adamın sözleri değildi. Sorumu soruyla yanıtlamıştı, bu yüzden her şey açık kalmıştı, bitmemişti, yeniden başlayacaktı. İlk sözcükten sonra yolumu şaşırdım, o dakikadan sonra ancak el yordamıyla ilerleyebildim, karanlıkta tökezledim, benim için yazılmış olan bu kitap beni kör etmişti. Yine de, bütün bu karışıklığın altında, fazlasıyla kararlı, fazlasıyla kusursuz bir şey bulunduğunu hissediyordum, sanki Fanshawe’un gerçekten arzuladığı tek şey, sonunda başarısızlığa uğramaktı, hatta kendisine karşı bile. Yanılıyor olabilirim. O anda hiçbir şey okuyacak durumda değildim ve yargım büyük olasılıkla çarpıktır. Oradaydım, o sözcükleri kendi gözlerimle okudum, yine de söylediğim şeye inanmak güç geliyor bana.</p>

      <p>Perona birkaç dakika önceden gittim. Yine yağmur başlamıştı, soluğumu havada görebiliyordum, ağzımdan küçük sis öbekçikleri halinde çıkıyordu. Defterin sayfalarını birer birer kopardım, elimde buruşturdum ve perondaki çöp kutularından birine attım. Tren istasyondan ayrılırken son sayfaya gelmiştim.</p>
    </div>

    <p class="date">(1984)</p>
  </div>
</body>
</html>
