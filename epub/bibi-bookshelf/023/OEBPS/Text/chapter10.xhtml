<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>New York Üçlemesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header">10</h1>

    <p>Stillman gitmişti. Yaşlı adam kente karışmıştı. Bir noktaydı artık, bir noktalama işareti, tuğlalardan örülü ucu bucağı görünmeyen bir duvardaki bir tuğlaydı. Quinn ömrünün sonuna kadar her gün sokaklarda dolaşsa bile onu bulamazdı. Her şey şansa indirgenmişti, sayılardan ve olasılıklardan oluşan bir karabasana. Ne bir ipucu vardı, ne izlenecek bir yol, ne de yapılabilecek bir hamle.</p>

    <p>Quinn zihninde bu vakanın başlangıcına gitti. Görevi Peter’ı korumaktı, Stillman’ı izlemek değil. O adamı izlemesi bir yöntemdi yalnızca, neler olacağını tahmin etmeye çalışmanın bir yoluydu. İşin teorisi, Stillman’ı gözleyerek Peter’a karşı ne gibi niyetler beslediğini öğrenmekti. Yaşlı adamı iki hafta izlemişti. Öyleyse nasıl bir sonuca varabilirdi? Hatırı sayılır bir şey elde edememişti. Stillman’ın davranışı bir ipucu vermeyecek derecede belirsizdi.</p>

    <p>Alabilecekleri birtakım aşırı önlemler vardı kuşkusuz. Rehberde kayıtlı olmayan bir telefon numarası edinmesini önerebilirdi Virginia Stillman’a. Bu önlem en azından geçici bir süre rahatsız edici telefonları engelleyebilirdi. Bu işe yaramazsa Virginia ile Peter başka bir eve taşınabilirlerdi. O mahalleden ayrılır, hatta belki de kentten çekip gidebilirlerdi. En kötü olasılıkla yeni kimlikler edinirler, değişik adlar altında yaşayabilirlerdi.</p>

    <p>Bu son düşüncesi aklına önemli bir şey getirdi. Bugüne kadar kendisinin hangi koşullar altında işe alındığını ciddi olarak sorgulamadığını fark etti. Her şey çok hızlı gelişmişti, kendisi de Paul Auster’ın yerine geçebileceğini doğal saymıştı. Bu adı bir kez benimsedikten sonra Auster’ın kendisini aklına getirmemişti. Bu adam Stillmanların sandıkları kadar iyi bir dedektifse, belki de bu vakanın çözümüne yardımcı olabilirdi. Quinn ona her şeyi açıkça anlatır, Auster onu bağışlar ve Peter Stillman’ı kurtarmak için ikisi birlikte çalışabilirlerdi.</p>

    <p>Rehberin sarı sayfalarında Auster Dedektiflik Bürosu’nun numarasını aradı. Rehberde böyle bir ad yoktu. Ama beyaz sayfalarda o adı buldu. Manhattan’da, Riverside Drive’da –Quinn’in evinin yakınında– oturan bir Paul Auster vardı. Dedektiflik bürosu diye bir şey yazmıyordu ama bunun bir anlamı olmayabilirdi. Belki Auster’ın o kadar çok işi vardı ki reklam vermeye ihtiyaç duymuyordu. Quinn telefonu kaldırdı, tam numarayı çevirecekti ki vazgeçti. Böylesine önemli bir görüşme telefonda yapılmamalıydı. Terslenmek riskine girmek istemiyordu. Auster’ın bürosu olmadığına göre demek işlerini evinden yürütüyordu. Quinn onun evine gidip yüz yüze konuşacaktı.</p>

    <p>Yağmur durmuştu, gökyüzü hâlâ kurşuni renkte olmasına rağmen batı yönünde, çok uzakta Quinn bulutların arasından süzülen incecik bir ışık oku görebiliyordu. Riverside Drive’da yürürken artık Stillman’ın peşinde olmadığı gerçeği aklına geldi. Sanki öbür yarısını yitirmişti. Tam iki hafta görünmez bir bağla o yaşlı adama bağlanmıştı. Stillman ne yaptıysa yapmıştı; Stillman nereye gittiyse gitmişti. Quinn’in bedeni bu yeni özgürlüğe alışkın değildi, ilk birkaç bloku eskisi gibi ayaklarını sürüye sürüye geçti. Büyü bozulmuştu ama bedeni bunu bilmiyordu.</p>

    <p>Auster’ın oturduğu bina, 116. Sokak’la 119. Sokak’ın arasında uzanan binaların ortasındaydı, Riverside Kilisesi’yle Grant’ın Mezarı’nın hemen altında. Bakımlı bir binaydı burası, kapı tokmakları cilalı, camları tertemizdi, Quinn’in ilk bakışta hoşlandığı bir burjuva ağırbaşlılığı havası vardı. Auster’ın dairesi on birinci kattaydı, Quinn zili çaldığında kendisiyle dahili telefondan konuşacak bir ses duymayı bekliyordu. Ama hiçbir konuşma olmadan kapıyı açan otomatiğin sesi duyuldu. Quinn kapıyı itip açtı. Lobiden geçti ve asansöre binip on birinci kata çıktı.</p>

    <p>Kapıyı bir erkek açtı. Otuz beş yaşlarında, uzun boylu, esmer biriydi, giysileri buruşuktu, suratında iki günlük sakal vardı. Sağ elinde, başparmağıyla onun yanındaki iki parmağı arasına sıkıştırılmış durumda kapağı açılmış bir dolmakalem duruyordu, hâlâ yazı yazar pozisyondaydı. Adam karşısında bir yabancı gördüğü için şaşırmışa benziyordu.</p>

    <p>“Evet?” diye sordu, temkinli bir sesle.</p>

    <p>Quinn elinden geldiğince kibar bir tavırla, “Başka birini mi bekliyordunuz?” diye sordu.</p>

    <p>“Karımı bekliyordum aslında. Bu yüzden gelene kim olduğunu sormadan kapıyı açma düğmesine bastım.”</p>

    <p>“Sizi rahatsız ettiğim için özür dilerim,” dedi Quinn. “Paul Auster’ı arıyordum.”</p>

    <p>“Paul Auster benim,” dedi adam.</p>

    <p>“Acaba sizinle görüşebilir miyim? Çok önemli.”</p>

    <p>“Önce bana ne konuda görüşmek istediğinizi söyleyin.”</p>

    <p>“Bunu ben de biliyorum sayılmaz.” Quinn Auster’a ciddi gözlerle baktı. “Sanırım oldukça karmaşık. Çok karmaşık.”</p>

    <p>“Adınız var mı?”</p>

    <p>“Kusura bakmayın. Elbette var. Quinn.”</p>

    <p>“Quinn ne?”</p>

    <p>“Daniel Quinn.”</p>

    <p>Bu ad Auster’da bir çağrışım yapmış gibiydi, bir an dalgın dalgın durdu, sanki belleğini araştırıyordu. “Quinn,” diye mırıldandı. “Bu adı bir yerden biliyorum.” Yine sustu, yanıtı bulmak için daha da zorladı kendini. “Şair değilsiniz, değil mi?”</p>

    <p>“Eskiden şairdim,” dedi Quinn. “Ama uzun zamandır şiir yazmıyorum.”</p>

    <p>“Birkaç yıl önce bir kitabınız yayımlanmıştı, öyle değil mi? Adı da sanırım <em>Bitmemiş İş</em>’ti. Mavi kapaklı küçük bir kitap.”</p>

    <p>“Evet. Bendim o.”</p>

    <p>“Çok beğenmiştim. Başka çalışmalarınızı da bekliyordum. Aslında nerelere kaybolduğunuzu merak ediyordum.”</p>

    <p>“Hâlâ buradayım. Yani öyle sayılır.”</p>

    <p>Auster kapıyı biraz daha açıp Quinn’e eve girmesini işaret etti. İçerisi oldukça hoştu: tuhaf biçimli, birkaç uzun koridoru olan, her yer tıklım tıklım kitap dolu, duvarlarında Quinn’in tanımadığı sanatçıların resimleri asılı, yerde de birkaç oyuncak –kırmızı bir kamyon, kahverengi bir ayı, yeşil bir uzay canavarı– saçılı bir ev. Auster önüne düşüp oturma odasına götürdü Quinn’i, oturması için döşemesi yırtık pırtık bir koltuk gösterdi, sonra bira getirmek üzere mutfağa gitti. Elinde iki şişeyle döndü, sehpa yerine geçen tahta bir sandığın üzerine koydu onları ve Quinn’in karşısındaki kanepeye oturdu.</p>

    <p>“Edebiyatla ilgili bir konu hakkında mı konuşmak istemiştiniz?” diye sordu Auster.</p>

    <p>“Hayır,” dedi Quinn. “Keşke öyle olsaydı. Ama konunun edebiyatla hiç ilgisi yok.”</p>

    <p>“Neyle var peki?”</p>

    <p>Quinn sustu, görmeyen gözlerle odaya bakındı ve konuşmaya çalıştı. “Korkunç bir hata olduğunu hissediyorum. Ben buraya özel dedektif Paul Auster’la konuşmaya gelmiştim.”</p>

    <p>“Kimle?” Auster güldü ve o kahkahayla birlikte her şey dağılıp gitti. Quinn saçmaladığının farkına vardı. Kızılderili Şefi Oturan Boğa’yı da sormuş olabilirdi; bırakacağı etki farklı olmazdı.</p>

    <p>“Özel dedektif,” diye yineledi, alçak sesle.</p>

    <p>“Sanırım yanlış Paul Auster’a geldiniz.”</p>

    <p>“Rehberde sizden başkası kayıtlı değil.”</p>

    <p>“Olabilir,” dedi Auster. “Ama ben dedektif değilim.”</p>

    <p>“O zaman kimsiniz? Ne iş yaparsınız?”</p>

    <p>“Ben yazarım.”</p>

    <p>“Yazar mı?” Quinn’in ağzından bu sözcük inler gibi çıkmıştı.</p>

    <p>“Özür dilerim,” dedi Paul Auster, “ama ne yazık ki ben buyum.”</p>

    <p>“Eğer öyleyse umut kalmadı demektir. Bütün bunlar kötü bir düş.”</p>

    <p>“Neden söz ettiğiniz hakkında hiçbir fikrim yok.”</p>

    <p>Quinn anlattı. Baştan başladı ve bütün hikâyeyi satır satır anlattı. O sabah Stillman kaybolduğundan beri içinde büyük bir baskı oluşmuştu, bu baskı şimdi çağlayan gibi fışkırıyordu dışarı. Paul Auster’a gelen telefonları, bu vakayı anlaşılmaz bir biçimde üstlenmesini, Peter Stillman’la buluşmasını, Virginia Stillman’la görüşmesini, Stillman’ın kitabını okumasını, Grand Central Garı’nda Stillman’ın peşine takılmasını, onun günlük gezintilerini, heybesini ve kırık nesneleri, alfabenin harflerini oluşturan rahatsız edici haritaları, Stillman’la konuşmalarını, Stillman’ın otelden çıkıp kayboluşunu anlattı. Hikâyenin sonuna geldiğinde, “Aklımı kaçırdığımı mı düşünüyorsunuz?” diye sordu.</p>

    <p>“Yo,” dedi Auster, Quinn’in monoloğunu dikkatle dinlemişti. “Sizin yerinizde olsaydım aynı şeyleri yapardım herhalde.”</p>

    <p>Bu sözler Quinn’in yüreğine su serpti, sanki uzun zaman sonra baskı yalnızca kendi omuzlarında değilmiş gibi oldu. İçinden Auster’a sarılıp ömür boyu arkadaş olacaklarını ilan etmek geldi.</p>

    <p>“Bakın,” dedi Quinn, “bütün bunları uydurmuyorum. Elimde kanıt bile var.” Cüzdanını açıp Virginia Stillman’ın iki hafta önce yazmış olduğu çeki çıkardı. Çeki Auster’a uzattı. “Gördünüz mü,” dedi, “çek sizin adınıza kesilmiş.”</p>

    <p>Auster çeki dikkatle inceleyip başını salladı. “Tamamen normal bir çeke benziyor.”</p>

    <p>“Eh, bu çek sizin,” dedi Quinn. “Almanızı istiyorum.”</p>

    <p>“Almam mümkün değil.”</p>

    <p>“Benim işime yaramaz.” Quinn gözlerini evin içinde gezdirip eliyle belli belirsiz bir işaret yaptı. “Kendinize kitaplar alın. Ya da çocuğunuz için oyuncaklar.”</p>

    <p>“Bu parayı siz kazandınız. Sizin hakkınız.” Auster bir an durdu. “Ama sizin için bir şey yapabilirim. Çek benim adıma kesildiğine göre onu sizin için tahsil edebilirim. Yarın sabah bankama götürür, hesabıma yatırır ve karşılığı alınınca parayı size veririm.”</p>

    <p>Quinn hiçbir şey söylemedi.</p>

    <p>“Tamam mı?” diye sordu Auster. “Anlaştık mı?”</p>

    <p>“Tamam,” dedi Quinn sonunda. “Bakalım neler olacak.”</p>

    <p>Sorunun çözümlendiğini söylemek istercesine Auster çeki sehpanın üzerine koydu. Sonra kanepede geriye yaslanıp gözlerini Quinn’e dikti. “Çekten çok daha önemli bir şey var,” dedi. “Adımın bu olaya karışmış olması. Hiçbir şey anlamıyorum.”</p>

    <p>“Acaba son günlerde telefonunuzda bir sorun oldu mu? Bazen hatlar karışıyor. İnsan bir numarayı çevirmeye çalışıyor, doğru çevirmesine rağmen bazen karşısına başkası çıkıyor.”</p>

    <p>“Evet, bu daha önce geldi başıma. Ama telefonum bozulsa bile bu gerçek sorunu açıklamıyor. Bu, telefonun neden size geldiğini açıklar, ama neden benimle görüşmek istediklerini açıklamaz.”</p>

    <p>“Bu olaya karışan kişileri tanıyor olabilir misiniz?”</p>

    <p>“Stillmanların adını daha önce hiç duymadım.”</p>

    <p>“Belki biri size bir oyun oynamak istemiştir.”</p>

    <p>“Öyle insanlarla işim yok benim.”</p>

    <p>“Bilinmez ki.”</p>

    <p>“Gerçek şu ki, bu bir şaka değil. Gerçek insanların karıştığı gerçek bir vaka.”</p>

    <p>“Evet,” dedi Quinn uzunca bir suskunluğun ardından. “Bunun farkındayım.”</p>

    <p>Konuşabilecekleri şeylerin sonuna gelmişlerdi. Ondan ötede hiçbir şey bilmeyen insanların gelişigüzel düşüncelerinden başka bir şey yoktu. Quinn gitmesi gerektiğini anladı. Neredeyse bir saattir oradaydı ve Virginia Stillman’a telefon edeceği saat yaklaşmaktaydı. Bununla birlikte içinden kalkmak gelmiyordu. Koltuğu çok rahattı, içtiği bira da kafasına vurmuştu. Uzun zamandır bu Auster kadar zeki biriyle konuşmamıştı. Quinn’in eski kitaplarını okumuştu adam, ona hayran olmuştu, başka kitaplarını da okumak istiyordu. Her şeye rağmen Quinn’in buna memnun olmaması mümkün değildi.</p>

    <p>Orada kısa bir süre hiçbir şey konuşmadan oturdular. Sonunda, Auster omuzlarını silkti, böylece içinden çıkılmaz bir duruma geldiklerini kabul etmiş oluyordu. Ayağa kalktı, “Kendime öğle yemeği hazırlayacaktım,” dedi. “İki kişilik de hazırlayabilirim, sorun olmaz.”</p>

    <p>Quinn duraksadı. Sanki Auster onun düşüncelerini okumuştu, en çok istediği şey –yemek yemek, orada biraz daha kalmak için bahane bulmak– adamın içine doğmuştu. “Aslında gitmem gerek,” dedi Quinn. “Ama evet, sağ olun. Biraz yiyeceğin kimseye zararı olmaz.”</p>

    <p>“Jambonlu yumurtaya ne dersiniz?”</p>

    <p>“Çok iyi olur.”</p>

    <p>Auster yemeği hazırlamak üzere mutfağa gitti. Quinn yardım etmek isterdi ama yerinden kımıldayamıyordu. Külçe gibiydi. Aklına başka hiçbir şey gelmediğinden gözlerini kapadı. Eskiden dünyayı yok saymak bazen onu rahatlatırdı. Ama bu kez Quinn kafasının içinde ilginç bir şey bulamadı. Sanki oradaki her şey durmuştu. Sonra, karanlığın içinden bir ses duymaya başladı, aynı cümleyi durmadan söyleyen aptal, tekdüze bir şarkı sesi: “Yumurtaları kırmadan omlet yapamazsın.” Sözcükler dursun diye gözlerini açtı.</p>

    <p>Ekmek, tereyağı, bira, bıçaklar ve çatallar, tuz ve karabiber, peçeteler, beyaz tabaklara akıtılmış iki omlet vardı. Quinn dikkatini tabağına vererek, incelikten uzak hareketlerle yedi yemeğini ve birkaç saniye içinde omletini silip süpürdü. Ondan sonra sakin kalmak için büyük çaba harcadı. Gözkapaklarının gerisinde yaşlar tuhaf bir biçimde kabarıyor, konuşurken sesi titriyordu, ama nasıl olduysa kendini tutabildi. Bencil ve kadirbilmez biri olmadığını kanıtlamak amacıyla Auster’a yazdıkları hakkında soru sormaya başladı. Auster nedense ketumdu bu konuda, ama sonunda bir deneme kitabı hazırlamakta olduğunu söyledi. O günlerde <em>Don Quijote</em> üzerine bir yazı yazıyordu.</p>

    <p>“En sevdiğim kitaplardan biri,” dedi Quinn.</p>

    <p>“Benim de. Benzersiz bir kitap.”</p>

    <p>Quinn ona deneme yazısı hakkında soru sordu.</p>

    <p>“Bir şey kanıtlamaya çalışmadığıma göre yazıya tartışma tarzında diyebiliriz sanırım. Aslında baştan sona esprili bir yazı, sanırım yaratıcı bir okuma sayılabilir.”</p>

    <p>“Özü ne?”</p>

    <p>“Çoğunlukla kitabın yazarlığı üzerinde duruyor. Kimin yazdığı, nasıl yazıldığı...”</p>

    <p>“Bir sorun var mı?”</p>

    <p>“Yok elbette. Ama benim demek istediğim, Cervantes’in yazdığı kitabın içindeki kitap, yazdığını hayal ettiği.”</p>

    <p>“Ya.”</p>

    <p>“Çok basit. Anımsarsanız, Cervantes yazarın kendisi olmadığına okuru ikna etmek için çabalar. Kitabın Arapça olarak Cid Hamete Benengeli tarafından yazıldığını söyler. Cervantes elyazmasını bir gün rastlantıyla Toledo’daki pazarda nasıl bulduğunu anlatır. İspanyolcaya çevirecek birini tutar, ondan sonra da kendini kitabın editörü olarak tanıtır. Aslında çevirinin doğruluğunu bile onaylayacak durumda değildir.”</p>

    <p>“Yine de,” diye ekledi Quinn, “Cid Hamete Benengeli’nin yazdığının, Don Quijote’nin öyküsünün tek gerçek uyarlaması olduğunu söylemeyi sürdürür. Bütün öteki uyarlamalar sahtedir, sahtekârlar tarafından yazılmıştır. Kitapta yazılan her şeyin dünyada gerçekten meydana geldiğinde ısrar eder.”</p>

    <p>“Doğru. Çünkü ne de olsa kitap, sahtekârlığın tehlikelerine bir saldırı. Bunu sağlamak için hayalî bir yapıt sunamazdı, öyle değil mi? Gerçek olduğunda ısrar etmek zorundaydı.”</p>

    <p>“Ben yine de Cervantes’in bu eski serüvenleri bir solukta okuduğundan kuşkulanıyorum. Eğer bir yanınla bir şeyi sevmezsen bu kadar şiddetle nefret edemezsin ondan.”</p>

    <p>“Sizinle aynı görüşteyim. Bir yazarın portresini verebilmek için kitapların büyüsüne kapılmış bir adamı göstermekten başka bir yol var mıdır?”</p>

    <p>“Tam üstüne bastınız.”</p>

    <p>“Her ne olursa olsun, kitap gerçek varsayıldığı için, hikâyenin, kitabın içindeki olaylara tanıklık etmiş biri tarafından yazılması gerektiği sonucu çıkıyor. Ama şu gerçek olduğu varsayılan yazar Cid Hamete hiç ortaya çıkmaz. Olaylara tanık olduğunu bir kez bile öne sürmez. Benim sorum şu: Cid Hamete Benengeli kimdir?”</p>

    <p>“Nereye varmak istediğinizi anlıyorum.”</p>

    <p>“Yazımda savunduğu kuram, onun aslında dört değişik kişinin birleşimi olduğu. Tanık elbette Sancho Panza. Başka aday yok – çünkü Don Quijote’ye bütün serüvenlerinde eşlik eden kişi o. Ama Sancho okuma yazma bilmiyor. Bu yüzden yazar o olamaz. Öte yandan Sancho’nun dile büyük yeteneği olduğunu biliyoruz. Sözcükleri budalaca, uygunsuzca kullanmasına rağmen kitaptaki herkesi çenesiyle mat edebiliyor. Onun hikâyeyi bir başkasına dikte ettirmiş olması bana pekâlâ da mümkün görünüyor – yani Don Quijote’nin iyi arkadaşları olan berberle rahibe. Onlar hikâyeyi düzgün bir edebî metin haline sokuyorlar –İspanyolca olarak–, sonra elyazmasını Salamancalı edebiyatçı Samson Carrasco’ya veriyorlar, o da Arapçaya çeviriyor. Cervantes çeviriyi buluyor, yeniden İspanyolcaya çevirtiyor, sonra da <em>Don Quijote’nin Serüvenleri</em> adıyla kitap olarak yayımlıyor.”</p>

    <p>“Ama Sancho ile ötekiler neden bunca zahmete girsinler?”</p>

    <p>“Don Quijote’yi deliliğinden kurtarmak için. Arkadaşlarını korumak istiyorlar. Anımsayın, ilk başta onun şövalyelikle ilgili kitaplarını yakıyorlar, ama bunun bir etkisi olmuyor. Hüzünlü Yüzlü Şövalye saplantısından vazgeçmiyor. Sonra, bir ara kılık değiştirip onu aramaya çıkıyorlar –kederli bir kadın kılığında, Aynaların Şövalyesi kılığında, Beyaz Ay Şövalyesi kılığında–, amaçları Don Quijote’yi kandırıp eve dönmesini sağlamak. Sonunda gerçekten de başarıyorlar bunu. Kitap, onların numaralarından yalnızca biridir. Anafikir Don Quijote’nin deliliğine ayna tutmaktı, onun saçma sapan ve gülünç hayallerinin hepsini birer birer kaydetmekti, öyle ki sonunda kitabı okuyunca Don Quijote de hatalarını görsün.”</p>

    <p>“Hoşlandım bundan.”</p>

    <p>“Evet. Ama bir numara daha var. Bence Don Quijote gerçekten kaçık değildi. Numara yapıyordu. Aslında bütün bunları o düzenlemişti. Unutmayın: Kitap boyunca Don Quijote’nin aklını sonraki kuşaklar sorunu meşgul eder. Hayatını kayda geçiren kişinin, serüvenlerini eksiksiz olarak yazıp yazmayacağını merak eder. Bu, onun bazı şeyleri bildiğini gösterir. Kendi serüvenini yazıya dökecek bir tarihçinin olacağını önceden bilmektedir. Bu tarihçi Sancho Panza’dan, Don Quijote’nin tam bu amaçla seçtiği sadık uşağından başka kim olabilir ki? Aynı biçimde, kendi biçtiği rolleri oynamaları için öteki üç kişiyi de seçer. Benengeli dörtlüsünü yaratan Don Quijote’nin kendisidir. Yalnızca yazarları seçmekle kalmadı, büyük olasılıkla Arapça elyazmasını İspanyolcaya çeviren de kendisiydi. Başkasını aramayalım. Böyle ustalıkla kılık değiştirebilen biri için teninin rengini koyultup Faslı kılığına girmek çok güç olmasa gerek. Toledo’daki pazar alanında yer alan o sahneyi gözümde canlandırmak hoşuma gidiyor. Cervantes, Don Quijote’nin hikâyesini çözmesi için Don Quijote’nin kendisini işe alıyor. Çok güzel bir şey.”</p>

    <p>“Ama Don Quijote gibi bir adamın böyle karmaşık bir oyuna girişmek için sakin yaşamından neden vazgeçeceğini hâlâ açıklamadınız.”</p>

    <p>“Bu kısım hepsinden ilginç. Bence Don Quijote bir deney yapıyordu. Arkadaşlarının kolay aldanıp aldanmayacağını sınıyordu. Acaba insanların karşısına dikilip yürekten inanarak yalanlar ve saçmalıklar sıralamak mümkün olabilir mi diye merak ediyordu. Yel değirmenlerinin şövalyeler olduğunu, berber leğeninin miğfer, kuklaların gerçek insanlar olduğunu söylemek? İnsanlar ona inanmasa bile söylediklerini onlara kabul ettirmesi mümkün olabilir miydi? Başka bir deyişle, insanlar kendilerini eğlendirse bile günaha girilmesine ne dereceye kadar hoşgörüyle bakacaklardı? Yanıt apaçık ortada, öyle değil mi? Sonuna kadar. Kanıtı, bizim kitabı hâlâ okuyor olmamız. Bizim için son derece eğlenceli hâlâ. İnsan da kitaptan bunu bekler işte, eğlendirmesini.”</p>

    <p>Auster kanepede geriye yaslandı, ironik bir keyifle gülümsedi ve bir sigara yaktı. Belli ki zevk alıyordu adam, ama bunun nasıl bir zevk olduğunu Quinn çıkaramadı. Sessiz bir kahkahaya benziyordu, son cümlesi söylenmemiş bir espriye, belli bir nesnesi olmayan genel bir şenliğe. Quinn Auster’ın kuramına karşılık bir şey söylemek üzereydi, ama buna fırsat bulamadı. Konuşmak üzere ağzını açmıştı ki sokak kapısından gelen bir anahtar tıkırtısı ona engel oldu, kapı açıldı ve sonra çarpılarak kapatıldı, konuşma sesleri duyuldu. Sesleri duyan Auster’ın yüzü güldü. Yerinden kalktı, Quinn’den izin isteyip hızla kapıya doğru yürüdü.</p>

    <p>Quinn koridordan gelen kahkahaları duydu, önce bir kadın kahkahası, sonra bir erkek çocuğunki –yüksek sesli ve daha yüksek sesli, çınlayan bir şarapnel stakatosu–, arkasından da Auster’ın kahkahasının bas gümbürdemesi. Çocuk, “Bak baba ne buldum!” diyordu. Sonra kadın onu yerde bulduklarını söyledi, neden olmasındı, bir eksiği yoktu ki. Bir an sonra çocuğun koridordan kendisine doğru koştuğunu duydu Quinn. Çocuk oturma odasına daldı, Quinn’i gördü ve olduğu yerde kalakaldı. Beş altı yaşlarında sarışın bir oğlandı.</p>

    <p>“Merhaba,” dedi Quinn.</p>

    <p>Birden çekingenleşen oğlanın ağzından belli belirsiz bir selam sözcüğü çıktı. Sol elinde, Quinn’in ne olduğunu anlayamadığı kırmızı bir şey tutuyordu. Quinn çocuğa onun ne olduğunu sordu.</p>

    <p>“Bir yoyo bu,” diye karşılık verdi çocuk, avcunu açıp içindekini Quinn’e gösterirken. “Sokakta buldum.”</p>

    <p>“İşe yarıyor mu?”</p>

    <p>Çocuk abartılı bir biçimde, konuşmadan omuzlarını silkti. “Bilmem. Siri beceremiyor. Ben de nasıl çalıştığını bilmiyorum.”</p>

    <p>Quinn çocuğa bir deneyip deneyemeyeceğini sordu, çocuk yaklaşıp elindekini Quinn’in avcuna bıraktı. Quinn yoyoyu incelerken, yanı başında durup her hareketini izleyen çocuğun soluklarını duyuyordu. Yoyo plastiktendi, kendisinin yıllar önce oynadıklarına benziyordu, ama nedense daha karmaşıktı, uzay çağının bir sanat yapıtıydı. Quinn ipin ucundaki ilmeği ortaparmağına doladı, ayağa kalktı ve denedi. Yoyo aşağı inerken flüt sesini andıran bir ıslık sesi çıkardı, içinde kıvılcımlar parladı. Çocuk soluğunu tuttu, ama yoyo birden durdu, ipin ucunda sallandı.</p>

    <p>“Büyük bir filozof bir zamanlar demişti ki,” dedi Quinn, “aşağı inişle yukarı çıkış aynı şeydir.”</p>

    <p>“Ama sen onu yukarı çıkartmadın ki,” dedi çocuk. “Yalnız aşağı indi.”</p>

    <p>“Denemeye devam etmeli.”</p>

    <p>Auster’la karısı içeri girdiklerinde Quinn yeni bir deneme için ipi parmağına doluyordu. Başını kaldırınca önce kadını gördü. O kısacık an, başının dertte olduğunu anlamasına yetti. Uzun boylu ve incecik bir sarışındı kadın, ışıl ışıl bir güzelliği vardı, çevresindeki her şeyi görünmez kılan bir enerji ve mutluluk saçıyordu. Quinn bunu kaldıramayacaktı. Sanki Auster ona yitirdiği şeylerle meydan okuyordu, o da kıskançlıkla ve öfkeyle karşılık verdi Auster’a, kendine duyduğu acıma yaralayıcıydı. Evet, bu eşle bu çocuğa sahip olmayı o da isterdi, bütün gün oturup eski kitaplar hakkında saçma sapan nutuklar atmak, yoyolar, jambonlu omletler ve dolmakalemlerle çevrili olmak. Huzura kavuşmak için dua etti.</p>

    <p>Yoyoyu Quinn’in elinde gören Auster, “Bakıyorum tanışmışsınız,” dedi. “Daniel,” dedi çocuğa, “bu Daniel.” Sonra Quinn’e dönüp, yüzünde aynı alaycı gülümsemeyle, “Daniel, bu Daniel,” dedi.</p>

    <p>Çocuk gülmekten kırıldı, “Herkes Daniel,” dedi.</p>

    <p>“Haklısın,” dedi Quinn. “Ben sen’im, sen de ben’sin.”</p>

    <p>“Ve böylece sürüp gidiyor,” diye bağırdı çocuk, birden kollarını iki yana açtı, odanın içinde topaç gibi dönmeye başladı.</p>

    <p>“Ve bu,” diye kadına döndü Auster, “karım Siri.”</p>

    <p>Auster’ın eşi gülümsedi, Quinn’le tanıştığına memnun olduğunu söyledi, candan konuşuyor gibiydi, sonra elini Quinn’e uzattı. Quinn onun elini sıktı, kemiklerinin acayip narinliğini hissetti ve adının Norveç adı olup olmadığını sordu.</p>

    <p>“Bunu pek bilen çıkmaz,” dedi Siri.</p>

    <p>“Norveçli misiniz?”</p>

    <p>“Dolaylı olarak,” dedi Siri. “Northfield, Minnesota üzerinden.” Sonra da o özgün gülüşüyle güldü ve Quinn, bir parça daha yıkıldı.</p>

    <p>“Son dakikada söylediğimi biliyorum,” dedi Auster, “ama zamanınız varsa kalıp bizimle akşam yemeği yer misiniz?”</p>

    <p>“Ah,” dedi Quinn, kendine hâkim olmaya çabalayarak. “Çok naziksiniz. Ama gitsem iyi olacak. Zaten geç kaldım.”</p>

    <p>Son bir çabayla Auster’ın karısına gülümsedi, oğluna el salladı. “Hoşça kal Daniel,” dedi, kapıya doğru giderken.</p>

    <p>Çocuk odanın karşı tarafından ona baktı ve yine güldü. “Hoşça kal kendim!” dedi.</p>

    <p>Auster, Quinn’le birlikte kapıya kadar geldi. “Çekin karşılığı olur olmaz sizi ararım,” dedi. “Rehberde adınız var mı?”</p>

    <p>“Evet,” dedi Quinn. “Tek Quinn benim.”</p>

    <p>“Bana ihtiyacınız olursa,” dedi Auster, “arayın. Yardım etmekten memnun olurum.”</p>

    <p>Auster elini uzatıp onunla tokalaştı, Quinn yoyonun hâlâ elinde olduğunu o zaman fark etti. Yoyoyu Auster’ın sağ eline koydu, omzuna hafifçe dokundu, sonra evden çıktı.</p>
  </div>
</body>
</html>
