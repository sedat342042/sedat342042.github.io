<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>New York Üçlemesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header">9</h1>

    <p>Stillman’la ilk kez Riverside Park’ta karşılaştılar. Öğleden sonraydı, bisikletler, köpek gezdirenler, çocuklarla dolu bir cumartesiydi. Stillman tek başına bir bankta oturuyordu, gözlerini çevrede rasgele dolaştırıyordu, kırmızı defteri kucağındaydı. Her yer ışık içindeydi, insanın gözüne ilişen her bir şeyden fışkırır gibi görünen müthiş bir ışık; ve tepede, ağaçların dallarında hafif bir rüzgâr esiyor, yaprakları ateşli bir hışırtıyla sallıyordu, kıyıda çatlayan dalgalar kadar düzenli gidip gelen, bir yükselip bir alçalan bir hışırtı.</p>

    <p>Quinn bütün adımlarını dikkatle tasarlamıştı. Stillman’ı görmemiş gibi yaparak bankta onun yanına oturdu, kollarını göğsünde kavuşturdu ve gözlerini yaşlı adamın baktığı yöne dikti.</p>

    <p>Her ikisi de konuşmuyordu. Daha sonra Quinn böylece on beş yirmi dakika geçtiğini hesaplayacaktı. Sonra, en ufak bir uyarıda bulunmadan başını yaşlı adama çevirdi ve doğruca suratına bakmaya başladı, gözlerini adamın kırışık profiline dikmişti. Quinn, sanki Stillman’ın kafatasını yakarak bir delik açabilirlermiş gibi bütün gücünü gözlerinde toplamıştı. Böylece beş dakika adamı göz hapsine aldı.</p>

    <p>Sonunda Stillman ona döndü. Şaşırtıcı derecede tatlı bir tenor sesiyle, “Özür dilerim,” dedi, “ama sizinle konuşmam mümkün olamayacak.”</p>

    <p>“Ben size bir şey söylemedim ki,” dedi Quinn.</p>

    <p>“Haklısınız,” dedi Stillman. “Ama yabancılarla konuşma huyum olmadığını bilmenizi isterim.”</p>

    <p>“Tekrarlıyorum,” dedi Quinn, “ben size bir şey söylemedim.”</p>

    <p>“Evet, ilk söylediğinizde de duydum bunu. Ama nedenini merak etmiyor musunuz?”</p>

    <p>“Sanırım etmiyorum.”</p>

    <p>“İyi laf. Sizin mantıklı bir adam olduğunuz belli.”</p>

    <p>Quinn omuzlarını silkip yanıt vermedi. Tepeden tırnağa kayıtsızlık örneğiydi şimdi.</p>

    <p>Stillman bunu görünce yüzüne geniş bir gülümseme yayıldı, Quinn’e doğru eğilip bir sır paylaşır gibi, “Sanırım sizinle anlaşacağız,” diye fısıldadı.</p>

    <p>“Görürüz bakalım,” dedi Quinn, uzunca bir süre sonra.</p>

    <p>Stillman güldü –kısa, derinden gelen bir hah sesiydi–, sonra sözüne devam etti. “Oldum olası yabancılardan hoşlanmadığımı sanmayın. Kendini takdim etmeyen insanlarla konuşmamayı yeğliyorum. Başlayabilmek için elimde bir ad olması gerek.”</p>

    <p>“Ama biri size adını söylerse artık yabancı sayılmaz ki.”</p>

    <p>“Haklısınız. İşte bu yüzden yabancılarla hiç konuşmam.”</p>

    <p>Quinn böyle bir şeye hazırlıklıydı ve nasıl bir yanıt vereceğini biliyordu. Kendini ele verecek değildi. Teknik açıdan Paul Auster olduğundan, saklaması gereken ad buydu. Bunun dışında her şey, gerçeğin kendisi bile bir uydurmaca, arkasına saklanıp güvenlikte olacağı bir maskeydi nasıl olsa.</p>

    <p>“Öyleyse,” dedi, “sizi memnun etmekten mutlu olurum. Benim adım Quinn.”</p>

    <p>“Ya,” dedi Stillman, düşünceli bir sesle, başını sallayarak. “Quinn.”</p>

    <p>“Evet, Quinn. Q-U-I-N-N.”</p>

    <p>“Anladım. Evet, evet, anladım. Quinn. Hımmm. Evet. Çok ilginç. Quinn. Çok tınılı bir sözcük. ‘İkizin’ sözcüğüyle uyaklı, değil mi?”</p>

    <p>“Doğru, ‘ikizin’le uyaklı.”</p>

    <p>“Ve ‘günahın’ ile de, eğer yanılmıyorsam.”</p>

    <p>“Yanılmıyorsunuz.”</p>

    <p>“Aynı zamanda ‘iç’in’ ve ‘için’ ile de. Doğru mu?”</p>

    <p>“Çok doğru.”</p>

    <p>“Hımmm. Çok ilginç. Bu sözcük pek çok yöne çekilebilir, bu Quinn sözcüğü, örneğin ‘kimliğin’... ‘kişiliğin’. ‘Kısmetin’. Ve ‘kirpiğin’. Hımmm. ‘Kinin’le de uyaklı. ‘Kuzenin’i de unutmayalım. Hımmm. Çok ilginç. Ve ‘kesin’. Ve ‘keskin’. Ve ‘derdin’. Ve ‘bezin’. Ve ‘sepetin’. Hımmm. Hatta ‘cinin’le bile uyaklı. Hımmm. Eğer doğru telaffuz edersen ‘geçtin’le bile uyaklı olur. Hımmm. Evet, çok ilginç. Adınızdan çok hoşlandım Bay Quinn. Aynı anda pek çok küçük yöne birden dağılıyor.”</p>

    <p>“Evet, bunu ben de sık sık fark etmişimdir.”</p>

    <p>“Pek çok kişi böyle şeylere dikkat etmez. Onlar sözcükleri taş gibi sanırlar, canlılığı olmayan büyük ve yerinden oynatılmaz nesneler olarak görürler, asla değişmeyen tekhücreli organizmalar gibi.”</p>

    <p>“Taşlar değişebilir. Rüzgâr ve su onları yıpratabilir. Aşınabilirler. Ufalanabilirler. Taşı kırabilirsiniz, çakıl ya da toz haline getirebilirsiniz.”</p>

    <p>“Doğru. Sizin akıllı bir adam olduğunuzu ilk görüşte anlamıştım Bay Quinn. Kaç kişinin beni yanlış anladığını bir bilseniz. İşim bundan büyük zarar gördü, büyük zarar.”</p>

    <p>“İşiniz?”</p>

    <p>“Evet, işim. Projelerim, araştırmalarım, deneylerim.”</p>

    <p>“Ya.”</p>

    <p>“Evet. Ama bütün engellere rağmen bugüne kadar beni kimse yıldıramadı. Şimdi örneğin bugüne kadar yapmış olduğum şeylerin en ilginciyle meşgulüm. Her şey yolunda giderse bir dizi önemli keşfin anahtarını elimde tutacağıma inanıyorum.”</p>

    <p>“Anahtar mı?..”</p>

    <p>“Evet, anahtar. Kilitli kapıları açan şey.”</p>

    <p>“Ya.”</p>

    <p>“Elbette şimdilik yalnızca veri topluyorum, kanıt topluyorum sizin anlayacağınız. Sonra bulduğum şeyleri düzene koymam gerekecek. Çok çetin bir iş. Ne kadar güç olduğuna inanamazsınız, özellikle benim yaşımda biri için.”</p>

    <p>“Tahmin edebiliyorum.”</p>

    <p>“Doğru. Yapacak çok şey var, zamanım ise çok az. Her sabah gün ağarırken kalkıyorum. Hava nasıl olursa olsun sokağa çıkmam şart, sürekli hareket halinde olmalıyım, hep ayaklarımın üzerinde bir yerden bir yere gitmeliyim. Emin olun beni çok yoruyor bu.”</p>

    <p>“Ama değer.”</p>

    <p>“Gerçek için her şey yapılır. Hiçbir fedakârlık fazla değildir.”</p>

    <p>“Haklısınız.”</p>

    <p>“Gördünüz mü, benim anladığımı hiç kimse anlamadı. Ben ilkim. Bir tek ben anladım. Bu da benim sırtıma büyük sorumluluk yüklüyor.”</p>

    <p>“Dünyanın ağırlığı sırtınızda.”</p>

    <p>“Evet, adeta öyle. Dünya, ya da ondan geriye ne kalmışsa.”</p>

    <p>“Durumun bu kadar kötü olduğunu fark etmemiştim.”</p>

    <p>“Bu kadar kötü. Hatta belki daha da kötü.”</p>

    <p>“Ya.”</p>

    <p>“Bakın, dünya paramparça, efendim. Parçaları tekrar bir araya getirmek de benim görevim.”</p>

    <p>“Çok büyük bir iş üstlenmişsiniz.”</p>

    <p>“Bunu biliyorum. Ama ben işin ilkesini arıyorum. Bu bir tek kişinin elindedir. Ben temeli kurabilirsem başka eller restorasyon işini yapabilirler. Önemli olan işin temeli, ilk kuramsal adım. Ne yazık ki bunu yapacak başka biri yok.”</p>

    <p>“İşinizi ilerletebildiniz mi?”</p>

    <p>“Çok büyük adımlar attım. Aslında çok önemli bir hamlenin eşiğinde olduğumu hissediyorum şimdi.”</p>

    <p>“Bunu duymak içimi rahatlattı.”</p>

    <p>“Evet, insanı rahatlatan bir düşünce bu, gerçekten. Hepsi benim akıllılığım, zihnimin şaşırtıcı berraklığı sayesinde.”</p>

    <p>“Bundan kuşkum yok.”</p>

    <p>“Bakın, ben kendimi sınırlamam gerektiğini anladım. Elde ettiğim sonuçların kesin olmasını sağlayacak küçük bir alanda çalışmalıyım.”</p>

    <p>“Adeta temelin temeli.”</p>

    <p>“Tam üstüne bastınız. İlkenin ilkesi, çalışma yöntemi. Bakın efendim, dünya parçalar halinde. Yalnızca amaç duygumuzu yitirmekle kalmadık, ondan söz edebileceğimiz dili de yitirdik. Kuşkusuz bunlar ruhsal şeyler, ama maddi dünyada karşılıkları var. Benim müthiş hareketim, kendimi fiziksel, yanı başımdaki somut şeylerle sınırlamak oldu. Amaçlarım yüce, ama şimdilik gündelik yaşamın içinde çalışıyorum. İşte bu yüzden beni hep yanlış anlıyorlar. Neyse, önemi yok. Böyle şeylere omuz silkip geçmeyi öğrendim.”</p>

    <p>“Hayran olunası bir yanıt.”</p>

    <p>“Tek yanıt. Benim konumumdaki bir adama yakışan tek yanıt. Bakın ben yeni bir dil yaratma sürecindeyim. Böyle bir işin içindeyken başkalarının budalalıklarıyla uğraşamam. Her ne olursa olsun, bu, benim sağaltmaya çalıştığım hastalığın bir parçası.”</p>

    <p>“Yeni bir dil mi?..”</p>

    <p>“Evet. Söylememiz gerekeni sonunda söyleyebilecek bir dil. Çünkü bizim sözcüklerimiz artık dünyaya uymuyor. Nesneler birer bütünken sözcüklerimizin onları ifade edebileceğine emindik. Ama bu şeyler yavaş yavaş birbirinden koptu, parçalandı, karmaşa içine yuvarlandı. Ancak sözcüklerimiz aynı kaldı. Onlar yeni gerçeğe uyum sağlamadılar. Bu yüzden, ne zaman gördüğümüz şeylerden söz etmeye çalışsak yanlış konuşuruz, anlatmaya çalıştığımız şeyi çarpıtırız. Her şey birbirine karışmıştır. Ama sizin de anladığınız gibi sözcükler değişebilirler. Sorun, bunun nasıl ortaya konacağında. İşte ben şimdi bu yüzden mümkün olan en basit araçlarla çalışıyorum; öylesine basit ki bunlar bir çocuk bile ne dediğimi anlayabilir. Bir şeye ait olan bir sözcük düşünün – örneğin şemsiye. Ben şemsiye dediğimde siz o nesneyi zihninizde görürsünüz. Bir tür sopadır gördüğünüz, üst kısmında katlanabilir metal çubuklar vardır, bunlar açıldığında sizi yağmurdan koruyacak sugeçirmez bir malzeme için armatür oluştururlar. Bu son ayrıntı önemlidir. Şemsiye yalnızca bir nesne olmakla kalmaz. Bir işlevi olan bir nesnedir, başka bir deyişle insanın iradesini ifade eder. Durup düşünürseniz her nesnenin şemsiyeye benzediğini görürsünüz, çünkü hepsinin bir işlevi vardır. Kalem yazmaya yarar, ayakkabı giymeye, araba sürmeye. Şimdi sorum şu: Bir nesne işlevini artık yerine getirmezse ne olur? Hâlâ o nesne midir yoksa başka bir şey mi olmuştur? Şemsiyenin kumaşını yırtarsanız şemsiye şemsiye olmayı sürdürür mü? Telini açar, başınızın üstüne tutar, yağmura çıkar ve sırılsıklam olursunuz. Bu nesneye hâlâ ‘şemsiye’ demek mümkün müdür? Genellikle der insanlar. Olsa olsa, şemsiye bozulmuş, derler. Benim gözümde bu çok ciddi bir yanılgıdır, bütün dertlerimizin kaynağıdır. Şemsiye artık işlevini yerine getiremediğinden artık bir şemsiye değildir. Şemsiyeye benzeyebilir, bir zamanlar şemsiye olmuştur, ama artık başka bir şeye dönüşmüştür. Ama sözcük aynı kalmıştır. Bu yüzden artık o şeyi ifade edemez. Tam ve doğru değildir; sahtedir; göstermesi gereken şeyi gizlemektedir. Elimizde tuttuğumuz sıradan, özelliksiz bir nesneyi bile adlandıramazsak bizi gerçekten ilgilendiren şeylerden söz etmeyi nasıl bekleyebiliriz? Kullandığımız sözcüklere değişim düşüncesini katamazsak çaresizliğimiz sürecek.”</p>

    <p>“Peki işiniz?”</p>

    <p>“Benim işim çok basit. New York’a gelme nedenim burasının en bahtsız, en alçak yer olması. Her yerde bir mahvolmuşluk var, düzensizlik evrensel boyutta. Görmek için gözünüzü açıp bakmanız yeter. Mahvolmuş insanlar, mahvolmuş şeyler, mahvolmuş düşünceler. Bütün kent bir çöp yığını. Benim amacıma harika uyuyor. Sokaklar benim için sonsuz bir malzeme kaynağı, parçalanmış şeyleri bulabileceğim bitmek bilmez bir depo. Her gün elimde çantam dışarı çıkıyorum, incelemeye değer nesneleri topluyorum. Elimde yüzlerce örnek var, üstü çentilmişten kırılmışlara kadar, ufak oyuklar olandan ezilmişlere kadar, toz haline gelmişten çürümüşüne kadar.”</p>

    <p>“Bunları ne yapıyorsunuz?”</p>

    <p>“Onlara adlar veriyorum.”</p>

    <p>“Adlar mı?..”</p>

    <p>“Bu nesnelere uyacak yeni sözcükler icat ediyorum.”</p>

    <p>“Ya. Şimdi anlıyorum. Ama nasıl karar veriyorsunuz? Doğru sözcüğü bulduğunuzu nasıl biliyorsunuz?”</p>

    <p>“Ben asla hata yapmam. Deham buna izin vermez.”</p>

    <p>“Bir örnek verebilir misiniz?”</p>

    <p>“Bulduğum sözcüklerden mi?”</p>

    <p>“Evet.”</p>

    <p>“Özür dilerim, ama bu mümkün değil. Bu benim sırrım, anlarsınız ya. Kitabım yayımlanınca siz de öğreneceksiniz, herkes de. Ama şimdilik bunu kendime saklıyorum.”</p>

    <p>“Çok gizli bilgi.”</p>

    <p>“Doğru. Çok gizli.”</p>

    <p>“Özür dilerim.”</p>

    <p>“Fazla üzülmeniz gerekmez. Çok geçmeden bulduklarımı düzene sokarım. O zaman büyük şeyler olmaya başlayacak. İnsanlık tarihinin en önemli olayı gerçekleşecek.”</p>

    <div class="subchapter html5_section">
      <p>İkinci karşılaşmaları ertesi sabah saat dokuzu biraz geçe oldu. Günlerden pazardı ve Stillman otelinden her günkünden bir saat geç çıkmıştı. Her zaman kahvaltı ettiği Mayflower Kafe’ye kadar iki blok yürüdü ve kafenin arka tarafında bir köşe bölmeye oturdu. Artık daha cüretkâr davranmaya başlayan Quinn yaşlı adamın peşinden lokantaya girdi ve aynı bölmeye, onun karşısına oturdu. Bir iki dakika boyunca Stillman onun varlığından habersiz göründü. Sonra başını elindeki yemek listesinden kaldırıp Quinn’in yüzünü dalgın dalgın inceledi. Onu bir gün önce gördüğünü unutmuş gibiydi.</p>

      <p>“Sizi tanıyor muyum?” diye sordu.</p>

      <p>“Sanmıyorum,” dedi Quinn. “Adım Henry Dark.”</p>

      <p>“Ya,” diye başını salladı Stillman. “En önemli şeyi söyleyerek söze başlayan bir adam. Hoşuma gitti.”</p>

      <p>“Ben lafı dolaştırmadan konuşurum,” dedi Quinn.</p>

      <p>“Dolaştırmak mı? Ne dolaştırması?”</p>

      <p>“Yangın yerinde dolaştırmak, elbette.”</p>

      <p>“Ah, evet. Yangın yeri. Doğru.” Stillman, Quinn’in yüzüne baktı; şimdi daha dikkatliydi, ama belli ki biraz aklı karışmıştı. “Özür dilerim,” dedi, “ama adınızı anımsayamadım. Adınızı bana söyleyeli çok olmadığını anımsıyorum ama aklımdan çıkmış.”</p>

      <p>“Henry Dark,” dedi Quinn.</p>

      <p>“Öyle ya. Evet, şimdi aklıma geliyor. Henry Dark.” Stillman uzunca bir süre sustu, sonra başını iki yana salladı. “Ne yazık ki bu mümkün değil efendim.”</p>

      <p>“Neden değil?”</p>

      <p>“Çünkü Henry Dark diye biri yok.”</p>

      <p>“Belki ben başka bir Henry Dark’ımdır. Yani var olmayan Henry Dark’a karşı var olan Henry Dark.”</p>

      <p>“Hımmm. Evet, sizi anlıyorum. Bazen iki kişi aynı adı taşıyabilirler. Adınızın Henry Dark olması da mümkün. Ama siz ‘o’ Henry Dark değilsiniz.”</p>

      <p>“O sizin arkadaşınız mı?”</p>

      <p>Stillman iyi bir espri duymuşçasına kahkaha attı. “Pek sayılmaz,” dedi. “Bakın, aslında Henry Dark diye biri hiç olmadı. Onu ben uydurdum. Benim icadım o.”</p>

      <p>“Olamaz,” dedi Quinn, inanmamış gibi yaparak.</p>

      <p>“Evet. Bir zamanlar yazdığım bir kitaptaki bir karakter o. Uydurma biri.”</p>

      <p>“Buna inanmam güç.”</p>

      <p>“Kimse inanmak istemedi. Ben herkesi kandırdım.”</p>

      <p>“Şaşırtıcı. Peki neden böyle bir şey yaptınız?”</p>

      <p>“Ona ihtiyacım vardı da ondan. O zamanlar bazı düşüncelerim vardı ki bunlar çok tehlikeli ve tartışmalıydılar. Ben de bu fikirler bir başkasından geliyormuş gibi yaptım. Kendimi koruma yoluydu bu.”</p>

      <p>“Henry Dark adında nasıl karar kıldınız?”</p>

      <p>“İyi bir ad, öyle değil mi? Çok hoşuma gidiyor. Gizem dolu, aynı zamanda çok da uygun. Benim amacıma çok güzel uydu. Hem gizli bir anlamı da vardı.”</p>

      <p>“Karanlığı ima etmesi mi?”<a class="si-noteref epub-type_noteref" href="#f1" id="ref_f1">1</a></p>

      <p>“Yo, yo. O kadar açık bir şey değil. Adın baş harfleri: H.D. Bu çok önemliydi.”</p>

      <p>“Nasıl yani?”</p>

      <p>“Tahminde bulunmak istemez misiniz?”</p>

      <p>“Sanmıyorum.”</p>

      <p>“Ah, bir deneyin. Üç tahminde bulunun. Bilemezseniz ben söylerim.”</p>

      <p>Quinn biraz durdu, elinden geleni yapmaya çalıştı. “H.D.” dedi. “Henry David yerine mi? Henry David Thoreau’da olduğu gibi?”</p>

      <p>“Hiç ilgisi yok.”</p>

      <p>“Peki işi basitinden alalım. Şair Hilda Doolittle olabilir mi?”</p>

      <p>“İlkinden de beter bir tahmin.”</p>

      <p>“Tamam, bir tahmin daha. H.D. H... ve D... Bir dakika... Örneğin... Ah... Evet, buldum. H. ağlayan filozof Herakleitos için, D. de gülen filozof Demokritos için. Herakleitos ve Demokritos. Diyalektiğin iki kutbu.”</p>

      <p>“Çok zekice bir yanıt.”</p>

      <p>“Bildim mi?”</p>

      <p>“Hayır, tabii ki bilemediniz. Ama yine de yanıtınız zekice.”</p>

      <p>“Çabalamadığımı söyleyemezsiniz.”</p>

      <p>“Söyleyemem. Bu yüzden sizi ödüllendirip doğru yanıtı söyleyeceğim. Çünkü çabaladınız. Hazır mısınız?”</p>

      <p>“Hazırım.”</p>

      <p>“Henry Dark adının baş harfleri H.D., Humpty Dumpty anlamına geliyor.”</p>

      <p>“Kim?”</p>

      <p>“Humpty Dumpty. Neden söz ettiğimi biliyorsunuzdur. Şu yumurta.”<a class="si-noteref epub-type_noteref" href="#f2" id="ref_f2">2</a></p>

      <p>“Yani, ‘<em>Humpty Dumpty bir duvara oturdu</em>’daki gibi mi?”</p>

      <p>“Doğru.”</p>

      <p>“Anlamıyorum...”</p>

      <p>“Humpty Dumpty: İnsan durumunun en saf biçimlenmesi. Beni iyi dinleyin efendim. Bir yumurta nedir? Henüz doğmamış olan şeydir. Bir paradoks, değil mi? Çünkü eğer doğmamışsa Humpty Dumpty nasıl canlı olabilir ki? Ama yine de canlı; hataya düşmeyin. Bunu biliyoruz, çünkü o konuşabiliyor. Daha da ötesi, o bir dil filozofu. <em>‘Ben bir sözcüğü kullandığımda,’ dedi Kumkuma onu aşağılayarak, ‘tam ne demek istediğimi söylerim; ne eksiğini ne fazlasını.’ ‘Asıl sorun,’ dedi Alice, ‘sözcükleri bu kadar değişik anlamlarda kullanıp kullanamayacağınız.’ ‘Asıl sorun, bir ustalık sorunudur, o kadar,’ dedi Kumkuma.”</em><a class="si-noteref epub-type_noteref" href="#f3" id="ref_f3">3</a></p>

      <p>“Lewis Carroll.”</p>

      <p>“<em>Aynanın İçinden</em>, altıncı bölüm.”</p>

      <p>“İlginç.”</p>

      <p>“İlginç olmaktan da öte, efendim. Çok önemli. İyi dinleyin, belki bir şey öğrenebilirsiniz. Humpty Dumpty, Alice’le yaptığı kısa konuşmada insanların umutlarının geleceğini kısaca tanımlayıp kurtuluşumuzun çaresini söylüyor: konuştuğumuz sözcüklerin efendisi olmak, dilin, ihtiyaçlarımızı gidermesini sağlamak. Humpty Dumpty bir peygamberdi, dünyanın hazır olmadığı gerçekleri söyleyen bir adamdı.”</p>

      <p>“Bir adam mı?..”</p>

      <p>“Özür dilerim. Dilim sürçtü. Bir yumurta demek istiyorum. Ama bu dil sürçmesi bir şey öğretiyor ve görüşümü kanıtlamama yardımcı oluyor. Çünkü bir bakıma herkes yumurtadır. Varızdır ama kaderimizde yazılı olan biçimi henüz almamışızdır. Tepeden tırnağa olasılığızdır, henüz gelmeyen şeyin örneğizdir. Çünkü insan kovulmuş bir yaratıktır, bunu Tekvin’den biliyoruz. Humpty Dumpty de kovulmuş bir yaratıktır. Duvardan düşmüştür, kimse onun parçalarını yeniden bir araya getiremez, ne kral, ne kralın atları, ne de kralın adamları. Ama şimdi hepimiz bunu sağlamaya çalışmalıyız. İnsan olarak görevimiz bu: yumurtayı yeniden tek parça haline getirmek. Çünkü hepimiz birer Humpty Dumpty’yizdir efendim. Ona yardım etmekle kendimize yardım etmiş olacağız.”</p>

      <p>“İnandırıcı bir tez.”</p>

      <p>“En ufak bir eksiğini bulamazsınız.”</p>

      <p>“Yumurtada çatlak yok.”</p>

      <p>“Tamamen öyle.”</p>

      <p>“Ve aynı zamanda Henry Dark’ın kökeni.”</p>

      <p>“Evet. Ama ötesi de var. Bir başka yumurta daha var aslında.”</p>

      <p>“Birden fazla mı var?”</p>

      <p>“Ulu Tanrım, evet. Milyonlarca yumurta var. Ama benim kastettiğim özellikle ünlü. Herhalde yumurtaların en ünlüsü.”</p>

      <p>“Sizi takip edemiyorum.”</p>

      <p>“Kolomb’un yumurtasından söz ediyorum.”</p>

      <p>“Tabii ya. Elbette.”</p>

      <p>“Hikâyeyi biliyor musunuz?”</p>

      <p>“Herkes bilir onu.”</p>

      <p>“Çok tatlı, değil mi? Bir yumurtayı dik olarak nasıl durduracağı sorulduğunda yumurtanın dibine hafifçe vurdu, dibinin düzleşmesini sağlayacak kadar çatlattı kabuğu ve elini çekince yumurta dik durdu.”</p>

      <p>“İşe yaradı.”</p>

      <p>“Elbette yaradı. Kolomb bir dâhiydi. Cenneti aradı ve Yenidünya’yı buldu. Oranın cennet olması için henüz vakit geç değil.”</p>

      <p>“Gerçekten de.”</p>

      <p>“Henüz her şeyin iyi gitmediğini kabul ediyorum. Ama yine de umut var. Amerikalılar yeni dünyalar keşfetme arzularını asla yitirmemişlerdir. 1969’da neler olduğunu anımsıyor musunuz?”</p>

      <p>“Pek çok şey anımsıyorum. Siz hangisini söylüyorsunuz?”</p>

      <p>“İnsanoğlu ayda yürüdü. Bir düşünün bunu efendim. İnsanoğlu ayda yürüdü!”</p>

      <p>“Evet, anımsıyorum. Başkana bakılırsa, yaratılıştan bu yana en müthiş olaydı bu.”</p>

      <p>“Haklıydı. O adamın söylediği tek zekice şey. Sizce ay neye benziyor?”</p>

      <p>“Hiçbir fikrim yok.”</p>

      <p>“Haydi ama, bir daha düşünün.”</p>

      <p>“Tabii ya. Ne demek istediğinizi şimdi anladım.”</p>

      <p>“Tamam, benzerlik tam değil. Ama bazı evrelerinde, özellikle de bulutsuz gecelerde ay bir yumurtaya çok benzer.”</p>

      <p>“Evet. Çok benzer.”</p>

      <p>Tam o anda bir garson kız Stillman’ın kahvaltısını getirdi ve masaya, onun önüne bıraktı. Yaşlı adam yiyeceklere beğenerek baktı. Sağ elindeki bıçağı abartılı bir hareketle kaldırıp az pişmiş yumurtasının kabuğunu kırarken, “Gördüğünüz gibi efendim,” dedi, “her taşın altına bakıyorum.”</p>
    </div>

    <p>Üçüncü buluşmaları o gün daha geç bir saatte oldu. İkindi saatleriydi, tuğlalara ve yapraklara puslu bir ışık vuruyor, gölgeler uzuyordu. Stillman bir kez daha Riverside Park’a çekildi, bu kez iyice kıyısına gitmiş, 84. Sokak’ta Mount Tom adıyla bilinen ufak bir tepede durmuştu. Aynı tepecikte, 1843 ve 1844 yıllarının yaz aylarında Edgar Allan Poe saatlerce oturup Hudson Nehri’ne bakardı. Quinn bunu biliyordu, çünkü böyle şeyleri öğrenmeyi kendine iş edinmişti. Aslında kendisi de sık sık orada saatlerce oturmuştu.</p>

    <p>Yapmak zorunda olduğu şeyi yapmaktan artık pek korkmuyordu. Kayanın çevresinde iki üç kez dolaştı, ama Stillman’ın dikkatini çekemedi. Sonra yaşlı adamın yanına oturup onu selamladı. İnanılmaz bir şey ama Stillman onu tanımadı. Quinn üçüncü kez kendini tanıtıyordu ve her seferinde bir başka kişiymiş gibi oluyordu. Bunun iyiye mi kötüye mi işaret olduğuna karar veremedi. Eğer Stillman numara yapıyorsa dünyada onun gibi bir oyuncu yok demekti. Çünkü Quinn her ortaya çıkışında karşısındakine sürpriz yapmıştı. Ama Stillman gözünü bile kırpmamıştı. Öte yandan Stillman onu gerçekten tanıyamamışsa bu ne anlama geliyordu? Bir insanın gördüğü şeylere karşı bu kadar kayıtsız olması mümkün müydü?</p>

    <p>Yaşlı adam ona kim olduğunu sordu.</p>

    <p>“Adım Peter Stillman,” dedi Quinn.</p>

    <p>“O benim adım,” diye yanıtladı onu Stillman. “Peter Stillman benim.”</p>

    <p>“Ben öteki Peter Stillman’ım,” dedi Quinn.</p>

    <p>“Ya. Oğlumu kastediyorsun. Evet, bu mümkün. Ona çok benziyorsun. Ama tabii Peter sarışındır, sense esmersin. Henry Dark değilsin, ama saçların siyah. Ama insanlar değişir, öyle değil mi? Bir bakarsın böyleyizdir, bir bakarsın şöyle.”</p>

    <p>“Doğru.”</p>

    <p>“Seni sık sık merak ettim Peter. Birçok kez kendi kendime, acaba Peter neler yapıyor, diye düşündüm.”</p>

    <p>“Şimdi çok daha iyiyim, sağ ol.”</p>

    <p>“Bunu duyduğuma sevindim. Bir zamanlar biri bana senin öldüğünü söylemişti. Buna çok üzülmüştüm.”</p>

    <p>“Yo, ben tamamen düzeldim.”</p>

    <p>“Bunu görebiliyorum. Çakı gibisin. Hem çok da iyi konuşuyorsun.”</p>

    <p>“Bütün sözcükleri söyleyebiliyorum artık. Hatta pek çok kişinin zorlandığı sözcükleri bile. Hepsini söyleyebiliyorum.”</p>

    <p>“Seninle gurur duyuyorum, Peter.”</p>

    <p>“Hepsini size borçluyum.”</p>

    <p>“Çocuklar Tanrı’nın lütfu. Hep söyledim bunu. Mukayese edilemeyecek bir lütuf.”</p>

    <p>“Buna eminim.”</p>

    <p>“Bana gelince; iyi günlerim de oluyor kötü günlerim de. Kötü günler geldiğinde iyi olanları düşünüyorum. Bellek büyük bir lütuf, Peter. Neredeyse ölüm kadar iyi.”</p>

    <p>“Hiç kuşkusuz.”</p>

    <p>“Elbette şimdide de yaşamalıyız. Örneğin ben şimdi New York’tayım. Yarın başka bir yerde olabilirim. Çok yolculuk ederim ben. Bugün buradayımdır, yarın yokumdur. İşimin gereği bu.”</p>

    <p>“İnsanı teşvik edici bir şey olmalı.”</p>

    <p>“Evet, beni çok teşvik etti. Zihnim hep çalışır.”</p>

    <p>“Bunu duyduğuma sevindim.”</p>

    <p>“Yılların ağırlığı hissediliyor, doğru bu. Ama şükredeceğimiz çok şey var. Zaman bizi yaşlandırıyor, ama bize aynı zamanda günü ve geceyi de veriyor. Biz öldüğümüzde yerimize geçecek biri bulunuyor hep.”</p>

    <p>“Hepimiz yaşlanıyoruz.”</p>

    <p>“Sen yaşlandığında belki de seni avutacak bir oğlun olur.”</p>

    <p>“Bunu çok isterdim.”</p>

    <p>“O zaman sen de benim kadar şanslı olursun. Unutma Peter, çocuklar insana bir lütufturlar.”</p>

    <p>“Unutmam.”</p>

    <p>“Hem bütün yumurtaları aynı sepete koymaman gerektiğini de unutma. Öte yandan, kuluçkaya yatmadan tavuklarını sayma.”</p>

    <p>“Hayır. Her şeyi olduğu gibi kabul ederim ben.”</p>

    <p>“En sonunda da, doğru olduğuna yürekten inanmadığın hiçbir şeyi söyleme.”</p>

    <p>“Söylemem.”</p>

    <p>“Yalan söylemek kötü bir şeydir. Doğduğuna pişman eder insanı. Doğmamış olmak ise bir lanettir. Zamanın dışında yaşamaya mahkûm olursun. Ve zamanın dışında yaşayınca da gece de yoktur gündüz de. Ölme fırsatın bile olmaz.”</p>

    <p>“Anlıyorum.”</p>

    <p>“Yalanı geri alamazsın. Gerçek bile yeterli olmaz buna. Ben babayım ve bunları bilirim. Ülkemizin babasının başına neler geldiğini hatırla. Kiraz ağacını kesti, sonra babasına, ‘Yalan söyleyemem,’ dedi. Çok geçmeden metal parayı nehrin öteki yakasına fırlattı. Bu iki hikâye Amerikan tarihinde çok önemli olaylardır. George Washington ağacı kesti, sonra da parayı attı. Anlıyor musun? O bize çok temel bir gerçeği söylüyordu. Yani, paranın ağaçta yetişmediğini. İşte bizim ülkemiz bu yüzden büyük bir ülke, Peter. Şimdi her kâğıt paranın üzerinde George Washington’ın resmi var. Bütün bunlardan çıkarılacak çok önemli bir ders var.”</p>

    <p>“Sizinle aynı görüşteyim.”</p>

    <p>“Tabii ağacın kesilmiş olması şanssızlıktı. O ağaç Hayat Ağacı’ydı, ve bize ölüme karşı bağışıklık sağlayacaktı. Şimdi biz ölüme kucak açıyoruz, özellikle de yaşlanınca. Ama ülkemizin babası görevini biliyordu. Başka türlü davranamazdı. ‘Hayat bir kâse kirazdır’ cümlesinin anlamı budur. Eğer ağaç ayakta kalsaydı, ebedi hayata sahip olabilirdik.”</p>

    <p>“Ne demek istediğinizi anlıyorum.”</p>

    <p>“Kafamda böyle birçok fikir var. Kafam hep çalışır. Sen her zaman zeki bir çocuktun Peter, anladığına seviniyorum.”</p>

    <p>“Sözlerinizi gayet iyi izleyebiliyorum.”</p>

    <p>“Bir baba oğluna her zaman, kendi öğrendiği dersleri öğretmelidir. Böylece bilgi kuşaktan kuşağa aktarılır ve hepimiz bilge oluruz.”</p>

    <p>“Bana anlattıklarınızı unutmayacağım.”</p>

    <p>“Artık huzur içinde ölebilirim, Peter.”</p>

    <p>“Sevindim.”</p>

    <p>“Ama hiçbir şeyi unutmamalısın.”</p>

    <p>“Unutmam baba. Söz.”</p>

    <div class="subchapter html5_section">
      <p>Ertesi sabah, Quinn her zamanki saatinde otelin önündeydi. Hava sonunda değişmişti. İki haftadır süren harika havanın yerine şimdi New York’a yağmur çiseliyordu, hareket halindeki ıslak lastiklerin sesleri sokakları doldurmuştu. Quinn bir saat kadar bankta oturdu, siyah bir şemsiyenin altına sığınmıştı, Stillman’ın her an kapıdan çıkabileceğini düşünüyordu. Çöreğini yiyip kahvesini içti, Mets’in pazar günü kaybettiği maçın haberini okudu, ama yaşlı adam hâlâ görünürde yoktu. “Sabret”, dedi Quinn kendine ve gazetenin geri kalanını da gözden geçirmeye başladı. Kırk dakika geçti. Son sayfalara geldi, iki şirketin birleşmesiyle ilgili bir analizi okumak üzereydi ki yağmur şiddetini artırdı. İstemeye istemeye oturduğu banktan kalktı ve otelin karşısındaki kaldırımda bir kapı eşiğine sığındı. Orada, ıslanan ayakkabılarıyla tam bir buçuk saat bekledi. “Acaba Stillman hasta mı?” diye düşündü. Quinn onu yatağında yatmış ateşler içinde terlerken gözünün önüne getirdi. Belki de yaşlı adam gece ölmüş, cesedi henüz bulunmamıştı. Böyle şeyler oluyor, diye düşündü Quinn.</p>

      <p>Bugün çok önemli bir gün olacaktı ve Quinn bugün için ayrıntılı olarak inceden inceye planlar yapmıştı. Ama evdeki hesap çarşıya uymamıştı. Böyle bir durumu dikkate almadığı için kendine kızıyordu şimdi.</p>

      <p>Yine de tereddüt ediyordu. Şemsiyesinin altında dikiliyor, yağmurun küçük, ince damlalar halinde şemsiyenin üzerinde kaymasını izliyordu. Saat on bir olduğunda ne yapacağına karar vermeye başladı. Yarım saat sonra karşı kaldırıma geçti, aşağıya doğru kırk adım kadar yürüdü ve Stillman’ın oteline girdi. Otelin içi haşarat ilacı ve izmarit kokuyordu. Yağmurda gidecek yeri olmayan birkaç otel müşterisi, lobide, portakal rengi plastik koltuklara yayılmışlardı. Lobi bomboş duruyordu, bayat düşüncelerle doluydu.</p>

      <p>Gömleğinin kollarını kıvırmış iriyarı bir siyah adam bankonun gerisinde oturuyordu. Dirseğinin birini tezgâha dayamıştı, başını avuç içine yaslamıştı. Öteki eliyle resimli bir gazetenin sayfalarını çeviriyor, ama yazılanları okumak için zaman harcamıyordu. Sanki ömrünü o otelde geçirmişçesine bıkkın görünüyordu.</p>

      <p>“Müşterilerinizden biri için bir not bırakmak istiyorum,” dedi Quinn.</p>

      <p>Adam başını kaldırıp ona şöyle bir baktı, sanki çekilip gitmesini istiyordu.</p>

      <p>“Burada müşteri yok,” dedi adam. “Biz onlara konuk deriz.”</p>

      <p>“Konuklarınızdan biri için öyleyse. Bir not bırakmak istiyorum.”</p>

      <p>“Acaba bu konuk kimmiş, kardeş?”</p>

      <p>“Stillman. Peter Stillman.”</p>

      <p>Adam biraz düşünür gibi yaptı, sonra başını iki yana salladı. “I-ıh. Bu adda birini hatırlamıyorum.”</p>

      <p>“Kayıt defteriniz yok mu?”</p>

      <p>“Evet, bir defterimiz var. Ama kasada.”</p>

      <p>“Kasa mı? Ne diyorsun sen?”</p>

      <p>“Defterden söz ediyorum kardeş. Patron defteri kasaya koyup kilitlemekten hoşlanıyor.”</p>

      <p>“Herhalde kasanın şifresini bilmiyorsundur?”</p>

      <p>“Kusura bakma. Bir tek patron bilir onu.”</p>

      <p>Quinn içini çekti, elini cebine attı, beş dolarlık bir banknot çıkardı. Parayı bankoya yapıştırdı, elini de üzerine koydu.</p>

      <p>“Sanırım sende defterin bir kopyası yoktur, öyle değil mi?” diye sordu.</p>

      <p>“Olabilir,” dedi adam. “Büroma bakmam gerek.”</p>

      <p>Adam tezgâhın üzerinde serili duran gazeteyi kaldırdı, defter gazetenin altındaydı.</p>

      <p>“Çok şanslıyız,” dedi Quinn elini paranın üzerinden çekerken.</p>

      <p>“Hı-hı,” dedi adam, “sanırım şanslı günümdeyim.” Parayı tezgâhın üzerinde kaydırdı, kenarından aşağı indirdi ve cebine attı. “Arkadaşınızın adı ne demiştiniz?”</p>

      <p>“Stillman. Beyaz saçlı, yaşlı bir adam.”</p>

      <p>“Paltolu bey mi?”</p>

      <p>“Evet, o.”</p>

      <p>“Biz ona profesör diyoruz.”</p>

      <p>“O adam. Oda numarası kaç? Yaklaşık iki hafta önce gelmişti otelinize.”</p>

      <p>Görevli, defteri açtı, sayfalarını çevirdi, parmağını adların ve numaraların olduğu sütun boyunca gezdirdi. “Stillman,” dedi. “303 numaralı oda. Ama artık burada değil.”</p>

      <p>“Ne?”</p>

      <p>“Otelden ayrılmış.”</p>

      <p>“Sen neden söz ediyorsun?”</p>

      <p>“Dinle kardeş, ben sana burada yazanı söylüyorum, o kadar. Stillman dün gece otelden ayrılmış. Gitmiş.”</p>

      <p>“Böyle saçma şey duymadım.”</p>

      <p>“Ne olduğu umurumda değil. Her şey burada beyaz üzerine siyah yazıyor.”</p>

      <p>“Gideceği adresi bırakmış mı?”</p>

      <p>“Alay mı ediyorsun?”</p>

      <p>“Saat kaçta ayrılmış?”</p>

      <p>“Gece nöbetçisine sormam gerek, Louie’ye. Saat sekizde gelir.”</p>

      <p>“Odaya bakabilir miyim?”</p>

      <p>“Kusura bakmayın. Odayı bu sabah kendim müşteriye verdim. Adam şimdi yukarıda, uyuyor.”</p>

      <p>“Neye benziyordu?”</p>

      <p>“Beş papele karşılık bu kadar soru fazla.”</p>

      <p>“Unut gitsin,” dedi Quinn, elini umarsızca sallayarak. “Önemi yok.”</p>
    </div>

    <div class="subchapter html5_section">
      <p>Sağanak yağmur altında evine yürüdü, şemsiyesine rağmen sırılsıklam olmuştu. İşlevler bitti, dedi kendi kendine, sözcüklerin anlamları da bitti. Şemsiyeyi oturma odasının zeminine bezginlikle attı. Sonra ceketini çıkarıp duvara fırlattı. Her tarafa sular sıçradı. Şaşkınlıktan aklına yapacak başka şey gelmediğinden Virginia Stillman’a telefon etti. Quinn kapatmak üzereyken kadın telefonu açtı.</p>

      <p>“Onu gözden kaybettim,” dedi Quinn.</p>

      <p>“Emin misiniz?”</p>

      <p>“Dün gece odasını bırakmış. Nerede olduğunu bilmiyorum.”</p>

      <p>“Korkuyorum Paul.”</p>

      <p>“Sizi aradı mı?”</p>

      <p>“Bilmiyorum. Sanırım aradı, ama emin değilim.”</p>

      <p>“Ne demek oluyor bu?”</p>

      <p>“Bu sabah ben banyo yaparken çalan telefonu Peter açtı. Kimin aradığını söylemedi. Odasına gitti, perdeleri kapattı, benimle konuşmuyor.”</p>

      <p>“Ama daha önce de böyle yaptığı oldu.”</p>

      <p>“Evet. Bu yüzden emin olamıyorum. Ama uzun zamandır yapmamıştı.”</p>

      <p>“Kulağa kötü geliyor.”</p>

      <p>“Ben de bu yüzden korkuyorum.”</p>

      <p>“Merak etmeyin. Benim bazı fikirlerim var. Hemen onlar üzerinde çalışmaya başlayacağım.”</p>

      <p>“Sizi nasıl bulacağım?”</p>

      <p>“Nerede olursam olayım iki saatte bir sizi ararım.”</p>

      <p>“Söz mü?”</p>

      <p>“Evet, söz.”</p>

      <p>“Öyle korkuyorum ki dayanamayacağım.”</p>

      <p>“Hepsi benim yüzümden. Budalaca bir hata yaptım, çok özür dilerim.”</p>

      <p>“Hayır, sizi suçlamıyorum. Hiç kimse birini günde yirmi dört saat gözleyemez. Mümkün değil bu. Onun derisinin altına girerseniz olur bu.”</p>

      <p>“Sorun da bu ya. Ben öyle yapabildiğimi sanıyordum.”</p>

      <p>“Çok geç kalmadık, değil mi?”</p>

      <p>“Kalmadık. Daha çok zamanımız var. Merak etmenizi istemiyorum.”</p>

      <p>“Etmemeye çalışırım.”</p>

      <p>“İyi. Sizi ararım.”</p>

      <p>“İki saatte bir?”</p>

      <p>“İki saatte bir.”</p>
    </div>

    <p>Quinn bu konuşmayı oldukça ustalıkla idare etmişti. Her şeye rağmen Virginia Stillman’ı sakinleştirebilmişti. İnanmakta zorlanıyordu, ama görünüşe bakılırsa kadın hâlâ ona güveniyordu. Bu güvenin pek işe yarayacağı yoktu ama olsun. Çünkü aslına bakılırsa Quinn ona yalan söylemişti. Fikirleri filan yoktu. Bir tek fikri bile yoktu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#ref_f1">1</a>. <em>Dark:</em> Karanlık. (Ç.N.)
    </div>

    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2</a>. Lewis Carroll, <em>Aynanın İçinden</em>, Türkçesi Tomris Uyar, Can Çocuk Yayınları. Özgün kitapta Humpty Dumpty adı verilen yumurta, Tomris Uyar tarafından Kumkuma olarak Türkçeleştirilmiştir. Ancak harf oyununu bozmamak amacıyla bu çeviride Humpty Dumpty kullanılmıştır. (Ç.N.)
    </div>

    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3</a>. A.g.y. (Ç.N.)
    </div>
  </div>
</body>
</html>
