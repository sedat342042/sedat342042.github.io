<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">Önsöz</h1>

    <p class="normal">Elektra tragedyasına konu olan efsaneyi evvela Aiskhylos Agamemnon, Khoephoroi ve Eumenides adlı trilogyasında, sonra da Euripides Elektra adlı tragedyasında kullanmıştır. Bu iki Elektra’dan hangisinin önce yazıldığı kesin olarak bilinmiyor. Fakat bugün genellikle Sophokles’in Elektra’sının 420 senesinde, Euripides’in piyesininse 413’te temsil edildiği kabul edilmektedir.</p>

    <p class="normal">Homeros’ta lirik şiir ve tragedyada büyük bir rol oynayan Pelops oğullarının efsanesini kısaca anlatalım.</p>

    <p class="normal">Tantalos’un oğlu Pelops’un iki oğlu varmış: Atreus ile Thyestes. Her ikisi de Argos’ta hüküm sürüyormuş, fakat aralarında çıkan bir kavga yüzünden Thyestes kaçmak zorunda kalmış. Ama kardeşinden bir gün intikam almak amacıyla Atreus’un oğlu Pleisthenes’i beraberinde götürmüş. Pleisthenes büyüyünce onu Argos’a Atreus’u öldürmeye göndermiş. Atreus suikastın farkına varmış, fakat idam ettiği gencin kendi oğlu olduğunu anlayınca Thyestes’in iki oğlunu kesmiş ve Mykenai kalesinde güya kardeşi ile barışmak için verdiği bir ziyafette onları Thyestes’e yedirmiş. Bu iğrenç cinayete öfkelenen tanrılar Pelops soyuna lanet etmişler. Thyestes’in Aigisthos isminde bir oğlu daha varmış. Atreus soyundan öç almak ona düşmüş. Atreus’un iki oğlu olmuş: Agamemnon ile Menelaos. Mykenai ve Argos’ta hüküm süren Agamemnon Klytaimnestra ile, Sparta kralı Menelaos ise güzelliği ile meşhur Helena ile evlenmişler. Paris Helena’yı Troia’ya kaçırınca Akhalıların ordusu Agamemnon’un kumandası altında toplanmış.</p>

    <p class="normal">Fakat rüzgârların esmeyişi gemilerin Aulis’ten hareket etmelerine engel olmuş. Agamemnon kızı Iphigeneia’yı tanrıça Artemis’e kurban etmekle, donanmanın yola çıkmasını sağlamış. Agamemnon’un kızını öldürmüş olmasını affedemeyen Klytaimnestra kocasından öç almak için Aigisthos ile planlar kurmuş. On sene sonra Agamemnon Troia’dan dönünce, Klytaimnestra aşığı Aigisthos’un yardımıyla onu öldürmüş. Agamemnon’un büyük kızı Elektra o esnada erkek kardeşi küçük Orestes’in hayatını kurtarmak için onu saraydaki adamların birine emanet edip, babasının müttefiki olan Krisa kralı Strophios’un gözetimine göndermiş. Orestes orada Strophios’un oğlu Pylades ile bir arada büyümüş. Agamemnon öldükten sonra Aigisthos ile Klytaimnestra Mykenai’de kral ve kraliçe olmuş ve babasının öcünü almak isteyen Elektra’ya eziyet etmişler. Orestes yetişkin bir erkek olunca Delphoi kehanetine başvurup Tanrı’dan babasının katillerini öldürmek için emir almış. Mykenai’ye gelip annesini ve Aigisthos’u öldürmüş. Fakat adam öldürenlerin peşine takılan intikam perileri Erinysler takibe koyulmuş. Orestes çıldırmış. Tanrı Apollon ona acımış ve onu Hermes’in idaresinde Atina’ya göndermiş. Atina’nın tanrıçası Athena tanrılar huzurunda beraatini ve Erinyslerden kurtulmasını sağlamış.</p>

    <p class="normal">Aiskhylos’un trilogyası Agamemnon’un dönüşünden Orestes’in beraatine kadar bütün Orestes efsanesini anlatır. Trilogyaya hâkim fikirler: Tanrıların amansız laneti ve insanların dindarlıkla ve ahlaka uygun davranarak kadere etki edebilmeleridir. Sophokles ise bütün ağırlığı Elektra’nın şahsına verir. Pelops oğullarının lanet faciasından bir şahıs alır ve bütün olayı onun etrafında örer. Sophokles ilgimizi insan ile kader arasındaki mücadeleye ve Atreus oğullarının dehşet verici cinayetlerine çekmez, onun için önemli olan olay değil, bir şahsın, Elektra’nın ruhunda olup bitenleri, ıstırabıyla, sevgi ve görev hisleriyle, nefret ve kiniyle, ümit ve sevinçleriyle bir insanı, bir karakteri tasvir etmektir. Piyeste rol oynayan diğer insanlar o şahsın ruh halini, karakterini ve görüşlerini göstermek için birer araçtır. Asıl tragedya Elektra’nın ruhunda cereyan eder. Khrysothemis’in karakteri, Elektra’ya tam tezat teşkil etmesiyle Elektra’nın cesaretini, mertliğini, görevine sarsılmaz bağlılığını, bir ideal uğruna rahatını, hatta hayatını feda edebildiğini, Klytaimnestra onun temiz ve dürüst ahlakını, Orestes sevgi ve şefkatinin derecesini ortaya koyar. Elektra’nın karakterini gösteren sahneler, yani diyaloglar klasik mükemmeliyete varan birer şaheserdir. Bu kısımlarda beşinci asrın Atina’sına has ince muhakemeyi, olgun mantığı, insan zekâsının her yeteneğinden ölçüyle yararlanmayı sezebiliriz. Lirik kısımlarla diyaloglar arasında ölçü ile ahenk vardır. Elektra, Antigone ile beraber Sophokles’in en güzel tragedyası ve dünya ölçüsünde klasik bir şaheser sayılır.</p>

    <p class="normal">Elektra’yı Yunanca aslından tercüme ettim. Yunancadan dilimize henüz pek az tercüme yapıldığından, birçok zorlukla karşılaştım. Bunların birçoğunu da yenemedim. Tercüme bir denemeden ibarettir, fakat çalışmalarımda Türkçenin Yunancayı tercüme etmeye müsait olduğunu ve özellikle Yunan şiirine has edayı birçok Avrupa dilinden daha isabetle verdiğini görerek sevindim. İleride yapılacak tercümelerin bu gerçeği ortaya koyacağından eminim.</p>

    <p class="normal1">Tercüme için kullandığım baskılar:</p>

    <p class="normal">Sophoclis Fabulae, rec. A. C. Pearson. Impressio altera. Oxonii.</p>

    <p class="normal">Sophokles, Elektra 10. Aufl. von Ewald Bruhn. Berl. 1929.</p>

    <p class="normal">Sophocles, texte établi et traduit par P. Masqueray. Tome I. Paris 1929.</p>

    <p class="normal">Sophocles, Elektra, by R. Jebb. Cambridge University Press, 1924.</p>

    <p class="normal">Elektra’yı tercüme ederken Türkçede karşılıklarını bulamadığım bazı ifade biçimleri ve tabirleri bulmak için kendisinden çok yararlandığım üstat Nurullah Ataç’a burada teşekkür etmeyi bir borç bilirim.</p>

    <p class="sagnormal">Azra ERHAT</p>
  </div>

  <div class="calibre1" id="calibre_pb_3"></div>
</body>
</html>
