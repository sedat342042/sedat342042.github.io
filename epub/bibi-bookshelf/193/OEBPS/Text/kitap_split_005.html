<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />

    <h1 class="h1baslik" id="calibre_toc_3">Prologos</h1>

    <p class="indentmetin1">(Argolis ovasında Mykenai kalesi üstünde Pelops</p>

    <p class="indentmetin1">oğullarının sarayı. Sarayın önünde tanrı heykelleri.</p>

    <p class="indentmetin1">Solda Hera tapınağı. Mürebbi Orestes ve Pylades ile</p>

    <p class="indentmetin1">sahneye çıkar.)</p>

    <p class="normal">MÜREBBİ</p>

    <p class="normal">Ey vaktiyle Troia’da ordumuzu idare eden Agamem-non’un evladı! Her zaman hasretini çektiğin yerleri şimdi gözünle görebiliyorsun. İşte özlediğin eski Argos, at sineğinin soktuğu Inakhos kızının<sup class="calibre4"><a href="../Text/kitap_split_006.html#footnote-426-1" id="footnote-426-1-backlink">[1]</a></sup> kutsal korusu; işte Orestes, kurdu öldüren tanrının<sup class="calibre4"><a href="../Text/kitap_split_007.html#footnote-426-2" id="footnote-426-2-backlink">[2]</a></sup> adını taşıyan Lykeios meydanı ve solunda Hera’nın ünlü tapınağı; karşında altın dolu Mykenai’i görüyorsun, işte Pelops<sup class="calibre4"><a href="../Text/kitap_split_008.html#footnote-426-3" id="footnote-426-3-backlink">[3]</a></sup> oğullarının kanlı sarayı. Baban öldürülürken seni buradan ben kaçırdım; ablan eliyle seni bana emanet etti, hayatını ben kurtardım, bu yaşa ben getirdim. Babanın öcünü sen alacaksın. Şimdi Orestes ve sen bizi misafir eden pek aziz Pylades, hemen ne yapmanız gerektiğini danışmalısınız. Çünkü güneşin parlak ışıkları kuşların şafak şarkılarını aydınlatıyor, yıldızlı kara gece söndü. Kimse evinden çıkmadan görüşün, çünkü artık tereddüdün sırası değil; işe koyulma zamanı geldi.</p>

    <p class="normal">ORESTES</p>

    <p class="normal">Ey hizmetkârların en azizi! Benim için beslediğin iyi hisleri ne bariz işaretlerle gösteriyorsun! Safkan at ihtiyar da olsa tehlikelerde nasıl yüreğini kaybetmeyip kulaklarını dikerse, sen de bizi kışkırtarak ilk sıralarda peşimizden geliyorsun. Onun için kararımı şimdi sana bildireceğim. Sen sözlerimi dikkatle dinle, yanlış düşünüyorsam bana doğru yolu göster. Babamın katillerinden nasıl öç almam gerektiğini öğrenmek için Pythia kâhini<sup class="calibre4"><a href="../Text/kitap_split_009.html#footnote-426-4" id="footnote-426-4-backlink">[4]</a></sup> ile görüşünce, Phoibos<sup class="calibre4"><a href="../Text/kitap_split_010.html#footnote-426-5" id="footnote-426-5-backlink">[5]</a></sup> bana şimdi öğreneceğin şu cevabı verdi: Kalkan ve silahların himayesi altında olmadığı bir anda, hileyle, gizlice, layık olduğu gibi elinle boğ onu. Mademki bu kehaneti duyduk, sen bir fırsatını bulunca eve gir ve içeride olup biten her şeyi öğren ki bize iyice haber verebilesin. Aradan uzun zaman geçti, sen ihtiyarladın, tanınma tehliken pek yok. Başındaki ağarmış saç çelengi şüphe uyandırmayacak. Phokis’li Phanoteus’un seni buraya yolladığını söyle: Phanoteus onların en büyük müttefikidir. Ant içerek Orestes’in ani bir felaket neticesi Pytho<sup class="calibre4"><a href="../Text/kitap_split_011.html#footnote-426-6" id="footnote-426-6-backlink">[6]</a></sup> müsabakalarında bir arabadan yere yuvarlanarak öldüğünü haber ver. Anlattıkların bu esaslara dayansın. Bize gelince tanrının emrini yerine getirelim. İlk önce babamın mezarını armağanlar ve başımdan kesilmiş saçlarla süsleyeceğiz, sonra senin de fundalıklarda saklandığını bildiğin tunç kenarlı urna’yı<sup class="calibre4"><a href="../Text/kitap_split_012.html#footnote-426-7" id="footnote-426-7-backlink">[7]</a></sup> alarak tekrar buraya döneceğiz. Onları yalan haberlerle hoşnut etmek için, vücudumun alevler içinde kömür haline girdiğini söyleyelim. Bu yalanın bana ne zararı dokunabilir ki? Yalancıktan ölüyorum, oysa gerçekte yaşayacak ve şeref kazanacağım. Bence kâr getiren bir söz zararlı olamaz. Çünkü bazı âlimlerin de kendileri için ölmüş diye haber çıkarttıklarını çok gördüm; sonra tekrar evlerine dönünce daha da çok şeref kazandılar. Ben de bundan böyle bu söylenti sayesinde düşmanlarımın üzerinde ateşi daima yanan bir yıldız gibi parlayacağıma inanıyorum. Fakat siz vatan toprağı ve vatanımın tanrıları! Beni bu uğurda mutluluğa kavuşturun! Ve sen ey atalarımızın sarayı! Adaleti yerine getirmek için sana geliyorum; burayı temizleyeyim diye tanrılar gönderdi beni. Dileğimi kabul etmeden beni bu topraklardan sürmeyin. Onu eski refah ve zenginliğine kavuşturmama izin verin. Söyleyeceğimi söyledim. Haydi git ihtiyar, git de görevine bak! İkimizse buradan çıkalım, zira insanların bütün teşebbüslerini idare eden fırsat geldi.</p>

    <p class="normal">ELEKTRA</p>

    <p class="indentmetin1">(İçeriden.)</p>

    <p class="normal">Ah ben, zavallı ben!</p>

    <p class="normal">MÜREBBİ</p>

    <p class="normal">Evet gidelim, zira kapının arkasından bir cariyenin sesini duyar gibi oldum çocuğum.</p>

    <p class="normal">ORESTES</p>

    <p class="normal">Bu zavallı Elektra olmasın? İstersen kalalım da iniltilerini iyice dinleyelim.</p>

    <p class="normal">MÜREBBİ</p>

    <p class="normal">Hayır. Evvela Loksias’ın<sup class="calibre4"><a href="../Text/kitap_split_013.html#footnote-426-8" id="footnote-426-8-backlink">[8]</a></sup> emirlerini yerine getirelim ve ölmüş babanın ruhu için şaraplar dökmeye başlayalım. Çünkü bize gereken, her işimizde başarıyı getirecek şey budur.</p>

    <p class="indentmetin1">(Çıkarlar. Elektra girer.)</p>

    <p class="normal">ELEKTRA</p>

    <p class="normal">Ey temiz ışık!</p>

    <p class="normal">ve dünyayı saran hava!</p>

    <p class="normal">Ne çok iniltilerimi duydun,</p>

    <p class="normal">ne çok yumruklara şahit oldun kanlı bağrıma vurduğum,</p>

    <p class="normal">karanlık gece sona erdikçe.</p>

    <p class="normal">Geceleyin evin içindeki bayramlarımın ıstırabına gelince,</p>

    <p class="normal">onu, kederle doldurduğum yatağım bilir.</p>

    <p class="normal">Gece bedbaht babama ağlarım,</p>

    <p class="normal">yabancı topraklarda onu</p>

    <p class="normal">alıkoyan hunhar Ares değil hayır,</p>

    <p class="normal">annem ve yatak arkadaşı Aigisthos.</p>

    <p class="normal">Oduncuların meşeleri kestiği gibi,</p>

    <p class="normal">başını ölüm baltasıyla yardılar.</p>

    <p class="normal">Benden başka kimse sana ağlayıp acımaz,</p>

    <p class="normal">böyle çirkin, böyle feci öldürülen babacığım.</p>

    <p class="normal">Ama vazgeçmeyeceğim asla ağlayıp haykırmaktan,</p>

    <p class="normal">ne gece yıldızların her şeyi aydınlatan ışıklarında,</p>

    <p class="normal">ne de günün ışığını gördükçe.</p>

    <p class="normal">Yavrusunu öldüren bülbül<sup class="calibre4"><a href="../Text/kitap_split_014.html#footnote-426-9" id="footnote-426-9-backlink">[9]</a></sup> gibi inleyerek,</p>

    <p class="normal">babamın sarayı önünde feryadımı herkese duyuracağım.</p>

    <p class="normal">Ey Hades ve Persephone’un evi,</p>

    <p class="normal">ey cehennemi Hermes ve güçlü Ara<sup class="calibre4"><a href="../Text/kitap_split_015.html#footnote-426-10" id="footnote-426-10-backlink">[10]</a></sup></p>

    <p class="normal">ve tanrı kızları saygın Erinysler!<sup class="calibre4"><a href="../Text/kitap_split_016.html#footnote-426-11" id="footnote-426-11-backlink">[11]</a></sup></p>

    <p class="normal">Haksızca öldürülenleri gören siz!</p>

    <p class="normal">Karıları gasp edilenleri gören siz!</p>

    <p class="normal">Gelin bana yardım edin, babamın</p>

    <p class="normal">katlinin öcünü alın ve bana</p>

    <p class="normal">kardeşimi gönderin; çünkü tek başıma</p>

    <p class="normal">ıstırabımın yüküne dayanacak</p>

    <p class="normal">gücüm kalmadı.</p>

    <p class="indentmetin1">(Mykenaili kadınlardan oluşan bir koro sahneye çıkar.)</p>

    <h1 class="h1baslik" id="calibre_toc_4">Parodos</h1>

    <p class="normal">KORO <span class="indentmetin">Strophe I</span></p>

    <p class="normal">Ey suçlu bir annenin evladı Elektra,</p>

    <p class="normal">bitmez tükenmez gözyaşlarıyla</p>

    <p class="normal">vaktiyle kurnaz annenin dinsizce</p>

    <p class="normal">kurduğu tuzağa kapılan</p>

    <p class="normal">ve iğrenç bir ele düşen Agamemnon’a ağlıyorsun.</p>

    <p class="normal">Suçu işleyen de böyle olsun,</p>

    <p class="normal">böyle bir dua günah değilse.</p>

    <p class="normal">ELEKTRA</p>

    <p class="normal">Ey asil ailelerin kızları!</p>

    <p class="normal">Acımı avutmak için buraya geldiniz;</p>

    <p class="normal">biliyorum, anlıyorum, gözümden</p>

    <p class="normal">bir şey kaçmıyor, ama vazgeçemiyorum,</p>

    <p class="normal">zavallı babama ağlamaktan kendimi alamıyorum.</p>

    <p class="normal">Fakat siz ki dostluğuma her türlü</p>

    <p class="normal">sevgiyle karşılık verdiniz</p>

    <p class="normal">bırakın beni bu deliliğime,</p>

    <p class="normal">size yalvarıyorum.</p>

    <p class="normal">KORO <span class="indentmetin">Antistrophe I</span></p>

    <p class="normal">Fakat hiçbir zaman</p>

    <p class="normal">hepimizi bekleyen Hades bataklığından,</p>

    <p class="normal">alamayacaksın babanı yukarıya</p>

    <p class="normal">ne gözyaşları ne de yakarışlarla.</p>

    <p class="normal">Hâlbuki itidalden uzaklaşıyor, çaresiz</p>

    <p class="normal">dertlere doğru gidiyorsun,</p>

    <p class="normal">sonsuz iniltilerle perişan oluyorsun.</p>

    <p class="normal">Dertlerinden böyle kurtulamazsın.</p>

    <p class="normal">Istırabından haz mı duyuyorsun?</p>

    <p class="normal">ELEKTRA</p>

    <p class="normal">Gafil; babamın acıklı</p>

    <p class="normal">ölümünü unutuyor musun?</p>

    <p class="normal">Ben Itys’e,<sup class="calibre4"><a href="../Text/kitap_split_017.html#footnote-426-12" id="footnote-426-12-backlink">[12]</a></sup> daima Itys’e ağlayan,</p>

    <p class="normal">Zeus’un habercisi, inleyen kuşu severim.</p>

    <p class="normal">Ey bedbaht Niobe, seni de tanrıça bilirim,</p>

    <p class="normal">sen ki mezarın olan kayada bile ağlarsın!</p>

    <p class="normal">KORO <span class="indentmetin">Strophe II</span></p>

    <p class="normal">Kızım faniler arasında acı gören bir sen değilsin,</p>

    <p class="normal">içerideki bir soydan, bir kandan olduğun insanlardan</p>

    <p class="normal">bu konuda niçin farklısın?</p>

    <p class="normal">Bak Khrysothemis ve İphianassa nasıl yaşıyorlar.</p>

    <p class="normal">Hem gençliğini acılardan uzak,</p>

    <p class="normal">mutluluk içinde geçiren ve bir gün</p>

    <p class="normal">namlı Mykenai toprağının kabul edeceği,</p>

    <p class="normal">Zeus’un iyiliksever rehberliği ile</p>

    <p class="normal">bu toprağa ayak basacak olan asil Orestes’i düşün.</p>

    <p class="normal">ELEKTRA</p>

    <p class="normal">Onu sabırla bekliyorum,</p>

    <p class="normal">zavallı ben evlenmedim, anne olmadım,</p>

    <p class="normal">daima gözlerim yaşlı dolaşıyorum,</p>

    <p class="normal">bitmez tükenmez bir çile dolduruyorum.</p>

    <p class="normal">Hâlbuki o iyiliklerimi ve benden aldığı haberleri unuttu,</p>

    <p class="normal">bana gönderdiği haberlerin hangisi yalan çıkmadı?</p>

    <p class="normal">Hep hasret çeker</p>

    <p class="normal">ve hasretine rağmen gelmez.</p>

    <p class="normal">KORO <span class="indentmetin">Antistrophe II</span></p>

    <p class="normal">Metin ol kızım, metin ol, hâlâ göktedir</p>

    <p class="normal">büyük Zeus, her şeyi görür, her şeye hâkimdir.</p>

    <p class="normal">Sana ıstırap veren halini ona aç,</p>

    <p class="normal">düşmanlarına fazla öfkelenme, ama onları unutma da.</p>

    <p class="normal">Zaman şifa veren bir ilahtır;</p>

    <p class="normal">öküzlerin otladığı</p>

    <p class="normal">Krisa<sup class="calibre4"><a href="../Text/kitap_split_018.html#footnote-426-13" id="footnote-426-13-backlink">[13]</a></sup> kıyılarında,</p>

    <p class="normal">ne Agamemnon’un oğlu sana kayıtsızdır,</p>

    <p class="normal">ne de Akheron<sup class="calibre4"><a href="../Text/kitap_split_019.html#footnote-426-14" id="footnote-426-14-backlink">[14]</a></sup> sahilinde hüküm süren tanrı.</p>

    <p class="normal">ELEKTRA</p>

    <p class="normal">Fakat benim için hayatın en büyük kısmı</p>

    <p class="normal">umutsuzluk içinde geçti gitti; gücüm kalmadı artık.</p>

    <p class="normal">Babadan, kardeşten mahrum eriyip bitiyorum;</p>

    <p class="normal">başımda sevdiğim bir erkek bile yok.</p>

    <p class="normal">Ben babamın evinde, itibara layık olmayan</p>

    <p class="normal">bir göçmen kızı gibi hizmetçilik ediyorum,</p>

    <p class="normal">şerefime yakışmayan bu kıyafetle</p>

    <p class="normal">boş yemek sofralarının etrafında dolaşıyorum.</p>

    <p class="normal">KORO <span class="indentmetin">Strophe III</span></p>

    <p class="normal">Dönüşünde acı bir çığlık.</p>

    <p class="normal">Ne acıklıydı ziyafet masasında,</p>

    <p class="normal">tunç baltanın darbesi inince,</p>

    <p class="normal">babanın kopardığı çığlık!</p>

    <p class="normal">Katlin korkunç tohumlarını korkunç şekilde eken</p>

    <p class="normal">ister bir tanrı olsun, isterse fani;</p>

    <p class="normal">ihanetti teşvik eden, aşkı öldüren.</p>

    <p class="normal">ELEKTRA</p>

    <p class="normal">Ey yaşadığım günlerin en iğrenci!</p>

    <p class="normal">Ey gece, ey melun ziyafetlerin</p>

    <p class="normal">dehşetli felaketi!</p>

    <p class="normal">Babam cinayet ortağı iki elin</p>

    <p class="normal">alçakça katline uğradı;</p>

    <p class="normal">o eller benim de hayatıma hainlik etti,</p>

    <p class="normal">beni de mahvettiler.</p>

    <p class="normal">Olympos’un büyük tanrısı,</p>

    <p class="normal">suçlulara ıstıraplar çektirsin,</p>

    <p class="normal">bu cinayeti işledikten sonra,</p>

    <p class="normal">bir daha yüzleri gülmesin.</p>

    <p class="normal">KORO <span class="indentmetin">Antistrophe III</span></p>

    <p class="normal">Sözlerinde pek ileri gitme, dikkat et.</p>

    <p class="normal">Felaketinin nereden geldiğini bilmiyor musun?</p>

    <p class="normal">Kendini böyle feci bir akıbete düşüren sensin</p>

    <p class="normal">Çünkü kederli halinle</p>

    <p class="normal">daima kavga çıkararak,</p>

    <p class="normal">ıstırabına ıstırap kattın.</p>

    <p class="normal">İktidar sahipleriyle boy ölçüşmemeli.</p>

    <p class="normal">ELEKTRA</p>

    <p class="normal">Kötülük beni kötülüğe mecbur etti;</p>

    <p class="normal">biliyorum, öfkemin ne olduğunu biliyorum:</p>

    <p class="normal">fakat felaketler içinde dahi</p>

    <p class="normal">ömrüm oldukça,</p>

    <p class="normal">çılgın gözyaşlarım dinmeyecek.</p>

    <p class="normal">Asil dostlarım, kimden, ne zaman,</p>

    <p class="normal">yararlı bir söz duyacağım?</p>

    <p class="normal">Hangi iyiliksever bana öğüt verecek?</p>

    <p class="normal">Beni bırakın, bırakın, teselliye ihtiyacım yok,</p>

    <p class="normal">zira ıstırabımın düğümleri çözülmez,</p>

    <p class="normal">ıstıraplarımın sonu yoktur,</p>

    <p class="normal">inlemelerim öylesine sonsuz.</p>

    <p class="normal">Epodos</p>

    <p class="normal">KORO</p>

    <p class="normal">Ama ben senin iyiliğin için söylüyorum,</p>

    <p class="normal">sadık bir anne gibi,</p>

    <p class="normal">felaketinle başka felaketler daha doğurma!</p>

    <p class="normal">ELEKTRA</p>

    <p class="normal">Talihsizliğimin ölçüsü var mı? Söyle,</p>

    <p class="normal">ölüleri ihmal etmek doğru mu?</p>

    <p class="normal">Hangi insanlar arasında böyle bir âdet var?</p>

    <p class="normal">Ne öyleleri bana itibar etsin,</p>

    <p class="normal">ne de mutlu olursam,</p>

    <p class="normal">rahatça ondan istifade edebileyim,</p>

    <p class="normal">babama olan saygı görevimi ihmal edip,</p>

    <p class="normal">şiddetli inlemelerimin kanatlarını kesersem.</p>

    <p class="normal">Çünkü ölü bütün varlığını kaybederek,</p>

    <p class="normal">toprak olur da unutulur, onu öldürenler de</p>

    <p class="normal">işledikleri cinayetin cezasını çekmezlerse,</p>

    <p class="normal">utanç ve saygı duyguları insanları terk etmiş demektir.</p>

    <h1 class="h1baslik" id="calibre_toc_5">Epeisodion I</h1>

    <p class="normal">KOROBAŞI</p>

    <p class="normal">Kızım, ben buraya hem seni hem de kendimi düşünerek geldim, öğütlerimi doğru bulmuyorsan, sen haklı ol, ben sana uyayım.</p>

    <p class="normal">ELEKTRA</p>

    <p class="normal">Sizden utanıyorum ey kadınlar! Çok ağladığım için aşırı bir yeise kapıldığımı zannedeceksiniz. Fakat yapılan haksızlık beni buna mecbur ediyor, affedin. Nasıl olur da asil bir kadın babasına yapılan hakaretlerin gün geçtikçe azalacağına çoğaldığını görür de benim gibi hareket etmez? Evvela annem, beni doğuran annem en büyük düşmanım oldu; sonra kendi evimde babamın katilleriyle beraber yaşıyorum; bana emir veren de, ihtiyaçlarımı karşılayan da, beni mahrum eden de yine onlar. Aigisthos’u babamın elbiselerini giymiş tahtında oturur gördükçe, onu öldürdüğü ocağın önünde şaraplar dökmesini seyrettikçe ve nihayet –bu taşkınlık hepsinden ağır– babamı öldüreni babamın kendi yatağında, sefil annemle (o alçakla beraber yatana anne denebilir mi?) birlikte gördükçe, günlerimin nasıl geçtiğini tahmin edersiniz. Annem hiçbir Erinys’ten korkmayarak, suçluyla beraber yaşayacak kadar cüretlidir. Hatta cinayeti ile alay eder gibi, babamı hileyle öldürdüğü günün yıldönümlerinde korolar tertip eder, kurtarıcı tanrılara kurbanlar keser. Zavallı ben bunları saraydan seyredip gözyaşı döke döke kendimden geçerim, babamın adını taşıyan melun ziyafete üzülürüm bir başıma; gönlümün arzu ettiği kadar ağlamama da müsaade edilmez. Sözde asil olan bu kadın bana bağırıp ağır sözler söyler: “Ey dinsiz, iğrenç mahlûk, bir tek senin baban mı öldü? Fanilerden bir tek sen mi yas tutuyorsun? Dilerim ölümün korkunç olur, yeraltı tanrıları şimdiki iniltilerinden hiç kurtarmaz seni,” diyerek küfürler savurur. Fakat birinden Orestes’in geleceğini duyarsa kendinden geçer, karşımda avaz avaz bağırır: “Bunlar hep senin yüzünden değil mi? Gene senin işin! Orestes’i emniyetli bir yerde bulunsun diye elimden zorla alıp kaçırttın. Ama hak ettiğin cezayı göreceksin!” Böyle uluyor işte. Bunları söylerken yanında durup kışkırtan o şanlı kocasıdır, o alçaklıktan ibaret olan, o kötülük timsali, o mücadelelerinde kadınların yardımına muhtaç adam! Bense hep Orestes’in gelip bu duruma son vermesini bekliyorum; zavallı ben! Harap olup gidiyorum. Zira Orestes’in hep tereddüt etmesi ne kadar ümidim varsa kırdı. Bu durumda dostlarım, ne akıllı ne de dindar olmak mümkündür; kötülüğün içinde bizi kötülüğe zorlayan güç çok büyüktür.</p>

    <p class="normal">KOROBAŞI</p>

    <p class="normal">Söyle bana, biz burada konuşurken Aigisthos bu civarda mı, yoksa saraydan gitti mi?</p>

    <p class="normal">ELEKTRA</p>

    <p class="normal">Evet gitti; burada olsa kapıdan dışarı çıkabileceğimi sanma; şimdi kırda.</p>

    <p class="normal">KOROBAŞI</p>

    <p class="normal">O halde daha cesurca konuşabileceğim.</p>

    <p class="normal">ELEKTRA</p>

    <p class="normal">Burada olmadığından emin olabilirsin, ne istersen sor.</p>

    <p class="normal">KOROBAŞI</p>

    <p class="normal">Sorayım öyleyse: Ne dersin kardeşin gelecek mi, yoksa dönmesi daha çok sürecek mi?</p>

    <p class="normal">ELEKTRA</p>

    <p class="normal">Geleceğini söyler, ama söylediklerinin hiçbirini yapmaz.</p>

    <p class="normal">KOROBAŞI</p>

    <p class="normal">Büyük işler hazırlamakta olan adam tereddüt eder.</p>

    <p class="normal">ELEKTRA</p>

    <p class="normal">Fakat ben onu tereddütle kurtarmadım.</p>

    <p class="normal">KOROBAŞI</p>

    <p class="normal">Metin ol, Orestes sevdiklerinin yardımına koşacak kadar asildir.</p>

    <p class="normal">ELEKTRA</p>

    <p class="normal">Zaten ona inancım olmasaydı, bugüne kadar yaşamazdım.</p>

    <p class="normal">KOROBAŞI</p>

    <p class="normal">Sus! Bir şey söyleme! Bak, senle aynı baba ve aynı anneden olan kız kardeşin Khrysothemis saraydan çıkıyor, ellerinde yeraltındaki ölülere sunulacak armağanlar var.</p>

    <p class="indentmetin1">(Khrysothemis girer.)</p>

    <p class="normal">KHRYSOTHEMİS</p>

    <p class="normal">Avlu kapılarında yine ne çığlıklar koparmaya geldin kardeşim? Bu kadar zamandır boş bir gareze kapılmanın sonuçsuz olduğunu neden anlamak istemiyorsun? Şu kadarını biliyorum ki bu durumdan ben de muzdaribim; gücüm yetse onlara karşı beslediğim hisleri açığa vururdum. Fakat bugün felaket içinde, yolumuza inik yelkenle devam etmeliyiz; onlara bir kötülük etmediğim halde, bir de kötülük eder gibi görünmemeliyim. Seninkinden çok farklı olan bu gidişe, senin de razı olmanı isterim. Elbette ki adalet benim öğütlerimde değil, senin düşündüklerindedir; ama özgür yaşamak istiyorsan, emirleri altında olduğun kimselere her şeyde uyman lazım.</p>

    <p class="normal">ELEKTRA</p>

    <p class="normal">Seni dünyaya getiren babanın çocuğu olup da onu unutman, sırf anneni düşünmen ne hazin şey! Bana verdiğin bu öğütleri sana hep o öğretiyor; birini olsun kendiliğinden söylemiyorsun. İki şıktan birini seç: Ya delisin ya da akıllı olduğun halde sevdiklerini unutuyorsun. Demin gücün yetse, onlara karşı beslediğin nefreti göstereceğini söyledin; hâlbuki ben babamın öcünü almak için her şeyi yaparken, sen bana yardım etmiyor, hatta hareketlerime engel oluyorsun. Bu, felaketlerimize bir de alçaklığı katmış olmaz mı? Göster bana ya da benden öğren: Bu şikâyetlerime son vermekle kârım ne olacak? Yaşamıyor muyum? Biliyorum sefil bir yaşam sürüyorum, ama bana bu da yeter. Onları rahatsız ediyorum, bu suretle de öbür dünyada bir haz duymak mümkünse, ölmüş babama şeref verilmiş oluyor. Bütün iddialarına rağmen sen onlardan sözde nefret ediyorsun, gerçekte babanın katilleriyle berabersin. Hiçbir zaman, senin şimdi böyle övündüğün hediyeleri bana verseler de onlara baş eğmem. Zengin sofralar senin olsun, hayat senin için bollukla dolsun. Vicdanımı sızlatmamak benim yegâne gıdam olsun. Senin gibi itibar görmek istemiyorum; aklın olsa sen de istemezdin. Bugün kendine en asil babanın kızı dedirtebilecekken annenin adını taşı sen! Böylelikle ölmüş babana ve sevdiklerine ihanet eden bir alçak olduğun bütün gözlere çarpacak.</p>

    <p class="normal">KOROBAŞI</p>

    <p class="normal">Tanrılar aşkına hiddete kapılma. Sen onun sözlerinden, o da seninkilerden pay çıkarmasını bilirseniz, söyledikleriniz ikinize de faydalı olur.</p>

    <p class="normal">KHRYSOTHEMİS</p>

    <p class="normal">Ey kadınlar, ben onun böyle konuşmasına alıştım; uzun şikâyetlerini sona erdirecek bir felaketin yaklaştığını bilmeseydim bir şey söylemezdim.</p>

    <p class="normal">ELEKTRA</p>

    <p class="normal">Neymiş o felaket? Söylesene! Bugünkü felaketimizden daha büyükse, artık direnmeyeceğim.</p>

    <p class="normal">KHRYSOTHEMİS</p>

    <p class="normal">Sana bütün bildiklerimi sayacağım: Ağlamaktan vazgeçmezsen seni güneş ışığı girmez bir yere kapatacaklar; bu memleketten uzak bir mahzende yaşayacaksın ve o zaman talihsizliğine ağlayabileceksin. Bunları düşün de sonra felakete uğrayınca beni suçlama. Zira artık akıllı olmak gerek.</p>

    <p class="normal">ELEKTRA</p>

    <p class="normal">Gerçekten bana bunu yapmaya mı karar verdiler?</p>

    <p class="normal">KHRYSOTHEMİS</p>

    <p class="normal">Evet, Aigisthos eve döner dönmez.</p>

    <p class="normal">ELEKTRA</p>

    <p class="normal">Bu iş için gelecekse çabuk gelsin.</p>

    <p class="normal">KHRYSOTHEMİS</p>

    <p class="normal">Ne uğursuz sözler söylüyorsun!</p>

    <p class="normal">ELEKTRA</p>

    <p class="normal">Gelsin diyorum, niyeti buysa.</p>

    <p class="normal">KHRYSOTHEMİS</p>

    <p class="normal">Daha da mı ıstırap arıyorsun? Aklın nerde senin?</p>

    <p class="normal">ELEKTRA</p>

    <p class="normal">İstediğim, sizlerden çok uzaklara kaçmak.</p>

    <p class="normal">KHRYSOTHEMİS</p>

    <p class="normal">Yaşadığın hayatı unutuyor musun?</p>

    <p class="normal">ELEKTRA</p>

    <p class="normal">Hayatım pek güzel, hayran olunacak gibi doğrusu!</p>

    <p class="normal">KHRYSOTHEMİS</p>

    <p class="normal">Güzel olurdu, eğer iyi düşünmesini bilseydin.</p>

    <p class="normal">ELEKTRA</p>

    <p class="normal">Bana sevdiklerime ihanet etmeyi öğretmeye çalışma.</p>

    <p class="normal">KHRYSOTHEMİS</p>

    <p class="normal">İstediğim, sana güç önünde boyun eğmeyi öğretmek.</p>

    <p class="normal">ELEKTRA</p>

    <p class="normal">O dalkavukluğu sen yap, benim mizacıma uymaz.</p>

    <p class="normal">KHRYSOTHEMİS</p>

    <p class="normal">Fakat ihtiyatsızlık yüzünden de mahvolmak doğru değil.</p>

    <p class="normal">ELEKTRA</p>

    <p class="normal">Gerekirse mahvolalım, yeter ki babamızın öcü alınsın!</p>

    <p class="normal">KHRYSOTHEMİS</p>

    <p class="normal">Babam beni affeder, biliyorum.</p>

    <p class="normal">ELEKTRA</p>

    <p class="normal">Bunlar ancak alçakların onaylayacağı sözler.</p>

    <p class="normal">KHRYSOTHEMİS</p>

    <p class="normal">Sen beni dinlemeyecek, bana uymayacak mısın?</p>

    <p class="normal">ELEKTRA</p>

    <p class="normal">Hiçbir zaman! Tanrılar beni böyle boş bir insan olmaktan korusun!</p>

    <p class="normal">KHRYSOTHEMİS</p>

    <p class="normal">O halde gönderildiğim yere gideyim.</p>

    <p class="normal">ELEKTRA</p>

    <p class="normal">Nereye? Bu armağanları kime götürüyorsun?</p>

    <p class="normal">KHRYSOTHEMİS</p>

    <p class="normal">Annem beni bunları babamın mezarına dökmek için gönderdi.</p>

    <p class="normal">ELEKTRA</p>

    <p class="normal">Ne diyorsun? En büyük düşmanına mı?</p>

    <p class="normal">KHRYSOTHEMİS</p>

    <p class="normal">Eliyle öldürdüğü insana! Bunu demek istiyorsun değil mi?</p>

    <p class="normal">ELEKTRA</p>

    <p class="normal">Hangi dostunun aklına kandı? Bunu ona kim tavsiye etti?</p>

    <p class="normal">KHRYSOTHEMİS</p>

    <p class="normal">Gece gördüğü bir rüya sanırım.</p>

    <p class="normal">ELEKTRA</p>

    <p class="normal">Atalarımızın tanrıları! Bari şimdi benimle olun!</p>

    <p class="normal">KHRYSOTHEMİS</p>

    <p class="normal">Annemizin bu korkusu sana güven mi veriyor?</p>

    <p class="normal">ELEKTRA</p>

    <p class="normal">Gördüğü rüyayı bana anlat da sonra söylerim.</p>

    <p class="normal">KHRYSOTHEMİS</p>

    <p class="normal">Ama pek az şey biliyorum.</p>

    <p class="normal">ELEKTRA</p>

    <p class="normal">Bildiğini anlat. Çok defa birkaç söz insanların maneviyatını kırmaya da, yükseltmeye de yeter.</p>

    <p class="normal">KHRYSOTHEMİS</p>

    <p class="normal">Senin ve benim babamızın yeryüzüne gelip bir daha karşısına çıktığını görmüş diyorlar. Bir zamanlar kendisinin, bugünse Aigisthos’un taşıdığı asayı almış ve ocağın içine dikmiş; asadan yukarıya doğru bir dal fışkırmış, gölgesi bütün Mykenai toprağını örtüyormuş. Annem rüyasını Helios’a anlatırken,<sup class="calibre4"><a href="../Text/kitap_split_020.html#footnote-426-15" id="footnote-426-15-backlink">[15]</a></sup> orada bulunan birinden duyduğum hikâye işte bundan ibaret. Fazlasını bilmiyorum, ancak beni bu korku yüzünden babamın mezarına gönderiyor. Şimdi ailemizin tanrıları adına yalvarıyorum sana; beni dinle, tedbirsizlikle kendini mahva sürükleme. Çünkü beni itsen de, felaket seni gene bana getirecek.</p>

    <p class="normal">ELEKTRA</p>

    <p class="normal">Sevgili kardeşim! Elindekilerin hiçbirini mezara götürme. Zira düşmanı olan bir kadının hediyelerini babamızın mezarına koymak veya onun şarap armağanlarını dökmek ne ibadettir, ne de doğrudur. Bunları rüzgârlara bırak ya da toprağın derinlerine göm ki hiçbiri babamızın ölüm yatağına varmasın. Annemiz öldüğü zaman, kendisi için yerin altında saklanmış bu hazineleri mezarında bulsun. Her şeyden evvel, kadınların en rezili olmasaydı, eliyle öldürdüğü düşmanına çanaklar dolusu şarap dökmezdi. Düşün ki babamızı alçakça öldürdükten sonra düşmanıymış gibi ellerini, ayaklarını koltuklarının altına bağladı<sup class="calibre4"><a href="../Text/kitap_split_021.html#footnote-426-16" id="footnote-426-16-backlink">[16]</a></sup> ve kendini temizlemek için, kan lekelerini ölünün başındaki saçlarla sildi. Bu kadının armağanlarını mezarındaki ölü hoş karşılar mı? Sanıyor musun ki bu armağanlar onu işlediği cinayetten temize çıkarabilir? Hayır! İmkânı yok! O halde bu hediyeleri bırak. Sen kendi saçlarının ucundan kes, benimkileri de al; zavallı benim verebileceğim pek az şeydir, ama nem varsa al; bu bakımsız saçlarımı,<sup class="calibre4"><a href="../Text/kitap_split_022.html#footnote-426-17" id="footnote-426-17-backlink">[17]</a></sup> süsü olmayan bu fakir kemerimi babama ver. Sonra yere kapanıp yalvar ona, bize iyilik yapıp yerin altından düşmanlarımıza karşı bizi korumaya gelsin; oğlu Orestes hasımlarını ayağı altına alıp galip gelecek kadar yaşasın. O zaman şimdikinden çok daha cömert ellerle mezarına çelenkler bağışlayacağız. Sanırım annemize bu korkunç rüyaları gönderen odur. Kardeşim, sen bunları yap da kendinin, benim ve en sevdiğimiz insanın, Hades’te yatan babamızın öcünün alınmasına yardım et.</p>

    <p class="normal">KOROBAŞI</p>

    <p class="normal">Genç kız dindarca sözler söylüyor. Sen de akıllıysan dediğini yaparsın.</p>

    <p class="normal">KHRYSOTHEMİS</p>

    <p class="normal">Öyle olsun. Zira doğru söz iki insan arasında tartışma konusu olmaz, aksine hızla harekete teşvik eder. Fakat ben bunları yaparken tanrılar aşkına siz susun, çünkü annemin kulağına bir şey giderse, korkarım ki cesaretim bana pahalıya mal olur.</p>

    <p class="indentmetin1">(Khrysothemis çıkar.)</p>

    <h1 class="h1baslik" id="calibre_toc_6">Stasimon I</h1>

    <p class="normal">KORO <span class="indentmetin">Strophe</span></p>

    <p class="normal">Ben deli bir kâhin değilsem,</p>

    <p class="normal">bilgelik ve idrak beni terk etmemişse,</p>

    <p class="normal">geliyor bize bu işareti gönderen Dike.<sup class="calibre4"><a href="../Text/kitap_split_023.html#footnote-426-18" id="footnote-426-18-backlink">[18]</a></sup></p>

    <p class="normal">İki elinde doğruluk kuvvetini taşıyan Dike,</p>

    <p class="normal">Takibe koyulacak çocuğum yakın zamanda.</p>

    <p class="normal">İçimde cesaret uyanıyor,</p>

    <p class="normal">demin tatlı bir rüzgâr gibi esen rüyaları duyunca.</p>

    <p class="normal">Unutmaz seni baban, Helenlerin kralı,</p>

    <p class="normal">unutmaz iki taraflı tunç balta,</p>

    <p class="normal">onu darbeleriyle alçakça öldüren balta! <span class="indentmetin">Antistrophe</span></p>

    <p class="normal">Gelecek yüzlerce ayağı, yüzlerce eliyle</p>

    <p class="normal">korkunç tuzaklarda saklanan,</p>

    <p class="normal">tunç ayaklı Erinys!</p>

    <p class="normal">Yasak olan yatağa, meşru olmayan bir sevgiye</p>

    <p class="normal">adam öldürmekle lekelenen bir evliliğe onları taşkın bir ihtiras sevk etti.</p>

    <p class="normal">Onun için itimadım var,</p>

    <p class="normal">bu işaretler suçlularla ortaklarını</p>

    <p class="normal">pişman edecek.</p>

    <p class="normal">Bu rüya gerçekleşmezse,</p>

    <p class="normal">hem dehşet verici rüyalar, hem de tanrı sözlerinden</p>

    <p class="normal">insanların çıkardığı kehanetler boştur demek.</p>

    <h1 class="h1baslik" id="calibre_toc_7">Epodos</h1>

    <p class="normal">Ey Pelops’un eskiden</p>

    <p class="normal">koştuğu yarış,<sup class="calibre4"><a href="../Text/kitap_split_024.html#footnote-426-19" id="footnote-426-19-backlink">[19]</a></sup></p>

    <p class="normal">felaket kaynağı,</p>

    <p class="normal">ne belalar getirdin</p>

    <p class="normal">bu toprağa!</p>

    <p class="normal">Altın arabasından</p>

    <p class="normal">alçakça yere atılan</p>

    <p class="normal">Myrtilos denizlerde boğulalı beri,</p>

    <p class="normal">keder, felaket</p>

    <p class="normal">bu evi terk etmedi bir daha.</p>

    <h1 class="h1baslik" id="calibre_toc_8">Epeisodion II</h1>

    <p class="indentmetin1">(Klytaimnestra girer.)</p>

    <p class="normal">KLYTAİMNESTRA</p>

    <p class="normal">Yine avare dolaşıyorsun, görüyorum; kapılarda akrabalarına iftira etmene daima engel olan Aigisthos evde değil ki! O bugün evde yok diye benden de çekinmiyorsun. Zorla, adaletsizce hüküm sürdüğümü, sana ve seninkilere kıydığımı duymayan bir tek kişi kaldı mı? Bende cüret ve küstahlık yoktur, ama senden yalnız kötü söz duyduğum için, ben de öyle konuşuyorum. Babanı öldüren benmişim, işte iftiralarına gösterdiğin yegâne, daimi bahane. Ben, evet ben öldürdüm, inkâr etmiyorum. Ama yalnız değilim bu işte, Dike de onu vurdu. Aklın olsaydı senin de adalete hizmet etmen lazımdı. Çünkü o adam, daima yasını tuttuğun baban, Helenler arasında senin kardeşini tanrılara kurban edecek kadar katı yürekli yegâne adamdı. Elbette bir baba, annenin doğurmak için çektiği ıstırabı duymamıştır, bilemez de bunu. Ama niçin, kimin uğruna kızımı feda ettiğini bana söylesene! Argos’lular için mi diyeceksin? Hayır! Benim kızıma kıymaya hakları yoktu. Babanın, kardeşi Menelaos’a düşen görevi üzerine alarak, benim çocuğumu öldürmesi, onu bana hesap vermekten kurtarır mı peki? Menelaos’un iki çocuğu yok muydu? Benim kızımın yerine, onların ölmesi daha doğru değil miydi? Mademki Menelaos onların babaları, Troia Savaşı’na sebep olan Helena da anneleriydi... Hades Helena’nın çocuklarını istemiyor da, benimkilerin kanına mı susamıştı? Yoksa melun baban benden doğan çocukları hiç sevmiyor da Menelaos’unkileri mi seviyordu? Kızını öldürene kötü, cani bir baba denmez de ne denir? İşte benim fikrim budur; ister katılırsın, ister katılmazsın. Ölen ablan da şimdi konuşabilse, elbette benim gibi konuşurdu. Ben yaptıklarıma pişman değilim. Sence haksız olsam bile önce dürüst düşünmeye çalış, sonra karşındakileri kınarsın.</p>

    <p class="normal">ELEKTRA</p>

    <p class="normal">Bu kez hakarete benim başladığımı, senin de sırf cevap verdiğini iddia edemeyeceksin. Fakat izninle hem ölmüş babamın, hem de kız kardeşimin adına gerçeği söyleyeyim.</p>

    <p class="normal">KLYTAİMNESTRA</p>

    <p class="normal">Hay hay, sözlerine daima böyle başlasaydın, kaşındakileri çileden çıkarmazdın.</p>

    <p class="normal">ELEKTRA</p>

    <p class="normal">O halde söyleyeyim: babamı öldürdüğünü itiraf ediyorsun. Suçun haklı sebeplerle olsun ya da olmasın, alçaklığın daha büyüğünü itiraf eden bir söz var mı? Buna rağmen, babamı adalet uğruna öldürmediğini, bugün seninle beraber yaşayan kötü adamın öğütlerine kapıldığını sana ispat edeceğim. Avcı Artemis’e sor, Aulis’te rüzgârların esmesine mani olmakla, hangi suçu cezalandırıyordu? İyisi mi ben söyleyeyim, zira tanrıçadan öğrenemeyiz. Duyduğuma göre babam bir gün tanrıçanın korusunda dolaşırken, ayak sesiyle benekli, boynuzlu bir geyiği kaldırmış ve hayvanı boğarken ağzından azametli birkaç söz kaçırmış. Buna öfkelenen Leto’nun kızı da geyiğin bedeli olarak, babamın kendi kızını kurban etmesi için Akhalıları yollarından alıkoydu. İşte İphigeneia bu yüzden kurban edildi. Zira vatana veya İlion’a doğru yola çıkmanın başka çaresi yoktu. Bu yüzden babam uzun süre direndikten sonra boyun eğdi ve kızını istemeyerek kurban etti; Menelaos uğruna değil. Hatta senin dediğin gibi de olsa, yani Menelaos’a yardım etmek maksadıyla kızını feda etmiş de olsa, buna karşılık olarak senin onu öldürmen mi lazımdı? Hangi kanuna göre? Dikkat et, insanlara böyle bir kanun vazetmekle, kendi felaket ve pişmanlığına sebebiyet vermiş olmayasın? Çünkü birine karşılık başka birini öldürmeye hakkın varsa, adalet yerine gelsin diye en başta senin ölmen lazım. Dikkat et, gösterdiğin sebep boş bir bahane olmasın! Bugün bu iğrenç hareketleri, babamın hangi suçlarına karşılık yaptığını bana açıklamak lütfunda bulunur musun? Babamın öldürülmesinde yardımcın olan cani ile aynı yatakta yatıyorsun, ona çocuk doğuruyorsun, namuslu bir evlilikten doğan, namuslu çocuklarını yanından kovuyorsun. Bu hareketlerini nasıl onaylarım? Yoksa bunları da mı kızının öcünü almak için yaptığını iddia edeceksin? Etsen de yine iğrenç olur, çünkü kızı için düşmanla evlenmek herhalde iyi bir şey değildir! Ama yeter, seni uyandırmak mümkün değil ki! Avazın çıktığı kadar bağırarak annemize iftira ettiğimizi söylüyorsun. Zaten bence sen bizim için bir anne değil, bir zalimsin; senin ve âşığının bana ettikleriniz yüzünden ömrüm keder içinde geçiyor. Senin insafsız elinden bin güçlükle kurtulan zavallı Orestes de gurbette acı günler geçiriyor. Onu bir gün seni öldürsün diye yetiştirdiğimi söyleyerek bana çok defa sitem ettin. Elimden gelseydi, bil ki yapardım. Bu sözlerim için herkese kötü, küstah, utanmaz olduğumu ilan et. Ama bu huylarım herhalde sana layık olduğumu kanıtlar sadece.</p>

    <p class="normal">KOROBAŞI</p>

    <p class="normal">Öfkelendiğini görüyorum, ama haklı mı değil mi? Bunun düşünüldüğünü hiç görmüyorum.</p>

    <p class="normal">KLYTAİMNESTRA</p>

    <p class="normal">Düşünebilir miyim ki? Bu yaşa geldiği halde, annesine böyle hakaret eden bir kızın, utanmadan en büyük alçaklığa kadar gidebileceğini sanmıyor musunuz?</p>

    <p class="normal">ELEKTRA</p>

    <p class="normal">Sen inanmayacaksın ama gene de söyleyeyim: Böyle hakaret etmekten ben de utanıyorum. Biliyorum, bu sözler ne yaşıma yakışır, ne de mevkiime. Fakat sana duyduğum nefret ve kötü davranışların beni buna itiyor. Zira çirkin örneklerden çirkin şeyler öğrenilir.</p>

    <p class="normal">KLYTAİMNESTRA</p>

    <p class="normal">Utanmaz mahlûk! Gerçekten de benim sözlerim ve hareketlerim seni haddini aşıp dedikodu etmeye teşvik ediyor anlaşılan.</p>

    <p class="normal">ELEKTRA</p>

    <p class="normal">Bu sözleri söyleyen ben değilim ki, sensin; sen birtakım işler görüyorsun, senin o işlerinden de benim sözlerim doğuyor.</p>

    <p class="normal">KLYTAİMNESTRA</p>

    <p class="normal">Artemis’in hükmüne yemin ederim! Aigisthos bir gelsin de, küstahlığının cezasını görürsün!</p>

    <p class="normal">ELEKTRA</p>

    <p class="normal">Gördün mü? Bana serbestçe konuşma hakkını verdiğin halde hiddete kapılıyor ve dinlemesini bilmiyorsun.</p>

    <p class="normal">KLYTAİMNESTRA</p>

    <p class="normal">Her ağzına geleni söylemene izin verdiğim halde, huzur içinde kurban sunmama da mı engel olacaksın?</p>

    <p class="normal">ELEKTRA</p>

    <p class="normal">Engel olmuyorum, aksine buyur sun; fakat sesime kusur bulma, bundan sonra tek söz söylemeyeceğim.</p>

    <p class="normal">KLYTAİMNESTRA</p>

    <p class="normal">Çeşit çeşit meyve armağanlarını al cariyem, Kral Apol-lon’a şimdiki endişelerimi defedecek dualar edeceğim. Duy sesimi evimizin hamisi Phoibos! Belirsiz de olsa sözlerimi anla! Çünkü sana dost huzurunda hitap etmiyorum, bu kız yanımda dururken her şeyi açığa vurmak doğru olmaz; çünkü kin dolu yaygarasıyla yüzlerce dili harekete geçirerek, bütün şehirde yalan söylentiler yayar. Ama sen gizli dileklerimi duy. Ey kral Lykeios! Bu gece o karışık rüyalarımda gördüğüm hayaller iyiye alametse yerine gelsin, kötüyse onları düşmanlarımın üstüne çevir. Mevcut servetimden hileyle beni mahrum etmeyi düşünen varsa engel ol; daima böyle rahat bir hayat yaşamamı, Atreus oğullarının saray ve asasına sahip olmamı, bugün de etrafımda bulunan dostlarımla ve bana karşı kin, kötü niyet beslemeyen çocuklarımla güzel günler geçirmemi nasip et. Lykeios Apollon! Lütfedip dualarımızı duy, dileklerimizi istediğimiz gibi yerine getir. Tanrı olduğun için, geri kalan her şeyi sessizliğime rağmen anladığına inanıyorum. Çünkü Zeus’un oğulları her şeyi bilir.</p>

    <p class="indentmetin1">(Mürebbi girer.)</p>

    <p class="normal">MÜREBBİ</p>

    <p class="normal">Ey yabancı kadınlar! Size bir şey sorabilir miyim? Burası kral Aigisthos’un sarayı mıdır?</p>

    <p class="normal">KOROBAŞI</p>

    <p class="normal">İyi tahmin ettin burası.</p>

    <p class="normal">MÜREBBİ</p>

    <p class="normal">Bu hanım karısıdır dersem, tahminim doğru olur mu? Tavrı tıpkı bir kraliçeyi andırıyor.</p>

    <p class="normal">KOROBAŞI</p>

    <p class="normal">Evet, karşındaki kraliçedir.</p>

    <p class="normal">MÜREBBİ</p>

    <p class="normal">Merhaba kraliçem! Sana ve Aigisthos’a bir dostunuzun gönderdiği müjdeleri getiriyorum.</p>

    <p class="normal">KLYTAİMNESTRA</p>

    <p class="normal">Hayır alâmeti kabul ediyorum. Fakat önce seni buraya kimin yolladığını öğrenmem lazım.</p>

    <p class="normal">MÜREBBİ</p>

    <p class="normal">Phokis’li Phanoteus bana önemli bir görev verdi.</p>

    <p class="normal">KLYTAİMNESTRA</p>

    <p class="normal">Ne görevi yabancı? Söylesene, bir dost tarafından geldiğine göre, kötü haber vermeyeceksin anlaşılan.</p>

    <p class="normal">MÜREBBİ</p>

    <p class="normal">Orestes öldü. İşte kısaca getirdiğim haber.</p>

    <p class="normal">ELEKTRA</p>

    <p class="normal">Heyhat! Zavallı ben, hayatım sona erdi bugün.</p>

    <p class="normal">KLYTAİMNESTRA</p>

    <p class="normal">Ne? Ne diyorsun yabancı? Dinleme bu kızı.</p>

    <p class="normal">MÜREBBİ</p>

    <p class="normal">Orestes öldü dedim ve bir daha tekrar ediyorum.</p>

    <p class="normal">ELEKTRA</p>

    <p class="normal">Bittim, zavallı ben, mahvoldum!</p>

    <p class="normal">KLYTAİMNESTRA</p>

    <p class="normal">Sen kendi işine bak. Yabancı bana doğruyu söyle, Orestes nasıl öldü?</p>

    <p class="normal">MÜREBBİ</p>

    <p class="normal">Zaten onun için geldim; sana her şeyi anlatacağım: Orestes, yarışlara katılmak için Hellas’ın şerefi olan meşhur Delphoi oyunlarına gelmişti. Tellalın birinci yarışı ilan ettiğini duyunca sahaya girdi; ihtişamı seyircilerin hepsinde hayranlık uyandırdı. Bu yarışı yeteneğine layık olan yerde bitirdikten sonra, şanlı zafer tacını takarak sahadan çıktı. Böyle bir kahramanın sayısız başarı ve zaferinin birkaçını nasıl seçer de anlatırım bilmiyorum. Yalnız şunu bil ki, hakemler diaulos,<sup class="calibre4"><a href="../Text/kitap_split_025.html#footnote-426-20" id="footnote-426-20-backlink">[20]</a></sup> pentathlos gibi ne kadar yarış ilan ettiyse, Orestes ödülünü kazanıyor ve bütün halk başarısını kutluyordu. Argos’lu olduğu, adına Orestes dendiği, vaktiyle meşhur Hellas ordusunu toplayan Agamemnon’un oğlu olduğu ilan edildi. Durum böyleydi işte. Fakat tanrının gönderdiği felaketten insanoğlu güçlü de olsa kaçınamaz. Gerçekten de ertesi gün, şafakla beraber araba yarışı başlarken Orestes birçok rakibiyle beraber sahaya girdi. Aralarında bir Akhaia’lı, bir Sparta’lı ve dört atlık arabalarının üstünde iki Libya’lı vardı. Thessalia atlarıyla Orestes beşinci olarak geliyordu. Altıncı kula taylı bir Aitolia’lı, yedincisi bir Magnesia’lı, sekizincisi beyaz atlı bir Ainia’lıydı; dokuzuncusu tanrıların kurduğu Atina şehrindendi, bir Boiotia’lı onuncu arabayı idare ediyordu. Hakemlerin kurayla belirledikleri yerlerde bir süre durdular, sonra tunç borazan çalınca birden hareket ettiler. Hepsi birden sesleriyle atlarını teşvik ediyor, elleriyle dizginleri sallıyorlardı; bütün saha gıcırdayan arabaların gürültüsüyle dolmuştu; toz kalkıyor, arabaları koşturanların hepsi diğer arabaların dingilini ve soluyan atlarını geçmek için değneği esirgemiyorlardı. Atların ağzından fışkıran köpük, arabaları koşturanların sırtına ve tekerleklere akıyordu. Orestes sağdaki dış atın dizginini gevşetmek ve sınırın yanından geçen hayvanı sıkı tutmak suretiyle sahanın iki ucundaki sınır taşlarına arabasının dingiliyle dokunarak geçiyordu. O ana kadar hiçbir araba devrilmemişti. Fakat birdenbire Ainia’lının atları gemi azıya alıp arabayı şiddetle sürükledi ve altıncı turu bitirip, yedinciye başlamak üzere döndüklerinde Barke’lilerin<sup class="calibre4"><a href="../Text/kitap_split_026.html#footnote-426-21" id="footnote-426-21-backlink">[21]</a></sup> atlarının alnına çarptılar. Bunun üzerine birinin hatası yüzünden, arabalar birbirinin üstüne yıkılarak, parça parça oldu ve bütün Krisa ovası araba enkazıyla doldu. Bunu görünce Atinalı usta bir arabacı hayvanlarını yan tarafa alıp durdurdu ve atların birbirine karıştığı bu dalgalanan keşmekeşi sahanın ortasında bırakarak geçti. Orestes son sıradaydı; koşunun sonuna güvenerek atlarını bilerek geride bırakıyordu. Atina’lıdan başka rakibi kalmadığını görünce, kamçısını süratli atlarının kulaklarına bir ıslık sesiyle şaklattıktan sonra takibe koyuldu; kâh biri, kâh öteki rakibini bir at başı kadar geçebiliyordu. Bütün öteki turları sarsılmadan tamamlamış olan zavallı Orestes, sağlam arabası üstünde dimdik duruyordu. Fakat bir anda, dönerken soldaki hayvanın dizginini gevşetti ve sınır taşının üst kısmına çarptı; dingili ortadan yarıldı, Orestes de dizginlere dolaşıp yere düştü, atları da sahanın ortasına dağıldı. Halk onun arabadan düştüğünü görünce, acı bir çığlık kopardı. Gençliğine, bunca başarıdan sonra böyle korkunç bir akıbete uğramasına acıdı insanlar. Orestes tepetaklak yerlerde sürüklendi. Nihayet arabacılar bin bir güçlükle atlarını durdurup Orestes’in etrafını saran kayışları çözdüler; her tarafından kanlar akıyordu. Vücudu hiçbir dostunun tanıyamayacağı, zavallı bir ceset haline gelmişti. Derhal bir odun yığını üstünde yaktılar onu; seçkin birkaç Phokis’li, bedeninden kalan bir avuç külü bir tunç vazoya koyup atalarının toprağında bir mezarı olsun diye buraya getiriyor. Kaza işte böyle meydana geldi. Hikâyesini dinlemek bile insanı üzüyor, benim gibi olanları gözüyle gören biri içinse şahit olduğum felaketlerin en büyüğüdür.</p>

    <p class="normal">KOROBAŞI</p>

    <p class="normal">Eyvah! Eyvah! Eski efendilerimizin bütün soyu kökünden yok oldu, söndü anlaşılan.</p>

    <p class="normal">KLYTAİMNESTRA</p>

    <p class="normal">Zeus! Bu da ne? Buna mutluluk mu, felaket mi, yoksa kârlı bir felaket mi diyeyim? Fakat kurtuluşumu kendi gözyaşlarıma borçlu olmam ne hazin!</p>

    <p class="normal">MÜREBBİ</p>

    <p class="normal">Anlattıklarım neden seni böyle üzdü hanımım?</p>

    <p class="normal">KLYTAİMNESTRA</p>

    <p class="normal">Anne olmak ne garip! Evladından kötülük de görse, bir anne ondan nefret edemez.</p>

    <p class="normal">MÜREBBİ</p>

    <p class="normal">O halde gelmemiz boşuna oldu anlaşılan.</p>

    <p class="normal">KLYTAİMNESTRA</p>

    <p class="normal">Hayır, boşuna değil. Benim kanımdan doğduğu halde, göğsümü ve yetiştirmemi reddedip bir sürgün gibi gurbette yaşayan Orestes’in öldüğüne dair kesin delil getirmen boşuna olabilir mi? Buradan gideli beri beni bir defacık gelip görmedi; beni babasını öldürmüş olmakla suçlar, korkunç tehditler savururdu. O kadar ki ne gece ne gündüz gözlerime rahat uyku girmezdi ve her hareketimize nezaret eden zaman beni bir mahkûm gibi daima ölüme yaklaştırırdı. Hâlbuki bundan sonra –zira onun ve bu kızın tehditlerinden kurtuldum, bu yanımda duran daha da büyük bir felaket, daima öz kanını emen bir musibetti– evet, bundan sonra onun bütün tehditlerine rağmen rahat günler geçireceğiz.</p>

    <p class="normal">ELEKTRA</p>

    <p class="normal">Heyhat! Ne talihsizim ben! Şimdi sana acımalı, sana ağlamalı Orestes, çünkü öldükten sonra bile bu kadın, annen sana hakaret ediyor.</p>

    <p class="indentmetin1">(Klytaimnestra’ya)</p>

    <p class="normal">Nasıl? Sence iyi olmadı mı?</p>

    <p class="normal">KLYTAİMNESTRA</p>

    <p class="normal">Senin için iyi olmadı, ama o bu haliyle iyidir.</p>

    <p class="normal">ELEKTRA</p>

    <p class="normal">Duy şunu Nemesis! Ölülerin Nemesis’i! Duy!</p>

    <p class="normal">KLYTAİMNESTRA</p>

    <p class="normal">Duyması gereken kişiyi duydu ve mükemmel bir sonuç verdi.</p>

    <p class="normal">ELEKTRA</p>

    <p class="normal">Aşağıla bakalım! Talihin gülüyor bugün.</p>

    <p class="normal">KLYTAİMNESTRA</p>

    <p class="normal">Orestes’le sen bu talihimizi yok etmeye çalışacak mısınız?</p>

    <p class="normal">ELEKTRA</p>

    <p class="normal">Biz yok olduk, nasıl seni yok edelim?</p>

    <p class="normal">KLYTAİMNESTRA</p>

    <p class="indentmetin1">(Mürebbi’ye.)</p>

    <p class="normal">Bu kızın dedikodu saçan dilini durdurabilmişsen, gelişin ne isabetli oldu!</p>

    <p class="normal">MÜREBBİ</p>

    <p class="normal">Mademki her şey yolunda ben artık gideyim.</p>

    <p class="normal">KLYTAİMNESTRA</p>

    <p class="normal">Asla! Gidersen bana da, seni yollayan dostuma da layık bir davranış görmüş olmazsın. İçeriye gir. Bırak onu dışarıda kalsın, bağırıp çağırarak kendinin ve sevdiklerinin felaketinden şikâyet etsin.</p>

    <p class="indentmetin1">(Klytaimnestra ile Mürebbi çıkar.)</p>

    <p class="normal">ELEKTRA</p>

    <p class="normal">Nasıl? Gördünüz mü? Bir keder, bir ıstırap duyuyor mu? Alçak, oğlunun bu feci ölümüne inledi mi? Acı acı ağladı mı? Hayır, alayla gülerek gitti. Ah zavallı başım! Sevgili Orestes, ölmen beni nasıl mahvetti bilsen! Son ümitlerimi de kopardın gittin, bir gün babamla zavallı benim öcümüzü almak için hayatta kalacağını, buraya geleceğini ummuştum. Şimdi ben nereye gitmeliyim? Senden de, babamdan da mahrum kaldım, yalnızım. Gene onlara, o en nefret ettiğim insanlara, babamın katillerine kölelik mi edeyim? Evet, benim için pek güzel oldu doğrusu! Hayır, artık onlarla aynı evde oturmayacağım, bu kapının eşiğinde kendi kendimi bırakacağım, ömrüm kimsesiz kuruyacak. Varsın böyle yaptığım, canlarını sıktığım için içeridekilerden biri beni öldürsün. Ölmem bir nimettir, yaşamamsa yük! Hiç yaşama arzum kalmadı artık.</p>

    <h1 class="h1baslik" id="calibre_toc_9">Kommos</h1>

    <p class="normal">KORO <span class="indentmetin">Strophe I</span></p>

    <p class="normal">Nerede kaldı Zeus’un yıldırımları,</p>

    <p class="normal">nerede kaldı parlak Helios, bu cinayetleri seyreder de hiddetlenmeden gizlerse?</p>

    <p class="normal">ELEKTRA</p>

    <p class="normal">Ah! Ah! Aman!</p>

    <p class="normal">KORO</p>

    <p class="normal">Çocuğum, neden ağlıyorsun?</p>

    <p class="normal">ELEKTRA</p>

    <p class="normal">Heyhat!</p>

    <p class="normal">KORO</p>

    <p class="normal">Bağırma bu kadar.</p>

    <p class="normal">ELEKTRA</p>

    <p class="normal">Beni öldüreceksin!</p>

    <p class="normal">KORO</p>

    <p class="normal">Ne? Nasıl?</p>

    <p class="normal">ELEKTRA</p>

    <p class="normal">Hades’e gittikleri aşikâr olanlardan</p>

    <p class="normal">ümit beslememi istiyorsan,</p>

    <p class="normal">ıstırabımı ayaklarının altında çiğniyorsun.</p>

    <p class="normal">KORO <span class="indentmetin">Antistrophe I</span></p>

    <p class="normal">Amphiaraos<sup class="calibre4"><a href="../Text/kitap_split_027.html#footnote-426-22" id="footnote-426-22-backlink">[22]</a></sup> isminde bir kral biliyorum,</p>

    <p class="normal">bir altın gerdanlık uğruna</p>

    <p class="normal">karısının kurduğu tuzağa düşerek, gözünü hayata</p>

    <p class="normal">yumdu ve şimdi yeraltında...</p>

    <p class="normal">ELEKTRA</p>

    <p class="normal">Ah! Ah! Aman!</p>

    <p class="normal">KORO</p>

    <p class="normal">Bütün bilinciyle hüküm sürmektedir.</p>

    <p class="normal">ELEKTRA</p>

    <p class="normal">Heyhat!</p>

    <p class="normal">KORO</p>

    <p class="normal">Evet heyhat! Zira o zararlı kadın...</p>

    <p class="normal">ELEKTRA</p>

    <p class="normal">Cezasını buldu.</p>

    <p class="normal">KORO</p>

    <p class="normal">Evet!</p>

    <p class="normal">ELEKTRA</p>

    <p class="normal">Biliyorum, biliyorum, yası tutulanın öcünü alan</p>

    <p class="normal">biri çıktı. Benimse kimsem kalmadı, son desteğimi</p>

    <p class="normal">elimden zorla alıp götürdüler!</p>

    <p class="normal">KORO <span class="indentmetin">Strophe II</span></p>

    <p class="normal">Felaketin zaten büyüktü, başına daha da büyüğü geldi!</p>

    <p class="normal">ELEKTRA</p>

    <p class="normal">Bilmez miyim, herkesten daha iyi bilmez miyim?</p>

    <p class="normal">her şeyimi alıp götüren bu daimi, feci, iğrenç</p>

    <p class="normal">Istırap kaynağı içinde olan ben!</p>

    <p class="normal">KORO</p>

    <p class="normal">Seni ağlatan felaketlere şahit olduk.</p>

    <p class="normal">ELEKTRA</p>

    <p class="normal">O halde beni artık yolumdan çevirme, mademki...</p>

    <p class="normal">KORO</p>

    <p class="normal">Ne diyorsun?</p>

    <p class="normal">ELEKTRA</p>

    <p class="normal">... asil kardeşime olan</p>

    <p class="normal">güvenimin bana verdiği teselli yok oldu.</p>

    <p class="normal">KORO <span class="indentmetin">Antistrophe II</span></p>

    <p class="normal">Ölüm tüm insanların kaderidir.</p>

    <p class="normal">ELEKTRA</p>

    <p class="normal">O zavallı gibi</p>

    <p class="normal">yarışlarda dizginlere dolanıp</p>

    <p class="normal">atların toynakları altında kalmak da mı kader?</p>

    <p class="normal">KORO</p>

    <p class="normal">Beklenmezdi bu feci ölüm.</p>

    <p class="normal">ELEKTRA</p>

    <p class="normal">Evet, mademki gurbette,</p>

    <p class="normal">ellerimin yardımından mahrum...</p>

    <p class="normal">KORO</p>

    <p class="normal">Heyhat!</p>

    <p class="normal">ELEKTRA</p>

    <p class="normal">... yatıyor ve onu gömen,</p>

    <p class="normal">yasını tutan ben olmadım!</p>

    <h1 class="h1baslik" id="calibre_toc_10">Epeisodion III</h1>

    <p class="indentmetin1">(Khrysothemis koşarak girer.)</p>

    <p class="normal">KHRYSOTHEMİS</p>

    <p class="normal">Sevgili kardeşim, sevinçten adabı unutarak, çabucak koştum geldim. Çünkü seni bugünkü dertlerinden kurtaracak güzel haberler getiriyorum.</p>

    <p class="normal">ELEKTRA</p>

    <p class="normal">Dertlerime nereden deva bulacaksın şifaları kalmamışken artık?</p>

    <p class="normal">KHRYSOTHEMİS</p>

    <p class="normal">Orestes geldi, sözlerime inan, hem de en az benim kadar canlı!</p>

    <p class="normal">ELEKTRA</p>

    <p class="normal">Çıldırdın mı, zavallı senin ve benim ıstıraplarımızla nasıl alay edersin?</p>

    <p class="normal">KHRYSOTHEMİS</p>

    <p class="normal">Atalarımızın ocağına yemin ederim! Hayır, alay olsun diye değil, burada olduğunu bildiğim için söylüyorum.</p>

    <p class="normal">ELEKTRA</p>

    <p class="normal">Ey zavallı! Kimden duydun bunu ki bu kadar kuvvetle inanıyorsun?</p>

    <p class="normal">KHRYSOTHEMİS</p>

    <p class="normal">Başkasından değil kendimden biliyorum, kesin deliller gördüm, eminim.</p>

    <p class="normal">ELEKTRA</p>

    <p class="normal">Zavallıcık! Gördüğün deliller de ne? Bende bu çılgın hummayı uyandıran ne gördün?</p>

    <p class="normal">KHRYSOTHEMİS</p>

    <p class="normal">Tanrılar aşkına dinle beni! Söyleyeceğimden deli olup olmadığımı anlarsın.</p>

    <p class="normal">ELEKTRA</p>

    <p class="normal">Söyle, söylemekten bir zevk duyacaksan.</p>

    <p class="normal">KHRYSOTHEMİS</p>

    <p class="normal">Sana gördüklerimin hepsini anlatacağım: babamızın eski mezarına varır varmaz, mezarın üstünde yeni dökülmüş sütlerin aktığını ve babamızın bulunduğu yerin çeşit çeşit çelenklerle süslendiğini gördüm. Bu manzara karşısında şaşırdım ve yakında biri var mı diye etrafıma bakındım. Fakat etrafı sessizlik içinde görünce mezara daha yaklaştım; tepesinde yeni kesilmiş bir saç buklesi gözüme ilişti. Bunu görür görmez, gönlümde daima taşıdığım bir hayal birdenbire canlandı: Bu saç dünyada en çok sevdiğim insanın, Orestes’in geldiğini ispat eden bir delildir. Saçları elime aldım, ağzımdan uğursuz bir söz çıkarmadım, hemen gözlerim sevinç yaşlarıyla doldu. O anda olduğum kadar şimdi de eminim: Bu armağanları oraya koyan Orestes’ten başkası değildir. Çünkü benden ve senden başka kim onu oraya getirebilir? Ben koymadım, biliyorum sen de koymadın; hem buna imkânın da yoktu: Sen ki tanrılara dua etmek için bile saraydan çıksan ceza görürsün. Anneme gelince, bunu yapmak aklına gelmez, yapsa da bizden gizleyemezdi. Demek ki bu armağanlar Orestes’indir. Gel kardeşim, gayretli ol. Bir tanrı hep aynı insanları korumaz. Şimdiye kadar bize karşıydı, fakat bugün birçok mutluluk verecek bize belki.</p>

    <p class="normal">ELEKTRA</p>

    <p class="normal">Ah, deliliğine çoktan beri ne kadar acıyorum!</p>

    <p class="normal">KHRYSOTHEMİS</p>

    <p class="normal">Ne var? Söylediklerime sevinmiyor musun?</p>

    <p class="normal">ELEKTRA</p>

    <p class="normal">Nerede olduğunu, aklının ne hayallere kapıldığını bilmiyorsun.</p>

    <p class="normal">KHRYSOTHEMİS</p>

    <p class="normal">Gözümle gördüğümü bilmez olur muyum?</p>

    <p class="normal">ELEKTRA</p>

    <p class="normal">Öldü, ey talihsiz! Orestes öldü! Ondan sana iyilik gelmez, gözlerini artık ona doğru çevirme.</p>

    <p class="normal">KHRYSOTHEMİS</p>

    <p class="normal">Eyvah! Öldüğünü kimden duydun?</p>

    <p class="normal">ELEKTRA</p>

    <p class="normal">Ölürken yanında bulunan birinden.</p>

    <p class="normal">KHRYSOTHEMİS</p>

    <p class="normal">Nerede bu adam? Şaşırdım kaldım.</p>

    <p class="normal">ELEKTRA</p>

    <p class="normal">Sarayda. Getirdiği haberler annemin hoşuna gitti, hiç üzülmedi bile.</p>

    <p class="normal">KHRYSOTHEMİS</p>

    <p class="normal">Talihsiz başım! Ya babamızın mezarına bu zengin armağanları koyan kimdi?</p>

    <p class="normal">ELEKTRA</p>

    <p class="normal">Bence biri Orestes’in hatırasına hürmeten onları oraya koymuş olacak.</p>

    <p class="normal">KHRYSOTHEMİS</p>

    <p class="normal">Ah! Ne bedbahtım, ben ki bu haberleri buraya getirmek için sevinçle koşuyordum, felaketimizi bilmiyordum. Hâlbuki şimdi, gelir gelmez eski acılarımıza yenilerinin de katıldığını görüyorum.</p>

    <p class="normal">ELEKTRA</p>

    <p class="normal">Sana öyle geliyor. Fakat beni dinlersen, şimdiki ıstıraplarımızın yükünü hafifletebilirsin.</p>

    <p class="normal">KHRYSOTHEMİS</p>

    <p class="normal">Hiç ölüleri diriltebilir miyim?</p>

    <p class="normal">ELEKTRA</p>

    <p class="normal">Onu kastetmedim. O kadar deli değilim.</p>

    <p class="normal">KHRYSOTHEMİS</p>

    <p class="normal">Ne yapmamı emrediyorsun peki?</p>

    <p class="normal">ELEKTRA</p>

    <p class="normal">Tavsiye edeceğimi yapacak kadar cesaretli olmalısın.</p>

    <p class="normal">KHRYSOTHEMİS</p>

    <p class="normal">Yararı dokunacaksa hayır demem.</p>

    <p class="normal">ELEKTRA</p>

    <p class="normal">Bak, zahmetsiz iş olmaz.</p>

    <p class="normal">KHRYSOTHEMİS</p>

    <p class="normal">Biliyorum, bütün gücümle sana yardım edeceğim.</p>

    <p class="normal">ELEKTRA</p>

    <p class="normal">Nasıl hareket etmeye karar verdiğimi dinle; sen de biliyorsun ki bir tek dostumuz kalmadı, Hades hepsinden mahrum etti bizi, ikimizi yapayalnız bıraktı. Bense kardeşimizin sağ salim yaşadığını başkalarından duydukça, babamızın öcünü almak için buraya geleceğini umuyordum. Artık Orestes olmadığına göre benim yardımımla babamızın katilini, Aigisthos’u tereddütsüz öldürmen için gözlerimi sana çeviriyorum. Çünkü senden artık bir şey gizlememeliyim. Harekete geçmek için ne bekliyorsun? Altüst olmayan bir tek ümidin kaldı mı ki bakışlarını ona çeviresin? Babamızın zengin mirasından mahrum, ağlayıp durmak kaldı sana sadece; bugüne kadar evlenmediğine, kocasız kaldığına üzülmek, ihtiyarlamak kaldı. Bundan sonra da evlenebileceğini umma. Zira Aigisthos şüphesiz kendi mahvına yol açacak olan çocuklarımızın doğmasına izin verecek kadar düşüncesiz değildir. Fakat öğütlerime uyarsan, yeraltında baban da, kardeşin de senin bağlılığını takdir eder; bundan sonra da sana doğduğundan beri özgür bir insan derler, kendine layık bir kocaya kavuşursun. Herkes erdemli insanlara bakmaktan hoşlanır. Sözümü dinlersen, kendin ve benim için ne büyük bir ün kazanacağını görmüyor musun? Bizi görünce, överek selamlamayacak ne bir şehirli, ne bir yabancı olur. Bakın bu iki kardeşe dostlar diyeceklerdir, atalarının ocağını kurtardılar; hasımları iktidarda oldukları halde, onları öldürmeyi göze aldılar. Onları sevmeliyiz, hepimiz onlara saygı borçluyuz. Bayramlarda, halkın toplantılarında herkes onların mertliğini saygıyla anmalıdır. İşte herkesin hakkımızda söyleyeceği sözler. Hayattayken de, öldükten sonra da şanımız hiç eksik olmayacak. Sevgili kardeşim, gel beni dinle, babamız aşkına bana yardım et; kardeşinin uğruna zahmete katlan, ıstırabımı sona erdir, kendi kendinizi kurtar; bil ki asil insanlar için alçakça yaşamak ayıptır.</p>

    <p class="normal">KORO</p>

    <p class="normal">Böyle durumlarda basiret, konuşan için de, dinleyen için de hayırlı bir müttefiktir.</p>

    <p class="normal">KHRYSOTHEMİS</p>

    <p class="normal">Evet ey kadınlar, aklı başında olsaydı konuşmadan önce, basirete şimdiye dek uymadığı kadar uyardı. Cüreti bir silah gibi kullanmak ve beni de yardıma çağırmak için gözlerini nereye diktin böyle? Gözün kör mü? Erkek değil, kadınsın; kolun düşmanlarınınki kadar kuvvetli değil. Talih bugün onlara gülüyor, hâlbuki bizden uzaklaşıp kayboluyor. Kim Aigisthos gibi bir adamı ele geçirmeye kalkar da, başına bir felaket gelmeden işin içinden sıyrılabilir? Dikkat et, bu sözleri biri duyarsa, mevcut felaketimize daha da büyük ıstıraplar katılır. İyi bir ün kazanmamız, sonra da utanç verecek bir tarzda ölmemiz neye yarar? Zira ölüm en iğrenç şey değildir, asıl ölmek isterken ona ulaşamayacak durumda olmak fecidir. Sana yalvarıyorum, bizi yok etmeden, soyumuzu köküne kadar kurutmadan önce öfkeni bastır. Sözlerinin dışarıya sızıp kötü bir netice vermemesine çalışacağım. Ama artık aklını başına topla, zaafını bil de gücün önünde boyun eğ.</p>

    <p class="normal">KOROBAŞI</p>

    <p class="normal">İnsanlar için basiretli ve ölçülü bir karakter en büyük kârdır inan!</p>

    <p class="normal">ELEKTRA</p>

    <p class="normal">Bu sözleri söyleyeceğini tahmin etmiştim. Tekliflerimi de reddedeceğini gayet iyi biliyordum. Bu işi tek başıma, kendi elimle başarmalıyım, çünkü hedefime ulaşmadan arkasını bırakmayacağım.</p>

    <p class="normal">KHRYSOTHEMİS</p>

    <p class="normal">Heyhat! Bu fikirleri keşke babamızın öldürüldüğü anda beslemiş olsaydın, o zamanlar belki bir sonuç alırdın.</p>

    <p class="normal">ELEKTRA</p>

    <p class="normal">O zaman da aynıydım fakat düşüncem henüz zayıftı.</p>

    <p class="normal">KHRYSOTHEMİS</p>

    <p class="normal">O zayıflığı bütün ömrümce muhafaza etmeye çalışsaydın keşke!</p>

    <p class="normal">ELEKTRA</p>

    <p class="normal">Bu öğütlerinden bana yardım etmeyeceğin anlaşılıyor.</p>

    <p class="normal">KHRYSOTHEMİS</p>

    <p class="normal">Kötü girişimler elbette kötü sonuçlar doğurur.</p>

    <p class="normal">ELEKTRA</p>

    <p class="normal">Aklına hayranım, ama korkaklığından nefret ediyorum.</p>

    <p class="normal">KHRYSOTHEMİS</p>

    <p class="normal">Elbette bir gün gelir, bana hak verdiğini de görmek zorunda kalırım.</p>

    <p class="normal">ELEKTRA</p>

    <p class="normal">Hayır! Benden bunu hiçbir zaman duymayacaksın.</p>

    <p class="normal">KHRYSOTHEMİS</p>

    <p class="normal">Bunu göstermek için önümüzde uzun bir ömür var.</p>

    <p class="normal">ELEKTRA</p>

    <p class="normal">Git buradan! Senden hayır yok.</p>

    <p class="normal">KHRYSOTHEMİS</p>

    <p class="normal">Aslında var, ama senin bir şey öğrenmeye niyetin yok.</p>

    <p class="normal">ELEKTRA</p>

    <p class="normal">Git her şeyi anneme anlat!</p>

    <p class="normal">KHRYSOTHEMİS</p>

    <p class="normal">Ben senden o kadar nefret etmiyorum.</p>

    <p class="normal">ELEKTRA</p>

    <p class="normal">Bari beni şerefsizliğin ne derecesine sürüklemek istediğini bil.</p>

    <p class="normal">KHRYSOTHEMİS</p>

    <p class="normal">Şerefsizlik değil, ihtiyat.</p>

    <p class="normal">ELEKTRA</p>

    <p class="normal">Senin görüşlerine benim de mi uymam lazım?</p>

    <p class="normal">KHRYSOTHEMİS</p>

    <p class="normal">Daha mantıklı olduğun gün, ikimizi de sen idare edersin.</p>

    <p class="normal">ELEKTRA</p>

    <p class="normal">Bu kadar iyi konuşan birinin gene de yanılması ne yazık!</p>

    <p class="normal">KHRYSOTHEMİS</p>

    <p class="normal">Kendi hatanı çok iyi tarif ediyorsun.</p>

    <p class="normal">ELEKTRA</p>

    <p class="normal">Ne? Söylediklerim sence adil değil mi?</p>

    <p class="normal">KHRYSOTHEMİS</p>

    <p class="normal">Evet ama adaletin de zarar verdiği olur.</p>

    <p class="normal">ELEKTRA</p>

    <p class="normal">Bu tavrın kanun olduğu yerde yaşamak istemiyorum.</p>

    <p class="normal">KHRYSOTHEMİS</p>

    <p class="normal">Fakat bu dediğini yaparsan, bana hak vereceksin.</p>

    <p class="normal">ELEKTRA</p>

    <p class="normal">Tabii yapacağım, senden de hiç korkmayacağım.</p>

    <p class="normal">KHRYSOTHEMİS</p>

    <p class="normal">Gerçekten mi? Kararından vazgeçmeyecek misin?</p>

    <p class="normal">ELEKTRA</p>

    <p class="normal">Hayır! Zira kötü öğütten daha iğrenç bir şey yoktur.</p>

    <p class="normal">KHRYSOTHEMİS</p>

    <p class="normal">Öğütlerimin hiçbirini kabul etmiyor musun?</p>

    <p class="normal">ELEKTRA</p>

    <p class="normal">Kararım yeni değil, çok önceden verilmişti.</p>

    <p class="normal">KHRYSOTHEMİS</p>

    <p class="normal">O halde gideyim, ne sen benim öğütlerimi doğru bulacaksın, ne de ben senin yaptıklarını.</p>

    <p class="normal">ELEKTRA</p>

    <p class="normal">Git. Arzun ne kadar güçlü olursa olsun, seni dinlemeyeceğim. Boş hayallerin arkasında koşmak tabii ki çılgınlıktır.</p>

    <p class="normal">KHRYSOTHEMİS</p>

    <p class="normal">Düşüncelerini doğru buluyorsan, öyle düşünmeye devam et. Felakete uğradığın gün bana hak verirsin.</p>

    <p class="indentmetin1">(Khrysothemis çıkar.)</p>

    <h1 class="h1baslik" id="calibre_toc_11">Stasimon III</h1>

    <p class="normal">KORO <span class="indentmetin">Strophe I</span></p>

    <p class="normal">Havalarda uçan en zeki kuşların<sup class="calibre4"><a href="../Text/kitap_split_028.html#footnote-426-23" id="footnote-426-23-backlink">[23]</a></sup></p>

    <p class="normal">kendilerine hayat verip bakanları</p>

    <p class="normal">beslediklerini görüyoruz da,</p>

    <p class="normal">neden onlar gibi biz de bu borcu tanımıyoruz?</p>

    <p class="normal">Hayır, Zeus’un şimşeği üzerine,</p>

    <p class="normal">göksel Themis<sup class="calibre4"><a href="../Text/kitap_split_029.html#footnote-426-24" id="footnote-426-24-backlink">[24]</a></sup> üzerine yemin ederim,</p>

    <p class="normal">nankörlük uzun zaman cezasız kalmayacak!</p>

    <p class="normal">Ey ölüler diyarına inen Pheme!<sup class="calibre4"><a href="../Text/kitap_split_030.html#footnote-426-25" id="footnote-426-25-backlink">[25]</a></sup></p>

    <p class="normal">haykıran sesini yükselt,</p>

    <p class="normal">Hades’teki Atreus oğullarına</p>

    <p class="normal">hüzün verici rezalet haberini götür.</p>

    <p class="normal">De ki evinde bugün aile hayatı sarsılmış, <span class="indentmetin">Antistrophe I</span></p>

    <p class="normal">iki kızı arasında yaşanan tartışmayı</p>

    <p class="normal">ortak hayatın samimiyeti halledemedi.</p>

    <p class="normal">İhanete maruz kalan</p>

    <p class="normal">Elektra fırtınaya yapayalnız göğüs geriyor,</p>

    <p class="normal">zavallı babasının akıbetine</p>

    <p class="normal">durmadan ağlar,</p>

    <p class="normal">tıpkı durmadan inleyen bülbül gibi;</p>

    <p class="normal">ölümden çekinmez,</p>

    <p class="normal">hayata gözlerini kapamaya hazırdır,</p>

    <p class="normal">yeter ki o iki Erinys’i<sup class="calibre4"><a href="../Text/kitap_split_031.html#footnote-426-26" id="footnote-426-26-backlink">[26]</a></sup> yakalayabilsin.</p>

    <p class="normal">Kimin bu kadar asil bir evladı var?</p>

    <p class="normal">Mert insanların hiçbiri, felaket içinde de <span class="indentmetin">Strophe II</span></p>

    <p class="normal">yaşasa, şöhretini lekelemeye</p>

    <p class="normal">ve kötü bir ün bırakmaya razı olamaz.</p>

    <p class="normal">Çocuğum sen de kendine gözyaşı ile dolu bir hayat seçtin</p>

    <p class="normal">ve kötüye karşı koyarak bir defada iki onur nişanı kazanmayı:</p>

    <p class="normal">hem mükemmel, hem cesur bir evlat ününü tercih ettin.</p>

    <p class="normal">Tanrı vere de, bugün düşmanlarının <span class="indentmetin">Antistrophe II</span></p>

    <p class="normal">sana karşı olduğu gibi, bir gün güç ve zenginliğinle</p>

    <p class="normal">sen de onlara üstün olasın!</p>

    <p class="normal">Zira seni mutluluk içinde bulmadım,</p>

    <p class="normal">fakat doğanın en yüce kanunlarına uyarak,</p>

    <p class="normal">Zeus’a olan imanın sayesinde</p>

    <p class="normal">en parlak şerefe nail olacaksın.</p>

    <h1 class="h1baslik" id="calibre_toc_12">Epeisodion IV</h1>

    <p class="indentmetin1">(Orestes ile Pylades, yanlarında urnayı taşıyan</p>

    <p class="indentmetin1">uşaklarla girerler.)</p>

    <p class="normal">ORESTES</p>

    <p class="normal">Ey kadınlar! Acaba bize iyi tarif verildi mi? Bizi hedefimize götüren yolu mu takip ediyoruz?</p>

    <p class="normal">KOROBAŞI</p>

    <p class="normal">Nereyi arıyorsun? Buraya gelmekteki amacın ne?</p>

    <p class="normal">ORESTES</p>

    <p class="normal">Deminden beri Aigisthos’un evini arıyorum.</p>

    <p class="normal">KOROBAŞI</p>

    <p class="normal">İşte geldin, sana yol göstereni ayıplamak yersiz olur.</p>

    <p class="normal">ORESTES</p>

    <p class="normal">Hanginiz içeridekilere çoktan beri beklediklerinin geldiğini haber verir?</p>

    <p class="normal">KOROBAŞI</p>

    <p class="normal">Bu haberi en yakınlarından biri vermeliyse,</p>

    <p class="indentmetin1">(Elektra’yı gösterir.)</p>

    <p class="normal">O söylesin.</p>

    <p class="normal">ORESTES</p>

    <p class="indentmetin1">(Elektra’ya.)</p>

    <p class="normal">O halde lütfen gir de, bir kaç Phokis’linin Aigisthos’u aradıklarını söyle.</p>

    <p class="normal">ELEKTRA</p>

    <p class="normal">Ah talihsiz başım! Yoksa aldığımız haberin gözle görülen delillerini mi getirdiniz?</p>

    <p class="normal">ORESTES</p>

    <p class="normal">Hangi haberden bahsettiğini bilmiyorum. Fakat Strophios isminde bir ihtiyar benimle, Orestes’e dair bir haber gönderdi.</p>

    <p class="normal">ELEKTRA</p>

    <p class="normal">Nedir yabancı? İçim nasıl titriyor!</p>

    <p class="normal">ORESTES</p>

    <p class="normal">Orestes öldü, bu gördüğün küçük urnada hafiflemiş kalıntılarını getirdik.</p>

    <p class="normal">ELEKTRA</p>

    <p class="normal">Ah ne zavallıyım ben! İşte felaketim gözümün önünde, elimin altında, onu görebiliyorum.</p>

    <p class="normal">ORESTES</p>

    <p class="normal">Orestes’in kara bahtına acıyorsan, bil ki bu urna onun evidir artık.</p>

    <p class="normal">ELEKTRA</p>

    <p class="normal">Yabancı, ver, tanrılar aşkına! Ver onu bana, onun kalıntılarını saklıyorsa; elime alayım ve bu küllere bakarak, kendime ve bütün soyuma ağlayıp haykırayım.</p>

    <p class="normal">ORESTES</p>

    <p class="indentmetin1">(Maiyetine.)</p>

    <p class="normal">Urnayı getirin ve her kimse bu kadına verin; herhalde düşmanı olsaydı, küllerini bu kadar ısrarla istemezdi; muhakkak ya bir dostu ya bir akrabası.</p>

    <p class="normal">ELEKTRA</p>

    <p class="normal">Ey en sevdiğim insanın hatırası! Orestes işte hayatının bana son yadigârı! Bu dönüşün, seni buradan uzaklaştırdığım anda beslediğim ümitlere ne kadar aykırı! Bugün elimde taşıdığım bir hiçtir çocuğum, ah çocuğum! Seni saraydan yolladığımda ışıl ışıldın oysa. Bu ellerle seni ölümden kaçırıp kurtarmadan, gurbete göndermeden hayata gözümü kapasaydım keşke! O gün orada ölürdün ve babamızın mezarında sana da bir yer verildi, şimdi gurbette bir sürgün gibi evinden, ablandan uzak, feci bir şekilde can verdin! Zavallı ben şefkatli ellerimle cansız vücudunu yıkayıp süsleyemedim; bu acı yükü yakıcı alevlerin içinden kaldırmak bana düşerdi, kaldıramadım. Bu hizmeti bile yabancı ellerden gördün ve zavallı cesedin küçük bir toz yığını halinde küçücük bir kaba sığdı. Heyhat! Emeklerim boşa gitti, senin için çektiğim tatlı zahmetler boşunaymış! O zamanlar annenin değil, benim gözbebeğimdin, sarayda herkesten çok ben sana bakar, sen de bana hep abla derdin. Fakat sen öldün ve bunların hepsi bir günde yok oldu gitti! Bir kasırga gibi her şeyimi beraberinde alıp götürdün. Babam bizi terk etti, ben senin yüzünden mahvoldum, sen de öldün. Ama düşmanlarımız gülüyor, o anne olmayan annemiz sevincinden çıldıracak. Hâlbuki çok defa gizlice, ondan öç almak için buraya geleceğini bana haber vermiştin. Fakat senin ve benim kara bahtımız ümitlerimizi boşa çıkardı, senin o sevgili çehren yerine bana bir avuç külle işime yaramayan bir gölge yolladı. Ah! Ah! Vah zavallı vücudun! Vah! Ah sevgili kardeşim, neden bu melun seyahate çıktın da beni kahrettin? Evet kahroldum, ah benim sevgili kardeşim! Küllerinin bulunduğu bu urnaya beni de kabul et, bir ölüyü diğer bir ölünün yanına al, ben de yerin altında seninle beraber oturayım! Sen hayattayken, kaderimizi paylaşırdık; şimdi de öldükten sonra, tozlarını paylaşmak istiyorum. Görüyorum ki ancak ölüler ıstırap çekmiyor.</p>

    <p class="normal">KOROBAŞI</p>

    <p class="normal">Fani bir babadan doğdun Elektra, Orestes de faniydi, bunu düşün ve gözyaşlarında aşırıya kaçma. Zira hepimiz ecele boyun eğmeliyiz.</p>

    <p class="normal">ORESTES</p>

    <p class="normal">Ah! Ne diyeyim? Şaşırdım, nereden başlayayım? Daha fazla susacak gücüm kalmadı.</p>

    <p class="normal">ELEKTRA</p>

    <p class="normal">Derdin nedir? Niçin böyle konuşuyorsun?</p>

    <p class="normal">ORESTES</p>

    <p class="normal">Karşımdaki kadın ünlü Elektra mı?</p>

    <p class="normal">ELEKTRA</p>

    <p class="normal">Kendisi, hem de ne kadar zavallı!</p>

    <p class="normal">ORESTES</p>

    <p class="normal">Ah! Ne kötü kader!</p>

    <p class="normal">ELEKTRA</p>

    <p class="normal">Herhalde bana yazıklanmıyorsun yabancı.</p>

    <p class="normal">ORESTES</p>

    <p class="normal">Ah zalimce, dinsizce harap edilen vücut!</p>

    <p class="normal">ELEKTRA</p>

    <p class="normal">Evet, bu acı sözleri başkası için değil, benim için söylüyorsun, yabancı.</p>

    <p class="normal">ORESTES</p>

    <p class="normal">Vah kocasız, mutsuz geçen bedbaht ömrün!</p>

    <p class="normal">ELEKTRA</p>

    <p class="normal">Neden bana bakarak böyle inliyorsun?</p>

    <p class="normal">ORESTES</p>

    <p class="normal">Nasıl olur da felaketlerimin hiçbirini bilmem?</p>

    <p class="normal">ELEKTRA</p>

    <p class="normal">Hangi sözümle öğrendin ki onları?</p>

    <p class="normal">ORESTES</p>

    <p class="normal">Talihsizliğimi, senin bunca fevkalade ıstıraplarını görmekle öğrendim.</p>

    <p class="normal">ELEKTRA</p>

    <p class="normal">Üstelik ıstıraplarımın ancak pek azını görüyorsun.</p>

    <p class="normal">ORESTES</p>

    <p class="normal">Bunlardan daha kötüsü olabilir mi?</p>

    <p class="normal">ELEKTRA</p>

    <p class="normal">Ya katillerle beraber yaşamam?</p>

    <p class="normal">ORESTES</p>

    <p class="normal">Kimin katilleri? Hangi suçu kastediyorsun?</p>

    <p class="normal">ELEKTRA</p>

    <p class="normal">Babamınkiler. Onun katlinden sonra, beni kendilerine zorla esir ettiler.</p>

    <p class="normal">ORESTES</p>

    <p class="normal">Hangi fani seni esarete zorlayabilir?</p>

    <p class="normal">ELEKTRA</p>

    <p class="normal">Annem derler, ama anneye hiç benzemez.</p>

    <p class="normal">ORESTES</p>

    <p class="normal">Ne yapıyor? Zor mu kullanıyor? Sana kötü mü davranıyor?</p>

    <p class="normal">ELEKTRA</p>

    <p class="normal">Zorlamak, kötü davranmak ve her türlü kötülük.</p>

    <p class="normal">ORESTES</p>

    <p class="normal">Sana yardım edecek, bunları engelleyecek kimsen yok mu?</p>

    <p class="normal">ELEKTRA</p>

    <p class="normal">Yok, işte getirdiklerin de biricik yardımcımın külleri.</p>

    <p class="normal">ORESTES</p>

    <p class="normal">Vah talihsiz! Sana bakınca yüreğim sızlıyor!</p>

    <p class="normal">ELEKTRA</p>

    <p class="normal">Öyleyse bil ki bana acıyan ilk insansın.</p>

    <p class="normal">ORESTES</p>

    <p class="normal">Evet, çünkü çektiklerinden ıstırap duyan bir ben varım.</p>

    <p class="normal">ELEKTRA</p>

    <p class="normal">Fakat ailemizden değilsin değil mi?</p>

    <p class="normal">ORESTES</p>

    <p class="indentmetin1">(Koroyu göstererek.)</p>

    <p class="normal">Bu kadınların iyi niyetler beslediğinden emin olsaydım, sana cevap verirdim.</p>

    <p class="normal">ELEKTRA</p>

    <p class="normal">Emin olabilirsin, sadık dostlar önünde konuşacaksın.</p>

    <p class="normal">ORESTES</p>

    <p class="normal">Şu urnayı elinden bırak, her şeyi öğreneceksin.</p>

    <p class="normal">ELEKTRA</p>

    <p class="normal">Ah tanrılar aşkına, bana bu kötülüğü yapma!</p>

    <p class="normal">ORESTES</p>

    <p class="normal">Beni dinle, günah işlemiş olmazsın.</p>

    <p class="normal">ELEKTRA</p>

    <p class="normal">Sana yalvarırım, en kıymetli varlığımı benden alma!</p>

    <p class="normal">ORESTES</p>

    <p class="normal">Hayır, razı olamam.</p>

    <p class="normal">ELEKTRA</p>

    <p class="normal">Mezarından da mahrum edilirsem, senin yüzünden ne bedbaht olurum Orestes.</p>

    <p class="normal">ORESTES</p>

    <p class="normal">Sus, ağzını hayra aç! Ağlamaya hakkın yok.</p>

    <p class="normal">ELEKTRA</p>

    <p class="normal">Ölen kardeşime ağlamaya hakkım yok mu?</p>

    <p class="normal">ORESTES</p>

    <p class="normal">Böyle sözler sana yakışmaz!</p>

    <p class="normal">ELEKTRA</p>

    <p class="normal">Ölmüş kardeşime layık değil miyim?</p>

    <p class="normal">ORESTES</p>

    <p class="normal">Her açıdan layıksın, ama bu urna sana ait değil.</p>

    <p class="normal">ELEKTRA</p>

    <p class="normal">Orestes’in külleri içindeyse benimdir.</p>

    <p class="normal">ORESTES</p>

    <p class="normal">Orestes’in değil. Bu hikâye uydurma.</p>

    <p class="normal">ELEKTRA</p>

    <p class="normal">Ya o zavallının mezarı nerede?</p>

    <p class="normal">ORESTES</p>

    <p class="normal">Mezarı yok. Hayatta olanların mezarı olmaz ki!</p>

    <p class="normal">ELEKTRA</p>

    <p class="normal">Ne diyorsun çocuğum?</p>

    <p class="normal">ORESTES</p>

    <p class="normal">Söylediklerim yalan değil.</p>

    <p class="normal">ELEKTRA</p>

    <p class="normal">Yaşıyor mu o?</p>

    <p class="normal">ORESTES</p>

    <p class="normal">Ben yaşadığıma göre.</p>

    <p class="normal">ELEKTRA</p>

    <p class="normal">Ne? Sen misin o?</p>

    <p class="normal">ORESTES</p>

    <p class="normal">Babamızın mührüne bak da gerçeği söylediğime inan.</p>

    <p class="normal">ELEKTRA</p>

    <p class="normal">Ah ne mutluluk!</p>

    <p class="normal">ORESTES</p>

    <p class="normal">Benim için de!</p>

    <p class="normal">ELEKTRA</p>

    <p class="normal">Sesin! Sevgili sesin midir kulağıma gelen?</p>

    <p class="normal">ORESTES</p>

    <p class="normal">Evet! Hem de sana hitap ediyor.</p>

    <p class="normal">ELEKTRA</p>

    <p class="normal">Seni kollarımda mı tutuyorum?</p>

    <p class="normal">ORESTES</p>

    <p class="normal">Dilerim bundan sonra da hep kollarında tutarsın!</p>

    <p class="normal">ELEKTRA</p>

    <p class="indentmetin1">(Koroya.)</p>

    <p class="normal">Ah sevgili dostlarım, kardeşlerim, bakın Orestes burada! Yalancıktan ölmüş, şimdi de gene yalanlarla evine sağ salim dönebildi.</p>

    <p class="normal">KOROBAŞI</p>

    <p class="normal">Görüyoruz kızım, bu mutlu olay karşısında gözlerimizden sevinç yaşları akıyor.</p>

    <p class="normal">ELEKTRA</p>

    <p class="normal">Ey çok sevdiğim <span class="indentmetin">Strophe</span></p>

    <p class="normal">babanın evladı!</p>

    <p class="normal">Geldin nihayet,</p>

    <p class="normal">geldin ve aradıklarını da buldun!</p>

    <p class="normal">ORESTES</p>

    <p class="normal">Evet buradayım, ama sus biraz bekle.</p>

    <p class="normal">ELEKTRA</p>

    <p class="normal">Ne var?</p>

    <p class="normal">ORESTES</p>

    <p class="normal">Susman daha iyi olur, içeriden biri bizi duymasın!</p>

    <p class="normal">ELEKTRA</p>

    <p class="normal">Yo, ebedi bakire Artemis’e yemin ederim ki,</p>

    <p class="normal">daima evin içinde oturan kadınlardan,</p>

    <p class="normal">toprağın o lüzumsuz yükünden</p>

    <p class="normal">korkmaya asla tenezzül etmem.</p>

    <p class="normal">ORESTES</p>

    <p class="normal">Fakat Ares’in kadınlarda da bulunduğunu unutma.</p>

    <p class="normal">Sanırım bunu tecrübelerinden de biliyorsun.</p>

    <p class="normal">ELEKTRA</p>

    <p class="normal">Ah! Heyhat!</p>

    <p class="normal">asla örtülmeyecek,</p>

    <p class="normal">asla unutulmayacak felaketimizin</p>

    <p class="normal">nasıl gerçekleştiğini</p>

    <p class="normal">apaçık gözümün önüne getiriyorsun!</p>

    <p class="normal">ORESTES</p>

    <p class="normal">Onu ben de biliyorum, fakat ancak uygun zamanda hatırlamalı bunları.</p>

    <p class="normal">ELEKTRA</p>

    <p class="normal">Benim için her an, <span class="indentmetin">Antistrophe</span></p>

    <p class="normal">her zaman uygundur onları</p>

    <p class="normal">haklı olarak hatırlatmama.</p>

    <p class="normal">Zira dilimin bugünkü özgürlüğünü,</p>

    <p class="normal">bin bir güçlükle elde edebildim.</p>

    <p class="normal">ORESTES</p>

    <p class="normal">Haklısın, ama özgürlüğünü iyi koru.</p>

    <p class="normal">ELEKTRA</p>

    <p class="normal">Ne yapmalı?</p>

    <p class="normal">ORESTES</p>

    <p class="normal">Zamanı değilken, fazla konuşmak isteme.</p>

    <p class="normal">ELEKTRA</p>

    <p class="normal">Sen geldikten sonra,</p>

    <p class="normal">senin istediğin gibi susmayı</p>

    <p class="normal">kim tercih edebilir konuşmaya?</p>

    <p class="normal">Bugün seni görmem bütün tahminlerimin,</p>

    <p class="normal">ümitlerimin ötesinde olmadı mı?</p>

    <p class="normal">ORESTES</p>

    <p class="normal">Tanrılar ne zaman gelmemi emrettilerse, o zaman beni görebildin.</p>

    <p class="normal">ELEKTRA</p>

    <p class="normal">Söylediğin bende daha da büyük</p>

    <p class="normal">bir sevinç uyandırıyor,</p>

    <p class="normal">eğer bir tanrı seni evimize kadar getirmişse.</p>

    <p class="normal">Bence de bu işte tanrıların parmağı var.</p>

    <p class="normal">ORESTES</p>

    <p class="normal">Sevincine engel olmaya çekiniyorum,</p>

    <p class="normal">ama haddinden fazla sevince kapıldığın için de korkuyorum.</p>

    <h1 class="h1baslik" id="calibre_toc_13">Epodos</h1>

    <p class="normal">ELEKTRA</p>

    <p class="normal">Sen ki uzun zaman sonra,</p>

    <p class="normal">buraya dönerek gözlerimi sevindirmeye karar verdin,</p>

    <p class="normal">beni bu kadar sefil görünce korkarım ki...</p>

    <p class="normal">ORESTES</p>

    <p class="normal">Neden korkuyorsun?</p>

    <p class="normal">ELEKTRA</p>

    <p class="normal">Yüzünü görme sevincinden beni mahrum etme!</p>

    <p class="normal">ORESTES</p>

    <p class="normal">Eder miyim? Başkalarının buna teşebbüs ettiğini görürsem de öfkelenirim.</p>

    <p class="normal">ELEKTRA</p>

    <p class="normal">Söz veriyor musun?</p>

    <p class="normal">ORESTES</p>

    <p class="normal">Neden vermeyeyim?</p>

    <p class="normal">ELEKTRA</p>

    <p class="normal">Sevgili kardeşim, asla beklemediğim haberi duydum da,</p>

    <p class="normal">sesimi çıkarmadım, hiddetime hâkim oldum,</p>

    <p class="normal">zavallı ben kara haberi bir çığlık bile koparmadan dinledim.</p>

    <p class="normal">Şimdi seni kollarımda tutuyorum,</p>

    <p class="normal">sevimli yüzün bana göründü;</p>

    <p class="normal">felaket içinde bile onu bir daha unutmam.</p>

    <p class="normal">ORESTES</p>

    <p class="normal">Gereksiz sözleri bırak! Ne annenin kötülüğünü, ne de Aigisthos’un babamızın servetini tüketip israf ettiğini, boş yere dağıttığını anlatma. Zamanın verdiği fırsatı konuşarak kaçırmış oluruz. Şu anda ne yapılabileceğini söyle bana: Düşmanlarımızın kahkahalarına son vermek için ortaya çıkmalı mı, yoksa saklanmalı mı? İkimiz böyle saraya girersek, annem yüzümüzdeki sevinç parıltılarından sırrımızı anlamasın sonra? Ölümüm yalan değil de gerçekmiş gibi feryat et bence. Zaferi kazandıktan sonra sevinip keyifle güleriz.</p>

    <p class="normal">ELEKTRA</p>

    <p class="normal">Kardeşim, zaten senin hoşuna giden benim de hoşuma gider, zira sevinçlerimi de kendime değil, sana borçluyum. Çok büyük bir çıkarım olsa bile senin gönlünü azıcık kırmaya razı olamam. Aksi halde bizden lütfunu esirgemeyen tanrıya iyi hizmet etmiş sayılmam. Burada olup bitenlerden haberin var şüphesiz. Aigisthos’un çıktığını, anneminse evde olduğunu duymuşsundur. Yüzümün bir gülümsemeyle aydınlanacağından bir daha korkma. Zira eskiden beri kin iliklerime işledi; seni gördükten sonra da sevinç yaşları döküp duracağım. Heyecanımı nasıl zapt ederim? Ben ki bir gün içerisinde seni hem ölü, hem diri gördüm. Benim için ne beklenmedik olaylara sebep oldun, öyle ki şimdi babam karşıma diri çıksa hayaldir demeyecek, gördüğüme inanacağım. Mademki bu yoldan bize geldin, canının istediğini yap. Zira yalnız olsaydım benim için yapılacak ancak iki şey olurdu: Şerefli bir kurtuluş veya şerefli bir ölüm.</p>

    <p class="normal">ORESTES</p>

    <p class="normal">Sus! İçeridekilerden biri çıkmaya hazırlandığını duydum sanki.</p>

    <p class="normal">ELEKTRA</p>

    <p class="indentmetin1">(Orestes ve Pylades’e.)</p>

    <p class="normal">İçeriye buyurun yabancılar, saraydakiler getirdiğinizi alınca sevinmeyeceklerse de sizi geri de çevirmezler.</p>

    <p class="indentmetin1">(Mürebbi girer.)</p>

    <p class="normal">MÜREBBİ</p>

    <p class="normal">Büsbütün deli ve akıldan mahrumsunuz! Yoksa hayatı artık hiçe mi sayıyorsunuz? Sizde yalnız tehlikeye yakın değil, en büyük tehlikelerin ta göbeğinde bulunduğunuzu anlayacak kadar akıl yok mu? Öteden beri bu kapıda nöbet beklemeseydim, planlarınız bu sarayda, siz içeriye girmeden önce anlaşılırdı. Ama tedbirlerim bu felaketin önünü aldı. Şimdi uzun konuşmalardan, sevincinizi sonu gelmeyen çığlıklarla belli etmekten artık vazgeçin ve içeriye gelin. Daha fazla gecikmek hata olur, işi bitirme zamanı geldi.</p>

    <p class="normal">ORESTES</p>

    <p class="normal">Girerken içeride beni ne bekleyecek?</p>

    <p class="normal">MÜREBBİ</p>

    <p class="normal">Her şey tamamdır. Kimsenin seni tanımayacağı kesin.</p>

    <p class="normal">ORESTES</p>

    <p class="normal">Öldüğümü haber verdiğini varsayıyorum.</p>

    <p class="normal">MÜREBBİ</p>

    <p class="normal">Şunu bil ki içeridekiler için sen Hades’in bir sakinisin.</p>

    <p class="normal">ORESTES</p>

    <p class="normal">Bu habere seviniyorlar mı yani? Ne diyorlar?</p>

    <p class="normal">MÜREBBİ</p>

    <p class="normal">Her şey bittikten sonra anlatırım. Şimdilik her şey lehimize görünüyor, hatta lehimize olmayanlar bile.</p>

    <p class="normal">ELEKTRA</p>

    <p class="normal">Bu adam kimdir kardeşim? Tanrılar aşkına söyle.</p>

    <p class="normal">ORESTES</p>

    <p class="normal">Tanıyamadın mı?</p>

    <p class="normal">ELEKTRA</p>

    <p class="normal">Hatırlayamıyorum.</p>

    <p class="normal">ORESTES</p>

    <p class="normal">Vaktiyle beni kimin ellerine emanet ettiğini hatırlamıyor musun?</p>

    <p class="normal">ELEKTRA</p>

    <p class="normal">Kim? Ne diyorsun?</p>

    <p class="normal">ORESTES</p>

    <p class="normal">Tedbirlerin sayesinde, beni ellerinde Phokis toprağına kadar gizlice götüren adam.</p>

    <p class="normal">ELEKTRA</p>

    <p class="normal">Babamızı öldürdüklerinde, birçokları arasında bize sadık gördüğüm tek adam mı bu?</p>

    <p class="normal">ORESTES</p>

    <p class="normal">Evet o. Başka bir şey sorma.</p>

    <p class="normal">ELEKTRA</p>

    <p class="normal">Ne harika bir gün! Nasıl geldin buraya Agamemnon ailesinin biricik kurtarıcısı? Kardeşimi ve beni bunca felaketten kurtaran adam mısın gerçekten? Aziz ellerin, ayakların bana ne büyük hizmetler gördü! Nasıl oldu da bu kadar zamandan beri karşımdayken seni tanıyamadım? Beni sözlerinle öldürürken, meğer mutluluğum için çalışıyormuşsun. Var ol babam, seni bir baba gibi görüyorum, var ol! Bil ki bir tek günde en çok nefret ettiğim ve en çok sevdiğim insan sen oldun.</p>

    <p class="normal">MÜREBBİ</p>

    <p class="normal">Bu kadarı yeter bence. Zira geçmiş olayları sana tek tek anlatmak için pek çok gecenin, pek çok günün geçmesi gerekir Elektra.</p>

    <p class="indentmetin1">(Orestes ve Pylades’e)</p>

    <p class="normal">Yanımda dikilip duran siz ikinize tavsiyemse şudur: Harekete geçme zamanı geldi. Klytaimnestra şu anda yalnız, içeride hiç erkek yok. Gecikirseniz saraydakilerle ve onlardan daha usta, daha kalabalık düşmanlarla dövüşmek zorunda kalacağınızı unutmayın.</p>

    <p class="normal">ORESTES</p>

    <p class="normal">Pylades, artık sözü uzatmanın gereği yok, çabucak girelim; fakat önce atalarımızın bu kapıların önüne diktiği tanrı heykellerine dua edelim.</p>

    <p class="indentmetin1">(Orestes ve Pylades saraya girer. Mürebbi onları</p>

    <p class="indentmetin1">izler.)</p>

    <p class="normal">ELEKTRA</p>

    <p class="normal">Kral Apollon! Lütfedip dualarımı ve beni dinle; ben ki çok defa nem varsa, sana adadım ve kararlı ellerimle sana yakardım. Şimdi Apollon Lykeios, elimde bir şey yoksa da sana yalvarıp yakarıyor, önünde yere kapanıyorum: Planlarımızda iyiliksever yardımını bizden esirgeme ve insanlara, tanrıların dinsizliği nasıl cezalandırdığını göster.</p>

    <p class="indentmetin1">(Elektra saraya girer.)</p>

    <h1 class="h1baslik" id="calibre_toc_14">Stasimon IV</h1>

    <p class="normal">KORO <span class="indentmetin">Strophe</span></p>

    <p class="normal">Bakın nasıl ağır ağır yürüyor</p>

    <p class="normal">nefesi ölüm saçan Ares.</p>

    <p class="normal">Giriyorlar artık evin içine</p>

    <p class="normal">iğrenç cinayetleri kovalayan</p>

    <p class="normal">kimsenin kaçamayacağı köpekler.<sup class="calibre4"><a href="../Text/kitap_split_032.html#footnote-426-27" id="footnote-426-27-backlink">[27]</a></sup></p>

    <p class="normal">Böylece gönlümün hayali</p>

    <p class="normal">uzun zaman geçmeden gerçek olacak.</p>

    <p class="normal">Sinsi adımlarla giriyor evin içine <span class="indentmetin">Antistrophe</span></p>

    <p class="normal">ölülerin intikamcısı,</p>

    <p class="normal">atalarının zenginliğinin merkezine.</p>

    <p class="normal">Elinde yeni bilediği kılıcı var.</p>

    <p class="normal">Maia’nın oğlu Hermes!</p>

    <p class="normal">sen ki planlarını karanlıkta gizledin,</p>

    <p class="normal">artık durma, onları tam hedefe götür.</p>

    <p class="indentmetin1">(Elektra saraydan çıkar.)</p>

    <h1 class="h1baslik" id="calibre_toc_15">Epeisodion V</h1>

    <p class="normal">ELEKTRA</p>

    <p class="normal">Sevgili dostlarım, şimdi işi bitirecekler. Fakat bir dakika susun.</p>

    <p class="normal">KOROBAŞI</p>

    <p class="normal">Nasıl? Ne yapıyorlar şimdi?</p>

    <p class="normal">ELEKTRA</p>

    <p class="normal">Klytaimnestra urnayı gömmek üzere süslüyor, onlar da yanında duruyorlar.</p>

    <p class="normal">KOROBAŞI</p>

    <p class="normal">Ya sen neden dışarıya çıktın?</p>

    <p class="normal">ELEKTRA</p>

    <p class="normal">Biz farkına varmadan Aigisthos’un içeriye girmesin diye.</p>

    <p class="normal">KLYTAİMNESTRA</p>

    <p class="indentmetin1">(İçeriden.)</p>

    <p class="normal">Ah! İmdat! Bu katil dolu sarayda bir dost yok mu?</p>

    <p class="normal">ELEKTRA</p>

    <p class="normal">İçerde biri bağırıyor, duyuyor musunuz dostlarım?</p>

    <p class="normal">KOROBAŞI <span class="indentmetin">Strophe</span></p>

    <p class="normal">Dehşet verici sesler duyuyor ve ürperiyorum.</p>

    <p class="normal">KLYTAİMNESTRA</p>

    <p class="normal">Eyvah! Aigisthos neredesin?</p>

    <p class="normal">ELEKTRA</p>

    <p class="normal">Dinle, gene bağırıyor.</p>

    <p class="normal">KLYTAİMNESTRA</p>

    <p class="normal">Ah oğlum, çocuğum, merhamet et annene!</p>

    <p class="normal">ELEKTRA</p>

    <p class="normal">Ama sen ne ona, ne babasına merhamet etmedin.</p>

    <p class="normal">KORO</p>

    <p class="normal">Ey bahtsız şehir! Bahtsız soy! Kader bugün</p>

    <p class="normal">seni yok ediyor, yok ediyor.</p>

    <p class="normal">KLYTAİMNESTRA</p>

    <p class="normal">Ah! Vuruldum!</p>

    <p class="normal">ELEKTRA</p>

    <p class="normal">Gücün varsa bir daha vur.</p>

    <p class="normal">KLYTAİMNESTRA</p>

    <p class="normal">Ah bir daha!</p>

    <p class="normal">ELEKTRA</p>

    <p class="normal">Bu darbeler keşke Aigisthos’a da inseydi!</p>

    <p class="normal">KORO</p>

    <p class="normal">Lanet yerine geliyor; yeraltında yatanlar yaşıyor!</p>

    <p class="normal">Uzun zaman önce ölenler, kanlarına karşılık</p>

    <p class="normal">katillerinin kanını akıtıyorlar.</p>

    <p class="indentmetin1">(Orestes ve Pylades saraydan çıkar.)</p>

    <p class="normal">İşte geliyorlar! Ellerinden damla damla akıyor</p>

    <p class="normal">Ares’e kestikleri kurbanın kanı! Ama onları ayıplayamam bu yüzden.</p>

    <p class="normal">ELEKTRA</p>

    <p class="normal">Orestes, neler oldu?</p>

    <p class="normal">ORESTES</p>

    <p class="normal">Evin içerisinde her şey tamam, Apollon’un kehaneti gerçekse.</p>

    <p class="normal">ELEKTRA</p>

    <p class="normal">Öldü mü o uğursuz kadın?</p>

    <p class="normal">ORESTES</p>

    <p class="normal">Artık mağrur annenin seni ezmesinden korkma.</p>

    <p class="normal">KOROBAŞI Antistrophe</p>

    <p class="normal">Durun! Aigisthos’u görür gibi oldum</p>

    <p class="normal">ELEKTRA</p>

    <p class="normal">Çocuklar içeri girin!</p>

    <p class="normal">ORESTES</p>

    <p class="normal">Görüyor musun onu? Nerede?</p>

    <p class="normal">ELEKTRA</p>

    <p class="normal">Şehir kapılarından neşeyle bize doğru yürüyor.</p>

    <p class="normal">KOROBAŞI</p>

    <p class="normal">Çabucak avluya girin, demin iyi iş gördünüz,</p>

    <p class="normal">şimdi de yapın aynısını.</p>

    <p class="normal">ORESTES</p>

    <p class="normal">Merak etme başaracağız.</p>

    <p class="normal">ELEKTRA</p>

    <p class="normal">Çabuk ol! Yap görevini!</p>

    <p class="normal">ORESTES</p>

    <p class="normal">İşte gidiyorum.</p>

    <p class="normal">ELEKTRA</p>

    <p class="normal">Burayı ben idare ederim.</p>

    <p class="indentmetin1">(Orestes ile Pylades eve girerler.)</p>

    <p class="normal">KORO</p>

    <p class="normal">Bu adamın kulağına dostmuşuz gibi</p>

    <p class="normal">bir kaç söz söylemeli ki körü körüne</p>

    <p class="normal">Dike’nin hazırladığı savaşa atılsın.</p>

    <h1 class="h1baslik" id="calibre_toc_16">Eksodos</h1>

    <p class="normal">AİGİSTHOS</p>

    <p class="indentmetin1">(Koroya.)</p>

    <p class="normal">Orestes’in at yarışlarında öldüğünü haberini getiren Phokis’li misafirlerimizin nerede olduğunu bana hanginiz söyleyebilir?</p>

    <p class="indentmetin1">(Elektra’yı görür.)</p>

    <p class="normal">Sana soruyorum! Sana ya! Şimdiye kadar pek küstah olan sana! Bu haber herkesten fazla seni ilgilendirir, bana anlatmasını da herkesten iyi bilmelisin.</p>

    <p class="normal">ELEKTRA</p>

    <p class="normal">Evet, bilmez olur muyum? Yoksa en yakınlarımın kaderine kayıtsız olurdum.</p>

    <p class="normal">AİGİSTHOS</p>

    <p class="normal">Öyleyse misafirlerin nerede olduğunu söyle.</p>

    <p class="normal">ELEKTRA</p>

    <p class="normal">İçeride, sarayda iyi karşılandılar.</p>

    <p class="normal">AİGİSTHOS</p>

    <p class="normal">Gerçekten Orestes’in öldüğünü mü söylediler?</p>

    <p class="normal">ELEKTRA</p>

    <p class="normal">Söylemekle kalmayıp kanıtladılar.</p>

    <p class="normal">AİGİSTHOS</p>

    <p class="normal">Ben de gözümle görüp, ikna olabilirim yani?</p>

    <p class="normal">ELEKTRA</p>

    <p class="normal">Görebilirsin fakat manzarası pek çirkin.</p>

    <p class="normal">AİGİSTHOS</p>

    <p class="normal">Sözlerin çok hoşuma gidiyor, hâlbuki hiç âdetin değildir.</p>

    <p class="normal">ELEKTRA</p>

    <p class="normal">Sevin, sevinilecek bir şey varsa ortada.</p>

    <p class="normal">AİGİSTHOS</p>

    <p class="normal">Susun, emrediyorum! Mykenai’lilere, Argos’lulara kapılar açılsın, hepsi gelip görebilsinler! Aranızda Orestes’in bir gün buraya geleceğine dair boş ümitler beslemiş olan varsa, ölüsünü seyretsin de vereceğim cezanın zorla aklını başına getirmesine gerek kalmadan bana itaat etsin!</p>

    <p class="normal">ELEKTRA</p>

    <p class="normal">Benim direncim kırıldı. Zamanla akıllandım ve ben de gücün tarafına geçtim.</p>

    <p class="indentmetin1">(Saray kapıları açılır, içeride üstü örtülmüş bir ceset</p>

    <p class="indentmetin1">görülür, iki tarafında Orestes ve Pylades durmaktadır.)</p>

    <p class="normal">AİGİSTHOS</p>

    <p class="normal">Zeus! Bu gördüğüm şeyi bu hale getiren tanrıların garezi değil de nedir? Fakat sözüm tanrıların öfkesini kabartacaksa geri alıyorum.</p>

    <p class="indentmetin1">(Orestes ve Pylades’e)</p>

    <p class="normal">Şu örtüyü büsbütün kaldırın ki, onu gözümle göreyim ve ben de akrabamın ölümüne ağlayabileyim.</p>

    <p class="normal">ORESTES</p>

    <p class="normal">Kendin kaldır. Bu kalıntıları seyretmek, ona tatlı sözler söylemek bana değil, sana düşer.</p>

    <p class="normal">AİGİSTHOS</p>

    <p class="normal">Haklısın, sözünü dinleyeceğim.</p>

    <p class="indentmetin1">(Elektra’ya.)</p>

    <p class="normal">Sen, içerideyse git Klytaimnestra’yı çağır.</p>

    <p class="normal">ORESTES</p>

    <p class="normal">Klytaimnestra yanında. Onu başka yerde arama.</p>

    <p class="normal">AİGİSTHOS</p>

    <p class="indentmetin1">(Örtüyü kaldırır.)</p>

    <p class="normal">Ah! Ne görüyorum?</p>

    <p class="normal">ORESTES</p>

    <p class="normal">Neden ürküyorsun? Tanıyamadın mı bu yüzü?</p>

    <p class="normal">AİGİSTHOS</p>

    <p class="normal">Eyvah! Kimin tuzaklarına düştüm?</p>

    <p class="normal">ORESTES</p>

    <p class="normal">Dirilere ölüymüş gibi hitap ettiğini hâlâ anlamıyor musun?</p>

    <p class="normal">AİGİSTHOS</p>

    <p class="normal">Heyhat! Anlıyorum. Karşımdaki Orestes’ten başkası değil.</p>

    <p class="normal">ORESTES</p>

    <p class="normal">Bu kadar usta bir kâhinken, onca zamandır nasıl aldanabildin?</p>

    <p class="normal">AİGİSTHOS</p>

    <p class="normal">Mahvoldum, bitti. Ama izin ver bir söz söyleyeyim.</p>

    <p class="normal">ELEKTRA</p>

    <p class="normal">Tanrılar aşkına, konuşmasına izin verme kardeşim, sözlerini uzatmasın. Eceli gelmiş bir zavallı için kısa bir ertelemenin ne faydası olabilir? Aksine çabuk öldür ve öldürdükten sonra cesedini gözlerimizden uzak, layık olduğu gibi gömecek olanlara teslim et. Ancak böylelikle benim ıstıraplarımın kefaretini ödemiş olur.</p>

    <p class="normal">ORESTES</p>

    <p class="indentmetin1">(Aigisthos’a.)</p>

    <p class="normal">İçeriye gir çabuk! Söz yarıştırmanın sırası değil, şimdi ölüm zamanı.</p>

    <p class="normal">AİGİSTHOS</p>

    <p class="normal">Neden beni evin içerisine götürüyorsun? Yapacakların adilse, karanlığa ne gerek var? Beni derhal öldüremez misin?</p>

    <p class="normal">ORESTES</p>

    <p class="normal">Emir verme! Babamı öldürdüğün yere git, sen de orada öleceksin.</p>

    <p class="normal">AİGİSTHOS</p>

    <p class="normal">Pelops oğullarının geçmiş ve gelecek felaketlerine şahit olması kaderi midir bu sarayın?</p>

    <p class="normal">ORESTES</p>

    <p class="normal">Seninkine şahit olacak en azından. Bu konuda senin için en güvenilir kâhinim.</p>

    <p class="normal">AİGİSTHOS</p>

    <p class="normal">Övündüğün bu beceri sana babandan kalmadı.</p>

    <p class="normal">ORESTES</p>

    <p class="normal">Çok konuşuyorsun, uzatma da yürü!</p>

    <p class="normal">AİGİSTHOS</p>

    <p class="normal">Göster yolu.</p>

    <p class="normal">ORESTES</p>

    <p class="normal">Düş önüme.</p>

    <p class="normal">AİGİSTHOS</p>

    <p class="normal">Kaçarım diye mi korkuyorsun?</p>

    <p class="normal">ORESTES</p>

    <p class="normal">İstediğin şekilde ölmemeni istiyorum. Ölümünün acılı olacağına emin olmalıyım. Bu ceza, idam cezası, kanunlara karşı gelen herkese derhal uygulansa, dünyada bu kadar cani olmazdı.</p>

    <p class="normal">KORO</p>

    <p class="normal">Ey Atreus’un soyu!</p>

    <p class="normal">Özgürlüğe kavuşmak için ne ıstıraplar çektin!</p>

    <p class="normal">Ve bu son gayretle nihayet yeniden dirildin.</p>
  </div>

  <div class="calibre1" id="calibre_pb_6"></div>
</body>
</html>
