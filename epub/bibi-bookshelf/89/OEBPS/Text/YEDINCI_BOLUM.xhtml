<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YEDINCI_BOLUM.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div class="generated-style" id="yedinci-bolum">
    <p class="bolum-ismi" xml:lang="tr"><span class="bolum-ismi">Yedinci bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Kürt kapanı</span></h1>

    <p class="duz" xml:lang="tr"><span class="italik">Sabah</span> <span class="duz">gazetesinde köşe yazarlığı yapan, aynı zamanda Amerika’nın önde gelen düşünce kuruluşlarından Brookings Enstitüsü’nde görevli olan ve Bilal Erdoğan’ın ABD’deki danışmanlığını yapan Ömer Taşpınar, Amerika’nın en köklü diğer bir düşünce kuruluşu Carneige Endowment for International Peace için de bir rapor kaleme aldı. Eylül 2008 tarihli bu rapor “Yeni Osmanlıcılık ile Kemalizm Arasında Türkiye’nin Ortadoğu Politikaları” başlığını taşıyor.</span></p>

    <p class="duz" xml:lang="tr"><span class="duz">Bakın Taşpınar ne diyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yeni Osmanlıcılık Ortadoğu’da ve Balkanlar’da Türkiye emperyalizmi anlamına gelmemektedir. (…) Kürtleri asimile etme amacında olan Kemalistlerin tersine, Yeni Osmanlıcılık ortak bir kimlik duygusu inşa etmede İslam’a çok daha önemli bir rol biçmektedir. Tıpkı Osmanlı döneminde olduğu gibi, İslam Kürtler ile Türkler arasındaki ortak payda olarak tasarlanır (…) Katı Kemalistler İslam’ı, çokkültürlülüğü ve liberalizmi Kemalist devrimin potansiyel düşmanları olarak görmektedir (…) Kemalist kimliğin ve yaklaşımın en net görüldüğü yer öncelikli olarak ordu çevresidir… Bu çevrede, ne denli küçük olursa olsun, Kürt etnik kimliğini vurgulamaya hizmet eden her çaba, Türkiye’nin teritoryal ve ulusal bütünlüğüne büyük bir tehdit olarak algılanmaktadır.</span></p>

    <p class="alinti-son-paragraf" xml:lang="tr"><span class="dar-paragraf-duz">(…) Sadık bir Kemalist olan Ahmet Necdet Sezer, Türkiye’nin Cumhurbaşkanı iken, Irak Cumhurbaşkanı Celal Talabani ile her türlü diyaloğu reddetmişti; bunun nedeni, Talabani’nin Kürt olmasıydı. AKP’nin tutumu daha esnek ve pragmatiktir. 2007’de Dışişleri Bakanı Abdullah Gül, Türk ordusu bu tür görüşmelere itirazını kamu önünde bildirince, tasarladığı Kürt Bölgesel Yönetimi Başbakanı Neçirvan Barzani görüşmesini iptal etmek zorunda kalmıştı. Abdullah Gül, ancak cumhurbaşkanı olunca, Celal Talabani’yi Ankara’ya resmi bir ziyarette bulunmaya davet edebildi…</span></p>

    <p class="duz" xml:lang="tr"><span class="duz">Taşpınar, yazısının sonuç bölümünde Kemalist’in iktidarının getireceği bir dış politikanın Amerika’nın çıkarlarıyla örtüşmeyeceğini ve kendisinin de AKP’nin “Yeni Osmanlıcı” dış politikasından yana olduğunu açıkça ortaya koydu.</span></p>

    <p class="duz" xml:lang="tr"><span class="duz">Taşpınar, Türkiye Kürtlerini tarikatlara ve Barzani’ye teslim etmeye ve Kuzey Irak’ta Amerikancı, İsrailci bir Kürdistan’ı tanımaya hizmet eden Yeni Osmanlıcılık politikasının Türkiye’nin şahlanması anlamına geldiğini belirtti. (8.3.2009)</span></p>

    <p class="duz" xml:lang="tr"><span class="duz">Dün de benzer görüşler vardı… Sadece ülke ve millet isimlerini değiştiriniz…</span></p>

    <p class="duz-ilk-paragraf" xml:lang="tr"><span class="duz">Yıl 1913.</span></p>

    <p class="duz" xml:lang="tr"><span class="duz">Osmanlı devleti 1910’da başlayan Balkan Savaşı faciasını atlatamamıştı.</span></p>

    <p class="duz" xml:lang="tr"><span class="duz">Hâlâ camilerinde, dergâhlarında, vakıf binalarında, okullarında binlerce Rumelili muhacir kalıyordu. Yoksulluk yetmezmiş gibi salgın hastalıklara karşı da bir şey yapılamıyordu. Özellikle küçük çocuklar ölüme karşı koyamıyordu.</span></p>

    <p class="duz" xml:lang="tr"><span class="duz">İstanbul’a kaçıp sığınan Balkan göçmenleri yine de kendilerini şanslı sayıyordu. Yüzlerce yıldır yaşadıkları topraklardan hiç de iyi haberler gelmiyordu; kaçamayan Türkler katlediliyordu.</span></p>

    <p class="duz" xml:lang="tr"><span class="duz">Son yıllarda Balkanlar’da Osmanlı’ya karşı sistemli bir oyun oynanıyordu:</span></p>

    <p class="duz" xml:lang="tr"><span class="duz">Terör eylemi yapanlar, katliam gerçekleştiren Sırp, Bulgar, Yunan gibi bağımsızlıkçı milliyetçiler Avrupa basınını etkileme konusunda da çok başarılıydılar. “Türkler barbar, Türkler bizi katlediyor” propagandasıyla Avrupa kamuoyunu yanlarına çekmişlerdi.</span></p>

    <p class="duz" xml:lang="tr"><span class="duz">Avrupa basını, araştırma zahmetine katlanmadan ayrılıkçı terör örgütlerinin verdiği her yalan bilgiyi gazete manşetlerine taşıyordu.</span></p>

    <p class="duz" xml:lang="tr"><span class="duz">Ayrılıkçı teröristlerin baltayla başını kopardıkları Türk köylülerinin fotoğrafları bile Osmanlı’nın vahşeti olarak gösteriliyordu.</span></p>

    <p class="duz-ilk-paragraf" xml:lang="tr"><span class="duz">Burda bir parantez açmalıyım.</span></p>

    <p class="duz" xml:lang="tr"><span class="duz">Parantez açmalıyım çünkü Taşpınar gibi akademisyenlerin yazdığı raporların Batılıları nasıl etkilediğine örnek göstermeliyim.</span></p>

    <p class="duz" xml:lang="tr"><span class="duz">Hani bazı çevreler Charles Darwin’le ilgili olarak hep aynı cümleyi sarf ediyorlar: “Darwin Türk düşmanıydı!”</span></p>

    <p class="duz" xml:lang="tr"><span class="duz">Öyle ise “Bunun sebebi nedir?” diye sormak kimsenin aklına gelmiyor mu? Bu bölümü de “Batılı aydınlar Kürt sorunu konusunda neden gerçeklerden uzak?” sorusunu düşünerek okuyun…</span></p>

    <p class="duz" xml:lang="tr"><span class="duz">Tarih, 6 ekim 1876.</span></p>

    <p class="duz" xml:lang="tr"><span class="italik">Bulgar Dehşetleri ve Doğu Sorunu</span> <span class="duz">adlı kitap çıktı.</span></p>

    <p class="duz" xml:lang="tr"><span class="duz">Yazarı İngiltere eski Başbakanı William Gladstone idi.</span></p>

    <p class="duz" xml:lang="tr"><span class="duz">Kitabın adından da anlaşılacağı gibi Gladstone, “Barbar Türklerin” bağımsızlık isteyen Bulgarlara neler yaptığını yazmıştı.</span></p>

    <p class="duz" xml:lang="tr"><span class="duz">Liberal Parti genel başkanlığını da yapmış olan 67 yaşındaki Gladstone’a göre, Bulgaristan’da yaşananlar, “insanoğlunun bütün tarihi boyunca değilse bile, en azından bu yüzyılda kaydedilen en alçakça ve en karanlık zulümdü!”</span></p>

    <p class="duz" xml:lang="tr"><span class="duz">Kitap bir ay içinde binlerce adet sattı.</span></p>

    <p class="duz" xml:lang="tr"><span class="duz">Gladstone, İngilizlere bir çağrıda bulunarak, “ıstırap içindeki Hıristiyan Bulgarlara yardım etmek” için para toplayacak yardım komiteleri kurulmasını istedi. Liberal Parti taraftarları toplantılar düzenlediler.</span></p>

    <p class="duz" xml:lang="tr"><span class="duz">Liberal Parti, Charles Darwin’in baba ve anne tarafının üç kuşaktır sadakatle bağlı oldukları bir partiydi.</span></p>

    <p class="duz" xml:lang="tr"><span class="duz">Darwin, Gladstone’un kitabından ve bu toplantılardaki söylevlerden çok etkilendi. 19 ekim 1876’da “Bulgaristan Yardım Sandığı”na 15 sterlin bağışladı. Daha sonra, 10 ve 15 sterlin olmak üzere iki kez daha bağışta bulundu.</span></p>

    <p class="duz" xml:lang="tr"><span class="duz">8 aralık 1876’da Londra’da düzenlenen ve dönemin birçok aydınını bir araya getiren Doğu sorunu toplantısının gönüllü destekçisi oldu.</span></p>

    <p class="duz" xml:lang="tr"><span class="duz">Toplantının sonuç bildirgesine göre, Balkanlar’da insan hakları ihlalleri hemen son bulmalı; Osmanlı da hemen acilen reformlar yapmalı ve İngiltere, Rusya’yla ittifak kurmalıydı.</span></p>

    <p class="duz" xml:lang="tr"><span class="duz">Charles Darwin de bu görüşteydi…</span></p>

    <p class="duz-ilk-paragraf" xml:lang="tr"><span class="duz">Londra’daki Doğu sorunu toplantısının yapılışına, konuşmalarına ve sonuç bildirgesine kim karşı çıktı biliyor musunuz: Karl Marx.</span></p>

    <p class="duz" xml:lang="tr"><span class="duz">Marx, Rus Çarlığı’nı hep bir tehlike olarak gördü. Gladstone’un Bulgaristan ve Rusya taraftarı tavırlarını eleştiren üç makale yazdı. Rusya’nın Polonya’daki zulmünü görmeyip Osmanlı’nın Bulgaristan’da yaptıklarını protesto etmenin riyakârlık olduğunu belirtti.</span></p>

    <p class="duz" xml:lang="tr"><span class="duz">Marx, Balkanlar’da sırf Hıristiyan oldukları için yüceltilen köylülere karşın, “Muhammed’in çocuklarının bütün Hıristiyan sahtekârlara ve ikiyüzlü gaddarlık tacirlerine karşı aldıkları sağlam, şerefli tutumu” yüceltti.</span></p>

    <p class="duz" xml:lang="tr"><span class="duz">Ve Marx, Türkler aleyhindeki bu toplantılara destek verdiği için Darwin’i eleştirdi.</span></p>

    <p class="duz-ilk-paragraf" xml:lang="tr"><span class="duz">Charles Darwin, Balkanlar’da ne olduğunu kuşkusuz bilmiyordu; sadece derin saygınlığı ve hayranlığı olduğu lideri William Gladstone’un yazdıklarından etkilenmişti.</span></p>

    <p class="duz" xml:lang="tr"><span class="duz">Gladstone ikinci bir kitap daha çıkardı:</span> <span class="italik">Katliam Dersleri</span><span class="duz">.</span></p>

    <p class="duz" xml:lang="tr"><span class="duz">Bu kitap daha çıkmadan önce Gladstone, yakın dostlarına bu eserini okudu. Bunlar arasında Darwin de vardı.</span></p>

    <p class="duz" xml:lang="tr"><span class="duz">Bu kitaplar Darwin’in Türkler hakkında edindiği tek bilgilerdi.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Bir yıl sonra Rusya’nın, Boğazlar’ı ve Avrupa’yı tehdit edecek hale gelmesi üzerine Darwin, Rus Çarlığı’na sempatisini bir kenara bıraktı. İngilizlerin Rusya’yı durdurmak için İstanbul’a gönderdiği Maurice adlı gemiye destek için 10 sterlin bağışta bulundu.</span></p>

    <p class="duz" xml:lang="tr"><span class="duz">Yine de Darwin ölene kadar okuduğu iki kitabın etkisinden kurtulamadı. Avrupa’daki birçok aydın gibi o da “Türklerin barbar” olduğunu düşündü.</span></p>

    <p class="duz-ilk-paragraf" xml:lang="tr"><span class="duz">1913 başında Babıâli darbesiyle tekrar iktidara gelen İttihat ve Terakki, hem kendi meşruiyetini hem de Balkanlar’daki gerçekleri anlatmak için bir heyet oluşturup Fransa’ya gönderdi.</span></p>

    <p class="duz" xml:lang="tr"><span class="duz">Yani…</span></p>

    <p class="duz" xml:lang="tr"><span class="duz">Bulgarlar yaptıkları propagandalarla Avrupa’yı çok etkilemişlerdi.</span></p>

    <p class="duz" xml:lang="tr"><span class="duz">Kuşkusuz bunda Avrupalı gazetecilerin Osmanlı askerlerini, başlarını kestikleri eşkıyalarla birlikte çekmelerinin de büyük etkisi vardı.</span></p>

    <p class="duz" xml:lang="tr"><span class="duz">Sonuçta işte Darwin’i bile etkileyen bu olumsuz etkiyi kırmak İttihat ve Terakki Cemiyeti Avrupa’ya bir heyet gönderdi.</span></p>

    <p class="duz" xml:lang="tr"><span class="duz">İttihatçı heyet üç kişiydi:</span></p>

    <p class="duz" xml:lang="tr"><span class="duz">Şûrayıdevlet Reisi Halil Bey (Menşete), İzmir Valisi Rahmi Bey ve İttihat ve Terakki Cemiyeti’nin önde gelen ismi Dr. Nâzım.</span></p>

    <p class="duz" xml:lang="tr"><span class="duz">Dr. Nâzım, Selanik 1912’de Yunanlılara geçtiğinde esir düşmüş ve daha yeni esaretten kurtulmuştu. Heyete dahil edilmesinin nedeni, İttihatçıların Paris’te kaçak yaşadıkları dönemde çok fazla Fransız aydını ve gazeteciyi tanımasıydı.</span></p>

    <p class="duz" xml:lang="tr"><span class="duz">Keza Halil Bey ve Rahmi Bey de 1908 Temmuz Devrimi (II. Meşrutiyet) öncesi Paris’te bulunmuşlardı. Ve samimi oldukları Fransız politikacılar vardı.</span></p>

    <p class="duz" xml:lang="tr"><span class="duz">Üç kişilik Osmanlı heyeti, daha birkaç yıl önce kaçak yaşadıkları Paris’e bu kez devlet görevlisi olarak gittiler.</span></p>

    <p class="duz" xml:lang="tr"><span class="duz">Heyeti Paris Büyükelçisi Mehmed Rifat Paşa karşıladı. Elçilikte kimlerle görüşüleceği planlandı. Gerekli randevular alındı.</span></p>

    <p class="duz" xml:lang="tr"><span class="duz">İlk görüşme, Fransız sosyalistlerinin yayın organı</span> <span class="italik">L’Humanité</span><span class="duz">’nin kurucusu ve yazarı sosyalist Jean Jaurès olacaktı.</span></p>

    <p class="duz-ilk-paragraf" xml:lang="tr"><span class="duz">55 yaşındaki Jean Jaurès, Fransız sosyalistlerinin önde gelen ismiydi. Paris Komünü bastırıldıktan sonra dağınık durumdaki solun toparlanmasında ve eski gücüne gelmesinde büyük rolü vardı.</span></p>

    <p class="duz" xml:lang="tr"><span class="duz">Dr. Nâzım’la yıllar önce Paris’te tanışıp dost olmuşlardı. Bu nedenle eski dostuna hemen randevu vermişti.</span></p>

    <p class="duz" xml:lang="tr"><span class="duz">Jean Jaurès misafirlerini Paris’in bir banliyösündeki ufak köşkünün büyük kütüphanesinde kabul etti.</span></p>

    <p class="duz" xml:lang="tr"><span class="duz">Hal hatır sorulduktan, konyaklar yudumlandıktan sonra Dr. Nâzım önce Babıâli Baskını’na neden mecbur bırakıldıklarını, bundan sonra nasıl bir politika izleyeceklerini anlatıp sözü Balkan Savaşı’na getirdi. Avrupa basınındaki haberlerin aksine Rumeli’de Türklere soykırım yapıldığını, topraklarını bırakıp kaçan Türk köylülerinin yollarda katliamlara uğradığını belgeler/fotoğraflar göstererek anlattı.</span></p>

    <p class="duz" xml:lang="tr"><span class="duz">Jean Jaurès söylenenlerden etkilendi; fotoğraflardan ve katliama uğramış binlerce Türk’ten ilk kez haberdar olduğunu söyledi. Daha önce yazdığı makaleler için özür diledi. Türklere yapılan soykırımın duyurulması için bundan sonra elinden gelen tüm çabayı göstereceğini söyledi.</span></p>

    <p class="duz" xml:lang="tr"><span class="duz">Ve bu arada şunu ekledi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bu gibi felaketler her millet için mukadderdir. Umutsuz olmayınız. Yalnız sizin için daha büyük bir tehlike belirmektedir. Ermenistan’da ıslahat propagandası başladı. Korkarım ki, Ruslar son darbeyi vurmak için bunu ele almış olmasınlar. Kendiliğinizden oralarda esaslı ıslahatlara başlayın, belki tehlikeyi bu suretle önlemiş olursunuz.</span></p>

    <p class="duz-ilk-paragraf" xml:lang="tr"><span class="duz">Burada araya girip bir not eklemeliyim: Paris’ten dönen Halil Bey Jean Jaurès’nin Ermeni meselesine ilişkin sözlerini önce Sadrazam Mahmud Şevket Paşa, Dahiliye Nazırı Talat Paşa’yla paylaştı. Ve İttihatçılar reform yapmak için hemen adım atmak istediler. Bu konudan İngiltere’yi haberdar etmek için Londra Sefiri Tevfik Paşa’yı devreye soktular. Ancak ne oldu dersiniz: Rusya’nın (ve müttefikini kızdırmak istemeyen İngiltere’nin) muhalefetiyle karşılaştılar! Yılmadılar. Ermeni cemaatinin önde gelen isimleriyle ev toplantıları yaptılar; yıllardır birlikte siyaset yaptıkları Ermenilere Rusya’nın oyununa gelmemelerini rica ettiler. “Geliniz, ıslahatı elbirliğiyle yapalım” dediler.</span></p>

    <p class="duz" xml:lang="tr"><span class="duz">Ermenilerin bazıları ikna olacakken bu kez ne oldu dersiniz; 1914 mart ayında Kürtler ayaklanıp Ermenileri keserek Bitlis’in yarısını ele geçirdiler. Neyse, merak edenler,</span> <span class="italik">Halil Menteşe’nin Anıları</span> <span class="duz">adlı kitaba bakabilir. Ancak sahaflarda bulabilirsiniz; artık bu tür kitapların yeni baskıları yapılmıyor!</span></p>

    <p class="duz-ilk-paragraf" xml:lang="tr"><span class="duz">Üç kişilik Osmanlı heyeti, gelecekte Fransa’nın başbakanı olacak Edouard Herriot gibi dönemin önde gelen solcu politikacılarıyla da görüştü. Ancak kimse Balkanlar’daki Türk soykırımıyla ilgilenmiyordu. Gündemde artık yalnızca Ermeni meselesi vardı.</span></p>

    <p class="duz" xml:lang="tr"><span class="duz">Yunanlar, Sırplar, Bulgarlar dün nasıl Avrupa kamuoyunu etkilediyse bugün de Ermeniler benzerini yapıyordu. Propaganda malzemeleri ve metotları birebir aynıydı. Yani, Türkler zalim ve barbar, Ermeniler ise alabildiğine masumdu!</span></p>

    <p class="duz" xml:lang="tr"><span class="duz">Avrupa’daki Ermeniler, çalışmaları sırasında bulundukları devletlerin sonsuz maddi ve manevi desteğini alıyorlardı. Bir başka ifadeyle Avrupa devletlerinin tamamına yakını Ermenileri, Osmanlı devleti aleyhine destekliyor ve hatta teşvik ediyordu.</span></p>

    <p class="duz" xml:lang="tr"><span class="duz">Osmanlı Paris Büyükelçisi Mehmed Rifat Paşa, İstanbul’a çektiği telgrafı konuğu Dr. Nâzım’a gösterdi.</span></p>

    <p class="duz" xml:lang="tr"><span class="duz">Telgrafta, Paris’te bulunan Ermenilerin hükümete yakın çevrelerin yönlendirmeleriyle hareket ettikleri ve yine bunların teşvikleriyle Fransız gazetelerinde Osmanlı Ermenilerinin her türlü zulme uğradıklarını iddia eden makaleler yayınlattıkları ve Fransız hükümetinden zulmün durdurulması için gerekli girişimlerde bulunmasını istedikleri belirtiyordu.</span></p>

    <p class="duz" xml:lang="tr"><span class="duz">Halil Bey, Rahmi Bey ve Dr. Nâzım Bey Paris’e, Balkan katliamını anlatmak için gitmişlerdi ama Ermeni meselesiyle karşılaşmışlardı. Lobi faaliyetlerinde yine geç kalınmıştı. Çaresiz yurda döndüler.</span></p>

    <p class="duz-ilk-paragraf" xml:lang="tr"><span class="duz">Bu arada Osmanlı heyetinin anlattıklarından etkilenen ve Türklere yönelik insan hakları ihlalleriyle ilgili makale yazan barışsever-solcu lider Jean Jaurès, aşırı milliyetçi Raove Villain tarafından 31 temmuz 1914 tarihinde akşam yemeğini yediği Croissant adlı kahvede vurularak öldürüldü.</span></p>

    <p class="duz" xml:lang="tr"><span class="duz">Ve bir gün sonra Fransa’da seferberlik ilan edildi; sebebi Jean Jaurès’nin suikasta uğraması değildi; Fransa Birinci Dünya Savaşı’na girmişti.</span></p>

    <p class="duz" xml:lang="tr"><span class="duz">Jean Jaurès’nin öldürüldüğü haberini alan Dr. Nâzım, sosyalist dostunun şu ünlü sözünü anımsamış mıydı acaba: “Yurtseverliğin azı, enternasyonalizmi zayıflatır, yurtseverliğin çoğu enternasyonalizmi güçlendirir; enternasyonalizmin azlığı yurtseverliği zayıflatır, enternasyonalizmin çoğu yurtseverliği güçlendirir.”</span></p>

    <p class="duz" xml:lang="tr"><span class="duz">Türk solunun efsanevi ismi Mihri Belli bu sözü çok sever ve her fırsatta söyler. Peki, bizim enternasyonalist liberal solcu imzacılar sosyalist lider Jean Jaurés’nin bu sözünü anımsıyorlar mı?</span></p>

    <p class="duz" xml:lang="tr"><span class="duz">Hiç sanmam.</span></p>

    <p class="duz" xml:lang="tr"><span class="duz">Kimse temel sorun üzerine kafa yormuyor. “Bulgaristan meselesi neydi?” diye çalışma yapan kaç tarihçimiz var sanıyorsunuz?</span></p>

    <p class="duz" xml:lang="tr"><span class="duz">İyi ki Ömer Lütfi Barkan, Halil İnalcık gibi birkaç tarihçimiz var… Ama artık onları da okuyan, araştıran yok. Dün Osmanlı’yı “barbar” gösterenler, bugün Osmanlı’yı övüp Türkiye’yi “barbar” gösteriyor!</span></p>

    <p class="duz" xml:lang="tr"><span class="duz">Kimse tarihsel gerçeklerin peşinde değil. Tarih sadece siyasetin aracı haline getirilmiş durumda.</span></p>

    <p class="duz" xml:lang="tr"><span class="duz">Dün Batılılar, “Osmanlılar kılıç zoruyla Balkanlar’ı aldılar, despot bir yönetim kurdular, canından bezen Hıristiyan halk isyan ederek Osmanlı’yı topraklarından kovdu” tezini savunuyordu. Bugün de bunu “Türkler Kürtleri eziyor” yalanıyla sürdürüyor. Sorunun temelinde ne olduğu saklanıyor.</span></p>

    <p class="duz-ilk-paragraf" xml:lang="tr"><span class="duz">Bulgarlar isyanlarının temel sebebi ne Kilise ne de komitacıların isyanıydı. Asıl mesele ekonomikti.</span></p>

    <p class="duz" xml:lang="tr"><span class="duz">Osmanlı kamu arazilerinin paylaşım sistemi tımar, XVII. yüzyılda bozulmaya başladı ve XIX. yüzyıl başında kalktı.</span></p>

    <p class="duz" xml:lang="tr"><span class="duz">Sistem ortadan kalkınca miri/kamu topraklarını –Osmanlı yönetiminin de desteğiyle– Müslüman ağalar toplamaya başladı. Ve bu oluşan despotik derebeylikler Hıristiyan köylüleri yarıcı olarak kullanmaya başladı.</span></p>

    <p class="duz" xml:lang="tr"><span class="duz">Bulgar tapu kayıtlarını inceleyen Prof. İnalcık, XIX. yüzyıl Balkan ayaklanmalarının asıl sebebinin eski Osmanlı rejiminden kalan ağalık rejimi ile Hıristiyan köylünün topraklara sahip çıkma mücadelesi olduğunu söylüyor.</span></p>

    <p class="duz" xml:lang="tr"><span class="duz">Yani İnalcık Hoca, “Siyasal meselenin, isyanın/ayaklanmanın temelinde toprak meselesi vardır” diyor.</span></p>

    <p class="duz" xml:lang="tr"><span class="duz">Sadece o mu diyor? Bunu Türkiye’de ilk söyleyen tarihçilerimizden biri de Prof. Ömer Lütfi Barkan’dır. Her iki tarihçi de olayları, sorunları “Annales Okulu”nun sosyal-iktisadi tarih yaklaşımıyla/yöntemiyle ele alıyor.</span></p>

    <p class="duz" xml:lang="tr"><span class="duz">Yani tarihi materyalizmin bakış açısıyla…</span></p>

    <p class="duz" xml:lang="tr"><span class="duz">Peki… 100 yıl önce temel sorunu böyle analiz edenler yok muydu?</span></p>

    <p class="duz" xml:lang="tr"><span class="duz">Olmaz olur mu?</span></p>

    <p class="duz" xml:lang="tr"><span class="duz">İşte o isimlerden biri sosyalist Yane Sandanski…</span></p>

    <p class="baslik-3" xml:lang="tr"><span class="duyuru-baslik">Bu devrimciyi unutmayınız</span></p>

    <p class="duz" xml:lang="tr"><span class="duz">Yane Sandanski, bugün hem Bulgaristan’ın hem de Makedonya’nın milli kahramanı.</span></p>

    <p class="duz" xml:lang="tr"><span class="duz">Sandanski’nin adı şehirlere, stadyumlara, okullara verilmiştir. Her iki ülkede de heykelleri vardır.</span></p>

    <p class="duz" xml:lang="tr"><span class="duz">Bir dönem…</span></p>

    <p class="duz" xml:lang="tr"><span class="duz">1908 Temmuz Devrimi (II. Meşrutiyet) gerçekleştiğinde sokaklara çıkan Osmanlıların ellerinde hürriyet kahramanları Enver’in, Eyüb’ün, Resneli Niyazi’nin kartpostalları gibi, bir dönem Osmanlı askeriyle çarpışan Yane Sandanski’nin de fotoğrafları vardı.</span></p>

    <p class="duz" xml:lang="tr"><span class="duz">Osmanlı sosyalisti olan Yane Sandanski kimdir?</span></p>

    <p class="duz-ilk-paragraf" xml:lang="tr"><span class="duz">Tarih, 31 mayıs 1872.</span></p>

    <p class="duz" xml:lang="tr"><span class="duz">Sandanski, bugün Bulgaristan ile Makedonya arasındaki dağlık Pirin sınır bölgesindeki Vlahi köyünde dünyaya geldi.</span></p>

    <p class="duz" xml:lang="tr"><span class="duz">Makedonların 17 ekim 1878’de, Osmanlı’ya karşı ayaklandıkları Kresna Olayları’nın önde gelenlerinden biri de babası İvan’dı.</span></p>

    <p class="duz" xml:lang="tr"><span class="duz">Osmanlı ayaklanmayı bastırdı; Sandanski annesiyle birlikte yeni özerk olmuş Bulgar Prensliği’ndeki Dupniça’ya kaçtı. Yoksulluk nedeniyle pek okuyamadı. Amelelik yaptı. Amcasının bürosundaki bir avukatın yardımcılığı görevini yürüttü.</span></p>

    <p class="duz" xml:lang="tr"><span class="duz">Babası gibi siyasal olaylarla ilgiliydi. Yirmi beş yaşında “Mladost” (Gençlik) derneğine üye oldu.</span></p>

    <p class="duz" xml:lang="tr"><span class="duz">Bu dernek daha çok Bulgar sorunuyla ilgilendiği için buradan koptu. Makedonya Devrimci Örgütü (IMARO) kuruluşuna katıldı.</span></p>

    <p class="duz" xml:lang="tr"><span class="duz">Sandanski’nin hedefi Makedonya’nın kurtuluşuydu. Bu konuda faaliyetlerini artırdı; toplantılar düzenledi, köylüleri örgütledi, Makedonlara silah yardımı için para topladı. 1901’de Amerikan vatandaşı Mrs. Ellen M. Stone’u kaçırıp 14 bin lira fidye aldı. Bu parayla silahlı bir müfreze kurup dağa çıktı.</span></p>

    <p class="duz" xml:lang="tr"><span class="duz">O artık Bulgaristan’daki Makedon göçmenlerin lideriydi.“Kurtarılmış bölgeler” oluşturmaya başladı…</span></p>

    <p class="duz" xml:lang="tr"><span class="duz">Makedonya; hem Bulgarların, hem Yunanların, hem Sırpların, hem de Arnavutların hak iddia ettiği bir bölgeydi.</span></p>

    <p class="duz" xml:lang="tr"><span class="duz">Sandanski bu nedenle kuşkusuz tek başına değildi, öncelikle arkasında Bulgar Prensliği vardı. Onun arkasında ise Rus Çarlığı!</span></p>

    <p class="duz" xml:lang="tr"><span class="duz">Diğer Batılı devletler de seyirci değildi. “Hasta Adam” paylaşım masasına yatırılmıştı.</span></p>

    <p class="duz" xml:lang="tr"><span class="duz">Osmanlı ise şaşkındı. Nereye nasıl yetişeceğini bilemez haldeydi.</span></p>

    <p class="duz" xml:lang="tr"><span class="duz">Örneğin, Osmanlı ordusu gerilla savaşını bilmiyordu. Bu nedenle; 1902’de Razlık bölgesi Şarapçı Boğazı’nda Sandanski tarafından pusuya düşürüldü. 10 şehit, 20 yaralı verdi.</span></p>

    <p class="duz-ilk-paragraf" xml:lang="tr"><span class="duz">Tarih, 2 ağustos 1903.</span></p>

    <p class="duz" xml:lang="tr"><span class="duz">Makedon Devrimci Örgütü dünya kamuoyunun ilgisini bölgeye çekmek için (kuşkusuz bunda Osmanlı yönetiminin yeni koyduğu ehl-i hayvan ve şahsi verginin de rolü vardı) büyük bir ayaklanma başlattı.</span></p>

    <p class="duz" xml:lang="tr"><span class="duz">Makedonların bugün hâlâ bayram olarak kutladıkları “İlinden Ayaklanması” Osmanlı’nın çok sert önlemleriyle bastırıldı.</span></p>

    <p class="duz" xml:lang="tr"><span class="duz">İsyan bastırıldı, ama Avrupa’nın ilgisi bölgeye yöneldi. Basın, “insan hakları ihlalleri yapılıyor” diye aylarca yayın yaptı.</span></p>

    <p class="duz" xml:lang="tr"><span class="duz">Sonunda devreye Avrupa güçleri girdi; Osmanlı ile “Mürzsteg Reform Programı” üzerinde anlaştılar. Artık Balkanlar’ın bazı bölgelerinde Avrupalı jandarma güçleri görev yapacaktı! (Bir dönem bizim Güneydoğu sınırımıza konuşlandırılan Çekiç Güç gibi yani.)</span></p>

    <p class="duz" xml:lang="tr"><span class="duz">İlinden Ayaklanması, Makedon Devrimci Örgütü’nü böldü.</span></p>

    <p class="duz" xml:lang="tr"><span class="duz">Zaten örgütün iki kanadı vardı: Biri Yane Sandanski’nin başını çektiği sosyalistler (levitsi), diğeri ise Kilise ve Bulgarlar ile ilişkili sağcılar (desnitsi).</span></p>

    <p class="duz" xml:lang="tr"><span class="duz">Sağcılar, Osmanlı’nın yok olmasını ve Makedonya’nın Bulgaristan’la birleşmesini savunuyorlardı. Sandanski ise bağımsızlıktan yana değildi; Osmanlı’nın da içinde olduğu Balkan Federasyonu’nu istiyordu.</span></p>

    <p class="duz" xml:lang="tr"><span class="duz">İdeolojik ayrılıkları vardı; Sandanski, dinsel ağırlıklı-Kilise desteğiyle verilen mücadeleyle özgürlüğün sağlanamayacağına inanıyordu.</span></p>

    <p class="duz" xml:lang="tr"><span class="duz">Örgüt içindeki bu iki farklı görüş bazen silahlı çatışmalara neden oldu. Nisan 1905’te Sandanski düzenlenen suikasttan ağır yaralı olarak kurtuldu. Görüşlerinden yine de geri adım atmadı.</span></p>

    <p class="duz" xml:lang="tr"><span class="duz">Makedonları bile şaşırtarak Osmanlı’nın modernist hareketi İttihat ve Terakki’yle ittifak yaptı. Makedonya’nın Balkan ülkeleri ve emperyalist büyük güçler tarafından paylaşılmasına yol açacağını ve bunun da kendilerine hiçbir yarar sağlamayacağını iddia eden Sandanski, Makedonya meselesi için en iyi çözümün Osmanlı bayrağı altında eşit hak ve yükümlülüklerle anayasal bir sistemde yaşamak olduğuna inanıyordu.</span></p>

    <p class="duz" xml:lang="tr"><span class="duz">Bu nedenle 1908 Temmuz Devrimi’ne coşkuyla katıldı.</span></p>

    <p class="duz" xml:lang="tr"><span class="duz">O da birçok Osmanlı gibi, Kanuni Esasi’nin tekrar yürürlüğe girmesiyle tüm sorunların ortadan kalkacağına inanan idealist isimlerden biriydi.</span></p>

    <p class="duz" xml:lang="tr"><span class="duz">Temmuz Devrimi’ni kutlayan Selanik’teki mitinge katıldı, konuşma yaptı. Artık birlik ve ilerleme zamanıydı.</span></p>

    <p class="duz-ilk-paragraf" xml:lang="tr"><span class="duz">Sandanski, Temmuz Devrimi’nden sonra bir bildiri yayınladı. İttihatçılardan, “Jön Türk Devrimci Örgütü” olarak bahsetti. Toprak ve vergi reformlarıyla ıslah edilmiş güçlü Osmanlı’nın en büyük destekçisinin bölgesel özerkliğe kavuşacak Makedonya olacağını söyledi.</span></p>

    <p class="duz" xml:lang="tr"><span class="duz">“Köle halk efendi oldu” diyen Sandanski, İttihatçıları uyarıyordu: “Türk halkı ve özgürlüğü için çalışan Makedon devrimcileri, işbirliğini bozmak isteyen Bulgar oyunlarına karşı dikkatli olmalıdır.”</span></p>

    <p class="duz" xml:lang="tr"><span class="duz">Sandanski, Temmuz Devrimi’nden umutluydu. Devrimin büyük Batılı sömürgeci devletlerin yayılmacı oyunlarını bozacağına inanıyordu.</span></p>

    <p class="duz" xml:lang="tr"><span class="duz">Bu arada Makedon Devrimci Örgütü’nün sağcıları Temmuz Devrimi’ni soğuk karşıladılar. Onların isteği, Osmanlı’nın bütünüyle yok olması ya da geldiği Doğu’ya dönmesiydi.</span></p>

    <p class="duz" xml:lang="tr"><span class="duz">Sandanski ve sosyalist arkadaşları İttihatçılara sunulmak üzere “Nevrokop Programı”nı hazırladılar.</span></p>

    <p class="duz" xml:lang="tr"><span class="duz">İttihatçılar Selanik’teki görüşmeye, daha birkaç yıl önce Sandanski ve arkadaşlarıyla çatışmalara giren Yarbay Tahsin (Uzer) Bey’i görevlendirdi.</span></p>

    <p class="duz" xml:lang="tr"><span class="duz">Toplantılar sırasında Bulgaristan bağımsızlığını ilan etti.</span></p>

    <p class="duz" xml:lang="tr"><span class="duz">Sandanski her ne kadar “Makedonya Makedonlarındır” açıklaması yapsa da Makedonlar, bağımsız Bulgaristan’ın boyunduruğuna girmeye çok hevesliydi.</span></p>

    <p class="duz" xml:lang="tr"><span class="duz">Sandanski, Sultan II. Abdülhamid ile Kral Ferdinand’ın farkı olmadığını söylüyordu, ama artık onu dinleyen Makedon sayısı her geçen gün azalıyordu.</span></p>

    <p class="duz-ilk-paragraf" xml:lang="tr"><span class="duz">Birlikten, kardeşlikten, reformdan bahseden İttihatçılar daha tam manasıyla iktidara sahip olamadan, İstanbul’da 31 Mart gerici ayaklanması patlak verdi. Sandanski, 1 200 kişilik silahlı gücüyle Hareket Ordusu’ndaki Miralay Hasan İzzet Bey’in komutasına girdi; İstanbul’a geldi.</span></p>

    <p class="duz" xml:lang="tr"><span class="duz">Sandanski İstanbul’daki ayaklanmayı bastırmaya yardım etti ama örgütü içindeki isyana engel olamadı. Bulgaristan’ın bağımsızlığı Makedon Devrimci Örgütü’nü parçaladı. Sandanski, Federal Halk Partisi’ni kurdu.</span></p>

    <p class="duz" xml:lang="tr"><span class="duz">Bulgarlar kendilerine katılmayan Sandanski’ye suikast yaptılar. Öldüremediler. Fakat Makedonların tamamen kendilerine katılmalarının önündeki en büyük engel olarak gördükleri Sandanski’yi yok etmeye kararlıydılar.</span></p>

    <p class="duz" xml:lang="tr"><span class="duz">Ve Sandanski 22 nisan 1915’te pusuya düşürülerek öldürüldü. Tabancalarını ateşleyenler, Makedon Devrimci Örgütü’nün sağ kanat liderlerinden Todor Aleksandrov’un tetikçileriydi. Bizzat emri veren ise Bulgar Kralı Ferdinand’dı.</span></p>

    <p class="duz" xml:lang="tr"><span class="duz">Halkların kardeşliğini savunan, Avrupalı emperyalistlerin Balkanlar’a girmesine karşı çıkan Yane Sandanski’nin sonu Osmanlı’dan farklı olmadı.</span></p>

    <p class="duz" xml:lang="tr"><span class="duz">Her ikisi de kaybetti…</span></p>

    <p class="baslik-3" xml:lang="tr"><span class="duyuru-baslik">Dün “medeniyet” bugün “demokrasi”</span></p>

    <p class="duz" xml:lang="tr"><span class="duz">Bu bilgilerden sonra bir soru sorayım:</span></p>

    <p class="duz" xml:lang="tr"><span class="duz">Bugün “demokratik açılım” nedeniyle konuşup tartıştığımız Kürt sorununun temelinde ne var?</span></p>

    <p class="duz" xml:lang="tr"><span class="duz">Bu sorunun yanıtını bilmeden sorunun çözümünü ütopik Osmanlı reçetelerinde ararsınız…</span></p>

    <p class="duz" xml:lang="tr"><span class="duz">Dünün sihirli sözcüğü “medeniyet” idi, bugünün her derde deva sözcüğü “demokrasi”!</span></p>

    <p class="duz" xml:lang="tr"><span class="duz">Namık Kemal’lerden, Ziya Paşa’lardan Talat Paşa’lara, Enver Paşa’lara kadar Jön Türklerin, İttihatçıların bir hülyası vardı: “Ah bir Kanuni Esasi/Anayasa ilan edilsin, her şey yoluna girer.”</span></p>

    <p class="duz" xml:lang="tr"><span class="duz">Bu duygusallığı ve yüzeyselliği günümüzde de görmek mümkün. Sanıyorlar ki “hele bir anayasa değişsin Türkiye demokratikleşsin, her şey yoluna girer!”</span></p>

    <p class="duz" xml:lang="tr"><span class="duz">Ne kolay değil mi?</span></p>

    <p class="duz" xml:lang="tr"><span class="duz">Şaka bir yana…</span></p>

    <p class="duz" xml:lang="tr"><span class="duz">Balkan sorununun, Şark sorununun “doğum hikâyesi” ve sebepleri aynıdır.</span></p>

    <p class="duz" xml:lang="tr"><span class="duz">Sorunun sınıfsal olduğunu söyleyen kişi, TBMM Onur Ödülü sahibi duayen tarihçimiz Halil İnalcık’tır.</span></p>

    <p class="duz" xml:lang="tr"><span class="duz">Ayrıntıya girmeye gerek yok.</span></p>

    <p class="duz" xml:lang="tr"><span class="duz">Osmanlı, Kürt derebeyliklerini yok etti, ama aşiret ve şeyhlere dokunamadı. Hatta bunları kolladı. Bu feodal gericilikten yararlandı.</span></p>

    <p class="duz" xml:lang="tr"><span class="duz">Ne yazık ki genç Türkiye de bu tasfiyeyi gerçekleştiremedi.</span></p>

    <p class="duz" xml:lang="tr"><span class="duz">Atatürk, Kürt sorununun temelinde neyin yattığını biliyordu. 15 yıllık iktidarı boyunca toprak reformu meselesini çözemedi.</span></p>

    <p class="duz" xml:lang="tr"><span class="duz">Her 1 kasım günü TBMM’nin açılışında yaptığı konuşmalarında toprak reformu çıkarılmasını istedi.</span></p>

    <p class="duz" xml:lang="tr"><span class="duz">Hatta son olarak 1 kasım 1936’da yaptığı konuşmada, yasayı bir türlü çıkarmadığı için milletvekillerini sertçe eleştirdi. “Topraksız köylü bırakılmamalıdır” dedi. Dedi, ama ömrü yetmedi.</span></p>

    <p class="duz" xml:lang="tr"><span class="duz">Keza İsmet İnönü de aynı görüşteydi. İkinci Dünya Savaşı’nın çıkması, reform çabalarının askıya alınmasına neden oldu. Savaştan sonra ise Adnan Menderes, Emin Sazak gibi toprak ağaları Çiftçiyi Topraklandırma Kanunu’na karşı çıkıp CHP’den koptular, DP’yi kurdular.</span></p>

    <p class="duz" xml:lang="tr"><span class="duz">1936’da toprak reformuna destek veren Celal Bayar bile artık karşı safa geçmişti.</span></p>

    <p class="duz" xml:lang="tr"><span class="duz">İşte bizim “demokrasi” anlayışımızın özetidir bu; çokpartili bir siyasal yaşam başlayıp sandıklar kurulunca demokrasinin geldiğini sanıveririz!</span></p>

    <p class="duz" xml:lang="tr"><span class="duz">DP’nin aşiret reislerini, şeyhlerini TBMM’ye sokmasıyla Kürt sorununu çözüleceği aldatmacasına kapılıveririz.</span></p>

    <p class="duz" xml:lang="tr"><span class="duz">Oysa Osmanlı ile DP’nin Kürt sorununa bakışı arasında paralellik olduğunu görmezlikten geliriz. Feodal beylerin gönlünü hoş ederek çözüm bulma yöntemidir bu.</span></p>

    <p class="duz" xml:lang="tr"><span class="duz">Bugün öve öve göklere çıkarılan DP’nin “demokrasi” anlayışıdır bu.</span></p>

    <p class="duz" xml:lang="tr"><span class="duz">Cumhuriyet’in getirdiği devrimler sayesinde okullara gidip meslek sahibi olan yoksul Kürtler, Kürt sorununu dile getirince ezber bozuluverir.</span></p>

    <p class="duz" xml:lang="tr"><span class="duz">Ama çaresi bellidir: 50 Kürt hemen cezaevine tıkılır.</span></p>

    <p class="duz" xml:lang="tr"><span class="duz">Cumhurbaşkanı Bayar, gerekirse bu Kürtlerin Taksim Meydanı’nda sallandırılacağını söylemekten geri durmaz.</span></p>

    <p class="duz" xml:lang="tr"><span class="duz">Aslında DP, Kürt sorununun sebebini anlayamamış ya da anlamazlıktan gelmişti. Oysa bugün neoliberaller, Kürtlerin DP iktidarı döneminde en rahat günleri yaşadıklarını söyleyecek kadar aymazlar.</span></p>

    <p class="duz-ilk-paragraf" xml:lang="tr"><span class="duz">Kürt sorununun çözümüne ilişkin en somut adımı 27 Mayıs 1960 askeri müdahalesini yapan subaylar attı.</span></p>

    <p class="duz" xml:lang="tr"><span class="duz">Çoğunluğu toprak ağası, şeyh olan 485 Kürt önde geleni Sivas’ta bir kampta topladı. “Ağalık, şeyhlik düzenini yıkılacak” diyordu genç subaylar.</span></p>

    <p class="duz" xml:lang="tr"><span class="duz">Aynı dönemde –daha sonra AP genel başkanı olacak– General Ragıp Gümüşpala bile “Şark’ta 40 köyü olan ağa, şeyh var, derebeyleri var” diyor ve bunların tasfiye edilerek toprak reformu yapılmasını istiyordu.</span></p>

    <p class="duz" xml:lang="tr"><span class="duz">Askerler Kürt Enstitüsü kurulması için bile toplantılar düzenlediler. Ancak onlar da ne feodalizmi tasfiye ettiler ne de kültürel haklar konusunda bir şey yapabildiler.</span></p>

    <p class="duz" xml:lang="tr"><span class="duz">Sonuçta hiçbir siyasal iktidar, ağalık-şeyhlik düzenini yıkamadı. Üstelik süreç tersine ilerliyor; bazı Kürt aydınları bile sorunu aşiret ağalarının, yerel dini şeyhlerin himayesiyle çözüleceğine inanıyor bugün.</span></p>

    <p class="duz" xml:lang="tr"><span class="duz">Öyle olmasa kırk yıllık sosyalist Kemal Burkay şeyhlerle birlikte parti kurar mı?</span></p>

    <p class="duz" xml:lang="tr"><span class="duz">Öyle olmasa Kürt aydını, bir erkeğin dört kadınla evlenmesine olanak veren yasayı çıkaran Mesut Barzani’ye övgüler dizebilir mi?</span></p>

    <p class="duz" xml:lang="tr"><span class="duz">Bunların hiçbirinin yüz yıl önce yaşamış Yane Sandanski kadar ne tarih ne de siyasal bilinçleri var.</span></p>

    <p class="duz" xml:lang="tr"><span class="duz">Türkiye, Kürt sorununu, sırtını Batılı güçlere dayamış feodal beylerle mi, yoksa yoksul Kürtlerin temsilcileriyle kardeşlik temelinde konuşarak, siyasi, iktisadi, kültürel reformlar yaparak mı çözecek?</span></p>

    <p class="duz-ilk-paragraf" xml:lang="tr"><span class="duz">Kimse duayen tarihçileri de mi okumuyor artık?..</span></p>

    <p class="duz" xml:lang="tr"><span class="duz">Çünkü artık “yeni uzmanlarımız” var.</span></p>

    <p class="duz" xml:lang="tr"><span class="duz">Diyelim “Kürt açılımı” yapılacak, bir anda gazete ve televizyonlarda bir akademisyeni görüyoruz: İhsan Dağı!</span></p>

    <p class="duz" xml:lang="tr"><span class="duz">Ardı ardına röportajları yayınlanan Dağı, ODTÜ Uluslararası İlişkiler Bölümü öğretim üyesi.</span></p>

    <p class="duz" xml:lang="tr"><span class="duz">Cemaatin yayın organı</span> <span class="italik">Today’s Zaman</span><span class="duz">’da köşe yazıları yazıyor.</span></p>

    <p class="duz" xml:lang="tr"><span class="duz">Ve her gittiği ABD seyahatinde Fethullah Gülen’i ziyaret edip hayır duasını alıyor.</span></p>

    <p class="duz" xml:lang="tr"><span class="duz">Bu ABD gezilerini küçümsemeyin. Ülke politikaları orada belirleniyor.</span></p>

    <p class="duz" xml:lang="tr"><span class="duz">Cemaat son dönemde bu ziyaretleri çok sıklaştırdı.</span></p>

    <p class="duz" xml:lang="tr"><span class="duz">Nedense özellikle Brookings Enstitüsü’yle ilişkileri çok iyi; mutlaka enstitüde bir toplantı yapılıyor.</span></p>

    <p class="duz" xml:lang="tr"><span class="duz">2009 temmuz ayındaki toplantıda yazarlar arasında bulunan Orhan Kemal Cengiz isimli avukatın ABD Dışişleri’ndeki toplantıda heyecanlanıp sesini yükselterek, “Niye hiçbir şey yapmıyorsunuz? Ülkede darbe oluyor” dediği, ABD’lilerin de bu kontrolsüz patlamayı şaşkınlık içinde izlediği söyleniyor.</span></p>

    <p class="duz" xml:lang="tr"><span class="duz">&nbsp;Neyse konuyu dağıtmayalım.</span></p>

    <p class="duz" xml:lang="tr"><span class="duz">Cemaat, ülke meseleleriyle çok yakından ilgili. Tek “kusuru” var. Eline tutuşturulan raporlar dışında özgün bir görüşü yok. Peki ya solcular ne yapıyor?</span></p>

    <p class="duz" xml:lang="tr"><span class="duz">Dün öyle değildi…</span></p>

    <p class="duz-ilk-paragraf" xml:lang="tr"><span class="duz">Yıl 1987.</span></p>

    <p class="duz" xml:lang="tr"><span class="duz">Şartlı tahliye sonucu 12 Eylül 1980 askeri darbesinin yok etmeye çalıştığı solcular cezaevinden çıktı. Kimi kendini rüzgâra kaptırdı, kimi inandığı yolda yürüyüşünü sürdürdü.</span></p>

    <p class="duz" xml:lang="tr"><span class="duz">Yarım bıraktığı işi tamamlamak isteyen birkaçı, o dönemde muhabirliğini yaptığım</span> <span class="italik">2000’e Doğru</span> <span class="duz">dergisinde çalışmaya başladılar.</span></p>

    <p class="duz" xml:lang="tr"><span class="duz">Dönem, hükümetti ANAP’ın bulunduğu, sivil toplumculuğun revaçta olduğu, dağlardan silah seslerinin duyulduğu bir devirdi.</span></p>

    <p class="duz" xml:lang="tr"><span class="duz">Haber merkezimizde hararetli tartışmalar yaşanırken, cezaevinden yeni çıkan “rüzgâra karşı yürüyenler” hemen devreye girerdi. “Bırakın bu gazete haberleri, köşe yazarı yorumlarıyla tartışmayı, kitap okuyun kitap” derlerdi. “Kitap bilgisiyle tartışın.”</span></p>

    <p class="duz" xml:lang="tr"><span class="duz">Bizim “mahallede” kitaba büyük önem verilirdi. Daha bıyıklarımız bile terlememişken “mahallenin ağabeyleri” elimize kitap tutuşturup okumamızı ve özet çıkarmamızı isterlerdi. Sonra sınava çekilirdik. Ya da öğrendiklerimizi illegal örgütün legal derneğine gelen diğer gencecik arkadaşlara anlatırdık!</span></p>

    <p class="duz" xml:lang="tr"><span class="duz">Yani bizim “mahalleye” göre tarih bilinci olmadan meseleler analiz edilemezdi.</span></p>

    <p class="duz" xml:lang="tr"><span class="duz">Günümüz Türkiyesi’nde sorunlar televizyonlarda konuşuluyor, gazetelerde yazılıyor ve tartışılıyor. Kerameti kendinden menkul uzmanlarımız var, kanal kanal dolaşıp sürekli konuşuyorlar.</span></p>

    <p class="duz" xml:lang="tr"><span class="duz">Siyasal gelişmeler konusunda nedense tarihçilerin pek görüşüne başvurulmuyor. Oysa onlar bugünkü sorunların temel/tarihsel sebeplerini en iyi bilenler.</span></p>

    <p class="duz" xml:lang="tr"><span class="duz">Son dönemde yayınevleri “nehir söyleşileri” adı altında biyografiye yönelik röportaj kitapları çıkarıyor. Size bu kitaplardan ikisini tanıtmak istiyorum. Söyleşisini Emine Çaykara’nın yaptığı,</span> <span class="italik">Tarihçilerin Kutbu; Halil İnalcık Kitabı</span> <span class="duz">ve röportajını Emin Tanrıyar’ın gerçekleştirdiği,</span> <span class="italik">Dağı Delen Irmak; Kemal H. Karpat Kitabı.</span></p>

    <p class="duz" xml:lang="tr"><span class="duz">TBMM Onur Ödülü sahibi iki tarihçimiz, bu söyleşilerinde Türkiye’nin konuşup tartıştığı konular/meseleler üzerinde de görüşlerini dile getirmişler.</span></p>

    <p class="duz" xml:lang="tr"><span class="duz">Tarihçi olarak bu iki ismi seçmemin nedeni, kimi zaman taban tabana zıt görüşleri dile getirmeleridir.</span></p>

    <p class="duz" xml:lang="tr"><span class="duz">İşte iğneyle kuyu kazarak dünyanın ufkunu açan iki tarihçinin Kürt meselesi konusundaki görüşleri…</span></p>

    <p class="duz-ilk-paragraf" xml:lang="tr"><span class="duz">Prof. Halil İnalcık:</span></p>

    <p class="alinti-ilk-paragraf" xml:lang="tr"><span class="dar-paragraf-duz">– ABD ve Batı, bilhassa buradaki petrol kaynakları nedeniyle bağımlı hükümetler yaratıyor bölgede. Bu hükümetler arasında en kuvvetli durumda olanı, en bağımsız hareket edeni Türkiye’dir. Türkiye’yi bağımlı tutmak için –Amerika olsun Avrupa olsun– Kürt meselesine çomak sokuyorlar. Mesele bugün Irak Savaşı’ndan sonra açıkça ortaya çıktı; Amerika bizim güney hududumuzda açıkça bir Kürt devletinin altyapısını hazırladı.</span></p>

    <p class="alinti" xml:lang="tr"><span class="dar-paragraf-duz">Benim görüşüme göre Amerika, Ortadoğu’da Türkiye gibi büyük bir kuvvetin daima müşkülat içinde bulunmasını ister. Bu açık bir hakikattir.</span></p>

    <p class="alinti" xml:lang="tr"><span class="dar-paragraf-duz">– Kuzey Irak’ta ABD’nin politikası bu konuda açık, orada Kerkük-Musul petrol kaynakları üzerinde kendisine uydu bir devlet istiyor.</span></p>

    <p class="alinti" xml:lang="tr"><span class="dar-paragraf-duz">– Bugün Amerika Ortadoğu’ya hâkim olmak istiyor; İsrail’i yarattı, Irak’a geldi. Kuzey Irak’ta başka bir İsrail devleti yaratmaya çalışıyor.</span></p>

    <p class="alinti" xml:lang="tr"><span class="dar-paragraf-duz">– AB ve ABD bugün Kürtleri destekliyor; Ermeniler ve Kürtler, şimdi Amerika’nın Ortadoğu’da yeni “parçala-bağımlı yap” politikasından kendileri için çok ümitliler.</span></p>

    <p class="alinti" xml:lang="tr"><span class="dar-paragraf-duz">– Dünyanın her tarafında Kürt milliyetçileri saldırı halindedir. Vahim olan, bugün Ermeni meselesi gibi, uluslararası bir mesele halini almıştır. Görmezden gelmekle mesele kalkmıyor; AB neden bu kadar üzerimize geliyor. Bütün amaç Batı’nın desteğini almak. İşin vahameti şuradadır. Biz hâlâ Osmanlı gibi, Türkiye büyük devlettir, bunlar kurusıkıdır, diyoruz. Hayır, XIX. yüzyılda Avrupa, bu yolla Ortadoğu’yu nasıl hükmü altına almaya çalıştıysa bugün de Türkiye’ye karşı aynı politikayı sürdürmektedir.</span></p>

    <p class="alinti" xml:lang="tr"><span class="dar-paragraf-duz">– Bence bütün bunlar, Avrupa’da XIX. yüzyıldaki “Question d’Orient” politikasının devamından başka bir şey değildir.</span></p>

    <p class="duz-ilk-paragraf" xml:lang="tr"><span class="duz">Prof. Kemal H. Karpat:</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Kürt devleti fikrini, en aktif şekilde savunanlar, Türkiye’dedir. Bugün Amerikalıların ve İsraillilerin etkisiyle, Kuzey Irak’ta bir Kürt bölgesi kuruldu ama unutmamak gerekir ki, “Kürt bölgesi” dediğimiz yerin iki efendisi vardır. Sözde sosyalist Talabani ve Barzani. Bu liderler 10-15 sene önce savaşıyorlardı. Orada bir Kürt toplumu ortaya çıkmakla beraber, Kürt devletinin milli ideolojisi oluşmamıştır. Onun ideolojisi Türkiye’de oluşuyor.</span></p>

    <p class="alinti" xml:lang="tr"><span class="dar-paragraf-duz">– Türkiye dağılırsa, bir Kürt devleti uzun süre yaşayamaz. Ne bir Arap devleti kalır ne de Kürtler. Bu topraklar bambaşka şekil alır. Türkiye’nin ayakta kalması, kuvvetli olması, birçok bakımdan uzun vadede Kürtler için de, Araplar için de emniyet kilididir.</span></p>

    <p class="alinti" xml:lang="tr"><span class="dar-paragraf-duz">– Amerika’nın buradaki en büyük endişesi, petrol ve enerji kaynaklarının kendine düşman ellere ve ülkelere geçmemesi. (…) Petrol olmasa Amerika’da her şey durur. Hayat bir günde çöker. Bu nedenle Amerika’nın petrol bölgelerini karmaşaya meydan vermeden güven altında tutması lazım.</span></p>

    <p class="duz-ilk-paragraf" xml:lang="tr"><span class="duz">Peki, ABD’nin bölgedeki hegemonyasını sürdürmek için neye ihtiyacı var?</span></p>

    <p class="duz" xml:lang="tr"><span class="duz">İnsanlık tarihi göstermiştir ki, tüm emperyalist güçler bir tek dayanağa ihtiyaç duyarlar: Gericilik!</span></p>

    <p class="duz" xml:lang="tr"><span class="duz">Bugün Güneydoğu’da gericilik hortlatılmaya çalışılıyor. Şeyhlik yüceltiliyor. Üstelik bunu solcu Kürtler bile yapıyor…</span></p>

    <p class="baslik-3" xml:lang="tr"><span class="duyuru-baslik">“Çakma seyyid” düzeni</span></p>

    <p class="duz" xml:lang="tr"><span class="duz">Seyyid olmanın tek temel ölçütü vardır; Hz. Muhammed’in ailesi, yani ehl-i beyte mensubiyettir.</span></p>

    <p class="duz" xml:lang="tr"><span class="duz">Ehl-i beytin kimleri içerdiği bugün dahi tartışılan bir konudur.</span></p>

    <p class="duz" xml:lang="tr"><span class="duz">Şiiler “Ali-i Aba”dan, yani Hz. Muhammed’in kendisi, kızı Hz. Fatma, damadı Hz. Ali ve iki torunu Hz. Hasan ve Hz. Hüseyin’den ibaret olduğunu ileri sürerler.</span></p>

    <p class="duz" xml:lang="tr"><span class="duz">Sünniler ise bu konuda iki gruba bölünmüştür: Bir grup Hz. Muhammed’in tüm eşlerini de ehl-i beyte dahil ederken, diğer grup amcalar, torunlar, yeğenler gibi tüm akrabayı yani Haşimileri ehl-i beyt sayarlar.</span></p>

    <p class="duz" xml:lang="tr"><span class="duz">Bazı küçük mezhepler ise Abdullah Mesud, Selman-ı Farisi gibi sahabeleri de ehl-i beyte dahil ederler.</span></p>

    <p class="duz-ilk-paragraf" xml:lang="tr"><span class="duz">Türkiye’deki –ki hemen hepsi Kürt– seyyidler, ehl-i beyte mensup mudur? Evet, konuyu artık yaşadığımız topraklara, Anadolu’ya getirebiliriz…</span></p>

    <p class="duz" xml:lang="tr"><span class="duz">Seyyidlerin Anadolu’daki tarihinin ne zaman, nasıl başladığı, boyutlarının ve mekânlarının ne olduğu tam olarak bilinmiyor. Bilinen, seyyidlerin büyük ölçüde kabul gördüğü bölgelerin başında Anadolu’nun geldiğidir.</span></p>

    <p class="duz" xml:lang="tr"><span class="duz">Anadolu’daki seyyid tarihi Selçuklular dönemine kadar götürülebiliyor. Öncesine ait yazılı metin yok.</span></p>

    <p class="duz" xml:lang="tr"><span class="duz">Selçuklular döneminde seyyid olduğunu iddia eden o kadar çok kişi/aile var ki, seyyidlerin nesebi konusunda ilk çalışma başlatıldı. Bu iş Sadreddin Yusuf’a verildi.</span></p>

    <p class="duz" xml:lang="tr"><span class="duz">Ancak gerçek seyyidler ile “çakma seyyidleri” (müteseyyidleri) birbirinden ayıran ilk çalışma Abbasiler döneminde başladı. Yani sorun sadece bize özgü değildi. Sahte seyyidler tüm İslam ülkelerinin sorunuydu.</span></p>

    <p class="duz" xml:lang="tr"><span class="duz">Benzer çalışmalar Osmanlı döneminde de sürdü; Yıldırım Bayezid, 1400 yılında konuyla ilgili olarak “nakibü’l-eşraf” kurumu oluşturdu.</span></p>

    <p class="duz-ilk-paragraf" xml:lang="tr"><span class="duz">Seyyid olduğunu iddia eden kişi, iddiasını, “nakibü’l-eşraf” kurumu önünde ispat etmek zorundaydı. Bunu ispatlamanın iki şartı vardı: Elindeki belgeler ve (yıllar içinde sayıları sürekli artan) şahitler.</span></p>

    <p class="duz" xml:lang="tr"><span class="duz">Seyyid olduğunu kanıtlayanların hüccetleri/unvanları ibraz edilir ve defterlere kayıt edilirdi. Bu defterlerden günümüze sadece 38 tanesi ulaşmıştır ve bunlar da İstanbul Müftülüğü Şer’iye Sicilleri Arşivi’nde saklanıyor.</span></p>

    <p class="duz" xml:lang="tr"><span class="duz">Kurul sadece seyyidliği onaylamaz aynı zamanda “çakma seyyidlerin” önüne geçmek için sık sık Anadolu’daki kaymakamları aracılığıyla teftişler yaptırırdı.</span></p>

    <p class="duz" xml:lang="tr"><span class="duz">Peki, bu sıkı incelemeye rağmen “çakma seyyidler”in önüne neden geçilememişti? Bu işlerde rüşvetler dönüyor muydu?</span></p>

    <p class="duz" xml:lang="tr"><span class="duz">Meseleyi tam kavrayabilmek için, seyyid olmanın ne gibi avantajları vardı, önce ona bakmak gerekiyor…</span></p>

    <p class="duz" xml:lang="tr"><span class="duz">Seyyidlik salt yüksek sosyal statü meselesi değildi.</span></p>

    <p class="duz" xml:lang="tr"><span class="duz">İşin ekonomik ayrıcalığı vardı; seyyidler vergiden muaftı. Sadece kendileri değil birinci ikinci dereceden tüm akrabaları da vergi vermiyordu.</span></p>

    <p class="duz" xml:lang="tr"><span class="duz">Vergi vermedikleri gibi vakıfların gelirlerinden de belli bir pay alıyorlardı.</span></p>

    <p class="duz" xml:lang="tr"><span class="duz">Seyyidlerin ayrıcalıkları çoktu. Örneğin, seyyidleri normal mahkemeler/kadılar yargılayamıyordu; seyyidleri sadece nakibü’l-eşraf kurumu yargılayabiliyordu.</span></p>

    <p class="duz" xml:lang="tr"><span class="duz">Yani seyyid olmak çok avantajlıydı. Bu durum Osmanlı’nın gerilemeye başladığı dönemde sosyal ve iktisadi ayrıcalığa kavuşmak isteyen insanlara çok cazip gelmeye başladı.</span></p>

    <p class="duz" xml:lang="tr"><span class="duz">Seyyid olmanın sağladığı ayrıcalıkların kısa sürede fark edilmesiyle Anadolu’da özellikle yüzyıldan başlayarak bir “seyyid enflasyonu” yaşandı!</span></p>

    <p class="duz" xml:lang="tr"><span class="duz">Yani, Osmanlı siyasal ve iktisadi olarak geriledikçe “çakma seyyid” sayısı buna paralel olarak arttı.</span></p>

    <p class="duz" xml:lang="tr"><span class="duz">Seyyidliğin maddi ve manevi kazançları insanları o kadar yoldan çıkardı ki alınan sıkı tedbirlere rağmen “çakma seyyidlerin” önüne geçilemedi.</span></p>

    <p class="duz" xml:lang="tr"><span class="duz">“Çakma seyyid” olmak o kadar zor değildi.</span></p>

    <p class="duz" xml:lang="tr"><span class="duz">Bunun çeşitli yöntemleri vardı.</span></p>

    <p class="duz" xml:lang="tr"><span class="duz">En masumu olan iltimas/hatır için verilen hüccet belgesiydi. Gerçi bu durum öyle bir hal aldı ki; Osmanlı Medine’de hatır için sürekli hüccet veren nakibü’l-eşrafı Seyyid Ahmed’i 1576’da uyarmak zorunda kaldı. Bu uyarılar ne kadar işe yaradı bilinmez ama “çakma seyyidler” hep bir yol buldular.</span></p>

    <p class="duz" xml:lang="tr"><span class="duz">Vilayet kâtiplerine birkaç akçe rüşvet vererek Defter-i Hakani’ye kendilerini “seyyid” olarak yazdırmaları da bu yollardan biriydi.</span></p>

    <p class="duz" xml:lang="tr"><span class="duz">Devlette tanıdığı olmayanlar, rüşvetten korkanlar ise düzmece şecerelerin peşine düşüyorlardı. Veriyorsun parayı, alıyorsun soylu bir geçmişi!</span></p>

    <p class="duz" xml:lang="tr"><span class="duz">Yeter ki paran olsun; yoksul seyyid öldüğünde ailesi şecereyi iyi para verene satabiliyordu.</span></p>

    <p class="duz" xml:lang="tr"><span class="duz">Ya parası olmayanlar ne yapıyordu? Evlere girip şecere çalıyorlardı!</span></p>

    <p class="duz" xml:lang="tr"><span class="duz">Bitmedi. Yoksul, bilgisiz halkı kandırmak isteyen kimi uyanıklar, belgeye, şecereye ihtiyaç duymadan seyyidlik alameti olan yeşil sarığı başına sarıp köy köy dolaşıyordu. Gelsin etler, sütler, akçeler…</span></p>

    <p class="duz" xml:lang="tr"><span class="duz">Osmanlı’da seyyid olmak o kadar da zor değildi! Yeter ki yakalanmasınlar.</span></p>

    <p class="duz" xml:lang="tr"><span class="duz">Aslında Osmanlı kimin seyyid olduğuyla pek ilgili değildi, ama işin içinde para vardı. “Çakma seyyidler” yüzünden devletin vergi gelirleri o kadar düştü ki Osmanlı önlemlerini sıklaştırdı. Kapsamlı teftişler sayesinde “çakma seyyidler” ortaya çıkarıldı. Toplanan yeşil sarıklar İstanbul’a gönderiliyordu. En çok yeşil sarık toplanan şehir ise Diyarbakır’dı!</span></p>

    <p class="duz-ilk-paragraf" xml:lang="tr"><span class="duz">Cumhuriyet, nakibü’l-eşraf kurumunu kaldırdı.</span></p>

    <p class="duz" xml:lang="tr"><span class="duz">Doğal olarak seyyidlerin vergiden muaf tutulmaları gibi benzeri imtiyazlara son verildi. Seyyidlik sadece sosyal statü için gerekli bir kimlik olarak kaldı.</span></p>

    <p class="duz" xml:lang="tr"><span class="duz">Kuşkusuz, bu dinsel statü bölgedeki tüm asalet ve şeref rütbelerinin üstündeydi. Kendilerini hep asil bir nesebe bağlama ihtiyacı içinde olan Türkiye’nin gelişmemiş bölgelerindeki aşiretler “seyyid” unvanı için her yolu denediler.</span></p>

    <p class="duz" xml:lang="tr"><span class="duz">Biliyorlardı ki seyyid olmak diğer aşiretler nezdinde onlara prestij kazandırıyordu.</span></p>

    <p class="duz" xml:lang="tr"><span class="duz">Ve dolayısıyla her aşiret şeyhi, şeceresini ehl-i beyte dayandırmak için her yola başvurdu. Zaten denetleyen bir kurum da yoktu ortada! Böylece elinde sahte-gerçek şecere bulunduran her şeyh soyunu Hz. Muhammed’e dayandırdı. Ve bu nedenle bugün bölgede “seyyid enflasyonu” yaşanıyor.</span></p>

    <p class="duz" xml:lang="tr"><span class="duz">Bunun büyük çoğunluğunun “çakma seyyid” olduğunu belirtmeye gerek var mı?</span></p>

    <p class="duz" xml:lang="tr"><span class="duz">Bu bilgilerden sonra gelelim derdimizi söylemeye:</span></p>

    <p class="duz" xml:lang="tr"><span class="duz">Terörden kaçan Kürt aydınlar hızla feodal “çakma seyyidlerin” hegemonyasına giriyor. Bu birliktelikten çok memnun olanlar ise yandaş medyayı sonuna kadar “çakma seyyidlere” açan dinci-liberal kalemlerdir…</span></p>

    <p class="duz" xml:lang="tr"><span class="duz">Kürt aydınlar, bu büyük oyunun figüranı yapıldıklarının farkında değil mi?</span></p>

    <p class="duz" xml:lang="tr"><span class="duz">Son dönemde ülkemizdeki iki gelişme çok dikkat çekici hale geldi:</span></p>

    <p class="duz" xml:lang="tr"><span class="duz">Birincisi; Kürt aydınları dünün ve bugünün şeyhlerini, aşiret reislerini –ki bunların hepsi seyyid olduğunu iddia ediyor– övgüler dizip yüceltmeye başladı.</span></p>

    <p class="duz" xml:lang="tr"><span class="duz">İkincisi; Kürtler sorunlarının çözümü için bu “çakma seyyidlerin” ağızlarından çıkacak iki cümleye büyük önem verip bunlara “kurtarıcı misyonu” vermeye başladı!</span></p>

    <p class="duz" xml:lang="tr"><span class="duz">Aşiret düzenini yıkmayı hedeflemeyen, yüzlerce yıllık gerici gelenekler arasında boğulmakta olan Kürtleri özgürleştiremeyen Kürt münevverleri, bölgedeki aydınlanmayı “çakma seyyidler”le mi gerçekleştireceklerini düşünüyorlar?</span></p>

    <p class="duz" xml:lang="tr"><span class="duz">Sahi, tıpkı müritler gibi körü körüne bağlanmaya başladıkları bu “çakma seyyidlerin” olağanüstü yeteneklere haiz olduklarını sanıp bunların geleceği görerek mucizeler yaratabileceğine mi inanıyorlar?</span></p>

    <p class="duz" xml:lang="tr"><span class="duz">Çocuk mu bunlar? Bu, bu toprakların 150 yıllık aydınlanma mücadelesine savaş açmaktır. Terörden daha tehlikelidir.</span></p>

    <p class="duz" xml:lang="tr"><span class="duz">Bilmezler mi; bunlar, sadece “çakma seyyid” değil, çoğu –Barzani gibi– kökeni bilinmeyen, kılıç zoruyla “beylik” almış şeyh figürleridir.</span></p>

    <p class="duz" xml:lang="tr"><span class="duz">Son günlerde ardı ardına aşiret reislerine övgüler dizen kitapları yazanların hedefi nedir? Kendi kültürüne sahip çıkmak gericiliği yücelterek olmaz. Çağdışı kalmış şeyhleri tıpkı bir müridin yaptığı gibi uçurmaya çalışmak trajikomiktir!</span></p>

    <p class="duz" xml:lang="tr"><span class="duz">Kürt aydınları kendilerini kandırmamalıdır; geleneksel hiyerarşiye boyun eğerek, şeyhlerin mutlak otoritesi altına girerek gericileştiklerini görmeliler.</span></p>

    <p class="duz" xml:lang="tr"><span class="duz">Cumhuriyet’le birlikte okuma olanağına kavuşmuş yoksul Kürt ailelerin aydın çocukları nasıl dinsel özellikleri ağır basan şeyhlerin müridi olur bugün? Bu kendi tarihlerine bile hakarettir. Osmanlı’daki Kürt hareketlerinin bile gerisine düşmüşlerdir. Gelinen nokta çok acıklıdır. Kürt aydınlarına ne oldu böyle? Gerçek hayattan nasıl koptular?</span></p>

    <p class="duz" xml:lang="tr"><span class="duz">Türkiye’deki yozlaşmanın/avamlaşmanın Kürt aydınlarını da etkilediğini söyleyebilir miyiz?</span></p>

    <p class="duz" xml:lang="tr"><span class="duz">Sadece bu mu?</span></p>

    <p class="duz" xml:lang="tr"><span class="duz">Osmanlı’nın son döneminde, İngilizlerin Kürt sorununun çözümünü “çakma seyyidlere” havale etmesi ile bugün Amerikalıların, İsraillilerin aynı aşiretlerle kol kola olması arasında hiç mi bağ kurmuyorlar?</span></p>

    <p class="duz" xml:lang="tr"><span class="duz">Emperyalizmin yeni oyunu “Turuncu Devrim” peşinde koşan liberallerin, dincilerin, Kürt aydınlarını bu oyunun taşeronu yapmak istediklerinin farkında değiller mi? Karşı koyanlara neden “Ergenekoncu” yaftası vurulduğunu sanıyorlar?</span></p>

    <p class="duz" xml:lang="tr"><span class="duz">ABD ve İsrail’in Ortadoğu politikalarına karşı çıkan Kürtler bir bir tasfiye edilirken “çakma seyyidlerin” önü neden açılıyor, anlamıyorlar mı?</span></p>

    <p class="duz" xml:lang="tr"><span class="duz">Türkiye’ye “emperyalist” diyecek kadar küçülen bazı Kürt aydınlarının, dün İngilizleri bugün Amerikalıları “kurtarıcı” olarak görmeleri hangi büyük oyunun sonucudur?</span></p>

    <p class="duz" xml:lang="tr"><span class="duz">Kürt aydınlar, ABD’nin Irak’ta Sünnilerin, Şiilerin ve Kürtlerin en gerici kanadıyla işbirliği yapmasından hiç mi ders çıkarmıyorlar?</span></p>

    <p class="duz" xml:lang="tr"><span class="duz">200 yıldır çözümü şeyhlere havale edenler, bugün hâlâ televizyonlara çıkıp “Şeyhler baba gibidir” diye nasıl konuşabiliyorlar?</span></p>

    <p class="duz-ilk-paragraf" xml:lang="tr"><span class="duz">Göklere çıkardıkları Barzani bakın bu yıl hangi yasanın altına imza attı:</span></p>

    <p class="duz" xml:lang="tr"><span class="duz">Kuzey Irak Kürt Parlamentosu, erkeklerin birden fazla kadınla evlenmesine onay veren bir yasa çıkardı. Yasa, 35’e karşı 39 oyla kabul edildi. Mesud Barzani de çokeşliliğin Kuran’da olduğunu, dinin çokeşliliğe izin verdiğini söyleyerek yasayı onayladı.</span></p>

    <p class="duz" xml:lang="tr"><span class="duz">Barzanici nasname.com sitesi yasayı eleştiren çevrelerin iyi niyetli olmadığını, bunların PKK’ya yakın neo-Kemalistler olduğunu, amaçlarının da Barzani’yi karalamak olduğunu yazdı.</span></p>

    <p class="duz" xml:lang="tr"><span class="duz">Bunu yazan Barzanici medya, 2008 yılında, 110 kadının öldürüldüğünü, 223 kadının kendini yakarak ya da asarak intihar ettiğini hiç haber yapmadı.</span></p>

    <p class="duz" xml:lang="tr"><span class="duz">Bugün Türkiye’de Barzani’ye övgüler dizen ve Barzani’yi eleştirenleri topa tutanlar bu gerçekleri ısrarla görmek istemiyorlar.</span></p>

    <p class="duz" xml:lang="tr"><span class="duz">XXI. yüzyılın dünyasında erkeklere,&nbsp;çok kadınla evlilik yolunu açan Şeyh Barzani’nin nasıl bir “Kürdistan” hayal ettiği ortada değil mi? Şaşırtıcı mı? Emperyalist güçler dün olduğu gibi bugün de feodal gerici güçlerle ittifak kurmayı sürdürüyor. Kürt aydını bunu nasıl görmüyor?</span></p>

    <p class="duz" xml:lang="tr"><span class="duz">Kürt sorunu, Türklerin ve Kürtlerin el ele vermesiyle kardeşlik temelindeki politikalarla çözülür; uluslararası güçlerin ve onların işbirlikçisi “çakma seyyidlere” himmet duyarak değil…</span></p>

    <p class="baslik-3" xml:lang="tr"><span class="duyuru-baslik">Kürt resmi tarih tezi</span></p>

    <p class="duz" xml:lang="tr"><span class="duz">Kardeş kanının dökülmesine kim karşı çıkmaz?</span></p>

    <p class="duz" xml:lang="tr"><span class="duz">Kürtçenin yazılmasını, konuşulmasını, öğrenilmesini istemeyen mi var? Artık Kürtçe televizyon var.</span></p>

    <p class="duz" xml:lang="tr"><span class="duz">Deniyor ki, birkaç yıl önce öyle değildi. Evet, öyle değildi; ama hangi ülkenin tarihinde “büyük ayıpları” yok?..</span></p>

    <p class="duz" xml:lang="tr"><span class="duz">Hep yazdım; Türkler ve Kürtler birbirini anlamaya çalışmalıdır.</span></p>

    <p class="duz" xml:lang="tr"><span class="duz">Siz Şeyh Said Ayaklanması’nı Türklerin anlamasını istiyorsanız, siz de bu isyanın Cumhuriyet’in kurucu kadrolarını psikolojik olarak nasıl etkilediğini anlamalısınız.</span></p>

    <p class="duz" xml:lang="tr"><span class="duz">Bir düşünsenize…</span></p>

    <p class="duz" xml:lang="tr"><span class="duz">Rumlar, Sırplar, Bulgarlar, Romenler; millet-i sadıka dediğiniz Ermeniler; dindaşınız Araplar ve Arnavutlar hepsi tek tek isyan edip çekip gitmişler.</span></p>

    <p class="duz" xml:lang="tr"><span class="duz">Ve şimdi de, Kurtuluş Savaşı’nda kader birliği yaptığınız Kürtler ayaklanmış.</span></p>

    <p class="duz" xml:lang="tr"><span class="duz">Söyler misiniz, yıkık bir imparatorluktan yeni bir devlet kurmaya çalışan Türkiye Cumhuriyeti kadrolarının ruh hali bu ayaklanmayı nasıl karşılamıştır?</span></p>

    <p class="duz" xml:lang="tr"><span class="duz">Biraz empati kurmaya çalışın…</span></p>

    <p class="duz" xml:lang="tr"><span class="duz">Tarihe öç duygusuyla yaklaşmak çözüm üretmez, sadece sorunu derinleştirir.</span></p>

    <p class="duz-ilk-paragraf" xml:lang="tr"><span class="duz">Anadolu’da Türkler ve Kürtler bin yıldır birlikte yaşıyor.</span></p>

    <p class="duz" xml:lang="tr"><span class="duz">Bin yıllık kardeşlik, akrabalık unutturulmak isteniyor sanki.</span></p>

    <p class="duz" xml:lang="tr"><span class="duz">Bazı Kürt aydınlar televizyonlara çıkıp “İlk taşı biz atmadık” diyecek kadar tarihi sulandırıyor.</span></p>

    <p class="duz" xml:lang="tr"><span class="duz">XIX. yüzyıl başında başlayan Kürt ayaklanmaları, sanki despotluğa karşı bir isyanmış gibi anlatılıyor. Ne kadar ayıp.</span></p>

    <p class="duz" xml:lang="tr"><span class="duz">Yazdım; Kürt derebeyleri topraklarının ellerinden alınmasına karşı çıktılar; hepsi bu.</span></p>

    <p class="duz" xml:lang="tr"><span class="duz">Üstelik Osmanlı sadece Kürt derebeyliklerini değil Balkanlar’daki Türk derebeyliklerini de dağıttı.</span></p>

    <p class="duz" xml:lang="tr"><span class="duz">Doğu’da Bedirhani Bey’i tasfiye ettiyse Batı’da da Tepedelenli Ali Paşa’yı ortadan kaldırdı.</span></p>

    <p class="duz" xml:lang="tr"><span class="duz">Osmanlı, feodal derebeylere son vererek yeni bir devlet yapılanmasına gitti. Derebeylikleri yıkıp Ortaçağ’a son verip Rönesans’ın yolunu açan Avrupa gibi “modern” olmak istediği için yaptı bu tasfiyeyi; hepsi bu.</span></p>

    <p class="duz" xml:lang="tr"><span class="duz">Tanzimat Fermanı hangi ihtiyacın sonucu doğdu?</span></p>

    <p class="duz" xml:lang="tr"><span class="duz">Gerek Türk gerekse Kürt derebeyleri “yeni döneme” karşı çıktılar. İsyanın nedeni budur. Daha ortada milliyetçiliğin “m”si bile yokken televizyonlarda boy gösterip “Ulusal Kürt ayaklanmasından” bahsedip nasıl ahkâm kesiyorlar anlamak zor.</span></p>

    <p class="duz" xml:lang="tr"><span class="duz">Bunlar neyin uzmanı?</span></p>

    <p class="duz" xml:lang="tr"><span class="duz">Türk’ün Kürt’ten, Kürt’ün Türk’ten Osmanlı nezdinde hiçbir farkı yoktu; bunu bilmeyen mi var hâlâ?</span></p>

    <p class="duz" xml:lang="tr"><span class="duz">Hissiyatla, hamasetle tarih yazılabilir mi?</span></p>

    <p class="duz-ilk-paragraf" xml:lang="tr"><span class="duz">Niye kimse artık, bizi bir arada tutacak, kardeşliği pekiştirecek tarihsel gerçekler üzerinde durmuyor?</span></p>

    <p class="duz" xml:lang="tr"><span class="italik">Hürriyet</span> <span class="duz">gazetesinde yazdım; Fenerbahçeli Alex niye “Kürtçe” bilmiyor?</span></p>

    <p class="duz" xml:lang="tr"><span class="duz">Şaka yapmıyorum.</span></p>

    <p class="duz" xml:lang="tr"><span class="duz">Fenerbahçe’nin yıldız futbolcusu Alex Brezilyalıdır, anadili Portekizcedir. Beşiktaş’ın on numarası Delgado Arjantinlidir, anadili İspanyolcadır. Şilili Tello’nun da anadili İspanyolcadır. Galatasaray’ın büyük transferi Müslüman Keita’nın memleketi Fildişi Sahilleri’dir, anadili Fransızcadır. Bu sezon Trabzonspor’dan Manisa’ya transfer olan İsaac Nijeryalıdır, anadili Pidgin İngilizcesidir. Örnekleri artırmaya gerek yok. Gelelim olayın bizi ilgilendiren tarafına…</span></p>

    <p class="duz-ilk-paragraf" xml:lang="tr"><span class="duz">Ama önce tavrımı belli edeyim:</span></p>

    <p class="duz" xml:lang="tr"><span class="duz">Kürtçe Anadolu’nun zenginliğidir. Bizim kültürümüzdür.</span></p>

    <p class="duz" xml:lang="tr"><span class="duz">Batı’nın dünyayı tek tip kültür haline getirmesine ne derece karşı çıkıyorsak, dünyanın her tarafındaki etnik dillerin/kültürlerin yaşamasını da hararetle savunmalıyız.</span></p>

    <p class="duz" xml:lang="tr"><span class="duz">Yani, Kürtçeye sahip çıkmalıyız.</span></p>

    <p class="duz" xml:lang="tr"><span class="duz">Ülkemizde ne kadar farklı dil varsa hepsini koruma altına almalıyız.</span></p>

    <p class="duz-ilk-paragraf" xml:lang="tr"><span class="duz">Bu girişten sonra kışkırtıcı bir soru sorabilirim:</span></p>

    <p class="duz" xml:lang="tr"><span class="duz">Basketbol Milli Takımı Teknik Direktörü Sırp Bogdan Tanjeviç niye Türkçe bilmiyor?</span></p>

    <p class="duz" xml:lang="tr"><span class="duz">Sorunun yanıtından önce size tanık olduğum absürd bir olaydan bahsetmeliyim:</span></p>

    <p class="duz" xml:lang="tr"><span class="duz">Kamerunlu Rigobert Song Galatasaray’da futbol oynarken sık sık TV ekranlarına çıkıp spor muhabirlerinin sorularını Fransızca yanıtlıyordu.</span></p>

    <p class="duz" xml:lang="tr"><span class="duz">Bir gün arkadaşın biri Song’u dinlerken şu yorumu yaptı:</span></p>

    <p class="duz" xml:lang="tr"><span class="duz">“Adam boşuna büyük futbolcu olmamış; bakın kendini ne güzel geliştirmiş, anadili gibi Fransızca konuşuyor!” Arkasından bir de yorum yaptı: “Eee adamlar işi biliyor; Avrupa’da top oynayacaksan dilini de öğreneceksin.”</span></p>

    <p class="duz" xml:lang="tr"><span class="duz">Dayanamayıp sordum: “Song’un anadili ne?”</span></p>

    <p class="duz" xml:lang="tr"><span class="duz">Arkadaşım Song’un Kamerunlu olduğunu biliyordu. Fakat Kamerun’un dilinin ne olduğu bilmiyordu.</span></p>

    <p class="duz" xml:lang="tr"><span class="duz">Kamerun’un resmi dili Fransızcadır.</span></p>

    <p class="duz" xml:lang="tr"><span class="duz">Bizim arkadaş sanıyordu ki Afrikalı Song’un anadili “Kamerunca!”</span></p>

    <p class="duz" xml:lang="tr"><span class="duz">Bugün dünyada 29 ülkenin (ki bunun 21’i Afrika ülkesidir) anadili Fransızcadır…</span></p>

    <p class="duz" xml:lang="tr"><span class="duz">Dünyada 22 ülkenin resmi dili ise İspanyolcadır. Dili İspanyolca olan o kadar çok ülke vardır ki… Meksika, Uruguay, Venezüella, Küba, Arjantin, Bolivya, Şili, Kolombiya, El Salvador vs…</span></p>

    <p class="duz" xml:lang="tr"><span class="duz">İngilizceyi merak ettiniz mi? ABD, Singapur, Kanada, Yeni Zelanda, Avustralya, Malezya, Namibya, Nijerya, Eritre vs diye liste uzayıp gider.</span></p>

    <p class="duz" xml:lang="tr"><span class="duz">İşin özeti şu: Kim nereyi sömürge yaptıysa dilini oraya dayatmıştır.</span></p>

    <p class="duz" xml:lang="tr"><span class="duz">Bunun bir tek istisnası vardır: Biz!</span></p>

    <p class="duz" xml:lang="tr"><span class="duz">Yani; –bugün artık söylediğimiz zaman neredeyse faşistlikle itham edilir hale geldiğimiz– Türkler.</span></p>

    <p class="duz" xml:lang="tr"><span class="duz">Biz Çılgın Türkler…</span></p>

    <p class="duz-ilk-paragraf" xml:lang="tr"><span class="duz">Kışkırtıcı Tanjeviç sorusunu unutmuş değilim.</span></p>

    <p class="duz" xml:lang="tr"><span class="duz">Tanjeviç’in neden Türkçe bilmediği sorusunu kasıtlı sordum.</span></p>

    <p class="duz" xml:lang="tr"><span class="duz">Tanjeviç’in memleketi Sırbistan 350 yıl Osmanlı egemenliğinde kaldı.</span></p>

    <p class="duz" xml:lang="tr"><span class="duz">Bilinir ki, bir kültürü benimsemenin/benimsetmenin süreci üç kuşaktır.</span></p>

    <p class="duz" xml:lang="tr"><span class="duz">Sırbistan’da 350 yılda kaç kuşak gelip geçti; bunlar Türkçe öğrenmedi; anadilleri Sırpçayı konuştular.</span></p>

    <p class="duz" xml:lang="tr"><span class="duz">Bunun nedeni Osmanlı’nın idari/yönetim anlayışıydı.</span></p>

    <p class="duz" xml:lang="tr"><span class="duz">Osmanlı ele geçirdiği topraklarda kimsenin diline, dinine karışmadı.</span></p>

    <p class="duz" xml:lang="tr"><span class="duz">Bu nedenle, Bulgarlardan Romenlere, Arnavutlardan Sırplara kadar onca Balkan ülkesi anadilini bugüne taşıyabildi.</span></p>

    <p class="duz" xml:lang="tr"><span class="duz">Bugün Avrupa Birliği’nin resmi dilleri arasında bazı Balkan ülkelerinin isimleri varsa bu Osmanlı’nın hoşgörüsü sayesinde oldu.</span></p>

    <p class="duz" xml:lang="tr"><span class="duz">Osmanlı; İngilizlerin, Fransızların, İspanyolların, Portekizlilerin, Hollandalıların yaptığını aynen uygulasaydı inanın Sırbistanlı Tanjeviç çok iyi Türkçe konuşurdu!</span></p>

    <p class="duz" xml:lang="tr"><span class="duz">Ya da tersini yazalım: Sırbistan’ı İspanyollar 350 yıl boyundurukları altında tutsalardı, Sırpların dili İspanyolca, dini/mezhebi Katolik olurdu!</span></p>

    <p class="duz" xml:lang="tr"><span class="duz">Çok eskiye gitmeyeyim; İtalya, Osmanlı’dan masa başında 1912’de aldığı Ege’deki 12 adaya, elinden çıkarmak zorunda kaldığı 1947 yılına kadar İtalyancayı mecbur etti!</span></p>

    <p class="duz" xml:lang="tr"><span class="duz">Neoliberal tarihçilerimiz hiç bunları dile getirmezler…</span></p>

    <p class="duz-ilk-paragraf" xml:lang="tr"><span class="duz">Neyse, biz Fenerbahçeli Alex’in neden Kürtçe bilmediği konusuna dönelim.</span></p>

    <p class="duz" xml:lang="tr"><span class="duz">Alex’in ülkesi Brezilya’nın resmi dili Portekizce.</span></p>

    <p class="duz" xml:lang="tr"><span class="duz">Sırbistan kaç sene Osmanlı egemenliğinde kaldıysa, üç aşağı beş yukarı Brezilya da o kadar yıl Portekiz sömürgesi olarak yaşadı.</span></p>

    <p class="duz" xml:lang="tr"><span class="duz">İkisi de XIX. yüzyılda özgürlüğe/bağımsızlığa kavuştu.</span></p>

    <p class="duz" xml:lang="tr"><span class="duz">Portekiz miras olarak Alex’e, dili Portekizceyi ve dini Katolik inancını bıraktı.</span></p>

    <p class="duz" xml:lang="tr"><span class="duz">Osmanlı ise Tanjeviç’e sadece büyük devrimci Fatih Sultan Mehmed’in fermanını bıraktı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ben, Fatih Sultan Han burada tüm dünyaya duyururum ki, bu fermanla tüm Bosna Fransiskanları benim korumam altındadır. Ve; kimse bu insanları veya kiliselerini incitmeyecek ve zarar vermeyecektir. Benim ülkemde barış içinde yaşayacaklardır.</span></p>

    <p class="duz-ilk-paragraf" xml:lang="tr"><span class="duz">Sırp Tanjeviç’in ataları bu fermanla dilini ve dinini özgürce yaşadı.</span></p>

    <p class="duz" xml:lang="tr"><span class="duz">Geliniz, bu noktada tarihi tersine çevirip bir kurgu yapalım:</span></p>

    <p class="duz" xml:lang="tr"><span class="duz">Eğer Brezilya’yı; Portekizci denizci Pedro Álvares Cabral değil de, Osmanlı Kaptan-ı Deryası Piri Reis fethetseydi ne olurdu?</span></p>

    <p class="duz" xml:lang="tr"><span class="duz">Piri Reis hemen Fatih’in fermanını hayata geçirirdi.</span></p>

    <p class="duz" xml:lang="tr"><span class="duz">Yani Fenerbahçeli Alex anadilini konuşurdu.</span></p>

    <p class="duz" xml:lang="tr"><span class="duz">Peki, Alex’in anadili neydi?</span></p>

    <p class="duz" xml:lang="tr"><span class="duz">Ne yazık ki Brezilyalı yerlilerin/halkların sömürge öncesi konuştuğu diller bugüne gelemedi, yok olup gitti.</span></p>

    <p class="duz" xml:lang="tr"><span class="duz">Osmanlı Brezilya’yı keşfetseydi, Alex’in dili bugün kaybolmayacaktı kuşkusuz.</span></p>

    <p class="duz" xml:lang="tr"><span class="duz">Ya da, eğer Alex’in ataları Afrika’dan köle olarak getirildiyse, anadili atalarının konuştuğu bir yerel dil olacaktı.</span></p>

    <p class="duz" xml:lang="tr"><span class="duz">Yani Alex’in dili, tıpkı Osmanlı himayesinde rahatça kullanılan dillerden biri olabilirdi: “Sırpça”, “Kürtçe”, “Ermenice”, “Rumca”, “Bulgarca”, “Lazca” gibi…</span></p>

    <p class="duz" xml:lang="tr"><span class="duz">Alex’in konuştuğu dil bir tek Türkçe olamazdı!..</span></p>

    <p class="duz" xml:lang="tr"><span class="duz">Peki, gelelim sonuca…</span></p>

    <p class="duz" xml:lang="tr"><span class="duz">Bu zorlama benzetmeleri niye yazdık? Çünkü ekrana çıkan herkes “ağzı olan konuşuyor” misali neler söylüyor.</span></p>

    <p class="duz" xml:lang="tr"><span class="duz">Tarihsel gerçekler ortadayken her fırsatta, tarihimizi, inançlarımızı, kültürümüzü, hoşgörümüzü küçümseyip kendimizi değersiz bir varlık gibi hissetmemize yol açıyorlar.</span></p>

    <p class="duz" xml:lang="tr"><span class="duz">Bizi biz yapanları değersizleştirmek için yoğun bir mesai içindeler? Niye?</span></p>

    <p class="duz" xml:lang="tr"><span class="duz">Gelinen bu durumu, “toplumsal değerlere yabancılaşan neoliberal aydın tavrı” diye kolay/yüzeysel bir değerlendirme yaparak savuşturmak biraz saflık olmaz mı?</span></p>

    <p class="baslik-3" xml:lang="tr"><span class="duyuru-baslik">“Vatandaş Türkçe Konuş” yalanı</span></p>

    <p class="duz" xml:lang="tr"><span class="duz">Bu çevrelerin yalanları bir değil ki…</span></p>

    <p class="duz" xml:lang="tr"><span class="duz">Deniyor ki: “Kemalistler ‘Türkçe Konuş’ diyerek Kürt halkına baskı uyguladı.”</span></p>

    <p class="duz" xml:lang="tr"><span class="duz">Ne zaman yaptı bunu?</span></p>

    <p class="duz" xml:lang="tr"><span class="duz">Kimi diyor ki, Şeyh Said Ayaklanması’ndan sonra.</span></p>

    <p class="duz" xml:lang="tr"><span class="duz">Breh… Breh… Breh…</span></p>

    <p class="duz" xml:lang="tr"><span class="duz">İsyan 1925 yılında oldu. “Vatandaş Türkçe Konuş” kampanyası ise 1933 yılında.</span></p>

    <p class="duz" xml:lang="tr"><span class="duz">Demek Ankara, sekiz yıl ne yapacağını düşündü!</span></p>

    <p class="duz" xml:lang="tr"><span class="duz">Bu konu üzerinde o kadar çok duruluyor ki araya girip yazmak zorundayım:</span></p>

    <p class="duz-ilk-paragraf" xml:lang="tr"><span class="duz">Tarih, 21 şubat 1933.</span></p>

    <p class="duz" xml:lang="tr"><span class="duz">Yer, İstanbul.</span></p>

    <p class="duz" xml:lang="tr"><span class="duz">Beyoğlu’ndaki Tokatlıyan Oteli’nin bulunduğu binada yer alan “La Compagnie Internationale Wagons-Lits” adlı şirketin acentesi o gün kalabalıktı. Müşterilerden biri gidip diğeri geliyordu. Hepsinin talebi aynıydı: Yataklı trenden bilet!</span></p>

    <p class="duz" xml:lang="tr"><span class="duz">Memur Naci Efendi herkese aynı yanıtı veriyordu: “Maalesef hiç yer yok.”</span></p>

    <p class="duz" xml:lang="tr"><span class="duz">Wagons-Lits, 1872 yılında Belçikalı Georges Nagelmackers tarafından Paris’te kuruldu. 1883’te Şark Ekspresi’yle ilk kez kıtalararası tren seferini başlattı. Bu aynı zamanda, Osmanlı’ya da ilk turistlerin gelmesi demekti.</span></p>

    <p class="duz" xml:lang="tr"><span class="duz">Firma, 1892 yılında İstanbul’da ilk şubesini ve Pera Palas’ı hizmete açtı. Zamanla iç hat seferlerine bile başladı.</span></p>

    <p class="duz" xml:lang="tr"><span class="duz">İstanbul sosyetesi için yataklı vagonlarda seyahat etmek prestij meselesiydi, modaydı!</span></p>

    <p class="duz" xml:lang="tr"><span class="duz">Memur Naci Efendi, müşterilerini üzmemek için elinden geleni yapıyordu. “Belki yer bulurum” diye şirketin Galata şubesini telefonla aradı.</span></p>

    <p class="duz" xml:lang="tr"><span class="duz">Ve ne olduysa o anda oldu.</span></p>

    <p class="duz" xml:lang="tr"><span class="duz">Wagons-Lits Genel Müdürü Mr. Jannoi yerinden fırlayarak, “Bu memur nece anırıyor, Türkçe mi?” diye bağırmaya başladı.</span></p>

    <p class="duz" xml:lang="tr"><span class="duz">“Oui/Evet” yanıtını alınca, “Burada resmi dil Fransızcadır; size bunu sopayla mı öğretmek lazım” diye ağzına geleni söyledi.</span></p>

    <p class="duz" xml:lang="tr"><span class="duz">Naci Efendi soğukkanlılığını koruyarak, “Zaman azdı, başımız kalabalıktı, o nedenle Fransızca konuşamadık” dese de genel müdürün kızgınlığı yatışmadı. Naci Efendi’ye 25 kuruş para cezası verdi.</span></p>

    <p class="duz" xml:lang="tr"><span class="duz">Bu kez Naci Efendi sinirlendi, “Ben Türk’üm, burası Türkiye, kendi ülkemde bile Türkçe konuştuğum için ceza mı alacağım?” dedi.</span></p>

    <p class="duz" xml:lang="tr"><span class="duz">Bu sözler üzerine Mr. Jannoi, Naci Efendi’yi kovdu!</span></p>

    <p class="duz" xml:lang="tr"><span class="duz">Acentede bulunan müşteriler bu olayı sadece seyrettiler.</span></p>

    <p class="duz" xml:lang="tr"><span class="duz">Oysa, İttihat ve Terakki Hükümeti 23 mart 1916 tarihinde, “Müessesat-ı Nafıa ile İmtiyazsız Şirketler Muhaberat ve Muamelatında Türkçe İstimali Hakkında Kanun” ile yabancı şirketlere Türkçe kullanma zorunluluğu getirmişti. Ancak demiryolu şirketleri için bu süre 10 temmuz 1919 tarihinde başlayacaktı.</span></p>

    <p class="duz" xml:lang="tr"><span class="duz">Birinci Dünya Savaşı ve Kurtuluş Savaşı bu konuda hukuki adımlar atmayı geciktirdi. Mr. Jannoi bu hukuki açıktan yararlanıyordu!</span></p>

    <p class="duz" xml:lang="tr"><span class="duz">Mr. Jannoi ile Naci Efendi arasındaki kavga gazetelere yansıdı.</span></p>

    <p class="duz" xml:lang="tr"><span class="duz">Darülfünun (üniversite) öğrencileri Belçikalı şirketi protesto etme kararı aldı. Müderris Tahir Bey öğrencileri bu kararlarından vazgeçirmek istese de başarılı olamadı.</span></p>

    <p class="duz" xml:lang="tr"><span class="duz">Öğrenciler beşer kişilik kafileler halinde Beyazıt’tan Beyoğlu’na doğru yürüyüşe geçtiler. En önde kız öğrenciler vardı.</span></p>

    <p class="duz" xml:lang="tr"><span class="duz">Gruplar Beyoğlu’nda Belçikalı şirketin önüne geldiğinde Mr. Jannoi görevlilere “Hemen kepenkleri indirin” talimatını verdi. Bu sırada bazı öğrenciler şirkete girdi; birkaç masa sandalyeyi dışarı attıktan sonra duvarda asılı Atatürk portresini alıp çıktılar.</span></p>

    <p class="duz" xml:lang="tr"><span class="duz">Arkadaşlarının çıktığını gören öğrenciler şirkete taş atmaya başladı. O sırada atlı polisler ve itfaiye olay yerine geldi. Öğrencilerin üzerine su sıkıldı.</span></p>

    <p class="duz" xml:lang="tr"><span class="duz">Bazı öğrenciler Beyoğlu’ndan ayrılıp şirketin Galata şubesine gitti. Benzer olaylar orada da yaşandı.</span></p>

    <p class="duz" xml:lang="tr"><span class="duz">Sonunda polis olayları yatıştırdı. Öğrenciler, Belçikalı şirketten aldıkları Atatürk portresini Eminönü Halkevi’ne götürüp duvara astılar.</span></p>

    <p class="duz" xml:lang="tr"><span class="duz">20 öğrenci gözaltına alındı. Beyoğlu’ndaki acentede 1 500, Galata’da ise 3 000 liralık maddi zarar meydana geldi.</span></p>

    <p class="duz" xml:lang="tr"><span class="duz">Olaydan sonra üniversite öğrencileri “Vatandaş Türkçe Konuş!” kampanyasını Türkiye’nin dört bir yanına yaydılar…</span></p>

    <p class="duz" xml:lang="tr"><span class="duz">Kampanyanın rağbet görmesinin nedeni ise Bulgarların yaptığı bir hareketti.</span></p>

    <p class="duz-ilk-paragraf" xml:lang="tr"><span class="duz">Tarih, 17 nisan 1933</span></p>

    <p class="duz" xml:lang="tr"><span class="duz">Yer, İstanbul</span></p>

    <p class="duz" xml:lang="tr"><span class="duz">Anadolu Ajansı Sofya muhabirinden aldığı haberi abonelerine geçti: “Bu gece Deliorman’ın göbeği olan Razgrad kasabasındaki Türk mezarlığı 200 Bulgar tarafından tahrip edildi.”</span></p>

    <p class="duz" xml:lang="tr"><span class="duz">Gazeteler ve radyo bu olayı haberleştirince Milli Türk Talebi Birliği (MTTB) protesto eylemi yapmak için İstanbul Valiliği’ne başvurdu. İzin alamadı.</span></p>

    <p class="duz" xml:lang="tr"><span class="duz">Ancak 20 nisanda Darülfünun’da toplanan öğrenciler, Maçka’daki Bulgar Konsolosluğu’nun önüne doğru yürüyüşe geçti. MTTB Başkanı Tevfik İleri burada bir konuşma yaptı.</span></p>

    <p class="duz" xml:lang="tr"><span class="duz">Grup dağılacağı sırada ne olduğu pek anlaşılamayan nedenle bir grup Feriköy’deki Bulgar Mezarlığı’na doğru yöneldi. Bu gruba halktan katılımlar oldu. Grup çığ gibi büyüdü, on bin kişiye ulaştı.</span></p>

    <p class="duz" xml:lang="tr"><span class="duz">Pangaltı’da yürüyenlerin karşısına polis çıktı. Durduramadı.</span></p>

    <p class="duz" xml:lang="tr"><span class="duz">Polise ek olarak jandarma güçleri de katıldı. Bulgar Mezarlığı’nın çevresi emniyet güçlerince sarıldı. Dur ihtarına uymayan 80 öğrenci gözaltına alındı.</span></p>

    <p class="duz" xml:lang="tr"><span class="duz">Ancak hiçbir önlem öğrencileri yıldıramadı. Gençler birbirlerine yardım ederek yüksek mezarlık duvarlarını aştılar.</span></p>

    <p class="duz" xml:lang="tr"><span class="duz">Ve o anda emniyet güçlerini şaşırtan bir olay oldu: Mezarlığa giren üniversiteliler mezarlara gül bıraktılar!</span></p>

    <p class="duz-ilk-paragraf" xml:lang="tr"><span class="duz">Söyler misiniz; bu olayın ne ilgisi vardı Kürtçe konuşmayla!</span></p>

    <p class="duz" xml:lang="tr"><span class="duz">Ayrıca…</span></p>

    <p class="duz" xml:lang="tr"><span class="duz">“Vatandaş Türkçe Konuş” kampanyası iktidarın halka değil, sokağın iktidara dayattığı bir sonuçtur.</span></p>

    <p class="duz" xml:lang="tr"><span class="duz">Ekranlarda dile getirilen bu tür gayriciddi iddiaların bir amacı var: Kürtlerin “resmi tarih tezini” oluşturmak.</span></p>

    <p class="duz" xml:lang="tr"><span class="duz">Biz yıllardır Türk resmi tarih tezine karşı yazıp çiziyoruz, bir de şimdi karşımıza Kürt resmi tarih tezi çıktı; iyi mi?</span></p>

    <p class="duz-ilk-paragraf" xml:lang="tr"><span class="duz">Cemşid Bender (Mehdi Halıcı), Anadolu’daki tüm kültürel varlıkların hepsinin Kürt kökenli olduğunu iddia ederdi. Çok da kitap yazdı.</span></p>

    <p class="duz" xml:lang="tr"><span class="duz">Örneğin, Türk mutfağı diye bir şeyin bulunmadığını, buradaki tüm yemeklerin Kürt yemekleri olduğunu söylerdi.</span></p>

    <p class="duz" xml:lang="tr"><span class="duz">“Yapma Cemşid Ağabey, Anadolu uygarlıklar beşiği, herkes sofraya kendinden bir tabak yemek koydu; siz nasıl hepsinin Kürt yemeği olduğunu söylersiniz?” derdik. O iddiasından vazgeçmezdi.</span></p>

    <p class="duz" xml:lang="tr"><span class="duz">Özellikle yoğurt konusuna çok takıntılıydı. Kaşgarlı Mahmud’un</span> <span class="italik">Divanü Lugati’t-Türk</span> <span class="duz">ve Yusuf Has Hacib’in</span> <span class="italik">Kutadgu Bilig</span> <span class="duz">adlı eserlerinde bugünkü anlamında yoğurt kelimesinin kullanıldığını söyleyerek tezine karşı durduğumuzda bizi dinlemek istemezdi.</span></p>

    <p class="duz" xml:lang="tr"><span class="duz">Nur içinde yatsın; iyi adamdı, bu toprakların aydınıydı.</span></p>

    <p class="duz" xml:lang="tr"><span class="duz">Victor Hugo’nun bir sözü vardır:</span></p>

    <p class="duz" xml:lang="tr"><span class="duz">“İyi olmak kolaydır, zor olan adil olmaktır.”</span></p>

    <p class="baslik-3" xml:lang="tr"><span class="duyuru-baslik">Nâzım Hikmet Kürtlere ilgisiz miydi?</span></p>

    <p class="duz" xml:lang="tr"><span class="duz">Yazdığım gibi resmi Kürt tarih tezi oluşturuluyor.</span></p>

    <p class="duz" xml:lang="tr"><span class="duz">Diyorlar ki: “Nâzım Hikmet Kürtlere ilgisizdi!”</span></p>

    <p class="duz" xml:lang="tr"><span class="italik">Şeyh Bedrettin Destanı</span><span class="duz">’nda Osmanlı halk hareketlerini,</span> <span class="italik">Jakond ile Si-Ya-U</span><span class="duz">’da Çin Kurtuluş Savaşı’nı,</span> <span class="italik">Benerci Kendini Niçin Öldürdü</span><span class="duz">’de Hintlilerin İngilizlere karşı bağımsızlık destanını,</span> <span class="italik">Taranta Babu’ya Mektuplar</span><span class="duz">’da Afrika ulusal kurtuluş savaşlarını, “Kız Çocuğu” şiirinde Japon halkının acısını dile getiren Nâzım Hikmet, Kürtleri şiirine yansıtmadı mı?</span></p>

    <p class="duz" xml:lang="tr"><span class="duz">Siz resmi Kürt tarihi oluşturmak istiyorsanız hiç elinizi tutmayalım; atış serbest!</span></p>

    <p class="duz" xml:lang="tr"><span class="duz">Yok eğer gerçeği öğrenmek istiyorsanız size bir mektup sunalım. Nâzım Hikmet’in, Sorbonne Üniversitesi Kürt Dili Profesörü Kürdolog Kâmuran Ali Bedirhan’a yazdığı bir mektuptan söz edelim. Mektup, Bedirhan’ın eserlerinin Paris Kürt Enstitüsü’ne bağışlanmasıyla ortaya çıktı. Bu enstitünün çıkardığı</span> <span class="italik">Hevi</span> <span class="duz">(Umut) dergisi ilk sayısında bu mektubu yayımladı.</span></p>

    <p class="duz" xml:lang="tr"><span class="duz">Mektupta Nâzım Hikmet şöyle yazıyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kökleri yüzyılların derinliklerine dalan tarihiyle, kültürüyle Kürtlerin önemli çoğunluğu Anadolu’nun bir parçasında yaşar. Anadolu’nun öbür parçalarında yaşayan Türk milletini Kürt milleti kardeşi sayar. Her iki millet, Türk ve Kürt derebeylerinin Osmanlı İmparatorluk idaresinin ağır zincirlerine vurulmuşlardır. Osmanlı İmparatorluğu yıkıldıktan sonra ise her iki millet emperyalizme karşı tek bir cephe kurup çarpışmışlardır. Anadolu Milli Kurtuluş Hareketi yalnız Türkler için değil, Kürtler için de tarihlerinin en şerefli sayfalarından biridir. O dövüş yıllarının, sonradan Türk idarecilerince yasak edilen en unutulmaz türkülerinden biri “Vurun Kürt uşağı namus günüdür” diye başlar….</span></p>

    <p class="alinti" xml:lang="tr"><span class="dar-paragraf-duz">Anadolu’da yaşayan Türklerle Kürtlerin arasına nifak sokmak isteyen gerici, sömürücü, karanlık kuvvetler, emperyalizmle el ele vererek halklarımızı daha kolayca ezmek istiyorlar. Kürt ve Türk halklarının bahtiyarlığa, insanca yaşamaya varmak için derebeylerine, kara kuvvetlere, şehir ve köy ağalarına, gericilere, ırkçılara, milletlerin varlıklarını ve milli haklarını inkâr edenlere, halkları birbirine düşürüp sırtlarından rahatça geçinenlere, emperyalizmin uşaklarına karşı yürüttükleri yeni milli kurtuluş savaşının zaferi Kürt ve Türk halklarının elbirliğiyle kazanılır. Ancak böyle bir elbirliğiyle kardeş iki millet hürriyete, milli ve insani haklarına kavuşabilir.</span></p>

    <p class="duz-ilk-paragraf" xml:lang="tr"><span class="duz">Sanırım anlaşıldı. Sosyalist Nâzım Hikmet, gelecek güzel günleri Türk ve Kürt yoksullarının elbirliğiyle kuracağını düşlüyordu. Kardeşliği yüceltiyordu.</span></p>

    <p class="duz" xml:lang="tr"><span class="duz">Nâzım Hikmet bu nedenledir ki, Anadolu insanının hikâyesini anlatırken, hem Türk’ü hem de Kürt’ü yazdı. Onun için, Türk ve Kürt’ün kaderleri birdi.</span> <span class="italik">Kurtuluş Savaşı Destanı</span><span class="duz">’nı da Kürtler ve Türkler beraber yazmıştı.</span></p>

    <p class="duz" xml:lang="tr"><span class="duz">Nâzım Hikmet şiirinde Anadolu’nun her parçasından bahsettiği gibi Kürtlerden de söz etti.</span> <span class="italik">Memleketimden İnsan Manzaraları</span> <span class="duz">kitabında Aydınlı Jandarma Başçavuşu Hüsnü’nün, karısı Emine’yi konuştururken şöyle yazdı Kürtleri:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Hüsnü Çavuşla on beş yıl, bayan hemşire,</span></p>

    <p class="alinti" xml:lang="tr"><span class="dar-paragraf-duz">kalmadı gezmediğimiz yer.</span></p>

    <p class="alinti" xml:lang="tr"><span class="dar-paragraf-duz">Karadeniz’de içinde Lazların,</span></p>

    <p class="alinti" xml:lang="tr"><span class="dar-paragraf-duz">şarkta Kürtlerin arasında.</span></p>

    <p class="alinti" xml:lang="tr"><span class="dar-paragraf-duz">Kürtlere kuyruklu derler</span></p>

    <p class="alinti" xml:lang="tr"><span class="dar-paragraf-duz">yalan.</span></p>

    <p class="alinti" xml:lang="tr"><span class="dar-paragraf-duz">Kuyrukları yok.</span></p>

    <p class="alinti" xml:lang="tr"><span class="dar-paragraf-duz">Yalnız çok asi, çok fakir insanlar.</span></p>

    <p class="alinti" xml:lang="tr"><span class="dar-paragraf-duz">Zenginleri de var</span></p>

    <p class="alinti-son-paragraf" xml:lang="tr"><span class="dar-paragraf-duz">ama az…</span></p>

    <p class="duz" xml:lang="tr"><span class="duz">Hayatı hapishanelerde geçen halk devrimcisi Halil’in, Diyarbakır Cezaevi’ndeki macerasını anlatan Nâzım Hikmet, Kürt ağalarını eleştirdi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ve şarkta</span></p>

    <p class="alinti" xml:lang="tr"><span class="dar-paragraf-duz">akrepleri, toprak koğuşları, karpuzlarıyla ünlü hapishanede</span></p>

    <p class="alinti" xml:lang="tr"><span class="dar-paragraf-duz">Halil’in üstüne uşaklarını saldırttı Kürt beyleri</span></p>

    <p class="alinti" xml:lang="tr"><span class="dar-paragraf-duz">ve beline inen odunla devrilmeden önce Halil</span></p>

    <p class="alinti-son-paragraf" xml:lang="tr"><span class="dar-paragraf-duz">aynı rahatlıkla yardı üçünün kafasını.</span></p>

    <p class="duz" xml:lang="tr"><span class="duz">Bu kadar değil…</span></p>

    <p class="duz" xml:lang="tr"><span class="duz">Nâzım Hikmet,</span> <span class="italik">Memleketimden İnsan Manzaraları</span> <span class="duz">ve</span> <span class="italik">Kuvayi Milliye Destanı</span> <span class="duz">kitaplarında Anadolu’daki Milli Mücadele’yi anlatırken Kürtlerin hikâyelerinden bahsetti. Antep, Urfa, Maraş savunmalarında hep onların yiğit direnişini anlattı. Tek başına “Karayılan Destanı” bile Nâzım Hikmet’in kardeşliği ne kadar yücelttiğini gösterir!..</span></p>

    <p class="baslik-3" xml:lang="tr"><span class="duyuru-baslik">“Oradaydım” belgeseli mahkemelik oldu</span></p>

    <p class="duz" xml:lang="tr"><span class="duz">CNNTürk’te altı yıldır Türkiye’nin sözlü tarih çalışması olan</span> <span class="italik">Oradaydım</span> <span class="duz">adlı belgeseli yapıyoruz.</span></p>

    <p class="duz" xml:lang="tr"><span class="duz">Geçen yıl başımızı “belaya” soktuk!</span></p>

    <p class="duz" xml:lang="tr"><span class="duz">12 Eylül 1980 darbesinden sonra Diyarbakır Cezaevi’nde yaşanan vahşeti, eski milletvekili Nurettin Yılmaz’a anlattırdık.</span></p>

    <p class="duz" xml:lang="tr"><span class="duz">Hakkımızda 301. maddeden dava açıldı.</span></p>

    <p class="duz" xml:lang="tr"><span class="duz">Biz öyle dünya ve Türkiye medyasını “Bizi yargılıyorlar” diye ayağa kaldırmayı bilmediğimizden(!), mahkemeye gidip kendimizi savunduk ve beraat ettik.</span></p>

    <p class="duz" xml:lang="tr"><span class="duz">Haberi alan bazı taraflı gazeteler olayın üzerine gitti.</span></p>

    <p class="duz" xml:lang="tr"><span class="duz">Öyle ya, aradan yıllar geçmiş ve hâlâ birileri Diyarbakır Cezaevi’ni belgesel yaptığı için yargılanıyordu.</span></p>

    <p class="duz" xml:lang="tr"><span class="duz">Ancak, belgeseli bizim yaptığımız ortaya çıkınca duraladılar.</span></p>

    <p class="duz" xml:lang="tr"><span class="duz">Yine de haberini yaptılar; tabii bizim adımızı vermeden!..</span></p>

    <p class="duz-ilk-paragraf" xml:lang="tr"><span class="duz">Bu anekdotu niye yazdım?</span></p>

    <p class="duz" xml:lang="tr"><span class="duz">Diyarbakır Cezaevi kapatıldı.</span></p>

    <p class="duz" xml:lang="tr"><span class="duz">Ardından tartışma başladı; “Müze olsun” diyenler çıktı.</span></p>

    <p class="duz" xml:lang="tr"><span class="duz">Diyarbakır Cezaevi vahşeti, 12 Eylül darbesinin yıldönümünde de sık sık dile getirildi. İyi de yapılıyor.</span></p>

    <p class="duz" xml:lang="tr"><span class="duz">Çünkü insanlık suçu olan bu vahşet, tarihimizin en büyük ayıplarından biridir.</span></p>

    <p class="duz" xml:lang="tr"><span class="duz">TV’lere çıkıp konuşanlar, gazetelerde makale yazanlar Diyarbakır Cezaevi vahşetini Türkiye’ye ilk duyuran yayın organının hangisi olduğu yazmıyorlar.</span></p>

    <p class="duz" xml:lang="tr"><span class="duz">Niye?</span></p>

    <p class="duz" xml:lang="tr"><span class="duz">Bilmiyorlar mı?</span></p>

    <p class="duz" xml:lang="tr"><span class="duz">Biliyorlar, çok iyi biliyorlar.</span></p>

    <p class="duz" xml:lang="tr"><span class="duz">“Diyarbakır Cezaevi’nde Allah Yok!” kapak manşetiyle bu insanlık suçunu Türkiye’ye ilk duyuran yayın organı, Doğu Perinçek’in çıkardığı</span> <span class="italik">2000’e Doğru</span> <span class="duz">dergisi oldu. Tarih, 12 temmuz 1987.</span></p>

    <p class="duz-ilk-paragraf" xml:lang="tr"><span class="duz">Durun bir sözüm daha var:</span></p>

    <p class="duz" xml:lang="tr"><span class="duz">Kürt açılımı konuşup tartışılıyor. İyi de oluyor. Turgut Özal’ın Kürt meselesine ne kadar demokrat ne kadar liberal baktığı söyleniyor. Eğer ömrü yetseymiş bu sorunu çözebilirmiş.</span></p>

    <p class="duz" xml:lang="tr"><span class="duz">Çözer miydi bilmem; on yıllık iktidarında (1983-1993) çözemedi. Meselem bu değil, benim anlamadığım başka bir konu var.</span></p>

    <p class="duz" xml:lang="tr"><span class="duz">Bugünlerde hep Diyarbakır Cezaevi vahşetinden bahsediliyor. Ancak kimse o dönemdeki Diyarbakır Sıkıyönetim komutanının kim olduğunu söylemiyor. Ben yazayım: Kemal Yamak!</span></p>

    <p class="duz" xml:lang="tr"><span class="duz">Kenan Evren’in özel isteğiyle bölgeye gönderildi.</span></p>

    <p class="duz" xml:lang="tr"><span class="duz">Kemal Yamak vahşetin bir numaralı sorumlusudur.</span></p>

    <p class="duz" xml:lang="tr"><span class="duz">Peki, Kemal Yamak emekli olduktan sonra ne yaptı?</span></p>

    <p class="duz" xml:lang="tr"><span class="duz">Turgut Özal, başbakanlığı döneminde Yamak’ı önce Başbakanlık danışmanı olarak yanına aldı.</span></p>

    <p class="duz" xml:lang="tr"><span class="duz">Sonra Çankaya Köşkü’ne çıktığında ise Kemal Yamak’ı Cumhurbaşkanlığı genel sekreterliğine getirdi.</span></p>

    <p class="duz" xml:lang="tr"><span class="duz">Bugünlerde; bazı aydınlar bir yanda Diyarbakır Cezaevi vahşetini yazıyor, diğer yanda yardımcılığını Kemal Yamak’ın yaptığı Turgut Özal’ı övüp göklere çıkarıyor.</span></p>

    <p class="duz" xml:lang="tr"><span class="duz">Bu ne yaman çelişki anne!</span></p>

    <p class="duz" xml:lang="tr"><span class="duz">Öyle ya, vurun Kenan Evren’e; tek suçlu o!</span></p>

    <p class="duz" xml:lang="tr"><span class="duz">Son bir ekleme yapmalıyım:</span></p>

    <p class="duz" xml:lang="tr"><span class="duz">Darbenin 29. yılında Hasan Celal Güzel ekranlara çıkıp ANAP olarak 12 Eylül darbesine karşı nasıl kahramanca mücadele verdiklerini söyleyerek, kahkaha atmama neden oldu ya artık ne diyeyim, Allah ondan razı olsun.</span></p>

    <p class="duz" xml:lang="tr"><span class="duz">Bir biz öğrenemedik şu darbelere karşı nasıl mücadele edileceğini…</span></p>

    <p class="duz" xml:lang="tr"><span class="duz">Baksanıza, her darbede içeride olanlar yine Silivri Cezaevi’nde…</span></p>

    <p class="duz" xml:lang="tr"><span class="duz">Her darbede yıldızı parlayanlar yine pek revaçta…</span></p>

    <p class="duz" xml:lang="tr"><span class="duz">Silivri Cezaevi denince akla doğal olarak Ergenekon sanıkları geliyor. Savcıların hazırladığı üçüncü iddianamenin bir numaralı sanığı Yalçın Küçük. Nedeni; adbilimden yola çıkarak Sabetayist meselesini araştırması.</span></p>

    <p class="duz" xml:lang="tr"><span class="duz">Karışık gibi değil mi; en başından yazayım…</span></p>

    <p class="baslik-3" xml:lang="tr"><span class="duyuru-baslik">Kürtçe ile Ergenekon’un bağlantısı</span></p>

    <p class="duz" xml:lang="tr"><span class="duz">Kürt açılımının önemli ayaklarından biri de yerleşim isimlerinin eski adlarına döndürülmesi.</span></p>

    <p class="duz" xml:lang="tr"><span class="duz">Cumhurbaşkanı Abdullah Gül Bitlis ziyaretinde “Güroymak’a eski adıyla Norşin dersek ne kaybederiz?” dedi. Gül herhalde Norşin’i Kürtçe isim sanıyordu; Norşin, Ermeni ismi çıktı!</span></p>

    <p class="duz" xml:lang="tr"><span class="duz">Ancak tartışma da başladı.</span></p>

    <p class="duz" xml:lang="tr"><span class="duz">Herkes bir yandan o Kürtçe, yok Ermenice, yok Rumca, Lazca diye konuşmaya başladı. Güzel.</span></p>

    <p class="duz" xml:lang="tr"><span class="duz">O halde bir meseleyi aydınlığa kavuşturabiliriz…</span></p>

    <p class="duz" xml:lang="tr"><span class="duz">Öncelikle iki olgudan bahsetmeme izin veriniz:</span></p>

    <p class="duz" xml:lang="tr"><span class="duz">Tarih çalışmalarının olmazsa olmazlarından biridir dilbilim. Dilbilimin olmazsa olmazı “adbilim”dir (Onomastics, Onomastique, Onomasiologie, Onomasiology…). Adbilimin olmazsa olmazı ise “yeradıbilim”dir. (Toponymie, Toponymy, Toponomastique…) Kökenbilime (etimoloji) filan girerek konuyu dağıtıp kafaları karıştırmayalım.</span></p>

    <p class="duz" xml:lang="tr"><span class="duz">Hemen ikinci olgumuza geçelim:</span></p>

    <p class="duz" xml:lang="tr"><span class="duz">Ergenekon üçüncü iddianamesi diyor ki: Adbilim çalışmaları yapılarak, halkın kafasında kuşkular yaratmak hedeflenmiştir.</span></p>

    <p class="duz" xml:lang="tr"><span class="duz">Bu iddianame aslında, Türkiye’nin “düşünsel grafik oku”nun ne derece hızla aşağıya doğru gittiğini gösteriyor. Bu iddia bilim felsefesine aykırıdır.</span></p>

    <p class="duz" xml:lang="tr"><span class="duz">Kafada kuşku/soru olmadan bilim yapılamaz. Kuşkunun/sorunun olmadığı toplum dogmatiktir. İnsanlık tarihinde kuşku yaratanlar/soru ortaya atanlar Ortaçağ Avrupası’nın Engizisyon mahkemelerinde yargılanmışlardır.</span></p>

    <p class="duz" xml:lang="tr"><span class="duz">Ortaçağ, düşünmeyi unutmanın adıdır. Türkiye XXI. yüzyılda Ortaçağ’a dönmüştür.</span></p>

    <p class="duz" xml:lang="tr"><span class="duz">Neden mi?..</span></p>

    <p class="duz-ilk-paragraf" xml:lang="tr"><span class="duz">Adbilimle uğraşan kişi, bugün Ergenekon üçüncü iddianamesinin bir numaralı sanığı: Yalçın Küçük! Araya girmeliyim… Çünkü bu konu ağızlarda sakıza dönüştürüldü. Bakın… Mühtedi/avdeti/dönme; siyasetin, hukukun değil bilimin konusu olmalıdır. Bunu gerçekleştiremiyoruz. Nedeni şudur: Doğru iletişim kurmak için ortak bir temel gerekir, yani basitçe söylersek; eğer eğitimli/bilinçli biri ile eğitimsiz/bilinçsiz bir insan ortak bir dil tutturacaksa, bu ancak en düşük düzeyde mümkün olabiliyor. Çelişkimiz buradan doğuyor. Sorunlarımızı en alt düzeyde tartışarak, vasata boyun eğen, yozlaşmış ortak bir dil ortaya çıkarıyoruz. Ve bu dille ne konuşabiliyor ne de tartışabiliyoruz!..</span></p>

    <p class="duz" xml:lang="tr"><span class="duz">Hangi siyasal görüşte olursa olsun, sözleri ve davranışlarıyla ezber bozan kişilere hep sempati duyuyorum!</span></p>

    <p class="duz" xml:lang="tr"><span class="duz">CHP İzmir Milletvekili Canan Arıtman bunlardan biri. Kabul edin ki, TBMM’nin en renkli politikacılarından. 1915 Ermeni tehciri nedeniyle “özür diliyorum” kampanyası başlatanlara Cumhurbaşkanı Abdullah Gül’ün hoşgörüyle yaklaşması üzerine, “Onun annesi de Ermeni” diyerek tartışmayı bambaşka bir yöne çekiverdi.</span></p>

    <p class="duz" xml:lang="tr"><span class="duz">Cumhurbaşkanı Gül, milletvekili Arıtman’ı dava etti. Bu kez tartışma, “Ermeni denmesi hakaret midir ki Gül dava açtı; asıl Gül’ün bu tavrı eleştirilmelidir” şekline büründü.</span></p>

    <p class="duz" xml:lang="tr"><span class="duz">Bu gidişle tartışmanın seyri değişik şekilde sürüp gidecek…</span></p>

    <p class="duz" xml:lang="tr"><span class="duz">Günümüzde mühtedi/avdeti/dönme meselesi konuşulacak, yazılacak da Prof. Yalçın Küçük’ün adı geçmeyecek; hiç olur mu öyle şey?</span></p>

    <p class="duz" xml:lang="tr"><span class="duz">Habertürk TV’de Murat Bardakçı, Yalçın Küçük’e veryansın etti: “Ah Yalçın Hocam ah! Bu Sabetayizm meselesini siz başımıza açtınız.”</span></p>

    <p class="duz" xml:lang="tr"><span class="duz">Nasıl yani?</span></p>

    <p class="duz" xml:lang="tr"><span class="duz">Sabetayizm tartışmaları, İttihat ve Terakki Cemiyeti kurulduğundan beri yok mu? Bu mesele Türkiye’nin gündeminden ne zaman düştü? 50 küsur yıl önce Hüseyin Üzmez, Ahmet Emin Yalman’ı niye vurdu?</span></p>

    <p class="duz" xml:lang="tr"><span class="duz">Yalçın Küçük’ün yaptığı; dinciler ve ırkçılar tarafından yıllardır bir aşağılama sıfatı olarak kullanılan “dönme” olgusunu bilimsel bir temele oturma çabasıdır sadece. Yöntemini ve çözümlemelerini eleştirebilirsiniz; ancak merakına, çabasına, çalışkanlığına ve bilim adamı titizliğine söz edemezsiniz.</span></p>

    <p class="duz" xml:lang="tr"><span class="duz">Örneğin, Yalçın Küçük adbilim olan “onomastik”e haklı olarak büyük önem verir. Sabetayizm konusunda iki kitap yazmış bir gazeteci olarak ben, bizim topraklarda salt adbilimle yapılan çalışmaların yanlış sonuçlara yol açacağını düşünüyorum. Çünkü 1934 Soyadı Kanunu çıktığında devlet, soyadı alamayan eğitimsiz yoksullar için soyadı listeleri çıkardı –ki bu listeleri kimlerin hazırladığı incelenmemiş konudur– insanlar listelerden beğenip soyadı aldı.</span></p>

    <p class="duz" xml:lang="tr"><span class="duz">Elitist aileler dışında Türkiye’deki soyadlarının büyük bir bölümü bu listelerden edinilmiştir. Ve benzeri nedenlerden dolayı Batı’da hayli saygın olan bu bilim dalının Türkiye’deki sosyal olayları açıklamada yetersiz kalacağını düşünüyorum.</span></p>

    <p class="duz" xml:lang="tr"><span class="duz">Ancak mühtedi/avdeti/dönme araştırmaları-çalışmaları üniversitelerin akademik sahalarında az da olsa hep vardı.</span></p>

    <p class="duz" xml:lang="tr"><span class="duz">Ordinaryüs Profesör Ömer Lütfi Barkan (1902-1979) Türkiye’de iktisat tarihi biliminin kurucularındandı.</span></p>

    <p class="duz" xml:lang="tr"><span class="duz">Osmanlı devletinin ekonomik ve siyasal tarihini inceleyen Ömer Lütfi Barkan, Osmanlı’nın nüfusuyla ilgili belgeleri ilk defa ortaya çıkaran bilim adamıydı. Bu konuda onlarca bilimsel makale yazıp bildiri sundu. En önemli kaynağı Osmanlı’nın tapu tahrir defterleri, maliyenin müdevver defterleri, evkaf defterleri ve şer’i siciller defterleriydi.</span></p>

    <p class="duz" xml:lang="tr"><span class="duz">Ve bu defterlerde yazan bir isim Ömer Lütfi Barkan’ın hep dikkatini çekti: Abdullah!</span></p>

    <p class="duz" xml:lang="tr"><span class="duz">Bu isme önce Balkanlar’da “misyoner” görevi üstlenen derviş zaviye kütüklerinde rastlamıştı. Sonra aynı ismi, Edirne Askeri Tereke Defterleri (1545-1659) yani miras defterleri çalışmasında gördü. 2 079 mirasın 528’inin (yüzde 28,8) “Abdullah oğlu” tarafından bırakıldığını görünce şaşırdı. Aynı isim, Trabzon mufassal/kapsamlı tahrir defterleri (1486-1583) çalışmasında karşısına çıktı. 1553’te 570 yetişkin Müslüman’ın 163’ünün babasının adı Abdullah’tı! Yani, veled-i Abdullah! Keza 1583 yılını örnek alırsak: 1 134 yetişkin Müslüman içinde 256 kişinin baba adı Abdullah’tı.</span></p>

    <p class="duz" xml:lang="tr"><span class="duz">Ve ilginçtir Abdullah’lar çocuklarına Abdullah adı koymuyor ve soyağaçları baba Abdullah’la başlıyordu!</span></p>

    <p class="duz" xml:lang="tr"><span class="duz">Benzer örnekler çok fazla.</span></p>

    <p class="duz" xml:lang="tr"><span class="duz">Örneğin, 1546 yılı İstanbul Vakıfları Tahrir Defteri’nde İstanbul’daki vakıfları yaptıranların yüzde 45’i “Abdullah oğlu” ya da “Abdullah kızı”ydı.</span></p>

    <p class="duz" xml:lang="tr"><span class="duz">Manisa tahrir defterlerini inceleyen Prof. Feridun M. Emecen,</span> <span class="italik">16. Asırda Manisa Kazası</span> <span class="duz">adlı eserinde “veled-i Abdullah”ların, nüfusun yüzde 8’ini oluşturmasını şaşkınlıkla karşıladığını yazıyor.</span></p>

    <p class="duz" xml:lang="tr"><span class="duz">Benzer şaşkınlığı “XVI. yüzyılda Samsun-Ayıntab hattı boyunca yerleşme, nüfus ve ekonomik yapı” incelemesini yapan Dr. Alpaslan Demir de yaşamıştır.</span></p>

    <p class="duz" xml:lang="tr"><span class="duz">İsmail Hami Danişmend’den M. Mehdi İlhan’a kadar birçok tarihçi, tahrir defterlerini incelemiş ve aynı sonuca varmıştır:</span></p>

    <p class="duz" xml:lang="tr"><span class="duz">İhtida edenlere; Abd-allah; “Allah’ın kulu/kölesi” adı veriliyordu. Ve ilginçtir “Mehmed veled-i Abdullah” gibi isimler bazı tahrir defterlerinde gayrimüslimler arasına kaydedilmişti!</span></p>

    <p class="duz" xml:lang="tr"><span class="duz">Eklemeliyim ki sadece bizde yapılmadı bu çalışmalar:</span></p>

    <p class="duz" xml:lang="tr"><span class="duz">Victor Menage “İhtida Edenlerin Baba Adları” adlı çalışmasında Osmanlı devletinde yüksek memurluklara gelmiş olan dönmelerin baba adlarını inceledi ve aynı isimle karşılaştığını yazdı: Abdullah. Ek olarak, “Abd-al-latif” ve “Abd-al-kadir” isimlerine rastlanıldığını da belirtti.</span></p>

    <p class="duz" xml:lang="tr"><span class="duz">Galab Galabov Sofya Kadı Mahkemeleri kayıtlarında, “Mikroş’un oğlu Andreas’ın ihtida edip ‘Abdullah oğlu Yusuf’ adını aldığını” örnek olaylarla açıkladı. Heath W. Lowry, Trabzon şehrinin nasıl İslamlaştırıldığını ve Türkleştirildiğini araştırdığında yine “Abdullah” ismine vurgu yaptı.</span></p>

    <p class="duz" xml:lang="tr"><span class="duz">Dünyanın önemli Osmanlı tarihçilerinden Franz Babinger de “Abdullah” ismiyle ilgili makale yazdı. Ama biz yazıp konuşamıyoruz işte…</span></p>

    <p class="duz" xml:lang="tr"><span class="duz">Ancak… Bu “ancak” önemlidir.</span></p>

    <p class="duz" xml:lang="tr"><span class="duz">Tahrir defterlerinde geçen her “Abdullah” isminin dönme bir gayrimüslimin adı olduğunu söylemek yanlış olur. Bilindiği gibi “Abdullah” adı İslam dünyasında sık rastlanılan bir isimdir. Tarihçi Osman Turan’ın yazdığı gibi ana babası kaybolmuş çocuklara da “Abdullah” adı veriliyordu.</span></p>

    <p class="duz" xml:lang="tr"><span class="duz">Ayrıca mühtedi olmak Osmanlı döneminde ayıplanacak, hor görülecek bir durum muydu? Öyle olsa XVI. yüzyılda Ermeni’yken Müslüman olup vezirliğe kadar yükselen paşanın adı “Mühtedi Mehmed Paşa” olur muydu?</span></p>

    <p class="duz" xml:lang="tr"><span class="duz">Ne yazık ki bilimin konuşup tartışacağı konu, bugün Silivri Mahkemesi’nin konusu olmuştur. Bu dogmatizmdir.</span></p>

    <p class="duz-ilk-paragraf" xml:lang="tr"><span class="duz">Evet, kaldığımız yerden devam edelim. Ergenekon Davası üçüncü iddianamesinin bir numaralı sanığı adbilimle uğraştığı için Yalçın Küçük’tür!</span></p>

    <p class="duz" xml:lang="tr"><span class="duz">Kürt açılımıyla birlikte konuşulup tartışılmaya başlanan yeradıbilimi gündeme getiren kişi ise Türkiye Cumhuriyeti’nin bir numarası, Abdullah Gül’dür!</span></p>

    <p class="duz" xml:lang="tr"><span class="duz">Kafa karıştırıcı değil mi?</span></p>

    <p class="duz" xml:lang="tr"><span class="duz">Biri müebbetle yargılanıyor, diğeri alkışlanıyor.</span></p>

    <p class="duz" xml:lang="tr"><span class="duz">Adbilim yasak, yeradıbilim serbest!..</span></p>

    <p class="duz" xml:lang="tr"><span class="duz">Adbilim ırkçılık, yeradıbilim özgürlük!</span></p>

    <p class="duz" xml:lang="tr"><span class="duz">Öyle mi?</span></p>

    <p class="duz" xml:lang="tr"><span class="duz">Bu düşünmeyi unutmaktadır; bu Ortaçağ’dır.</span></p>

    <p class="duz" xml:lang="tr"><span class="duz">Bu tespitimizden sonra madem, Kürt açılımıyla gündeme gelen yeradıbilimi konusunda bir serbestlik var; bu konuda bir şeyler söyleyebiliriz…</span></p>

    <p class="baslik-3" xml:lang="tr"><span class="duyuru-baslik">Yer isimleri neden değiştirildi?</span></p>

    <p class="duz" xml:lang="tr"><span class="duz">Bilim ihtiyaçtan doğar. Tarihin aşmak zorunda olduğu sorunlardan biri de geçmiş kültürlerin kullandıkları dillerdir. Adbilim, yeradıbilim bunun sonucunda doğmuştur.</span></p>

    <p class="duz" xml:lang="tr"><span class="duz">İnsanlık tarihi boyunca yer isimleri sürekli değişmiştir. Her yeni kültür, eski kültürün yer/coğrafi ismini kendi diline uyarlamıştır. Binlerce yıllık süreçte isimler değişikliğe uğramıştır.</span></p>

    <p class="duz" xml:lang="tr"><span class="duz">Ayrıca bu kültürel geçişten başka milliyetçilik ideolojisinin doğmasıyla birlikte yer isimleri değiştirilmiştir. XIX. yüzyılın ürünü bu anlayış Osmanlı’ya geç gelmiştir.</span></p>

    <p class="duz" xml:lang="tr"><span class="duz">Giderek küçülen Osmanlı, elindeki son parçayı kaybetmek istemiyordu.</span></p>

    <p class="duz" xml:lang="tr"><span class="duz">Bu nedenle yer adlarının değiştirilmesi fikri ilk kez 1910 yılında ortaya çıktı. 1913’te çıkarılan İskân-ı Muhacirin Nizamnamesi ile ilk ad değiştirmeler gerçekleşti.</span></p>

    <p class="duz" xml:lang="tr"><span class="duz">Osmanlı’nın artık güvenilmez olarak gördüğü Ermeni, Rum ve Bulgarların verdiği il, ilçe, köy adları Türkçeye dönüştürüldü.</span></p>

    <p class="duz" xml:lang="tr"><span class="duz">İttihatçılardan Kemalist döneme, Milli Şef’ten Demokrat Parti dönemine kadar her daim yer isimleri değiştirildi.</span></p>

    <p class="duz" xml:lang="tr"><span class="duz">Bugün yapılan tartışmalara bakınca, sanki sadece 12 Eylül 1980 darbesiyle yer adlarının değiştirildiği sonucu çıkıyor ki bu hiç doğru değildir.</span></p>

    <p class="duz" xml:lang="tr"><span class="duz">Ayrıca bir parantez açmalıyım:</span></p>

    <p class="duz" xml:lang="tr"><span class="duz">Elimde veri yok ama “12 Eylül’de değiştirilen isimlerin çoğu Ermenice miydi?” diye düşünüyorum. Şuradan hareket ediyorum; o dönemde Kürt hareketleri güçlü değildi; zaten sol-içi görülüyordu. Ayrılıkçı talepler hemen hemen hiç yok gibiydi. Zaten bütün sol fraksiyonlar neredeyse ezbere bağlamışlardı: “Kendi kaderini tayin hakkı.” Yani o büyük gün geldiğinde, Kürtler ne istiyorsa ona uyulacaktı!</span></p>

    <p class="duz" xml:lang="tr"><span class="duz">12 Eylülcüler, Kürt meselesini tek başına pek tehlikeli görmüyordu. O dönemde tehlikeli gördükleri –ASALA’dan dolayı– Ermeni meselesiydi.</span></p>

    <p class="duz" xml:lang="tr"><span class="duz">Bu nedenle –yazdığım gibi elimde tam listesi yok– o yıllarda değiştirilen isimlerin çoğu Ermenice adlar gibi geliyor bana. Neyse… Umarım değiştirilen yer isimlerinin listeleri gün yüzüne çıkarılır…</span></p>

    <p class="duz" xml:lang="tr"><span class="duz">Parantezi kapatıp değiştirilen yer isimleri konusuna dönebiliriz..</span></p>

    <p class="duz" xml:lang="tr"><span class="duz">Hangi isim kime aitti?</span></p>

    <p class="duz" xml:lang="tr"><span class="duz">En çok yer isimleri değişikliğinin Doğu Karadeniz ve Doğu Anadolu’da gerçekleştirildiği iddia ediliyor.</span></p>

    <p class="duz" xml:lang="tr"><span class="duz">Öyle mi, bilmiyorum.</span></p>

    <p class="duz" xml:lang="tr"><span class="duz">Görebildiğim kadarıyla, bu iddiayı ortaya atanların meseleyi yüz yıllık bir tarih dilimi içinde ele aldıklarıdır.</span></p>

    <p class="duz" xml:lang="tr"><span class="duz">Bazı çevreler hep aynı nakaratı söylüyor: “Karadeniz’de Rum, Doğu’da Ermeni ve Kürt adları değiştirildi!”</span></p>

    <p class="duz" xml:lang="tr"><span class="duz">Değiştirme olayı yaşandı; kabul. Ama değiştirilenin ne olduğu tartışılır.</span></p>

    <p class="duz" xml:lang="tr"><span class="duz">Öyle bildik ezberci yaklaşımlarla bu iş çözülemez. Bilim siyasete kurban edilemez. Her işin bilimsel bir dayanağı olması gerekir. İşte burada karşımıza yeradıbilimi çıkıyor.</span></p>

    <p class="duz" xml:lang="tr"><span class="duz">Yer adları alanındaki ilk kapsamlı sözlük olan Prof. Bilge Umar’ın</span> <span class="italik">Türkiye’deki Tarihsel Adlar</span> <span class="duz">çalışması, değiştirilen yer isimleri konusunda bizlere açıklayıcı bilgiler sunuyor.</span></p>

    <p class="duz" xml:lang="tr"><span class="duz">Prof. Umar’ın bu bilimsel çalışmasını okuduğunuzda; her bir adın gösterdiği köyün, ilçenin, şehrin, dağın nehrin vb’nin hangi halkın dilinden geldiğini, hangi sözcük ve takılarla türetildiğini öğreniyorsunuz.</span></p>

    <p class="duz" xml:lang="tr"><span class="duz">Karşınıza büyük Anadolu uygarlığını oluşturan unutulmuş diller çıkıyor: Hitit dili, Luvi dili, Trak dili, Bitin dili, Frig dili, Huri dili, Urartu dili, Kelt/Galat dili vs vs… Yazdığım gibi, sadece neredeyse son yüz yıla bakılarak, yer isminin Ermenice, Rumca, Türkçe, Kürtçe, Süryanice, Arapça, Lazca, Gürcüce vs olduğunu sanmak hatalı olur.</span></p>

    <p class="duz" xml:lang="tr"><span class="duz">Ne yazık ki bu bakış açısıyla, masa başında oturulup binlerce yılın ürünü isimleri değiştirmiş ve aslında Anadolu uygarlığını yok etmişiz. Anlamamışlar; yer adları Rumcaya ya da Ermeniceye benziyor diye değiştirmişler. Halbuki bazı isimlerin hiç mi hiç alakası yok. Ne büyük cahillik!</span></p>

    <p class="duz" xml:lang="tr"><span class="duz">Korkarım, uydurulmuş Türk adları yerine şimdi de Kürt açılımı rüzgârıyla, yine uydurulmuş Kürt adları konulacak. Ve binlerce yıllık Anadolu uygarlığı mirası bir kez daha siyasete kurban edilecek. Anadolu’nun kendi kültürü olduğu gerçeği yine görmezlikten gelinecek…</span></p>

    <p class="duz-ilk-paragraf" xml:lang="tr"><span class="duz">İsim değiştirmelere birkaç örnek vererek bu konuya nokta koyalım:</span></p>

    <p class="duz" xml:lang="tr"><span class="duz">Türkiye’de yüz binlerce yerleşim adı var. Bunların binlercesi ya tarihsel süreç içinde ya da masa başında oturularak değiştirildi. Kaygılar ne olursa olsun bilgisizlik sonucu değiştirilen isimler aslında uygarlıklar beşiği Anadolu kültürünün bir parçasıdır.</span></p>

    <p class="duz" xml:lang="tr"><span class="duz">İsim değişikliğiyle ilgili olarak sizlere farklı birkaç örnek derledim…</span></p>

    <p class="duz-ilk-paragraf" xml:lang="tr"><span class="bold">Afşin:</span> <span class="duz">Kahramanmaraş iline bağlı ilçe merkezi. İlkçağ’daki adı Arabissos idi ve yakın zamana kadar, Arabissos’tan bozma “Yarpuz” adını taşıyordu. Şimdiki Afşin adı, sanılabileceğinin tersine, ünlü Türk komutanları Afşinlerden değil, Ortaçağ’da orada bulunan Til Khampson Kalesi’nin adından geliyor.</span></p>

    <p class="duz" xml:lang="tr"><span class="bold">Ağrı:</span> <span class="duz">Hemen her ülkede, Tevrat’ta geçen (Urartu sözcüğünden bozma) adıyla, Ararat diye bilinen yüce dağın bizdeki adıdır. Ararat, Tevrat’ın Batı dillerine yapılan çevirilerinde kullanılan uydurma bir addır. Ağrı, aslında dağın iki doruğunun adıdır. Ve kanımca Doruk anlamı Akra’dan gelir. İran’daki Rey kentinin kuzeybatısındaki bir diğer dağın tarihsel adı, Akra Dağı’dır.</span></p>

    <p class="duz" xml:lang="tr"><span class="bold">Alut:</span> <span class="duz">Adıyaman ili Kâhta ilçesine bağlı bucak merkezi Damlacık’ın eski adı. Sonundaki –ut, Ermenice –lı anlamındaki takısı –ud’u hemen akla getiriyorsa da, o dilde Alud, Alut, diye bir sözcük saptayamadım. Yararlandığım sözcükler Kürtçede dahi Alud, Alut diye bir sözcük göstermiyor.</span></p>

    <p class="duz" xml:lang="tr"><span class="bold">Amanda:</span> <span class="duz">Hatay ili Reyhanlı ilçesi merkez bucağına bağlı köy. Yeni uydurulan adı Beşarslan. “Amanda” adı Luvi dilinde Ama-(va)nda öğelerinden türetilmiştir. “Ana Tanrıça Tapınıcısı” demektir.</span></p>

    <p class="duz" xml:lang="tr"><span class="bold">Amida:</span> <span class="duz">Diyarbakır kentimizin İlkçağ’daki adıdır. Romalılar ile İranlılar (önce Partlar, sonra Sasaniler) arasındaki savaş dönemini anlatan tarih yapıtlarında çok anılmıştır. Görünüşe bakılırsa bu Amida adı, Ama (Ana Tanrıça) kök sözcüğüyle, vanda/anda/ada takıntısının çeşitlemesi olan inda/ida takısından türetilmiştir. “Ama/Ma tapınıcısı” (halk) demektir.</span></p>

    <p class="duz" xml:lang="tr"><span class="bold">Ardahan:</span> <span class="duz">Ermenice söylenen biçimi, Artan. Artan-Ardahan yalnız kentin değil, oradan geçen ve Gürcistan’da Kur, Kura diye anılan önemli nehrin de adıdır. Gerek Artan, gerekse Ardahan biçimlerinin aslı, yani yörenin ve ırmağın adının öz biçimi Luvi dili ardılı (Pontos ülkesinde de konuşulan) Kappadokia dilinden gelme Arda kök sözcüğüne vana/ana takıntısının eklenmesiyle “Akarsu’sal- Akarsu Ülkesi” anlamındaki “Ardana” idi.</span></p>

    <p class="duz" xml:lang="tr"><span class="bold">Bajirge:</span> <span class="duz">Hakkâri/Yüksekova- Esendere’nin eski adı. Kürtçe, aslı Bajar-geh, “Kasaba Yeri”</span></p>

    <p class="duz" xml:lang="tr"><span class="bold">Bardız:</span> <span class="duz">Erzurum/Şenkaya-Gaziler’in eski adı. Ermenice Bardız “Bahçe” anlamındadır.</span></p>

    <p class="duz" xml:lang="tr"><span class="bold">Beytüşşebap:</span> <span class="duz">Hakkâri merkezi ilçesi. Arapçadır. Ev anlamındaki Beyt ve Gençlik anlamındaki Şebab’tan türetilme; dolayısıyla Gençlik Yurdu anlamındadır. Bu adın Süryani dilindeki aslının Arap ağzına uydurularak değiştirildiğini de söyleyebiliriz. Beyt’in Süryani dilindeki karşılığı Bet’tir. Ayrıca Bethşeba, Tevrat’ta Hz. Süleyman’ın anasının adıdır.</span></p>

    <p class="duz" xml:lang="tr"><span class="bold">Bismil:</span> <span class="duz">Diyarbakır’ın ilçesi. Farsçada “Besmele çekilerek boğazlanmış hayvan” anlamına gelir. Ayrıca Zeki Velidi Togan, anayurdu Güney Moğolistan olan Basmıl adlı Türk boyunun Anadolu’ya gelip yerleştiğini belirtiyor.</span></p>

    <p class="duz" xml:lang="tr"><span class="bold">Cağaloğlu:</span> <span class="duz">İstanbul kentinin tarihsel bölümünde bir semtin Osmanlı döneminde aldığı ad. Ciğala-zade’den gelir. Orada sarayı bulunan Sadrazam Cığalazade Sinan Paşa soy yönünden Cicala ailesinden bir İtalyan’dı. Cicala Türk ağzında Cığala olmuştur.</span></p>

    <p class="duz" xml:lang="tr"><span class="bold">Cizre:</span> <span class="duz">Dicle kıyısında, Suriye sınırındaki ilçe. Baharda taşan ırmağın kasabayı ada durumunda bırakması nedeniyle Araplar, kasabaya Cezire-i İbn Ömer “Ömer Oğlu’nun Adası” adını verdiler.</span></p>

    <p class="duz" xml:lang="tr"><span class="bold">Digor:</span> <span class="duz">Kars/Digorlar Kafkas halklarından Osetlerin batı grubunu oluşturan topluluktu. Özellikle Gürcistan içine yayılmışlardı.</span></p>

    <p class="duz" xml:lang="tr"><span class="bold">Fırat:</span> <span class="duz">Nehrin adı Akkad/Babil dilinde “Irmak” anlamını belirten “Puratu” sözcüğünden gelir. Bu ad, halk ağzında Fraat, Frat, Furat biçimlerini almıştır.</span></p>

    <p class="duz" xml:lang="tr"><span class="bold">Hatay:</span> <span class="duz">Geç Hititler döneminde Hattena (Khattena; yani Khatti-vana; Hatti/Khatti Ülkesi).</span></p>

    <p class="duz" xml:lang="tr"><span class="bold">Havza:</span> <span class="duz">Samsun’un ilçesi. Arapça Havz sözcüğünden Türkçeye çevrildi.</span></p>

    <p class="duz" xml:lang="tr"><span class="bold">İmranlı:</span> <span class="duz">Sivas ilçe merkezinin ilk adı Çit’ti. II. Abdülhamid döneminde Hamid-Abad, sonra onun yıkılmasıyla Ümraniye oldu. Cumhuriyet ise tekrar eski adını İmranlı’yı verdi.</span></p>

    <p class="duz" xml:lang="tr"><span class="bold">Kâhta:</span> <span class="duz">Yakın zamana kadar “Kölük” deniyordu. Kâhta denilmesi hiç de yeni değildir. Ortaçağ tarihçilerinden Urfalı Matthaeos’un yapıtında Hartan; Süryani Mikeal’in yapıtının Ermenice çevirisinde Gakhta; aynı yapıtın Süryanice aslında Gaktay; Bar Hebraeus’un Süryanice eserinde Gakhti; Arap tarihçilerinde Kâhta olarak anılır.</span></p>

    <p class="duz" xml:lang="tr"><span class="bold">Karabegan:</span> <span class="duz">Elazığ/Palu-Arıcak’ın eski adı. Görünüşte Türk ve Kürt karışımı “Karabeyler” anlamındadır.</span></p>

    <p class="duz" xml:lang="tr"><span class="bold">Kelkit:</span> <span class="duz">Her ne kadar tarihçi Wittek</span> <span class="italik">Yer Adları</span> <span class="duz">eserinde, “Kelkit Irmağı’nın İlkçağ’da Helen ağzına uydurulmuş adı Lykos, Helen dilinde ‘Kurt’ anlamına geldiği için Ermeniler bu adı kendi dillerine çevirerek ırmağa Gail-Get, Kurt Irmağı dediler” diye yazsa da yanılıyor. Çünkü Kelkit yöresinde İlkçağ’da bir Kelkit halkının yaşadığını biliyoruz.</span></p>

    <p class="duz" xml:lang="tr"><span class="bold">Lice:</span> <span class="duz">Adı Türkçe Ilıca sözcüğünden bozma gibi görünse de dilbilimci Herzfeld’e göre İlkçağ’da kullanılan bir addan ileri geliyor.</span></p>

    <p class="duz" xml:lang="tr"><span class="bold">Mardin:</span> <span class="duz">Tarihçi Plinius, Nisibis/Nusaybin yöresinde Mardani adlı bir Arap kabilesinin yaşadığını söylüyor.</span></p>

    <p class="duz" xml:lang="tr"><span class="bold">Midyat:</span> <span class="duz">Helenistik Çağ’da Seleukoslar devletinin yöreye egemenliği döneminde var olduğu ve Medeat adını taşıdığı biliniyor. Süryani kültürünün en önemli tarihsel merkezlerinden.</span></p>

    <p class="duz" xml:lang="tr"><span class="bold">Siirt:</span> <span class="duz">Dilbilimci Herzfeld’e göre, İran’da Arbela/Erbil yöresine de yayılmış olan ve Dareios zamanından kalma yazıtlarda Asagrta diye anılan halkın adından geliyor. Bu halkın daha önce Urumiye Gölü doğusu yakınlarında Tebriz ile Zencan arasında varlığı Asur belgelerinde anılıyor. Halktan Zikirtu, Zikirtiya diye söz ediliyor. Ermeni dilinde Sgerd diye geçiyor.</span></p>

    <p class="duz" xml:lang="tr"><span class="bold">Siverek:</span> <span class="duz">İran dilinin “kara yıkıntılar” anlamında bir sözcüğüyken, Ermeni ağzında Sevaverak, Süryani ağzında Şebhabherak, Türk ağzında Siverek olmuştur.</span></p>

    <p class="duz" xml:lang="tr"><span class="duz">Aslında örnekleri uzatmaya gerek yok.</span></p>

    <p class="duz" xml:lang="tr"><span class="duz">Görüldüğü gibi, yer isimleri, tarihsel süreçte uygarlıkların farklı okuyuşlarıyla/ağızlarıyla değişim geçiriyor.</span></p>

    <p class="duz" xml:lang="tr"><span class="duz">Yani her yeni kültür, eski kültürden kalma tarihsel coğrafya adlarını kendi dilinin fonetiğine uyduruyor.</span></p>

    <p class="duz" xml:lang="tr"><span class="duz">Bu öylesine bir değişimdir ki, bugün Türkçede hiç anlamı olmayan birçok yer ismi artık dilimize yerleşmiştir. İzmir, Manisa, Adana, Edremit, Ladik gibi…</span></p>

    <p class="duz" xml:lang="tr"><span class="duz">Yer adları araştırmasına yıllarını veren Prof. Bilge Umar diyor ki:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Türkiye’nin en eski tarihsel adları üzerine yapılacak araştırmanın sağladığı bilgi, şu ya da bu höyükte yapılan arkeolojik kazıyla ortaya çıkarılan buluntuların sağladığı bilgiden daha az önemli değildir. Diğer bir söyleyişle, tarihsel adların arkeolojisi, kazıdan buluntu çıkarmaya ve bunları yorumlamaya dayanan kazı arkeolojisi kadar önemli, verimli, öğretici bir bilimsel çalışma alanıdır.</span></p>

    <p class="duz-ilk-paragraf" xml:lang="tr"><span class="duz">Özetle; bizi büyük ayıbımızdan kurtaracak her değişime açık olmalıyız. Ancak bunu yaparken rüzgâra da kapılmamalıyız. Her ülkenin sorunu var. Batı ülkeleri nedense hiç rüzgâra kapılmıyor. Ama diğer ülkelere iç sorunları konusunda baskı uyguluyor.</span></p>

    <p class="duz" xml:lang="tr"><span class="duz">Siz hiç “Texas açılımı” duydunuz mu?</span></p>

    <p class="baslik-3" xml:lang="tr"><span class="duyuru-baslik">“Texas açılımı”</span></p>

    <p class="duz" xml:lang="tr"><span class="duz">Türk toplumu olarak neredeyse “paranoya” haline getirdiğimiz bir korkumuz var: Bölünmek. Son 300 yılını sürekli toprak kaybederek geçiren bir toplum için bu korku anlaşılır.</span></p>

    <p class="duz" xml:lang="tr"><span class="duz">Ancak dikkatinizi çekiyor mu bilmem: Son 300 yıldır ne zaman ayrılıkçı bir hareketle karşılaşsak; Batılı devletler hemen olaya el koyuyor ve hemen işaretparmaklarını gözümüze uzatarak neler yapmamız gerektiğini bize bir bir söylüyorlar. Biz de hep onların dediğini yapıyoruz ve ne hikmetse hep kaybediyoruz.</span></p>

    <p class="duz" xml:lang="tr"><span class="duz">Fakat bu yazıda anlatmak istediğim bu değil. Merakım başka…</span></p>

    <p class="duz-ilk-paragraf" xml:lang="tr"><span class="duz">Batılı büyük devletler hiç ayrılıkçı hareketle karşılaşmazlar mı? Hiç bölünme tehlikesi geçirmezler mi?</span></p>

    <p class="duz" xml:lang="tr"><span class="duz">Olur öyle şey; tabii karşılaşırlar ve bölünme tehlikesi de geçirirler. Ama bunu kimse duymaz! Duyurmazlar. Hiç öyle bildik, “Dünya küreselleşti bir köy haline geldi, kim neyi nasıl saklar” gibi bilindik ezberci laflar söylemeyiniz. Neyi ne kadar bileceğinizi dünya haber ağını elinde tutan iletişim tekelleri belirler. Biz sadece bize gösterilerini biliriz! Çünkü bunlar bilir ki, (Machiavelli’ye göre) en büyük erdem (</span><span class="italik">virtu</span><span class="duz">) kontroldür.</span></p>

    <p class="duz-ilk-paragraf" xml:lang="tr"><span class="duz">Bu kadar sözden sonra bir örnek vermeliyim…</span></p>

    <p class="duz" xml:lang="tr"><span class="duz">Republic of Texas (Texas Cumhuriyeti) diye bir örgüt adı duydunuz mu?</span></p>

    <p class="duz" xml:lang="tr"><span class="duz">Ya da Richard McLaren adında bir örgüt lideri…</span></p>

    <p class="duz" xml:lang="tr"><span class="duz">Dünya; Kürt örgütlerini, liderlerini ezbere sayar ama Texas ayrılıkçılarından hiç haberdar olmaz.</span></p>

    <p class="duz" xml:lang="tr"><span class="duz">Sanıyorum “hikâyemize” başlayabiliriz…</span></p>

    <p class="duz-ilk-paragraf" xml:lang="tr"><span class="duz">Texas, ABD’nin güneyinde bir eyalet. Türkiye’ye yakın büyüklükte toprağı var. Nüfusu 24 milyon. Bunun yüzde 83’ü (içinde Meksika kökenliler de var) Beyaz, yüzde 17’si Siyah.</span></p>

    <p class="duz" xml:lang="tr"><span class="duz">ABD’nin en zengin eyaletlerinden. Ülke petrolünün yüzde 40’ını Texas çıkarıyor. Hayvancılık ve tarımda lider konumda.</span></p>

    <p class="duz" xml:lang="tr"><span class="duz">Texas tarihi boyunca hep bağımsız olmak istedi. Bazen başardı da; 1836 yılında, bağımsızlık savaşını vererek Meksika’dan ayrıldı. Ancak bu durum 9 yıl sürebildi. 1845’te ABD’nin istilasına uğradı.</span></p>

    <p class="duz" xml:lang="tr"><span class="duz">ABD’nin ilhakı Texas’ı böldü. Bazıları federasyon içinde kalmayı desteklerken bir grup ise bağımsızlıktan yanaydı. Bu tartışmalar 150 yıldır sürüyor. Ayrılık fikri bazı yıllarda artıyor; gizli örgütler kuruluyor.</span></p>

    <p class="duz" xml:lang="tr"><span class="duz">Texas’ın bağımsızlığı için mücadele veren bir örgüt var:</span></p>

    <p class="duz" xml:lang="tr"><span class="duz">Republic of Texas (Texas Cumhuriyeti)…</span></p>

    <p class="duz" xml:lang="tr"><span class="duz">Lideri ise Richard McLaren…</span></p>

    <p class="duz" xml:lang="tr"><span class="duz">Texas halkının esir tutulduğu gibi tezlere sahip olan Republic of Texas, 1995 yılında geçici bir hükümet kurdu. Texas bağımsızlığının sembolü 1836 Anayasası’na bağlıydılar.</span></p>

    <p class="duz" xml:lang="tr"><span class="duz">Örgüt üyeleri hayli aktifti. Amerikan polisinin şiddet yanlısı tavrına karşın, silahlanıp dağa çıktılar! Kendilerine “Texas Cumhuriyeti’nin Askerleri” dediler. 1997 yılında Joe ve Margaret Ann Rowe isimli iki Amerikan vatandaşını esir aldılar; karşılığında ise hapisteki arkadaşlarının serbest bırakılmasını istediler.</span></p>

    <p class="duz" xml:lang="tr"><span class="duz">ABD böyle bir kalkışmaya izin veremezdi kuşkusuz. Sert güç kullanımıyla Texas Cumhuriyeti Askerleri’ni yakalayıp cezaevine koydu. Yakalananlar hapishanede direnişe geçtiler, savaş esiri muamelesi görmeyi istediler.</span></p>

    <p class="duz" xml:lang="tr"><span class="duz">Bu zorlu süreç örgütün parçalanmasına da neden oldu: McLaren Grubu, Daniel Miller Grubu ve Johnson-Enloe Grubu…</span></p>

    <p class="duz" xml:lang="tr"><span class="duz">Hepsi de illegaliteyi/yeraltı örgütlenmesini savunuyordu. Ancak silahlı direniş meselesi örgütü bölmüştü.</span></p>

    <p class="duz" xml:lang="tr"><span class="duz">Silahlı radikalizmi savunanların başında Johnson-Enloe vardı. Bu grubun iki üyesinin aralarında ABD eski Başkanı Bill Clinton’ın da bulunduğu birçok devlet görevlisine suikast planladıkları ortaya çıktı.</span></p>

    <p class="duz" xml:lang="tr"><span class="duz">Fazla ayrıntıya girmeyeyim. Örgüt militanlarının hepsi “bölücülükten” yargılandı. Örgütün lideri McLaren 99 yıl hapis cezasına çaptırıldı. Yardımcısı Robert Otto şanslıydı; ona 50 yıl hapis cezası verdiler. İkisi de hiçbir cinayete karışmamıştı…</span></p>

    <p class="duz-ilk-paragraf" xml:lang="tr"><span class="duz">Texas Cumhuriyeti örgütü liderleri, militanları cezaevine atıldı ve sorun bitti diye düşünmeyin.</span></p>

    <p class="duz" xml:lang="tr"><span class="duz">Texas’ta bu yıl yapılan anketlerde Başkan Obama Yönetimi’ni üzecek sonuçlar çıktı: Texas halkının yüzde 35’i bağımsız Texas Cumhuriyeti’nde yaşamayı tercih ederken, bu oran Cumhuriyetçiler arasında yüzde 48’e kadar yükseldi.</span></p>

    <p class="duz" xml:lang="tr"><span class="duz">Texas Valisi Rick Perry’nin açıklamaları ise ayrılıkçı hareketlerin güç skalasını göstermesi bakımından ilginçti. Vali Perry, ABD merkezi hükümetini uyarma zorunluluğu hissetti: “1845’te bu birliğe girdik, ama istediğimiz zaman ayrılabilmek şartıyla. Çok güzel bir birliğimiz var; ama Washington, Amerikan halkını küçümsemeye, hor görmeye devam ederse ne olacağını kimse bilemez.”</span></p>

    <p class="duz" xml:lang="tr"><span class="duz">Görünen o ki “Texas açılımı” Başkan Obama’yı zorluyor. Texas’ta bugün düne nazaran daha çok “Birlikten ayrılalım” sloganları işitiliyor.</span></p>

    <p class="duz" xml:lang="tr"><span class="duz">Vali Perry’nin açıklamalarını özellikle “çay partileri”nde dile getiriyor olması oldukça manidar bulunuyor. Çünkü Amerikan siyasetinde çay partilerinin politik bir anlamı var:</span></p>

    <p class="duz" xml:lang="tr"><span class="duz">ABD’de, 1773 yılında İngiltere’nin çay üzerine ağır vergiler koymasını protesto etmek için, İngiltere’den gelen üç gemi çayın, Amerikan vatanseverleri tarafından Boston Limanı’nda yok edilmesi, sömürgeci İngiltere’ye karşı verilen bağımsızlık savaşının ilk kıvılcımı olarak biliniyor. Valinin “çay partileri”nde bu sözleri söylemesi, bu yüzden son derece dikkat çekici bulunuyor.</span></p>

    <p class="duz" xml:lang="tr"><span class="duz">Türkiye’deki “Kürt sorunu” kadar olmasa da, ABD’nin de bir “Texas sorunu” var.</span></p>

    <p class="duz" xml:lang="tr"><span class="duz">Gerek Ermeni gerekse Kürt açılımı konusunda çok talepkâr olan ABD, bakalım kendi toprağındaki Texas açılımını nasıl yapacak?</span></p>

    <p class="duz" xml:lang="tr"><span class="duz">Liderlerini, militanlarını cezaevine koysa da, anketler gösteriyor ki Texas’taki ayrılıkçıların sayısı giderek artıyor. Neyse, ülkelerin iç işlerine karışılmaması bir diplomasi geyiğidir, pardon geleneğidir! “Texas açılımı” konusunu fazla didiklemeyelim.</span></p>

    <p class="duz" xml:lang="tr"><span class="duz">Ama keşke Başbakan Erdoğan ABD’ye gittiğinde, McLaren’in cezaevi koşullarına da bir baksaydı; Öcalan mı rahat, McLaren mi rahat, karşılaştırma olanağı bulurdu…</span></p>

    <p class="baslik-3" xml:lang="tr"><span class="duyuru-baslik">Suçlu, Ergenekon sanığı Hikmet Çiçek</span></p>

    <p class="duz" xml:lang="tr"><span class="duz">“Kürt açılımı”nın en önemli ayağı, Türkiye’nin kara yüzü olan faili meçhul cinayetleri aydınlatmak olmalı.&nbsp;Kardeşliğin önündeki en büyük setlerden biri bu cinayetlerdir.</span></p>

    <p class="duz" xml:lang="tr"><span class="duz">Yıllardır bu faali meçhul cinayetleri araştıran bir gazeteci olarak yazıyorum bunları.</span> <span class="italik">Behçet Cantürk’ün Anıları</span> <span class="duz">kitabını yıllar önce yazarken ruh halim şöyleydi:</span></p>

    <p class="duz" xml:lang="tr"><span class="duz">Yıl 1996. Daha meşhur Mercedes, kamyonla çarpışmamış, Susurluk Çetesi ortaya çıkmamıştı.</span></p>

    <p class="duz" xml:lang="tr"><span class="duz">İki yıldır üzerinde çalıştığım,</span> <span class="italik">Behçet Cantürk’ün Anıları</span> <span class="duz">kitabımı bitirmiş, okuması için rahmetli Hasan Yalçın’a vermiştim.</span></p>

    <p class="duz" xml:lang="tr"><span class="duz">Hasan Yalçın, gazetecilikte benim ilk öğretmenimdir. Kitabın ilk taslağını okuduktan sonra, “Çetenin işlediği cinayetleri niye kitabın arka sayfalarına sakladın, bence kitaba bu faili meçhul cinayetlerle giriş yap” dedi. Hiç unutmuyorum; başımı eğdim, sessizce “Korkuyorum” dedim. Devleti çıplak görmüştüm…</span></p>

    <p class="duz" xml:lang="tr"><span class="duz">Hasan Yalçın ısrar etmedi, çünkü</span> <span class="italik">Binbaşı Ersever’in İtirafları</span> <span class="duz">kitabının öncesinde ve sonrasında neler yaşadığımın birincil tanığıydı.</span></p>

    <p class="duz" xml:lang="tr"><span class="duz">Evet, takvim yaprakları daha 3 kasım 1996 tarihini göstermemiş, Susurluk’taki kaza olmamıştı.</span></p>

    <p class="duz" xml:lang="tr"><span class="duz">Ama bu çetenin işlediği cinayetler biliniyordu.</span></p>

    <p class="duz" xml:lang="tr"><span class="duz">Görgü tanıklarının ifadeleri sonucu çizilmiş robot resimlere bakarak bile cinayetleri kimlerin işlediği ortadaydı. Ancak herkes korkuyordu. Kimse yazmıyordu/yazamıyordu. Biliyordu ki kaçırılıp kafaya bir kurşun sıkılarak kör kuyulara atılma tehlikesi var. Neyse…</span></p>

    <p class="duz" xml:lang="tr"><span class="duz">Aradan yıllar geçti…</span></p>

    <p class="duz" xml:lang="tr"><span class="duz">Geçen hafta bir gazetede “faili meçhul” cinayete kurban giden üç kişinin ölüm yıldönümü ilanına rastladım. Cinayetin üzerinden 15 yıl geçmiş… Katilleri hâlâ belli değil!.. Susurluk soruşturmalarında adımlar atılmış, ancak sonuç alınamamıştı.</span></p>

    <p class="duz" xml:lang="tr"><span class="duz">Ve siz biliyor musunuz ki; bu katillerin hiçbirinin bugün “derin-kirli bağlantıları” çözeceği söylenen Ergenekon soruşturmasında adı bile geçmiyor…</span></p>

    <p class="duz" xml:lang="tr"><span class="duz">Konuyu dağıtmayayım.</span></p>

    <p class="duz" xml:lang="tr"><span class="duz">Tarih, 4 kasım 1993. Başbakan Tansu Çiller İstanbul Holiday Inn Oteli’nin şu açıklamayı yaptı: “Türkiye, milis hareketi niteliğine dönüşmüş ve yaygınlaşmış bir terör hareketiyle karşı karşıyadır. PKK’nın haraç aldığı işadamları ve sanatçıların isimlerini biliyoruz, hesap soracağız.”</span></p>

    <p class="duz" xml:lang="tr"><span class="duz">Hesap soruldu mu; bilmiyorum! Bildiğim şuydu:</span></p>

    <p class="duz" xml:lang="tr"><span class="duz">14 ocak 1994, İstanbul: Liceli Behçet Cantürk, şoförü Recep Kuzu’yla birlikte kaçırılıp öldürüldü.</span></p>

    <p class="duz" xml:lang="tr"><span class="duz">25 ocak 1994, Ankara: Liceli Sefa Erciyes kaçırılıp öldürüldü.</span></p>

    <p class="duz" xml:lang="tr"><span class="duz">25 şubat 1994, Ankara: Liceli Yusuf Ekinci kaçırılıp öldürüldü.</span></p>

    <p class="duz" xml:lang="tr"><span class="duz">28 mart 1994, İstanbul: Liceli Fevzi Aslan ve yeğeni Salih Aslan birlikte kaçırılarak öldürüldü.</span></p>

    <p class="duz" xml:lang="tr"><span class="duz">20 mayıs 1994 Ankara: Hakkârili Namık Erdoğan kaçırılıp öldürüldü.</span></p>

    <p class="duz" xml:lang="tr"><span class="duz">3 haziran 1994, İstanbul: Liceli Adnan Yıldırım ile Yüksekovalı Savaş Buldan ve Hacı Karay birlikte kaçırılarak öldürüldü.</span></p>

    <p class="duz" xml:lang="tr"><span class="duz">Liste Medet Serhat, Faik Candan, Recep Yaşar diye uzayıp gidiyor… Bir de kaçırılıp cesedi hâlâ bulunamayan Liceli Fehmi Tosun gibi kayıplar var…</span></p>

    <p class="duz-ilk-paragraf" xml:lang="tr"><span class="duz">3 haziran 2009 tarihli gazetede Adnan Yıldırım, Savaş Buldan ve Hacı Karay’ın ölüm yıldönümü ilanını görünce soruşturma dosyalarını bir kez daha okudum.</span></p>

    <p class="duz" xml:lang="tr"><span class="duz">Savaş Buldan’ın vücuduna iki, başına bir; Adnan Yıldırım’ın başına bir; Hacı Karay’ın vücuduna ve kafasına birer kurşun sıkılmıştı.</span></p>

    <p class="duz" xml:lang="tr"><span class="duz">9 mm Parabellum tipi, dört adet SB Luger marka, bir adet WCC marka; beş adet boş kovan, üç ayrı tabancadan atılmıştı. Balistik incelemelere göre, olaydaki tabancalar daha önce meydana gelen faili meçhul cinayetlerde kullanılmamıştı…</span></p>

    <p class="duz" xml:lang="tr"><span class="duz">Dava dosyasında cinayeti işleyenlerin robot resimleri görgü tanıklarına dayanılarak gayet iyi çizilmişti. Susurluk sürecini takip edenler bu robot resimlere bile bakarak katillerin kim olduğunu anladı.</span></p>

    <p class="duz" xml:lang="tr"><span class="duz">Ama devlet bulmuyordu işte…</span></p>

    <p class="duz-ilk-paragraf" xml:lang="tr"><span class="duz">Aradan 15 yıl geçti…</span></p>

    <p class="duz" xml:lang="tr"><span class="duz">Katiller hâlâ bilinmiyor.</span></p>

    <p class="duz" xml:lang="tr"><span class="duz">Diyeceksiniz ki, “İşte Ergenekon soruşturmasıyla ortaya çıkacak.”</span></p>

    <p class="duz" xml:lang="tr"><span class="duz">Evet, iddianamede bu cinayet de geçiyor. Nasıl geçiyor biliyor musunuz? Ergenekon tutuklusu Hikmet Çiçek’te “Susurluk timi”nden “Cavit” adlı birinin gönderdiği bir mektup bulunmuştu.</span></p>

    <p class="duz" xml:lang="tr"><span class="duz">“Cavit”in kim olduğu bilinmiyor; Hikmet Çiçek kim mi?</span></p>

    <p class="duz" xml:lang="tr"><span class="italik">Binbaşı Ersever’in İtirafları</span> <span class="duz">ve</span> <span class="italik">Behçet Cantürk’ün Anıları</span> <span class="duz">kitaplarını yazdığımda bana en büyük yardımı yapan, yedi yıl birlikte çalıştığım bir gazeteci.</span></p>

    <p class="duz" xml:lang="tr"><span class="duz">Ey suçlu gazeteci Hikmet Çiçek!</span></p>

    <p class="duz" xml:lang="tr"><span class="duz">Kalk ve kendini savun şimdi; bu üç adamı nasıl öldürdün?..</span></p>

    <p class="duz" xml:lang="tr"><span class="duz">Öyle ya…</span></p>

    <p class="duz" xml:lang="tr"><span class="duz">Kimse kılını bile kıpırdatmazken faili meçhul cinayetlerin aydınlatılması için yıllarını harcarsan, işte böyle kodesi boylarsın…</span></p>

    <p class="duz" xml:lang="tr"><span class="duz">Hak ettin!</span></p>

    <p class="duz" xml:lang="tr"><span class="duz">Her gün gazete sayfalarında, TV ekranlarında Hikmet Çiçek belgelerinden bahsediliyor.</span></p>

    <p class="duz" xml:lang="tr"><span class="duz">Ayıptır, günahtır.</span></p>

    <p class="duz" xml:lang="tr"><span class="duz">Kimdir Hikmet Çiçek?</span></p>

    <p class="duz" xml:lang="tr"><span class="duz">Ne bakkaldır, ne kasaptır ne de manifaturacı… 20 yıllık gazetecidir o!</span></p>

    <p class="duz" xml:lang="tr"><span class="duz">20 yıldır kontrgerillayı, Gladio’yu ortaya çıkaracak haberler yapmıştır. Binbaşı Cem Ersever’le ilk röportajı yapan gazetecidir. Susurluk sürecinde olayın açığa çıkarılması için uğraşan gazetecilerin başında Hikmet Çiçek gelir. Ve nice benzer haberin altına imza atmıştır.</span></p>

    <p class="duz" xml:lang="tr"><span class="duz">Şimdi böyle bir gazetecinin odasında, masasında ne çıkacağını sanıyorsunuz?</span></p>

    <p class="duz" xml:lang="tr"><span class="duz">Eee Hikmet Çiçek suçlu tabii. Ne diye uğraşıyor bu karanlık güçlerle 20 yıldır? Bekleseydi, Ergenekon soruşturması ortaya çıksaydı ve eline tutuşturulanları haber yapsaydı olmaz mıydı?</span></p>

    <p class="duz" xml:lang="tr"><span class="duz">Ah Hikmet Çiçek ah!</span></p>

    <p class="duz-ilk-paragraf" xml:lang="tr"><span class="duz">Bakınız gazetelerde yazılan, ekranlarda söylenen “Hikmet Çiçek belgesi” denilen haberlerin hepsini Hikmet Çiçek haber olarak yapmıştır. Altına imza atmıştır. Açın bakın</span> <span class="italik">2000’e Doğru</span> <span class="duz">dergisini,</span> <span class="italik">Aydınlık</span> <span class="duz">arşivini.</span></p>

    <p class="duz" xml:lang="tr"><span class="duz">Ama yandaş medya bunu yapmıyor.</span></p>

    <p class="duz" xml:lang="tr"><span class="duz">Ne yapıyor? Bir meslektaşını karalıyor. Hadi bazılarının niyetleri belli; anlayamadığım</span> <span class="italik">Cumhuriyet</span> <span class="duz">gazetesi bu oyuna nasıl geliyor!</span></p>

    <p class="duz" xml:lang="tr"><span class="duz">Fehmi Koru’nun evine polis baskını olsa ne çıkacağını sanıyorsunuz?</span></p>

    <p class="duz" xml:lang="tr"><span class="duz">Daha dün kurulan</span> <span class="italik">Taraf</span> <span class="duz">gazetesinin arşivine savcılık el koysa ne bulacağını sanıyor?</span></p>

    <p class="duz" xml:lang="tr"><span class="duz">Yandaş medya,&nbsp;Hikmet Çiçek’i idam ediyor.</span></p>

    <p class="duz" xml:lang="tr"><span class="duz">Ah Hikmet Çiçek ah!</span></p>

    <p class="duz" xml:lang="tr"><span class="duz">Sana ne kontrgerilladan, Susurluk Çetesi’nden, Gladio’dan.</span></p>

    <p class="duz" xml:lang="tr"><span class="duz">Yoksa böyle yatarsın Ergenekon’dan…</span></p>

    <p class="duz-ilk-paragraf" xml:lang="tr"><span class="duz">Evet, yıllarca faali meçhul cinayetleri araştıran Hikmet Çiçek’i cezaevine tıkıverdik.</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">Pervin Buldan’ı tanıyor musunuz?</span></p>

    <p class="duz" xml:lang="tr"><span class="duz">Kaçırılıp öldürülen Savaş Buldan’ın eşiydi. O da Yüksekovalıydı. Teyze çocuklarıydılar.</span></p>

    <p class="duz" xml:lang="tr"><span class="duz">Savaş 1961, Pervin 1967 doğumluydu. Öldürüldüğünde Savaş 33, Pervin 27 yaşındaydı.</span></p>

    <p class="duz" xml:lang="tr"><span class="duz">Bir çocukları vardı: Neçirvan. Savaş Buldan öldürüldüğünde Pervin Buldan ikinci çocuğu Zelay’a hamileydi.</span></p>

    <p class="duz" xml:lang="tr"><span class="duz">Ölüm haberini alınca bayıldı. Erken doğum yaptı. Dünyaya küstü.</span></p>

    <p class="duz" xml:lang="tr"><span class="duz">Bir yıl sonra kendi başına gelenin başkasının başına gelmemesi için Cumartesi Anneleri’ne katıldı; her cumartesi kayıpların bulunması ve faili meçhul cinayetlerin aydınlatılması amacıyla Taksim’deki Galatasaray Lisesi’nin önüne gitti.</span></p>

    <p class="duz" xml:lang="tr"><span class="duz">“Mağdur Ailelerle Yardımlaşma ve Dayanışma Derneği”nin kuruluşunda yer aldı. Polis, derneği kapatınca bu kez, “Yakınlarını Kaybeden Ailelerle Yardımlaşma ve Dayanışma Derneği”ni kurdular.</span></p>

    <p class="duz" xml:lang="tr"><span class="duz">HADEP’te görev adı; iki dönem Parti Meclisi üyesi oldu.</span></p>

    <p class="duz" xml:lang="tr"><span class="duz">“Çetelere Karşı Halk İnisiyatifi” içinde yer aldı.</span></p>

    <p class="duz" xml:lang="tr"><span class="duz">1999’da HADEP’ten milletvekili adayı oldu. Seçildiği halde partisi barajı aşamadığı için milletvekili olamadı. Son seçimde Iğdır’dan milletvekili seçildi. Halen DTP’nin milletvekili olarak TBMM’de görev yapıyor.</span></p>

    <p class="duz-ilk-paragraf" xml:lang="tr"><span class="duz">Bu bilgileri niye verdim?</span></p>

    <p class="duz" xml:lang="tr"><span class="duz">Şimdi… Unutun, tüm kimliklerinizi, bildiklerinizi, önyargılarınızı. Sadece düşünün… Kucağınızda beş yaşındaki oğlunuzla ve karnınızda bebeğinizle, öğreniyorsunuz ki eşiniz kaçırılıp öldürülmüş.</span></p>

    <p class="duz" xml:lang="tr"><span class="duz">Hemen sorarsanız: Kim neden öldürmüş?</span></p>

    <p class="duz" xml:lang="tr"><span class="duz">15 yıldır yanıtı yok bu sorunun. Olay herkesin gözünün önünde oluyor; yığınla tanık var ama devlet katilleri bulamıyor.</span></p>

    <p class="duz" xml:lang="tr"><span class="duz">Ne yaparsınız?</span></p>

    <p class="duz" xml:lang="tr"><span class="duz">Bırakın şimdi “ama” ile başlayan cümleler kurmayı. Ya da kim haklı-haksız tartışmalarını… Sadece insan olarak düşünün.</span></p>

    <p class="duz" xml:lang="tr"><span class="duz">Ne yaparsınız?</span></p>

    <p class="duz" xml:lang="tr"><span class="duz">15 yaşındaki kızınız Zelay’ın yıllardır bitip tükenmez sorularına ne yanıt verirsiniz?</span></p>

    <p class="duz-ilk-paragraf" xml:lang="tr"><span class="duz">Iğdır Milletvekili Pervin Buldan, son yerel seçimlerin sonuçları için “Kürdistan sınırlarını belirledik!” dedi.</span></p>

    <p class="duz" xml:lang="tr"><span class="duz">Doğal olarak medyada yer yerinde oynadı.</span></p>

    <p class="duz" xml:lang="tr"><span class="duz">Benim ise ilk aklama gelen şu oldu: “Ne kadar canı yanmış.”</span></p>

    <p class="duz" xml:lang="tr"><span class="duz">Empati kurmayı unuttuk. İçimizi, beynimizi kinle doldurduk.</span></p>

    <p class="duz" xml:lang="tr"><span class="duz">Gelin yüzleşelim bu gerçeğimizle, Pervin Buldan kin duymakta haklı değil mi? Hani nerede eşinin, çocuklarının babasının katilleri?</span></p>

    <p class="duz" xml:lang="tr"><span class="duz">Bunları sorduğum için çoğunuz kızıyor olabilirsiniz. Biliyorum, bunları yazdığım için neyle karşılaşacağımı; içten olmanın tehlikeli olduğunu bilecek yaştayım.</span></p>

    <p class="duz" xml:lang="tr"><span class="duz">Ama yazmak zorundayım. Bu topraklara olan borçtur bu.</span></p>

    <p class="duz" xml:lang="tr"><span class="duz">Yoksa…</span></p>

    <p class="duz" xml:lang="tr"><span class="duz">Görmüyor musunuz?</span></p>

    <p class="duz" xml:lang="tr"><span class="duz">Herkes aklını yitirmiş gibi bir düşman belirlemiş, savaşıyor! Toplumlar için bundan daha büyük bir yıkım olabilir mi? Kaba güce katlanılır, kaba akla değil.</span></p>

    <p class="duz" xml:lang="tr"><span class="duz">Gerçekle yüzleşmek zorundayız: Kendini devlet sanan birileri Savaş Buldan’ı öldürdü.</span></p>

    <p class="duz" xml:lang="tr"><span class="duz">Savaş Buldan’ın işi/mesleği, siyasal düşüncesi yahut hangi nedenle olursa olsun öldürülmesi bağışlanamaz. Bunu yapanların yakasına yapışmak zorundasınız.</span></p>

    <p class="duz" xml:lang="tr"><span class="duz">Bunu yapmayacaksınız…</span></p>

    <p class="duz" xml:lang="tr"><span class="duz">Ne yapacaksınız?</span></p>

    <p class="duz" xml:lang="tr"><span class="duz">Pervin Buldan’ın milletvekili olarak dokunulmazlığını mı kaldıracaksınız?</span></p>

    <p class="duz" xml:lang="tr"><span class="duz">Sözlerinden ötürü cezaevine mi tıkacaksınız?</span></p>

    <p class="duz" xml:lang="tr"><span class="duz">Bunlar sorunu çözebilecek mi?</span></p>

    <p class="duz" xml:lang="tr"><span class="duz">Bugüne kadar çözemediği ortada…</span></p>

    <p class="duz" xml:lang="tr"><span class="duz">O halde ısrar niye?</span></p>

    <p class="duz" xml:lang="tr"><span class="duz">Bakın…</span></p>

    <p class="duz" xml:lang="tr"><span class="duz">Mehmetçik, dağdaki teröristin hakkından gelir; bundan hiç kuşku yok. Asıl tehlike Pervin Buldan’ın içindeki kardeşlik duygusunu, ülkeye olan inancını köreltmektir.</span></p>

    <p class="duz-ilk-paragraf" xml:lang="tr"><span class="duz">Acıyı yazmaktan, görmekten, hissetmekten bıktık usandık…</span></p>

    <p class="duz" xml:lang="tr"><span class="duz">Bırakalım kim haklı haksızı; kardeşliği öne çıkaralım.</span></p>

    <p class="duz" xml:lang="tr"><span class="duz">Hafız Kemal’leri örnek alalım…</span></p>

    <p class="duz" xml:lang="tr"><span class="duz">Hafız Kemal’leri tanıtalım çocuklarımıza…</span></p>

    <p class="baslik-3" xml:lang="tr"><span class="duyuru-baslik">Adı Hafız Kemal’di</span></p>

    <p class="duz" xml:lang="tr"><span class="duz">Çanakkale Savaşı’nda taburun imamıydı.</span></p>

    <p class="duz" xml:lang="tr"><span class="duz">Savaşın başladığı ilk gün, tarih 18 mart 1915.</span></p>

    <p class="duz" xml:lang="tr"><span class="duz">Dört arkadaşıyla tarlada yüzükoyun yatıp hücum emrini bekledi. Emir gelince… Elindeki Kuranıkerim’le ilk o fırladı.</span></p>

    <p class="duz" xml:lang="tr"><span class="duz">Yanında “Allah Allah” diye bağıran İstanbullu bir arkadaşı vardı. Tertibi Yahudi’ydi. (Adı bilinmiyor; belki Yuda Hekim, belki Aram Salamon.)</span></p>

    <p class="duz" xml:lang="tr"><span class="duz">Şarapnel yanlarına düştü. Yahudi arkadaşıyla birlikte yaralandı. Hemen sağlık çadırına götürüldüler.</span></p>

    <p class="duz" xml:lang="tr"><span class="duz">Doktorları, Hafız Kemal’in kardeşi çıktı: Dr. Vasıf.</span></p>

    <p class="duz" xml:lang="tr"><span class="duz">Hafız Kemal kolundan yaralıydı. Yahudi arkadaşının durumu ağırdı. Doktor Vasıf önce Yahudi Mehmetçik ile ilgilendi. Ama kurtaramadı.</span></p>

    <p class="duz" xml:lang="tr"><span class="duz">Hafız Kemal derme çatma o sağlık çadırından gazi olarak çıktı.</span></p>

    <p class="duz" xml:lang="tr"><span class="duz">Ve istisnasız her 18 Mart’ta, başta İstanbullu Yahudi arkadaşı olmak üzere Çanakkale’de şehit düşenler için Mehmet Çavuş Abidesi önünde mevlit okudu.</span></p>

    <p class="duz-ilk-paragraf" xml:lang="tr"><span class="duz">Hafız Kemal din adamıydı; Tophane Camii, Süleymaniye Camii’nde görev yaptı; başmüezzin oldu.</span></p>

    <p class="duz" xml:lang="tr"><span class="duz">Güreş, yüzme, okçuluk gibi sporlara meraklıydı. İstanbul Ok Spor Kulübü’nü kurdu.</span></p>

    <p class="duz" xml:lang="tr"><span class="duz">Musikiye âşıktı. İlk müzik öğretmeni Kasımpaşa Küçük Piyale Camii İmamı Cemal Hoca’ydı. İstanbul Radyosu’nun kuruluşunda yer aldı ve yayınlara katıldı.</span></p>

    <p class="duz" xml:lang="tr"><span class="duz">Türkiye’nin en iyi mevlithanı olarak ünlendi; ezan, kaside okuması çok tutuldu. Plak doldurdu. Sadece mevlit kaydı yapmadı. Geleneksel fasıl icrası anlayışıyla şarkılar, gazeller okudu. Türkiye’yi temsil için Paris ve Atina’da konser verdi.</span></p>

    <p class="duz" xml:lang="tr"><span class="duz">Hafız Kemal’in gerek yurtdışı çalışmalarında, gerekse plak kayıtlarında kendisine uduyla eşlik eden bir müzisyen dostu vardı: Rum Yorgo Bacanos!</span></p>

    <p class="duz" xml:lang="tr"><span class="duz">Büyük udi Rum Yorgo Bacanos çaldı, Hafız Kemal söyledi yıllarca…</span></p>

    <p class="duz" xml:lang="tr"><span class="duz">Musevi arkadaşıyla omuz omuza ölüme koşmak; Hıristiyan arkadaşıyla ortak kaderi paylaşmak bu topraklara özgü değil miydi?</span></p>

    <p class="duz-ilk-paragraf" xml:lang="tr"><span class="duz">Aradan yıllar geçti…</span></p>

    <p class="duz" xml:lang="tr"><span class="duz">Soyadını Atatürk’ün verdiği Hafız Kemal Gürses, 1939’da vefat etti. Seneler içinde Hafız Kemal’in ismi de, üzerinde “Memleketimizin Medar-ı İftarı Mevlithan-ı Şehir” yazan plakları da unutuldu gitti.</span></p>

    <p class="duz" xml:lang="tr"><span class="duz">Bir gün…</span></p>

    <p class="duz" xml:lang="tr"><span class="duz">İki solcu müzik adamı; Üsküdarlı Sünni Cemal Ünlü ve Tuncelili Alevi Hasan Saltık el ele verip Hafız Kemal Bey’in o kayıp plaklarını tek tek bulup “Hafız Kemal Bey” CD’si çıkardılar!</span></p>

    <p class="duz-ilk-paragraf" xml:lang="tr"><span class="duz">Bize yakışan, bu gerçekleri çocuklarımıza anlatmaktır. Kanı konuşarak güzel bir gelecek yaratılamaz.</span></p>

    <p class="duz" xml:lang="tr"><span class="duz">Kardeşliğin sembolü çoktur bu topraklarda. Onları yazalım. Onları konuşalım, onlarla gururlanalım. Kürt aydınları “Devrimci Gençlik Köprüsü”nün anlamını unuttu mu? Solun vefası unutuldu mu?</span></p>

    <p class="baslik-3" xml:lang="tr"><span class="duyuru-baslik">“Boğaz’a değil, Zap’a köprü”</span></p>

    <p class="duz" xml:lang="tr"><span class="duz">2009 yazında Bodrum Torba’da Ali Poyrazoğlu ve Oray Eğin’le hem yüzüyor hem de sohbet ediyoruz.</span></p>

    <p class="duz" xml:lang="tr"><span class="duz">Birden dikkatimizi hararetli şekilde tartışan 60 yaşlarında iki erkek çekiyor. Onların biraz uzağındaki aynı yaşlarda bir hanımefendi, –tartışan erkeklerden birinin eşi– bize durumu izah etme zorunda hissetti kendini. “68 Kuşağı Türkiye’ye zarar mı verdi, faydalı mı oldu, bunu tartışıyorlar” dedi.</span></p>

    <p class="duz" xml:lang="tr"><span class="duz">Oray Eğin, “Siz niye tartışmıyorsunuz?” diye sordu. Hanımefendi, “Benim odamda Deniz Gezmiş’in fotoğrafı var, bu tartışmalara girmem bile” dedi.</span></p>

    <p class="duz" xml:lang="tr"><span class="duz">Yüzerek “olay yerinden” uzaklaştık; başka sohbetlere daldık. Olay üzerinden birkaç gün geçti. Birden denizdeki, “68 Kuşağı Türkiye’ye zarar mı verdi?” tartışmasını anımsadım. Bunu çağrıştıran ise sağcı politikacıların sık sık dile getirdikleri “Bu solcular Boğaziçi’ne köprü yapılmasına bile karşıydılar” sözü oldu.</span></p>

    <p class="duz" xml:lang="tr"><span class="duz">Evet, Boğaziçi’ne köprü yapılıp yapılmaması konusu 1960’lı yılların en hararetli tartışmalarından biriydi.</span></p>

    <p class="duz" xml:lang="tr"><span class="duz">Evet, solcular yani 68 Kuşağı, Boğaziçi’ne köprü yapılmasına karşıydılar.</span></p>

    <p class="duz-ilk-paragraf" xml:lang="tr"><span class="duz">Solcular, “gelişmişliğin sembolü” olarak gösterilen Boğaziçi Köprüsü’ne karşı çıktılar. Kampanyalar düzenlediler. Yürüyüş yaptılar. Peki, niye karşıydılar, dertleri neydi?</span></p>

    <p class="duz" xml:lang="tr"><span class="duz">Dertleri bir değil, bindi.</span></p>

    <p class="duz" xml:lang="tr"><span class="duz">Bir kere, mesele köprüye karşı çıkmak değildi. Karşı çıktıkları Boğaz Köprüsü’ydü.</span></p>

    <p class="duz" xml:lang="tr"><span class="duz">Bugün görünen o ki bu isteklerinde haklıydılar. Neden mi?</span></p>

    <p class="duz" xml:lang="tr"><span class="duz">Diyorlardı ki: “Köprü İstanbul’un ulaşım sorunu çözmez.”</span></p>

    <p class="duz" xml:lang="tr"><span class="duz">Çözüm, şehri yeniden planlamakla halledilebilir. Örneğin, iki yakada iki merkez oluşturulması şarttır. Yani evler Asya’da, işyerleri Avrupa’da olmaz. İki ayrı şehir yapılanmasına gidilmeliydi. Böylece ulaşım çözülebilirdi.</span></p>

    <p class="duz" xml:lang="tr"><span class="duz">Aksi takdirde, bir köprünün yetmeyeceği, yıllar içinde köprü sayısının sürekli artırılacağı ve dünyalar güzeli Boğaz’ın neredeyse asfaltla kapatılacak hale geleceğini ileri sürdüler. Boğaz’ın kirletilmesi, doğanın yok edilmesi gibi diğer etmenleri yazarak konuyu uzatmayayım.</span></p>

    <p class="duz" xml:lang="tr"><span class="duz">Tarihi meselelere hiç girmeyelim.</span></p>

    <p class="duz" xml:lang="tr"><span class="duz">Biz sorunu hep günübirlik çözümlerle halledeceğimizi sanıyoruz. Sonuç? Birinci köprünün üzerinden kırk yıl geçti, bugünlerde Boğaz’a üçüncü köprü yapılmasını tartışıyoruz. Yirmi yıl, kırk yıl, yüz yıl sonra neyi tartışacağız? Kaçıncı köprüyü konuşacağız?</span></p>

    <p class="duz" xml:lang="tr"><span class="duz">Solcular karşı çıkmakta haklı değiller miydi?</span></p>

    <p class="duz-ilk-paragraf" xml:lang="tr"><span class="duz">Evet, solcuların Boğaz Köprüsü’ne karşı çıkmalarının birden çok nedeni vardı.</span></p>

    <p class="duz" xml:lang="tr"><span class="duz">Bunlardan biri de, ülke kaynaklarının kullanımıyla ilgiliydi. Köprünün toplu taşım yerine özel taşıtların rahat geçişi için yapıldığını iddia ediyorlardı. Haksız da değillerdi…</span></p>

    <p class="duz" xml:lang="tr"><span class="duz">ABD Marshall yardımlarının en önemli koşullarından birisi de ulaşıma yani karayoluna yatırım yapılmasıydı. Türkiye, ABD’nin isteğini harfiyen yerine getirdi.</span></p>

    <p class="duz" xml:lang="tr"><span class="duz">Burada bir parantez açmalıyım:</span></p>

    <p class="duz" xml:lang="tr"><span class="duz">Bakınız, 1950 yılına kadar yoksul Türkiye Cumhuriyeti’nin 9 024 kilometre demiryolu vardı.</span></p>

    <p class="duz" xml:lang="tr"><span class="duz">Bugün ne kadar biliyor musunuz; 11 004 kilometre!</span></p>

    <p class="duz" xml:lang="tr"><span class="duz">1950’den sonra topu topu 2 000 kilometreyi bile bulmayan demiryolu yapıldı.</span></p>

    <p class="duz" xml:lang="tr"><span class="duz">ABD’nin isteği üzerine Türkiye demiryolu değil karayolu yaptı. Hâlâ da yapıyor.</span></p>

    <p class="duz" xml:lang="tr"><span class="duz">Solcular demiryolu, toplu taşıma dedikçe; demiryolu komünistlerin, karayolları ise sağcıların simgesi haline getirildi!</span></p>

    <p class="duz" xml:lang="tr"><span class="duz">Ve mesele “takım tutmaya” dönüştürüldü. Ülke gerçekleri hiç göz önüne alınmadı. Doğru dürüst planlama yapılmadı.</span></p>

    <p class="duz" xml:lang="tr"><span class="duz">İşte bu noktada 68 Kuşağı’nın köprüye karşı çıkış gerekçesi aslında Türkiye’nin bugün yoğun olarak tartıştığı bir konuyla yakından ilgiliydi: Kürt açılımı.</span></p>

    <p class="duz-ilk-paragraf" xml:lang="tr"><span class="duz">Kısa bir süre önce kaybettiğimiz usta yazar Demirtaş Ceyhun gibi aydınlar, Boğaz Köprüsü’ne harcanan parayla, Güneydoğu’da okulsuz köy kalmayacağını ileri sürdüler. Sloganları, “Boğaz’a değil, Zap’a köprü” idi.</span></p>

    <p class="duz" xml:lang="tr"><span class="duz">Solcular meselenin ekonomik yönüyle de ilgiliydiler. Sadece İstanbul gibi metropoller değil, başta Güneydoğu olmak üzere ülkenin yoksul bölgeleri de kalkındırılmalıydı. Halbuki bölgeler arasındaki uçurum giderek açılıyordu. Bu talep, aslında bugün tartıştığımız Kürt açılımıydı.</span></p>

    <p class="duz" xml:lang="tr"><span class="duz">Aydınların Kürt sorununun temel nedenlerinden gördüğü yoksulluğu ilk dile getiren de o yıllarda kurulan Türkiye İşçi Partisi’ydi.</span></p>

    <p class="duz" xml:lang="tr"><span class="duz">TİP, Kürt sorununu ele alıp somut öneriler sunan, “Doğu Mitingleri”nde talepleri dile getiren bir partiydi.</span></p>

    <p class="duz" xml:lang="tr"><span class="duz">Sonra ne oldu: Kürt açılımını dile getiren bu ilk parti, 12 Mart 1971 askeri darbesiyle kapatıldı. (Bugün bazıları çıkıp solcuların Kürt sorunuyla ilgilenmediklerini söyleyecek kadar tarih bilgisinden yoksunlar.) Neyse dönelim köprü meselesine…</span></p>

    <p class="duz" xml:lang="tr"><span class="duz">İstanbul’da köprüye hayır deyip Hakkâri’de okul isteyen solcular kampanyalarını bir eylemle Türkiye’ye duyurdular. Zap Suyu’nun zapt edilemeyen suları üzerine köprü yapmak için kolları sıvadılar.</span></p>

    <p class="duz" xml:lang="tr"><span class="duz">İstanbul, Ankara ve İzmir üniversitelerinin mühendislik bölümünde okuyan öğrenciler Hakkâri’ye gittiler. O zorlu şartlarda Zap Suyu’na köprü yaptılar.</span></p>

    <p class="duz" xml:lang="tr"><span class="duz">Bu yerin seçilmesinin nedeni; Zap Suyu’nu aşıp okula gidemeyen öğrencilerin okuyabilmelerini sağlamaktı. Zap’a köprüyü kendi olanaklarıyla yapan devrimci öğrencilerin bir de sürprizleri vardı. Yaptıkları köprü aynı Boğaziçi Köprüsü’nün prototipiydi!</span></p>

    <p class="duz-ilk-paragraf" xml:lang="tr"><span class="duz">Üniversite öğrencilerinin binlerce kilometre uzaklıktan gelip Zap’a köprü yapması Hakkârili köylüleri çok heyecanlandırdı.</span></p>

    <p class="duz" xml:lang="tr"><span class="duz">Yıllarca devletin sadece güvenlik güçlerini gören yöre halkı, üniversite öğrencilerine kucak açtı. Lokmalarını paylaştılar. Gazeteler öğrencilerin köprü çalışmalarını hemen her gün okurlarına duyurdular.</span></p>

    <p class="duz" xml:lang="tr"><span class="duz">Sonunda köprü yapımı bitti. Yapılan köprüye “Devrimci Gençlik Köprüsü” adı verildi. Hakkâriler bu adı pek kullanmadılar; onlara göre köprünün adı “Deniz Gezmiş Köprüsü” idi.</span></p>

    <p class="duz" xml:lang="tr"><span class="duz">İdealist devrimci gençlerin bin bir emekle yaptıkları köprünün başına sonra ne geldi biliyor musunuz?</span></p>

    <p class="duz" xml:lang="tr"><span class="duz">Köprü, 1999 yılında kimliği belirsiz kişiler tarafından havaya uçuruldu!</span></p>

    <p class="duz" xml:lang="tr"><span class="duz">Yani İstanbul’da köprüye evet diyenler, Zap Suyu’nda köprü istemiyordu!</span></p>

    <p class="duz-ilk-paragraf" xml:lang="tr"><span class="duz">Ne tesadüf değil mi?</span></p>

    <p class="duz" xml:lang="tr"><span class="duz">Türkiye bugünlerde Kürt açılımı ve Boğaz’a yapılacak üçüncü köprüyü tartışıyor.</span></p>

    <p class="duz" xml:lang="tr"><span class="duz">Ne diyordu 68 kuşağı? “İstanbul”a köprü değil Hakkâri’ye okul yapın! Ülke kaynaklarını yurdun her köşesine dağıtın. Yoksulluğu ortadan kaldırın.”</span></p>

    <p class="duz" xml:lang="tr"><span class="duz">Şimdi gelin yazımızın başına gidelim.</span></p>

    <p class="duz" xml:lang="tr"><span class="duz">Bodrum Torba’daki denizde yapılan tartışmaya dönelim: “68 Kuşağı Türkiye’ye zarar mı verdi?”</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Türkiye’nin en temel sorunlarından biri, köksüzlüktür.</span></p>

    <p class="duz" xml:lang="tr"><span class="duz">Kuşaklar arasında bilgi-tecrübe aktarımı yaşanamıyor. Hadi meseleyi Osmanlı dönemine kadar götürmeyelim, son yarım asra bakalım.</span></p>

    <p class="duz" xml:lang="tr"><span class="duz">Askeri darbeler bu mirası sürekli engelledi. Birikimli sol kadroların üzerinden buldozer gibi geçtiler. Böylece, 1950 kuşağı 68 kuşağına; 68 kuşağı, 70 kuşağına; 70 kuşağı 80 kuşağına bilgi ve tecrübe aktarımı yapamadı.</span></p>

    <p class="duz" xml:lang="tr"><span class="duz">Her kuşak meseleyi kavramaya yeni baştan başladı. Bu durum birçok hatanın yapılmasına neden oldu, yeni fikirlerin doğmasını engelledi. Kaybeden Türkiye oldu.</span></p>

    <p class="duz" xml:lang="tr"><span class="duz">Bugün yaşadığımız düşünce kısırlığının özü budur. Politikadan kültürel hayata kadar her alanda görmeye başladığımız vasatlığın, yüzeyselliğin sebebi budur.</span></p>

    <p class="duz" xml:lang="tr"><span class="duz">Bu nedenle; gerek İstanbul’a üçüncü köprüyü inşaya hazırlanan, gerekse Kürt açılımı yapmaya çalışan siyasi düşüncenin her iki olayda da meseleyi eline yüzüne bulaştırması, bilgi birikimi ve politik tecrübesinin olmamasındandır.</span></p>

    <p class="duz" xml:lang="tr"><span class="duz">“İstanbul’a köprü değil Hakkâri’ye okul yapın” mesajını bugün bile hâlâ kavrayabilmiş görünmüyorlar.</span></p>

    <p class="duz" xml:lang="tr"><span class="duz">Hâlâ, elleri parçalanarak Zap Suyu’na köprü yapan solcuların, köprüye karşı olduklarını söyleyebiliyorlar.</span></p>

    <p class="duz" xml:lang="tr"><span class="duz">Hâlâ meseleyi “Tanzimat Fermanı-Islahat Fermanı”yla çözebileceklerini sanıyorlar.</span></p>

    <p class="duz" xml:lang="tr"><span class="duz">Temel sorunun ekonomik olduğunu görmek istemiyorlar. “Kürt sorununu ağalara, şeyhlere, şıhlara dayanarak, ‘din kardeşliğiyle’ çözemezsiniz” diyerek Hakkâri’ye gidip köprü kuran solcular için, hâlâ “Bunlar köprüye de karşıydı” diyebiliyorlar.</span></p>

    <p class="duz" xml:lang="tr"><span class="duz">Öyle sanmaya devam etsinler. Ve; yazsınlar üç sütun üstüne kapkara haykıran puntolarla: “Solcular Boğaz’a köprü yapılmasına karşı çıkmaya devam ediyor!..”</span></p>

    <p class="baslik-3" xml:lang="tr"><span class="duyuru-baslik">Halkların Kardeşliği Mezarlığı</span></p>

    <p class="duz" xml:lang="tr"><span class="duz">Bugün bazı liberal solcular, antiemperyalist duruşun Türkiye solunu ulusalcı bir kimliğe büründürerek sağcılaştırdığını yazıyor. Ne yazık ki buna bazı Kürt aydınları da destek veriyor.</span></p>

    <p class="duz" xml:lang="tr"><span class="duz">Demek antiemperyalizm sağcılık öyle mi?</span></p>

    <p class="duz" xml:lang="tr"><span class="duz">Daha bizim aydınımız “emperyalizm teorisinin” Marx’a ait olduğunu sanıyor. Lenin’in</span> <span class="italik">Kendi Kaderini Tayin Hakkı</span> <span class="duz">kitabını bile okuduğu meçhul! New Yorklu neo-conların ağzıyla konuşuyor. Bu nedenle hiç teorik tartışmalara girecek değilim. Somut olaylar daha öğretici.</span></p>

    <p class="duz" xml:lang="tr"><span class="duz">Bir grup 68’li solcu Hakkâri’ye köprü yaparken bir grubu da Filistin halkının yanında olmak için oraya gidiyordu.</span></p>

    <p class="duz" xml:lang="tr"><span class="duz">Niye yapıyordu bunu?</span></p>

    <p class="duz" xml:lang="tr"><span class="duz">Demek Filistin halkının yardımına koşan antiemperyalist Deniz Gezmiş sağcıydı, öyle mi?</span></p>

    <p class="duz" xml:lang="tr"><span class="duz">Bunu söyleyenler Türk’ü ve Kür’tüyle Filistin’de can veren sekiz devrimciden de mi utanmıyorlar?..</span></p>

    <p class="duz" xml:lang="tr"><span class="duz">Onlar…</span></p>

    <p class="duz" xml:lang="tr"><span class="duz">Gençtiler. İdealisttiler. Romantiktiler. Maceracıydılar. Namluya sürülmüş kurşun gibiydiler.</span></p>

    <p class="duz" xml:lang="tr"><span class="duz">Filistin’e gitmek, gerilla eğitimi almak, yepyeni bir dünya kurmak düşleriydi…</span></p>

    <p class="duz-ilk-paragraf" xml:lang="tr"><span class="duz">Tarih, 21 şubat 1973.</span></p>

    <p class="duz" xml:lang="tr"><span class="duz">Yer, Lübnan Trablusşam şehri yakınlarındaki Nahr el Bared kampı.</span></p>

    <p class="duz" xml:lang="tr"><span class="duz">Saat 01.00’e geliyor.</span></p>

    <p class="duz" xml:lang="tr"><span class="duz">Nöbetçi komutan Bora Gözen, arkadaşlarının uyuduğu barakaya girdi. Sessiz olmaya, bir yerlere çarpmamaya özen gösterdi. Kampın genel kuralıydı: Olası bir İsrail saldırısına hedef olmamak için akşam karanlık bastırınca tüm ışıklar söndürülüyordu.</span></p>

    <p class="duz" xml:lang="tr"><span class="duz">Gün boyu ölesiye koşan, yakın dövüş eğitimi alan arkadaşları derin uykudaydı. Bora Gözen kampın deniz kıyısında nöbeti devralacak arkadaşı Faik Bulut’u dürterek uyandırdı. Arkadaşının uyandığını görünce geldiği gibi sessizce kampın nizamiye kapısındaki görev yerine gitti…</span></p>

    <p class="duz" xml:lang="tr"><span class="duz">Kampın deniz kıyısındaki nöbetinin son dakikalarını geçiren Ali Kiraz elindeki silahıyla, gözünü denizden ayırmadan sahilde bir aşağı bir yukarı gidip geliyordu. Denizde tek bir kıpırtı yoktu…</span></p>

    <p class="duz" xml:lang="tr"><span class="duz">Kampta on bir genç devrimci kalıyordu. Hemen hepsi Türkiye İhtilalci İşçi Köylü Partisi (TİİKP) mensubuydu.</span></p>

    <p class="duz" xml:lang="tr"><span class="duz">Örgüt, 1970’li yıllarda Filistin Demokratik Halk Kurtuluş Cephesi ile temasa geçmiş, Filistin’e gönderilecek militanlarının askeri eğitim görmeleri hususunda anlaşmaya varmıştı.</span></p>

    <p class="duz" xml:lang="tr"><span class="duz">Örgütün Nahr el Bared dışında ayrıca Golan Tepeleri ve Reşadiye olmak üzere iki kampı daha vardı.</span></p>

    <p class="duz" xml:lang="tr"><span class="duz">Bugünün ünlü bazı isimleri o günlerde bu kamplardaydılar: Cengiz Çandar, Şahin Alpay, Ömer Özerturgut, Atıl Ant, Sabetay Varol gibi…</span></p>

    <p class="duz-ilk-paragraf" xml:lang="tr"><span class="duz">Faik Bulut da birçok arkadaşı gibi kaçak yollardan Kamışlı-Şam-Beyrut yolunu takip ederek kampa ulaşmıştı.</span></p>

    <p class="duz" xml:lang="tr"><span class="duz">01.00-03.00 nöbeti onundu.</span></p>

    <p class="duz" xml:lang="tr"><span class="duz">Çarçabuk giyindi. Barakadan çıktı. Gecenin serinliği yüzüne çarptı. Gökyüzünde ne çok yıldız vardı…</span></p>

    <p class="duz" xml:lang="tr"><span class="duz">Nöbet yerine doğru birkaç adım atmıştı ki, ardı ardına patlamalar oldu. Kamp deniz tarafından havan topuyla dövülüyordu. Kendini pis suların bulunduğu arka attı. Silahsızdı…</span></p>

    <p class="duz" xml:lang="tr"><span class="duz">Silaha alışmak için gece gündüz silahlarıyla yatıp kalkıyorlardı. Ancak eğitim sürecinin sonuna gelmişlerdi. Kampı bir iki gün içinde boşaltıp Almanya’ya Türk işçilerini örgütlemeye gideceklerdi. Filistinli komutanlar ve eğitmenler kamptan ayrılmışlardı. Bu nedenle kampta pek silahları, cephaneleri de yoktu; sadece dört uzun menzilli silahları ve bir mitralyözleri vardı.</span></p>

    <p class="duz" xml:lang="tr"><span class="duz">İlk ölenler kamp komutanı Bora Gözen ile deniz kıyısında nöbet tutan Ali Kiraz oldu. Karşılık bile vermeye fırsat bulamamışlardı…</span></p>

    <p class="duz" xml:lang="tr"><span class="duz">Deniz açıklarında bulunan İsrail Deniz Kuvvetleri Komutanlığı’na ait savaş gemisi kampa ve çevresine bomba yağdırıyordu.</span></p>

    <p class="duz" xml:lang="tr"><span class="duz">İsrail’in tek hedefi Türk devrimcilerin bulunduğu kamp değildi. Kampın doğusunda bulunan Filistin mülteci kampı da bombalanıyordu. Mülteci çocukların gittiği okul ve sağlık ocağı da hedefler arasındaydı.</span></p>

    <p class="duz" xml:lang="tr"><span class="duz">Barakada sekiz kişiydiler.</span></p>

    <p class="duz" xml:lang="tr"><span class="duz">Bomba sesleriyle yataklarından fırladılar. Şarapnel parçalarından kurtulmak için önce barakadan çıkmayı düşündüler. Ama dışarısı cehennem gibiydi. Yatakları pencerelere yığdılar.</span></p>

    <p class="duz" xml:lang="tr"><span class="duz">Önce bunu Lübnan ordusu ile Filistinliler arasında bir çatışma sandılar. Ancak genelde onların çatışmaları gündüz başlayıp gece bitiyordu. O halde? İsrailliler miydi yoksa?</span></p>

    <p class="duz" xml:lang="tr"><span class="duz">Bu arada ellerindeki mitralyözü kurmaya çalıştılar. Telaştan ve heyecandan mı ne, tüm öğrendiklerini unutmuşlardı sanki. Tecrübesizdiler.</span></p>

    <p class="duz" xml:lang="tr"><span class="duz">Oysa onca öğrenci gösterilerinde bulunmuşlar, polislerle taşlı sopalı çatışmalara girmişler ve Filistin’e gelip askeri eğitim almışlardı. Ama bunlar şimdi yaşadıklarından çok farklıydı; böylesiyle ilk kez karşılaşıyorlardı. Bıyıkları terleyeli kaç yıl olmuştu ki; hepsi gencecikti. Büyük olan sadece düşleriydi…</span></p>

    <p class="duz-ilk-paragraf" xml:lang="tr"><span class="duz">Yarım saattir süren bombalama durdu. Baraka isabet almamıştı. Türk devrimciler tam kurtulduk sevincini yaşayacakken bu kez baraka yaylım ateşine tutuldu.</span></p>

    <p class="duz" xml:lang="tr"><span class="duz">Savaş gemisi atışı bırakmıştı. Çünkü İsrail komandoları kampın çevresine sokulmaya başlamışlardı. Ellerindeki otomatik silahlarla barakayı delik deşik ettiler. İçeriden artık ne ateş ediliyor ne de bir ses çıkıyordu. İki İsrailli komando barakaya yaklaşıp içeriye el bombaları fırlattı.</span></p>

    <p class="duz" xml:lang="tr"><span class="duz">İçeridekilerin öldüğünden emin olunca barakadan uzaklaştılar.</span></p>

    <p class="duz" xml:lang="tr"><span class="duz">Bu ağır saldırıya rağmen barakadan iki kişi kurtulmayı başaracaktı. Ancak…</span></p>

    <p class="duz" xml:lang="tr"><span class="duz">Cafer Topçu, Kerim Öztürk, Ahmet Özdemir, Yücel Özbek, Gürol İlban ve Şükrü Öktü can verecekti…</span></p>

    <p class="duz" xml:lang="tr"><span class="duz">Faik Bulut’un kafasında tek düşünce vardı: Silah bulmak.</span></p>

    <p class="duz" xml:lang="tr"><span class="duz">Bombalama bitince kendini koruduğu dalgakıranların arkasından sürüklenerek, emekleyerek sağlık ocağı binasına gitti. Buraya da iki top mermisi isabet etmişti. Duvarlarının yarısı çökmüştü. Kimsecikler yoktu.</span></p>

    <p class="duz" xml:lang="tr"><span class="duz">Sağlık ocağının arkasındaki sokaklara daldı. Yollarda birkaç ölü Filistinli milis gördü. Sokaklarda ölüm sessizliği vardı. Bir iki evin kapısını çaldı. Kimse cevap vermedi.</span></p>

    <p class="duz" xml:lang="tr"><span class="duz">Bu sırada sokakta bir G-3 makineli tüfek buldu. Şarjörü doluydu. Silahı kapıp kampa doğru koşmaya başladı. Tam o anda…</span></p>

    <p class="duz" xml:lang="tr"><span class="duz">15-20 İsrailli komandonun kendine doğru geldiğini gördü. İsrailli askerler onu fark etmemişti. Yaklaştıkları sırada tetiğe basıp şarjörü boşalttı. Kaç kişi öldü, kaç kişi yaralandı bunu hiçbir zaman öğrenemedi.</span></p>

    <p class="duz" xml:lang="tr"><span class="duz">Kaçmaya çalışırken iki kurşun yedi. Düşmedi. Arkadaşlarının bulunduğu kampa doğru koşmaya çalıştı.</span></p>

    <p class="duz" xml:lang="tr"><span class="duz">Bir yandan da aklına bin bir türlü soru geliyordu.</span></p>

    <p class="duz" xml:lang="tr"><span class="duz">Bir iki gün içinde kampı terk edeceklerini İsrailliler nereden biliyordu?</span></p>

    <p class="duz" xml:lang="tr"><span class="duz">Kendilerinden hemen önce kampta bulunan ve kendilerine “Kuvay-ı Milliye” adını veren devrimci grup Türkiye’ye girer girmez silahlarıyla birlikte yakalanmıştı. Onları kim ihbar etmişti?</span></p>

    <p class="duz" xml:lang="tr"><span class="duz">Kafası allak bullak olmuştu…</span></p>

    <p class="duz" xml:lang="tr"><span class="duz">Barakaya ulaştığında, daha birkaç saat önce sohbet edip güldüğü arkadaşlarının vahşet görüntüleriyle karşılaştı. Kiminin başı yoktu, kiminin ayağı, eli. İsrailli askerler, öldüklerinden emin olmak için hepsini karınlarından süngülemişti.</span></p>

    <p class="duz" xml:lang="tr"><span class="duz">Faik Bulut enkaz içinde silah ararken üç kurşun daha yedi. Yığılıp kaldı. Artık kaçacak gücü kalmamıştı.</span></p>

    <p class="duz" xml:lang="tr"><span class="duz">Yanına iki İsrailli asker yaklaştı. Kafasına yediği iki dipçik darbesiyle kendinden geçti.</span></p>

    <p class="duz-ilk-paragraf" xml:lang="tr"><span class="duz">İsrail’in sabaha kadar süren saldırısında sekiz Türk devrimci öldü. “Öldüler” denilerek bırakılan barakadan iki kişi sağ kurtulmayı başardı. Faik Bulut ise İsrail’e götürüldü ve 7 yıl 2 aya mahkûm edildi.</span></p>

    <p class="duz" xml:lang="tr"><span class="duz">Ölen sekiz Türk devrimci Filistin’deki “Enternasyonalizm ve Halkların Kardeşliği Mezarlığı”na defnedildi.</span></p>

    <p class="duz" xml:lang="tr"><span class="duz">Ve yıllar içinde; Lübnan İç Savaşı ve İsrail bombalarıyla bu mezarlık da tahrip oldu. Türk devrimcilerinin mezarlarının nerede bulunduğu bilinmez hale geldi…</span></p>

    <p class="duz-ilk-paragraf" xml:lang="tr"><span class="duz">Bizim tarihimizde acı çoktur…</span></p>

    <p class="duz" xml:lang="tr"><span class="duz">Nahr el Bared kampının sorumlusu Bora Gözen öldürüldüğünde 30 yaşındaydı. İstanbul Teknik Üniversitesi Maden Fakültesi mezunuydu. Çocukluğundan beri babası gibi mühendis olmak istiyordu. Başarmıştı. Ancak artık yeni düşlerinin peşinden koşmak istiyordu…</span></p>

    <p class="duz" xml:lang="tr"><span class="duz">Fahriye Gözen oğlunu kaybettiğinde 51 yaşındaydı. Ankara Yüksek Öğrenim Kız Öğrenci Yurdu’nun müdiresiydi. Biricik oğlunun Filistin’de öldürüldüğünü ilk kez yaklaşık on yıl sonra, 1982’de duydu. İnanmadı. Ona, Bora Gözen’in yurtdışında kaçak yaşadığı söylenmişti.</span></p>

    <p class="duz" xml:lang="tr"><span class="duz">Ne yapacağını, bu gerçekle nasıl yaşayacağını bilemedi. “İnanamadım” adlı şiirini yazdı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ama o günden beri,</span></p>

    <p class="alinti" xml:lang="tr"><span class="dar-paragraf-duz">Yedi Temmuz Sekseniki</span></p>

    <p class="alinti" xml:lang="tr"><span class="dar-paragraf-duz">Ben, ben değilim.</span></p>

    <p class="alinti" xml:lang="tr"><span class="dar-paragraf-duz">Seni bir yerlerde sanmak,</span></p>

    <p class="alinti" xml:lang="tr"><span class="dar-paragraf-duz">düşünmek,</span></p>

    <p class="alinti" xml:lang="tr"><span class="dar-paragraf-duz">ummak,</span></p>

    <p class="alinti" xml:lang="tr"><span class="dar-paragraf-duz">beklemek,</span></p>

    <p class="alinti" xml:lang="tr"><span class="dar-paragraf-duz">inanmak, inanmaktı yaşamak…</span></p>

    <p class="alinti-son-paragraf" xml:lang="tr"><span class="dar-paragraf-duz">Şimdi ben, neylerim?</span></p>

    <p class="duz" xml:lang="tr"><span class="duz">Fahriye Gözen yine bir şiirinde dediği gibi oğlunun “yokluğunu yudum yudum yüklendi.” Ancak yakın çevresi “Örgüt gizliliği vardır, şimdi askeri darbe dönemi, kaçak yaşadığı bilinmesin diye bunu belki de mahsus söylüyorlardır” diye avutmaya çalıştılar.</span></p>

    <p class="duz" xml:lang="tr"><span class="duz">İçinde küçük de olsa bir “acaba” sorusu doğdu.</span></p>

    <p class="duz" xml:lang="tr"><span class="duz">Fakat 1989 yılında acı gerçekle kesinkes yüzleşmek zorunda kaldı. Eşini kaybetmişti ve mahkeme veraset ilamı istiyordu. Artık gizlilik de, örgüt de kalmamıştı.</span></p>

    <p class="duz" xml:lang="tr"><span class="duz">Ölüm gecesinden kurtulan Faik Bulut’la buluştu. Tüm gerçeği bütün yalınlığıyla anlatmasını istedi. Faik Bulut anlattı. Hiç ağlamadı Fahriye Gözen. Kendine söz vermişti; nice acılar çekmiş oğlunun yakın arkadaşlarının yanında dimdik duracaktı.</span></p>

    <p class="duz" xml:lang="tr"><span class="duz">Ardından Faik Bulut aracılığıyla Ankara’daki Filistin Büyükelçiliği’yle temasa geçti.</span></p>

    <p class="duz" xml:lang="tr"><span class="duz">Evet, artık emindi; biricik oğlu İsrail komandolarının baskınında şehit düşmüştü.</span></p>

    <p class="duz" xml:lang="tr"><span class="duz">Ve ne yazık ki Fahriye Gözen evlat acısına dayanamadı, 2001 yılında vefat etti. Ardında oğluna yazdığı şiirler bıraktı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Adına dizeler, destanlar yazdım.</span></p>

    <p class="alinti" xml:lang="tr"><span class="dar-paragraf-duz">Yittiğin toprakları bir bir aradım.</span></p>

    <p class="alinti" xml:lang="tr"><span class="dar-paragraf-duz">Toyluğuna, gençliğine doyamadığım</span></p>

    <p class="alinti" xml:lang="tr"><span class="dar-paragraf-duz">Özgürlük diye diye namerde mi çattın?</span></p>

    <p class="alinti" xml:lang="tr"><span class="dar-paragraf-duz">Dağ, taş, ova, bayır bugün gezerim.</span></p>

    <p class="alinti" xml:lang="tr"><span class="dar-paragraf-duz">Derdime acılar, dertler eklerim.</span></p>

    <p class="alinti" xml:lang="tr"><span class="dar-paragraf-duz">Dostlar, aklın yiter gel, etme derler.</span></p>

    <p class="alinti-son-paragraf" xml:lang="tr"><span class="dar-paragraf-duz">Sensiz aklı, fikri gayrı neyleyeyim?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="baslik-3" xml:lang="tr"><span class="duyuru-baslik">Neoliberaller cemaatin korumasında</span></p>

    <p class="duz" xml:lang="tr"><span class="duz">Solcuları dışlayanlar kimlerle işbirliği yapıyor?</span></p>

    <p class="duz" xml:lang="tr"><span class="duz">Fethullah Gülen cemaatiyle…</span></p>

    <p class="duz" xml:lang="tr"><span class="duz">Fethullah Gülen’in onursal başkanı olduğu Gazeteci ve Yazarlar Vakfı tarafından düzenlenen Abant Platformu, 4-6 temmuz 2008 tarihlerinde “Kürt Sorunu: Barışı ve Geleceği Birlikte Aramak” adlı bir toplantı gerçekleştirdi.</span></p>

    <p class="duz" xml:lang="tr"><span class="duz">Bir yıl sonra benzer bir toplantıyı 15-16 şubat 2009’da Kuzey Irak’taki Erbil’de gerçekleştirdi.</span></p>

    <p class="duz" xml:lang="tr"><span class="duz">İlişki yeni kurulmadı. Cemaatin Kuzey Irak’ta okulları var; bu okullarda Barzani ve Talabani’nin de yakınları öğrenim görüyor!</span></p>

    <p class="duz" xml:lang="tr"><span class="duz">Bu ilişkiler nedense Türkiye’de medyanın pek ilgisini çekmiyor!</span></p>

    <p class="duz" xml:lang="tr"><span class="duz">Oysa bakınız bir Alman gazeteci ne yazıyor:</span></p>

    <p class="duz" xml:lang="tr"><span class="duz">Almanya’da yayımlanan</span> <span class="italik">Junge Welt</span> <span class="duz">isimli gazete, Fethullah Gülen’le ilgili çarpıcı bir yazıya yer verdi. Gazeteci Nick Brauns’un kaleme aldığı yazı, Gülen’le ilgili ilginç ifadeler içeriyor. (18.7. 2009)</span></p>

    <p class="duz" xml:lang="tr"><span class="duz">Gülen hareketinin 12 Eylül darbesinden sonra, radikal sol ve Kürt hareketine karşı bir güç olarak kullanılmak üzere askeri yönetim tarafından desteklendiğini söyleyen Nick Brauns, bunun sebebini de şöyle anlatıyor: “Çünkü Gülen, Said-i Kürdi olarak da isimlendirilen ilham kaynağı Nursi olan Kürt milliyetçiliğinin yerine bir Türkiye milliyetçiliği getirmişti”</span></p>

    <p class="duz" xml:lang="tr"><span class="duz">Alman gazeteci Brauns’un dikkatini bakın hangi konu çekiyor:&nbsp;“Gülen hareketine bağlı özel televizyon Samanyolu’nda yayınlanan ‘Tek Türkiye’ isimli dizi Türk toplumunun Kürtlere karşı kışkırtılmasına hizmet ediyor. Söz konusu dizide bir Türkçe öğretmeni bir Kürt köyünü modernleştirmeyi çalışıyor. Gerici olarak yansıtılan köylüler dizide dinsiz, domuz eti yiyen PKK’lıların etkisindeler.”</span></p>

    <p class="duz" xml:lang="tr"><span class="duz">Sonra soruyor; peki cemaat bu noktadar birdenbire “Kürt açılımı”na nasıl geldi? Güzel soru…</span></p>

    <p class="duz" xml:lang="tr"><span class="duz">Kürt aydınları ise bu soruyu sormuyorlar; aksine cemaat-Barzani işbirliğinin arkasındaki güçten hiç rahatsız değiller.</span></p>

    <p class="duz" xml:lang="tr"><span class="duz">Barzani’nin yayın organlarından</span> <span class="italik">Serbestì</span> <span class="duz">dergisinin ekim 2002 tarihli sayısında bakın ne yazıyorlar:</span></p>

    <p class="alinti-ilk-paragraf" xml:lang="tr"><span class="dar-paragraf-duz">“Bu yönüyle günümüz, Kürtlerin bu özgürleşme talepleriyle çok denk düşen bir konjonktürden geçiyor.” (Şerafettin Elçi, s. 50)</span></p>

    <p class="alinti" xml:lang="tr"><span class="dar-paragraf-duz">“Saddam da, elde ettiği en ufak bir fırsatta hemen kimyasal silah üretimine girişiyor ve yakayı da ele veriyor.” (Ümit Fırat, s. 52)</span></p>

    <p class="alinti" xml:lang="tr"><span class="dar-paragraf-duz">“Saddam gittiği zaman Arafat da gider, Arafat gittiği zaman Şaron da gider; Arafat gibi bir diktatör, hesap vermesi gereken bir kişi hâlâ Filistinlilerin başındaysa, bunun çok doğal bir alternatifi olarak, İsraillilerin başında da Şaron gibi bir adam olur.” (Ümit Fırat, s. 52)</span></p>

    <p class="alinti" xml:lang="tr"><span class="dar-paragraf-duz">“Kürtler de Bağdat yönetiminden ayrılarak ‘artık biz de ayrı devlet kurmak ve ayrı yaşamak istiyoruz’ diyorlarsa, buna uluslararası planda da, hukukta da hakları vardır.” (Ümit Fırat, s. 54)</span></p>

    <p class="alinti" xml:lang="tr"><span class="dar-paragraf-duz">“Dünyanın ABD gibi bir gücün hakemliğine ihtiyacı var.” (Mehmet Emin Sever, s. 31)</span></p>

    <p class="alinti-son-paragraf" xml:lang="tr"><span class="dar-paragraf-duz">“Oysa orada bağımsız bir devlet kurulsa ne olur? Bunun Türkiye’ye zararı değil, yararı olur.” (Haşim Haşimi, Dönemin ANAP milletvekili s. 23)</span></p>

    <p class="duz" xml:lang="tr"><span class="duz">Dergi kapağındaki Türkiye haritası bölünmüş görülüyor. Türkiye’nin Batı tarafı AB bayrağıyla kaplı; İran ile Irak Kürtlerinin üzerine ise ABD bayrağı yerleştirilmişti!</span></p>

    <p class="duz" xml:lang="tr"><span class="duz">Alt başlıkta, “Demokratik Bir Kürdistan’a Yönelik Adımlar” yazıyordu.</span></p>

    <p class="duz" xml:lang="tr"><span class="duz">Meselenin özünü Yaşar Kaya’nın yazdığı ortaya dökülüyordu aslında:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Keşke Kürtler İsrail kadar olsalar. Bir Arnavutluk, bir Yugoslavya, bir Suriye olacağına bir İsrail olsun ve ABD gibi bir müttefiki olsun yeter.<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz-ilk-paragraf" xml:lang="tr"><span class="duz">Bu bölüme “Kürt açılımı” ile başladık onunla bitirelim.</span></p>

    <p class="duz" xml:lang="tr"><span class="duz">Odatv’den Mehmet Ali Güller önemli bir ayrıntıya dikkat çekiyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">AKP’nin “Kürt açılımı”yla birlikte her ne kadar koordinatör sıfatıyla İçişleri Bakanı Beşir Atalay ön plana çıktıysa da, konuyla ilgili en önemli isim, kuşkusuz, AKP’nin iktidara geldiği günden bu yana dış politikasına hükmeden isimlerden Ahmet Davutoğlu’dur. Davutoğlu, Kürt meselesini,</span> <span class="dar-paragraf-italik">Stratejik Derinlik</span> <span class="dar-paragraf-duz">isimli kitabının, “Küresel ve Bölgesel Dengeler Açısından Kürt Meselesi, Kuzey Irak ve Türkiye” başlıklı bölümünde ele almış. Dışişleri Bakanı Davutoğlu, on yedi sayfalık bölümde özetle ve döne döne tek şeyi savunuyor. Davutoğlu’na göre, Irak’ın kuzeyi, Türkiye’ye bağlanmalı!</span></p>

    <p class="alinti" xml:lang="tr"><span class="dar-paragraf-duz">Davutoğlu, makalesinin girişinde Kuzey Irak’ın önemini analiz ettikten hemen sonra, şu tarihi(!) saptamayı yapıyor: “Geçiş bölgesi açısından bu derece önemli bir konuma sahip olan bu coğrafyanın bir iç jeopolitik bütünlük oluşturamamasının en önemli sebebi doğrudan bir deniz bağlantısının olmayışıdır. Bu da bu coğrafyanın deniz bağlantısı olan bir bölge ülkesiyle bütünleşmesini kaçınılmaz kılmaktadır.” (s. 438)</span></p>

    <p class="alinti" xml:lang="tr"><span class="dar-paragraf-duz">Yani, Bakan Davutoğlu, ABD’nin uzun yıllardır Türkiye’ye dayattığı ancak TSK’ya kabul ettiremediği “Türkiye himayesinde Kürdistan” planını dile getiriyor. Ve ekliyor: “Küresel ölçekli büyük bir gücün güvenlik garantisi bile bu coğrafyanın bağımsız bir jeopolitik alan oluşturması için yeterli olamaz.” (s. 438)</span></p>

    <p class="alinti" xml:lang="tr"><span class="dar-paragraf-duz">Yani Bakan Davutoğlu, “ABD’nin garantisi bile Kürdistan’ın bağımsızlığını güvenceye alamaz” diyor. Ve sürdürüyor:&nbsp;“Bunun farkında olan büyük güçler de bölgesel güçler ile olan ilişkilerinde bu olguyu önemli bir parametre olarak gündemde tutmaktadır.” (s. 438)</span></p>

    <p class="alinti" xml:lang="tr"><span class="dar-paragraf-duz">Yani Bakan Davutoğlu’na göre ABD, Türkiye ile ilişkisinde bu durumu göz önünde bulundurmaktadır.</span></p>

    <p class="alinti-ilk-paragraf" xml:lang="tr"><span class="dar-paragraf-bold">“Irak’ın parçalanması kaçınılmaz!”</span></p>

    <p class="alinti" xml:lang="tr"><span class="dar-paragraf-duz">Dışişleri Bakanı Davutoğlu, daha ABD’nin Irak işgalinden bile önce, gayet yalın bir halde, Irak’ın parçalanması gerektiğini yazıyor: “Artık kronikleşen iki belirsizlik alanı olan Filistin ve Irak’ın siyasi egemenlik alanıyla ilgili net düzenlemeler yapılmaksızın Ortadoğu’da cari uluslararası hukuk sınırları ile de facto durum arasındaki gerilimin giderilmesi mümkün değildir.” (s. 442)</span></p>

    <p class="alinti" xml:lang="tr"><span class="dar-paragraf-duz">“… egemenlik alanı ile bölünmüşlük arasında hassas bir dengede gidip gelen Irak’ın statüsü ile birlikte Güney ve Kuzey Irak’ta bu belirsizlik döneminde ortaya çıkan statüsüz yapıların geleceğinin netleşmesidir.” (s. 442)</span></p>

    <p class="alinti" xml:lang="tr"><span class="dar-paragraf-duz">Bu arada Ahmet Davutoğlu’nun bu satırları, 2001 yılından önce yazdığının altını çizelim! İlk baskısı nisan 2001’de yapılan</span> <span class="dar-paragraf-italik">Stratejik Derinlik</span> <span class="dar-paragraf-duz">kitabı piyasaya çıktığında ne “11 Eylül” yaşanmıştı ne de ABD Irak’a saldırmıştı!</span></p>

    <p class="alinti" xml:lang="tr"><span class="dar-paragraf-duz">Türkiye’nin resmi politikasının “Irak’ın toprak bütünlüğü ve siyasal birliğinin korunması” şeklinde kayda geçirildiği bir dönemde, Davutoğlu açıkça “Irak’ın parçalanması”na taraf olmakta ve kuzey parçasının da Türkiye’ye bağlanmasını talep etmektedir!</span></p>

    <p class="alinti" xml:lang="tr"><span class="dar-paragraf-duz">Bakan Davutoğlu, küresel ölçekli gücüne her sayfasında övgüler dizdiği ABD’nin “stratejik hesabı”nı da ilan etmektedir:&nbsp;“ABD’nin gerek Kuzey Irak’taki belirsizlik ve iç çekişmelerdeki gerekse Irak’ı fiilen üçe bölen statükodaki uzun dönemli stratejik hesabı ve prensibi açıktır: Bölgeyi mümkün olduğunca daha küçük ölçekli birimlere indirerek bölgesel güç temerküzü gerçekleştirebilecek ülkelerin sayısını azaltmak ve bu küçük ölçekli birimlerin iç çekişme ve ittifaklarını kullanarak müdahil pozisyonunu sürdürebilmek.” (s. 443)</span></p>

    <p class="alinti" xml:lang="tr"><span class="dar-paragraf-duz">Büyük Ortadoğu Projesi (BOP) kapsamında sınırları değiştirilecek 22 ülkenin masaya yatırıldığı 2001 yılında bunları yazan Davutoğlu’na göre, acaba Irak dışında “küçük ölçekli birimlere indirilecek” diğer bölgesel güçler kimlerdir?</span></p>

    <p class="alinti" xml:lang="tr"><span class="dar-paragraf-duz">Davutoğlu, kitabının ilgili bölümünün sonuna doğru, ABD’nin “Türkiye himayesinde Kürdistan” planını bir kez daha ve farklı argümanlarla pazarlamaktadır: “Bugün parçalanmış görünen ve bu parçalanmışlık içinde bölge üzerinde hesap kuran büyük güçlerce istismara açık bir yumuşak karın oluşturan ‘Kürt jeopolitiği’ uzun dönemde aidiyet hissini en yoğun bir şekilde yaşadığı bölgesel bir güçle bütünleşme süreci içine görecektir. Uzun dönemde meselenin odak noktası bölge halkının aidiyet hissini pekiştiren bir kader birliği meşruiyeti ile çözümlenecektir.” (s. 448-449)</span></p>

    <p class="alinti" xml:lang="tr"><span class="dar-paragraf-duz">Yani Bakan Davutoğlu’na göre, Türkiye-İran-Irak ve Suriye’ye dağılmış olan Kürtler, aidiyet duygusunu en kuvvetli hissedecekleri ülkeyle (?) eni sonu birleşecekler. Tabii bu birleşme sırasında diğer üç ülke de bölünmüş olacak!</span></p>

    <p class="alinti" xml:lang="tr"><span class="dar-paragraf-duz">Üstelik Bakan Davutoğlu’na göre “Türkiye, Kürt nüfus barındıran diğer bölge ülkelerine göre önemli avantajlarına sahiptir!” (s. 449)</span></p>

    <p class="alinti" xml:lang="tr"><span class="dar-paragraf-duz">“Büyük Teorisyen” olarak sunulan, müthiş “domino teorisi” (bölgedeki iyi bir gelişmeyi iyi gelişmeler, kötü bir gelişmeyi kötü gelişmeler izler!) en çok satan ABD gazetelerine konu olan Davutoğlu, 2001 yılında işte bunları yazıyor.</span></p>

    <p class="alinti-son-paragraf" xml:lang="tr"><span class="dar-paragraf-duz">Dışişleri Bakanı olarak atanan Ahmet Davutoğlu’nun kitabı ve görüşleri, “ ‘Kürt açılımı’ yerli mi, yabancı mı?” tartışmalarına da ışık tutuyor. (3 eylül 2009)</span></p>

    <p class="duz" xml:lang="tr"><span class="duz">Her şey ortada değil mi?</span></p>

    <p class="duz" xml:lang="tr"><span class="duz">Kürt kapanıdır bunun adı.</span></p>

    <p class="duz" xml:lang="tr"><span class="duz">XX. yüzyıl başında Ortadoğu’yu kanlı cetvelle kesip biçenler, 100 yıl sonra yine aynısını uygulamaya çalışıyorlar. İsrail’in yanına, İsrail’in himayesinde bir Kürdistan kurdurmaya çabalıyorlar. Bunu da Türkleri, Arapları, Kürtleri birbirine kırdırarak yapıyorlar…</span></p>

    <p class="duz-son-paragraf-2" xml:lang="tr"><span class="duz">Bu görevi de, ne yazık ki ne devlet adamlığı tecrübesi ne de tarihsel bilinci olan politikacılar, veriyorlar…</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Barakadan iki devrimci ağır yaralı olarak kurtarıldı. Günlerce hastanede kaldılar.</span></p>

        <p class="dipnotlar" xml:lang="tr"><span class="dipnot">Bunlardan “Küçük Ali” iyileştikten sonra Almanya’ya gitti. 1974 genel affından sonra Türkiye’ye döndü. Ankara Üniversitesi’nde yarım bıraktığı hukuk öğrenimini tamamlayarak avukat oldu. 12 Eylül 1980 askeri darbesinden sonra önce milliyetçi, sonra dinci oldu. Eşini tesettüre soktu. Daha önce içinde bulunduğu sol hareketler hakkında Prof. Aydın Yalçın’ın çıkardığı Forum dergisine yazılar yazdı. Halen Ankara’da yaşıyor. Avukatlık yapıyor.</span></p>

        <p class="dipnotlar" xml:lang="tr"><span class="dipnot">Ölüm tarlasından kurtulan “Kayserili” de 1974 genel affından sonra Türkiye’ye döndü. Malatya-Sivas-Kahramanmaraş yöresinde köy köy dolaşıp saz çalarak hayatını kazandı. 12 Eylül 1980 askeri darbesinden sonra o da hidayete erip İslamcı oldu. Sazı bırakıp kendini tamamen ibadete verdi. İstanbul’a taşındı. Grafiker oldu. Aynı yerde çalışan başörtülü bir kızla hayatını birleştirdi. Halen İstanbul’da yaşıyor ve aynı işi yapıyor.</span></p>

        <p class="dipnotlar" xml:lang="tr"><span class="dipnot">Ve kamptan yaralı olarak esir alınan Faik Bulut, İsrail zindanlarında, çoğu hücrede olmak üzere 7 yıl 2 ay hapis yattı. 18 mart 1980’de Türkiye’ye iade edildi. Filistin’e gittiğinde 22 yaşında, Ankara Gazi Eğitim Fakültesi Resim İş Bölümü öğrencisiydi. Döndüğünde 30 yaşındaydı. İstanbul’da gazetecilik yapmaya başladı. Ardından araştırma kitapları yazdı. Ortadoğu’daki İslami hareketler ve Kürt tarihi konusunda uzmanlaştı. Filistin kampında yaşananları Filistin Rüyası (Kaynak Yayınları) adlı kitabında ayrıntılarıyla anlattı. Halen İstanbul’da yaşıyor; yerli ve yabancı basına makaleler yazıp belgeseller yapıyor. İnandığı yolda yürümeye devam ediyor…</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">http://www.kurdistanpost.com/modules.php?name=News&amp;file=article&amp;sid=4012.</span></p>
      </div>
    </div>
  </div>
</body>
</html>
