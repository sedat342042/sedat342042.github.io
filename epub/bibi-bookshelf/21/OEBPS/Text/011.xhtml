<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>7 Kasım Perşembe ~</h3>

  <p>Hint köyünün ötesinde, ıssız bir sahilde taze ayak izlerine rastladım. Çürümüş yosunların, denizcevizlerinin ve bambuların arasındaki izler beni sahiplerine, pantolonunun paçalarıyla Gemici ceketinin kollarını kıvırmış, düzgünce biçimlendirilmiş bir Sakalı ve kocaman bir şapkası olan, bir çay kaşığıyla cüruflu kumları küreyip büyük bir dikkatle inceleyen bir Beyaz adama götürdü; adam bu işe o kadar dalmıştı ki üç metre yakınına gelip de selam verinceye kadar beni fark etmedi. İşte, Londra asilzadelerinin cerrahı Dr. Henry Goose'la tanışmam böyle oldu. Tabiiyeti beni hiç şaşırtmadı. Bir İngiliz'in kurcalamasından kurtulacak kadar yüksekte bir kartal yuvası ya da çok uzakta bir ada varsa bile, bu benim gördüğüm hiçbir haritada yer almıyor.</p>

  <p>Doktor o kasvetli sahilde bir şey mi kaybetmişti? Ona yardımlarımı sunabilir miydim? Dr. Goose başını sağa sola salladı, düğümlediği mendilini çözdü ve içindekileri bariz bir gururla sergiledi. "Dişler, bayım, arayışımın nedeni bu mine kaplı kutsal kâseler. Eskiden bu Arkadya sahili yamyamların ziyafet salonuydu, evet, burada güçlüler zayıfları domuz gibi yerdi. Siz ya da ben kiraz çekirdeklerini nasıl tükürürsek, onlar da dişleri öyle tükürürdü. Ama, bayım, bu azı dişleri altına dönüştürülebilir. Nasıl mı? Soylular için takma diş imal eden Picadillyli bir zanaatkâr, insan dişleri için iyi para ödüyor. Bunların yüz gramı ne kadar eder, biliyor musunuz, bayım?"</p>

  <p>Bilmediğimi itiraf ettim.</p>

  <p>"Sizi ben de aydınlatamam, bayım, çünkü bu bir meslek sırrıdır!" Parmağıyla burnuna pat pat vurdu. "Bay Ewing, Mayfair Markizi Grace'le tanıştınız mı? Hayır mı? Böylesi sizin için daha iyi, zira kendisi kabarık etekler içinde bir cesettir. O cadaloz, adıma leke sürüp Cemiyetten dışlanmama neden olan suçlamalarda bulunduğundan bu yana beş yıl geçti." Dr. Goose gözlerini denize dikti. "Seyahatlerim işte o karanlık anda başladı."</p>

  <p>Doktorun vaziyetine duyduğum üzüntüyü dile getirdim.</p>

  <p>"Teşekkür ederim, bayım, ama bu dişler" —mendilini şöyle bir salladı— "benim kurtarıcı meleklerim. Müsaade buyurursanız izah edeyim. Markiz, az önce sözünü ettiğim doktor tarafından imal edilen takma dişler kullanmaktadır. O kokular sürünmüş Dişi Eşek, önümüzdeki Noel yortusunda Büyükelçiler Balosu'nda konuşma yaparken ben, Henry Goose, evet <i>ben</i>, ayağa kalkacak ve gerçeği herkese ilan edeceğim: yani, ev sahibemizin yemeklerini çiğnemek için yamyam dişleri kullandığını! Büyük ihtimalle, Sir Hubert söylediklerime karşı çıkacak, 'Delil gösterin ya da verdiğiniz zararı tazmin edin!' diye kükreyecektir o hödük. Ben de o zaman, 'Delil mi, Sir Hubert? Annenizin dişlerini Güney Pasifik'in tükürük hokkasından <i>bizzat</i> topladım! İşte bakın, birkaç arkadaşı da yanımda!' diyecek ve işte bu gördüğünüz dişleri markizin bağa çorba kâsesine fırlatacağım; bu da bayım, <i>benim</i> tazminatım olacak! O çokbilmişler, buz kalpli Markiz'i gazetelerinde yerden yere vuracak; Markiz önümüzdeki mevsim Fakirler Balosu'na bile davet edilirse kendisini şanslı sayacak!" Henry Goose'a aceleyle iyi günler diledim. Delinin teki olduğunu sanıyorum.</p>

  <h3 id="sigil_toc_id_1">8 Kasım Cuma ~</h3>

  <p>Penceremin altındaki kaba saba tersanede, cıvadra üzerinde yapılan çalışmalar Bay Sykes'ın yönetimi altında ilerliyor. Ocean Bay'in tek tavernasının sahibi olan Bay Walker, yine buranın en önemli kereste taciri; Liverpool'da usta bir gemi yapımcısı olarak geçirdiği yıllarla böbürlenip duruyor. (Artık Yeni Zelanda ve Avustralya adabımuaşereti konusunda, böyle olasılıktan uzak hikâyeleri kurcalamayacak kadar ustayım.) Bay Sykes, <i>Propethess</i>'i "Bristol usulü"ne uydurmanın bütün bir hafta süreceğini söyledi. <i>Musket</i>'ta tıkılı geçirilecek yedi gün çetin bir ceza gibi geliyor; gelgelelim, o ölümcül fırtınanın keskin dişleri ve sularda yitip giden gemiciler aklıma geldiğinde, şu an yaşadığım talihsizlik gözüme o kadar da büyük görünmüyor.</p>

  <p>Bu sabah merdivenlerde Dr. Goose'la karşılaştım, birlikte kahvaltı ettik. Ekimin ortasında, zanaatini misyoner olarak ifa ettiği Fiji'den buraya Brezilya'ya ait <i>Namorados</i> adlı yük gemisiyle geldiğinden beri Musket'ta kalıyormuş. Doktor şimdi, varışı çok gecikmiş olan, Avustralya yapımı, <i>Nellie</i> adlı fok gemisinin gelip onu Sydney'e götürmesini bekliyor. Sömürgeye vardığında, memleketi Londra'ya dönmek için bir yolcu gemisinde yer arayacak.</p>

  <p>Dr. Goose'la ilgili kanaatim hem haksız, hem de erken olmuş. Benim mesleğimde ilerleyebilmek için insanın Diyojen kadar şüpheci olması gerekir ama bu şüphecilik bazen kişinin karşısındaki, hemen göze çarpmayan erdemleri görmesine mani olabilir. Doktor'un kendine has tuhaflıkları var ve bunları bir damla Portekiz <i>pisco</i>su (asla fazla kaçırmıyor) karşılığında memnuniyetle anlatıyor; ama Sydney'nin doğusuyla Valparaiso'nun batısındaki bu enlemde, benim dışımdaki tek centilmen olduğunu kabul etmem gerek. Belki ona Sydney'deki Partridge'lere götürmesi için bir tavsiye mektubu bile yazabilirim; Dr. Goose'la sevgili Fred aynı hamurdan yoğrulmuş.</p>

  <p>Kötü hava sebebiyle sabah yürüyüşüne çıkamadığım için turba kömürü ateşinin başında hikâyeler anlattık ve saatler dakikalar gibi geçti. Uzun uzun Tilda'yla Jackson'dan, bir de San Francisco'daki "altına hücum"la ilgili korkularımdan söz ettim. Sonra sohbetimiz memleketimden Yeni Güney Galler'de üstlendiğim noterlik görevine, oradan da Leeches ve Locomotives yoluyla Gibbon, Malthus ve Godwin'e atladı. Böyle nazik sohbetler, <i>Propethess</i>'te eksikliğini derinden hissettiğim bir hoşluk: doktor da hakiki bir bilge. Üstüne üstlük, <i>Propethess</i> limandan ayrılana ya da <i>Nellie</i> gelene dek bizi oyalayacak, çok güzel bir fildişi satranç takımı var.</p>

  <h3 id="sigil_toc_id_2">9 Kasım Cumartesi ~</h3>

  <p>Güneş, bir gümüş dolar gibi pırıl pırıl doğdu. Bizim uskuna, Körfez'de hâlâ acıklı bir manzara oluşturuyor. Bir Hint savaş kanosu sahilde karina ediliyor. Henry'yle ben tatil havasında "Şölen Kumsalı"na doğru yola koyulduk, Bay Walker için çalışan hizmetçiye gamsızca selam verdik. Asık suratlı kız bir çalıya çamaşır asıyordu; bizi görmezden geldi. Teni, kanında bir miktar Siyahilik olduğunu gösteriyor; herhalde annesi, orman ahalisinin pek de uzak akrabası değilmiş.</p>

  <p>Hint köyünün aşağısından geçerken duyduğumuz bir "vızıltı" merakımızı uyandırdı, kaynağını bulmaya karar verdik. Yerleşim yerinin etrafı kazıklardan yapılma bir çitle çevrili; bu çit o kadar çürümüş ki, insan istese kendine bir düzine giriş yolu bulabilir. Tüysüz bir dişi köpek başını kaldırdı ama dişleri dökülmüştü, ölmek üzereydi, havlamadı. <i>Ponga</i> kulübelerinin (dallardan, toprak duvar ve hasır tavandan müteşekkil) oluşturduğu bir dış halka, oyma lento parçaları ve gelişigüzel yapılmış verandaları olan ahşap "asilzade" evlerinin çevresini sarmış. Bu köyün merkezinde, biri herkesin içinde kırbaçlanıyordu. Henry'yle ben orada bulunan yegâne Beyazlardık, ama olayı izleyen Hintliler, üç kast halinde birbirlerinden ayrılmışlardı. Tüylü bir pelerin içindeki reis tahtında oturuyor; dövmeli eşraf, karıları ve çocuklarıyla orada hazır bulunuyordu; sayıları toplam otuz kadardı. Kestane rengi efendilerinden daha esmer ve kirli, sayıları da efendilerinin yarısından az olan kölelerse çamurun içine çömelmişlerdi. Akraba evliliği mahsulü, hantal güruh! Çiçekbozuğu suratları <i>haki-haki</i> çıbanlarıyla kaplı bu zavallılar, karşılarında infaz edilen cezayı o tuhaf, arılarınkine benzer "vızıltı" dışında bir tepki vermeden seyrediyorlardı. Empati miydi, kınama mı; bu uğultunun manasını anlayamadık. Kırbaçlayan, cüssesi değme boksörün gözünü korkutabilecek bir insan azmanıydı. Bu vahşi adamın kaslarının her bir santimine büyüklü küçüklü kertenkele dövmeleri kazınmıştı — derisi iyi para ederdi ama onun derisini yüzme işini Hawaii'nin bütün incileri karşılığında bile yapmam! Saçları geçirdiği zor yıllar yüzünden kırlaşmış, acınası haldeki tutsak, A biçimindeki bir çerçeveye çırılçıplak bağlanmıştı. Vücudu, derisini yüzen her bir darbeyle sarsılıyordu; sırtı kanlı harflerle kaplı bir parşömeni andırıyordu; ama hiçbir duygu yansıtmayan yüzünde, şimdiden Tanrı'nın himayesine girmiş bir şehidin sükûneti vardı.</p>

  <p>İtiraf etmeliyim ki, tutsağın sırtına inen her kırbaç darbesinde bayılacak gibi oldum. Sonra tuhaf bir şey oldu. Kırbaçlanan vahşi, öne düşmüş olan başını kaldırdı, gözleriyle <i>gözlerimi</i> buldu ve bana esrarengiz, dostane bir aşinalıkla baktı! Çoktandır karşılaşmadığı bir arkadaşını Kraliyet Locasında gören; seyircilere fark ettirmeden arkadaşına onu tanıdığını belirten bir bakış atan bir tiyatro oyuncusu gibiydi. Dövmeli bir "kara adam" yanımıza geldi, orada istenmediğimizi belirtmek için nefrit hançerini salladı. Tutsağın suçunun mahiyetini sormak istedim. Henry kolunu omzuma doladı. "Gel, Adam, aklı başında insan bir hayvanla avının arasına girmez."</p>

  <h3 id="sigil_toc_id_3">10 Kasım Pazar ~</h3>

  <p>Bay Boerhaave çok güvendiği haydut çetesinin ortasında, Lord Anakonda ve küçük yılanlarını andırır biçimde oturuyordu. Alt kattaki pazar "kutlamaları" ben kalkmadan başlamıştı. Tıraş olmak için su bulmaya gittiğimde, tavernayı, Walker'ın ağına düşürüp o anda düzenlenmiş bir <i>umumhaneye</i> hapsettiği zavallı Hintli kızlarla yatmak için sırasını bekleyen gemicilerle dolu buldum. (Rafael bu âleme katılmamıştı.)</p>

  <p>Pazar orucumu bir kerhanede açacak değildim. Henry de durumdan benim kadar iğrenmişti; böylece kahvaltıdan vazgeçtik (şu an hizmetçi şüphesiz başka işlere koşuluyordu) ve orucumuzu açmadan, ibadet için şapele doğru yola çıktık.</p>

  <p>Daha iki yüz metre gitmemiştik ki <i>Musket</i>'taki odamda, içeri dalabilecek sarhoş gemicilerin rahatlıkla görebileceği şekilde masanın üstünde duran bu günlüğü dehşetle hatırladım. Günlüğün güvenliğinden (ve kendi güvenliğimden; ya Bay Boerhaave'in eline geçerse?) endişelenerek, günlüğü daha sağlam bir yere saklamak için geri döndüm. Dönüşüm kulaklara varan ağızlarla karşılandı, ben de "iti an çomağı hazırla" durumu yarattığımı sandığım bu sırıtışların gerçek sebebini, odamın kapısını açtığımda öğrendim: Bay Boerhaave'in ayı gibi kaba etleri <i>benim</i> yatağımda, Sarışın Zenci'ye binmiş halde, <i>iş üstünde</i>! O şeytan Hollandalı özür diledi mi peki? Ne gezer! Mağdur tarafın kendisi olduğuna kanaat getirerek, "Çek git buradan, Bay Kalemçük! Yoksa kitabını s———m, o düzenbaz Yanki gaganı orta yerinden kırarım!" diye kükredi.</p>

  <p>Günlüğümü kapıp aşağıya indiğimde, orada toplanmış eğlenmekte olan Beyaz vahşilerin alaylarıyla karşılandım. Walker'ı, özel oda parası ödediğimi ve odanın ben orada yokken bile özel kalmasını beklediğimi söyleyerek payladım, ama o dolandırıcı yalnızca, "çeyrek saat boyunca ahırındaki en güzel kısrağa" üçte bir indirimle "binmem"i teklif etmekle yetindi. İğrenmiş halde, ona bir koca ve baba olduğumu hatırlattım ve çiçekbozuğu orospularıyla yatıp gururumu ve edebimi lekelemektense ölmeyi yeğleyeceğimi belirttim. Walker kendi biricik kızlarına bir daha "orospu" dersem "gözlerimi süslemek"le tehdit etti beni. Dişsiz yılanlardan biri, bir eşe ve çocuğa sahip olmak tek bir erdemse, "Aa, Bay Ewing, o zaman ben senden on kat daha erdemliyim!" diyerek benimle dalga geçti ve görmediğim bir el, üstüme bir maşrapa dolusu <i>sheog</i> boca etti. Sıvının yerini daha sert bir şey almadan geri çekildim.</p>

  <p>Şapelin çanı Ocean Bay'in içinde Tanrı korkusu olan sakinlerini çağırıyordu; ben de oraya, Henry'nin beklediği yere doğru seğirttim. Bir yandan da az önce pansiyonda tanık olduğum çirkin olayları unutmaya çalışıyordum. Şapel, eski bir banyo küveti gibi gıcırdıyordu; cemaatse iki elin parmaklarını ancak geçer sayıdaydı; ama hiçbir seyyah susuzluğunu çöldeki bir vahada, bu sabah Henry'yle benim ibadet ettiğimiz kadar minnet duyarak gidermemiştir. Şapelin Lutherci kurucusu on kış önce ölüp şapelin mezarlığına gömülmüş, o zamandan beri yerine kimse atanıp da mihrabın başına geçmemiş. Bu yüzden, cemaatin mezhebi Hıristiyan inançlarıyla dolu karman çorman bir pazar torbası gibiydi. Cemaatin okuma yazma bilen yarısı Kitabı Mukaddes'ten pasajlar okuyordu, biz de yüksek dini mahkemenin öngördüğü bir iki ilahiye katıldık. Bu avam sürüsünün önderi, Bay D'Arnoq denen adam, mütevazı haçın altında durarak Henry ve beni de kendisine katılmaya davet etti. Geçen haftaki fırtınadan kurtulmama duyduğum minnetle Luka'nın 8. babından okumaya başladım, "Yanına geldiler, onu uyandırıp dediler: Üstat, üstat, helâk oluyoruz! İsa uyanıp yeli ve suyun çalkanmasını azarladı; ve onlar durdu, ve limanlık oldu." *</p>

  <p class="dipnot">* Luka'ya Göre İncil, Yeni Ahit, Kitabı Mukaddes, Kitabı Mukaddes Şirketi, İstanbul 1998, s. 67 (ed.n.)</p>

  <p>Henry, değme eğitimli tiyatrocuya taş çıkaracak toklukta bir sesle Sekizinci Mezmur'u okudu: "Ellerinin işleri üzerine ona saltanat verdin; Bütün şeyleri, Hep koyunları ve sığırları, Ve kır hayvanlarını da, Gökün kuşlarını ve denizin balıklarını, Denizin yollarında dolaşanların hepsini, Onun ayakları altına koydun." *</p>

  <p class="dipnot">* Mezmurlar, Eski Ahit, Kitabı Mukaddes, Kitabı Mukaddes Şirketi, İstanbul 1998, s.543 (ed.n.)</p>

  <p>Bacadaki rüzgâr dışında kimse orgla <i>Magnificat</i> çalmadı, uğuldayan martılar dışında kimse <i>Nunc Dimittis</i> söylemedi, ama ben Yaradan'ın yine de hoşnut olduğunu düşündüm. Gizemler ve mücevherlerle bezenmiş daha yeni kiliselerden ziyade, Roma'daki ilk Hıristiyanlara benziyorduk. Bunu toplu dua takip etti. Cemaat patateslerine böcekler musallat olmaması için, ölü bir çocuğun ruhuna merhamet gösterilmesi için, yeni bir balıkçı teknesinin kutsanması için <i>doğaçlama</i> dualar ettiler. Henry, Chatham Adası'ndaki Hıristiyanların biz misafirlere gösterdiği misafirperverlik için şükretti. Ben de bu hislere katıldım ve uzun süren yokluğumda Tilda, Jackson ve kayınpederimin sağlığının yerinde olması için dua ettim.</p>

  <p>Ayinden sonra, şapelin ihtiyar "orta direği" Bay Evans büyük bir içtenlikle doktorla benim yanıma geldi; Henry'le beni iyi yürekli karısıyla (ikisi de sağırlık engelini yalnızca sorulduğuna <i>inandıkları</i> sorulara cevap verip yalnızca verildiğine <i>inandıkları</i> cevapları kabul ederek aşıyorlardı — bu birçok Amerikalı avukat tarafından benimsenen bir taktikti) ve ikiz oğulları Keegan ve Dyfedd'le tanıştırdı. Bay Evans, bize birkaç kilometre uzaktaki bir burun olan Port Hutt'ta ikamet eden vaizimiz Bay d'Arnoq'u her hafta yakındaki evlerine yemeğe davet etme âdeti olduğunu söyledi. Acaba biz de Pazar Yemeği'ne katılır mıydık? Henry'ye <i>Musket</i>'taki Gomore'yi çoktan anlattığım ve midelerimizden gelen "İsyan!" haykırışını duymakta olduğum için Evansların lütfunu minnetle kabul ettik.</p>

  <p>Ev sahiplerimizin Ocean Bay'den yaklaşık bir kilometre uzaktaki fırtınalı bir vadiye inşa edilmiş olan çiftliği sade ama yakınlardaki adacıklarda bulunan birçok talihsiz teknenin belini kıran o cehennemi fırtınalara karşı koyabilecek sağlamlıktaydı. Salonu, ikizlerin on altıncı doğum günlerinde öldürdükleri devasa yaban domuzunun başı (sarkık bir çene ve miskin gözlerden mustaripti bu baş) ve uyurgezer bir büyükbaba saati (benim cep saatimle arasında saatlerce fark vardı. Yeni Zelanda'dan ithal edilen değerli şeylerden biri doğru vakitti, orası kesin) işgal etmişti. Hintli bir rençber, camdan efendisinin misafirlerini izliyordu. Hayatımda bu kadar pejmürde bir <i>renegado</i> görmemiştim, ama Bay Evans bu çeyrek zenci melezi "Barnabas"ın, "şimdiye kadar iki ayak üstünde koşan en hızlı çoban köpeği" olduğuna yeminler etti. Keegan'la Dyfedd kıvır kıvır saçlı, dürüst, koyun gütme işinde (ailenin iki yüz baş koyunu var) yetiştirilmiş çocuklar; ikisi de hayatlarında ne "Şehir"e (adalılar Yeni Zelanda'yı böyle adlandırıyor) inmiş, ne de babalarından aldıkları, şöyle böyle okuyup yazabilmelerine imkân sağlayan Kitabı Mukaddes dersleri dışında okula gitmiş.</p>

  <p>Bayan Evans şükran duası etti ve ben de Konsolos Bax ve Partridge'lerle Beaumont'ta yediğim veda yemeğinden beri yediğim en güzel yemeği (tuzla, kurtla ve küfürle bozulmamış) tattım. Henry bizi Londra ve Polinezya'da tedavi ettiği, kimi meşhur kimi mütevazı hastaların hikâyeleriyle eğlendirirken, Bay D'Arnoq Chatham Adası'nda geçirdiği on yılda gördüğü gemilerin hikâyelerini anlattı. Ben de kendi adıma bu Amerikalı noterin, Kaliforniya'da işleme konmuş bir mirasın lehdarının yerini tespit etmeye çalışırken aştığı zorluklardan söz ettim. Koyun etinden yapılma yahnimizi ve elmalı çöreklerimizi, Bay Evans'ın balina avcılarıyla takas etmek için ürettiği birayla birlikte silip süpürdük. Keegan'la Dyfedd besi hayvanlarıyla, Bayan Evans ise mutfak işleriyle ilgilenmek üzere yanımızdan ayrıldılar. Henry, misyonerlerin şu an Chatham adalarında aktif olup olmadıklarını sordu; bunun üzerine Bay Evans'la Bay D'Arnoq birbirlerine baktılar, Bay Evans, "Yok, Maoriler biz <i>Pakeha</i>ların, Moriorilerini çok fazla medeniyetle bozmamıza iyi gözle bakmıyor" dedi.</p>

  <p>"Çok <i>fazla</i> medeniyetin bir rahatsızlık yaratmasının mümkün olup olmadığını sordum. Bay D'Arnoq bana, "Horn'un batısında Tanrı yoksa, sizin anayasanızdaki <i>Bütün insanlar eşit yaratılmıştır</i> sözleri de geçerli değildir, Bay Ewing" dedi. "Maori" ve "Pakeha" isimlerini <i>Propethess</i>'in Adalar Koyu'ndaki misafirliğinde duymuştum duymasına, ama "Moriori"nin kimi veya neyi temsil ettiğini öğrenmek istedim. Sorularım, Chatham'daki Aborijinlerin gerileme ve çöküşlerini anlatan, tarihi Pandora'nın Kutusu'nu açtı. Pipolarımızı yaktık. Bay D'Arnoq'un hikâyesi ancak üç saat sonra, karanlık çöküp de Port Hutt'a giden engebeli yol görünmez hale gelmeden önce yola çıkmamız gerektiğinde kesildi. Bana kalırsa onun bu sözlü tarihi, Defoe ya da Melville'in kalemiyle aşık atabilecek bir deha örneğiydi; hikâyeyi, Morpheus'un izniyle sıkı bir uyku çektikten sonra bu sayfalara kaydedeceğim.</p>

  <h3 id="sigil_toc_id_4">11 Kasım Pazartesi ~</h3>

  <p>Şafak rutubetli ve güneşsiz. Koy balçıkla kaplı sanki ama Neptün'e şükürler olsun, hava <i>Propethess</i>'in tamirinin devam etmesine müsaade edecek kadar yumuşak. Ben bunları yazarken yeni bir mizana direği yerine oturtuluyor.</p>

  <p>Az önce Henry'yle birlikte kahvaltı yaparken, Bay Evans gizemli bir havayla yanımıza geldi ve doktor arkadaşımdan ısrarla taşlı bir bataklıktan geçerken attan düşen Bryden adında dul, münzevi komşusuna bakmasını istedi. Bayan Evans kadının başında bekliyordu ve dul kadının hayatının tehlikede olmasından endişe duyuyordu. Henry, doktor çantasını aldı ve hiç vakit kaybetmeden yola çıktı (ben de onunla gitmeyi teklif ettim, ama Bay Evans hoşgörü göstermem için yalvardı; hastaya, onu doktor dışında kimsenin o halde görmeyeceği konusunda söz vermişti.) Bu konuşmaları duyan Walker bana, dul kadının kapısının eşiğinden yirmi yıldır erkek cinsine mensup kimsenin geçmediğini söyledi; "Dr. Şarlatan'ın orasını burasını ellemesine izin verdiğine göre o geçkin, buz kalpli cadalozun ölümünün yakın olması gerektiğine" inanıyordu.</p>

  <p>Rekohu (bu, Chatham adalarına verilen yerel isim) Moriorilerinin kökleri bugüne kadar sır olarak kalmış. Bay Evans, kanca burunları ve hep bükük duran dudaklarından dolayı, onların İspanya'dan sürülen Yahudilerin soyundan geldiği kanısında. Bay d'Arnoq'un tercih ettiği, Moriorilerin bu sapa adalarda kanoları parçalanan Maoriler oldukları yönündeki teori ise dillerinin ve mitolojilerinin benzerliklerine dayanıyor, bu yüzden de mantık <i>karatı</i> daha yüksek. Kesin olan bir şey varsa o da yüzyıllar, hatta binyıllarca herkesten uzak yaşadıktan sonra Moriorilerin, Van Diemen Toprakları'nda yaşayan kederli kuzenlerininki kadar ilkel bir yaşam sürdükleri. Gemi inşası (adalar arasındaki kanalları geçmek için kullanılan kaba saba örgü salların haricinde) ve denizcilik sanatları kullanılmaz olmuş. Bu kara ve sudan oluşan kürenin, başka ayakların çiğnediği başka topraklara da ev sahipliği yaptığı Moriorilerin aklından geçmemiş. Nitekim, dillerinde "ırk" anlamına gelen bir kelime yok ve Moriori sadece "İnsanlar" demek. Yolu adaya düşen balina avcıları buraya kasten üremeleri için domuzlar bırakana kadar bu adalara hiçbir memeli adım atmadığı için hayvancılık yapılmıyormuş. Bu bakir hallerinde Morioriler yiyecek arayıcılarmış; kabuklu deniz hayvanları topluyor, kerevit bulmak için dalıyor, kuş yumurtaları çalıyor, fokları mızrakla avlıyor, yosun topluyor, yenebilir bitkiler ve kökler bulmak için toprağı kazıyorlarmış.</p>

  <p>Morioriler bu noktaya kadar, okyanusun Beyaz Adam'ın el sürmediği o sıkıcı "kör noktalarında yaşayan keten etekli, kuş tüyü pelerinli putperestlerin yerel halinden başka bir şey değilmiş. Gelgelelim, Eski Rekohu'nun en büyük özelliği, eşsiz barışçıl inançlarıymış. Kimsenin hatırlamadığı zamanlardan beri, Moriorili din adamları, kim bir insanın kanını dökerse onun kendi <i>mana</i>'sını öldürmüş olacağını söylermiş — yani, kendi onurunu, değerini, itibarını ve ruhunu. Hiçbir Moriori bu <i>makbul olmayan kişiye</i> kalacak yer, yiyecek vermez, onunla konuşmaz, hatta ona <i>bakmazmış</i>. Bu dışlanmış katil önündeki ilk kışı atlatsa bile yalnızlığın getirdiği umutsuzluk onu Cape Young'daki bir hava deliğine götürür, katil orada kendini öldürürmüş.</p>

  <p>Bunu bir düşünün, diye ısrar etti Bay D'Arnoq. İki bin vahşi (Bay Evans'ın en iyi tahmini) <i>Öldürmeyeceksin</i> emrini hem sözleri, hem fiilleriyle kutsallaştırıyor ve Âdem'in Bilgi Ağacı'nın meyvesini tatmasından beri geçen altmış yüzyıl boyunca başka hiçbir yerde görülmeyen bir uyum yaratmak için sözlü bir "Magna Carta" oluşturuyor. Teleskop Pigmelere ne kadar yabancı bir kavramsa, savaş da Moriorilere o kadar yabancı bir kavrammış. <i>Barış</i>, savaşlar arasındaki bir fasıla olarak değil, binlerce yıl bozulmayan türden bir barış bu ücra adalarda hüküm sürüyor. Eski Rekohu'nun More'un Ütopya'sına, Versay ve Viyana'nın, Washington ve Westminster'ın savaşa aç genç prensleri tarafından yönetilen bizim Gelişmiş Devletlerden daha yakın olduğunu kim inkâr edebilir ki? "Yalnızca burada" diye iddia etti Bay D'Arnoq, "o akıl almaz fantazmalar, yani soylu vahşiler kanlı canlı ortaya çıkmışlardır!" (Henry, sonradan <i>Musket</i>'a dönerken itiraf etti: "Bir mızrağı düz fırlatamayacak kadar geri kalmış bir vahşi ırkını asla 'soylu' olarak tanımlamazdım ben.")</p>

  <p>Cam da barış da tekrarlanan darbeler altında kırılganlık gösterir. Moriorilere gelen ilk darbe, elli yıl önce HMS* <i>Chatham</i>'da görev yapan Yüzbaşı Broughton tarafından, Kral George adına Skirmish Bay'in çimenliğine dikilen İngiliz bayrağıydı. Üç yıl sonra, Broughton'ın keşfi Sydney ve Londra'daki harita ajanslarına ulaştı ve aralarında Bay Evans'ın babasının da bulunduğu az sayıda göçmen, gemisi batan denizciler ve "Yeni Güney Galler Sömürge Dairesi'yle hapishane şartları konusunda anlaşmazlığa düşen mahkûmlar" burada balkabağı, soğan, mısır ve havuç yetiştirmeye başladılar. Bunları ihtiyaç duyan fok avcılarına satıyorlardı; bu avcılar Moriorilerin bağımsızlıklarına inen ikinci darbeydi, çünkü kıyıya vuran dalgaları fokların kanıyla pembeye dönüştürüyor, yerlilerin refaha ulaşma umutlarını yerle bir ediyorlardı. (Bay D'Arnoq, şu aritmetikle ulaşılan kârın bir resmini çizdi — tek bir fokun derisi Canton'da 15 şilin ediyordu ve bu öncü avcılar, <i>gemi başına</i> iki binden fazla fok derisi topluyordu!) Birkaç yıl içinde artık foklar yalnızca uzaklardaki kayalıklarda bulunur oldu ve "fok avcıları" da patates yetiştirme, koyun ve domuz besisi işine döndü. O kadar ki artık Chatham adalarına "Pasifik'in Bahçesi" deniyordu. Bu <i>sonradan olma</i> çiftçiler, yeraltındaki turba kömüründe mevsimler boyunca için için yanacak çalı ateşleriyle arazileri temizliyor, bu ateşler yağmursuz dönemlerde ortaya çıkıp sürekli felaketler yaşanmasına sebep oluyordu.</p>

  <p class="dipnot">* Her/His Majesty’s Ship (HMS):“Majestelerinin Gemisi”; İngiltere’de kraliyete bağlı gemilerin adının önüne eklenen kısaltma (ed.n.)</p>

  <p>Moriorilere inen üçüncü darbe, şimdi gemilerinin karina edilmesi, onarılması ve kuvvet kazanmak için Ocean Bay, Waitangi, Owenga ve Te Whakaru'ya büyük gruplar halinde uğrayan balina avcılarıydı. Balina avcılarının kedileri ve sıçanları Mısır'ın Felaketleri'ni andırır biçimde çoğalmış ve oyuklarda yuva kuran, yumurtaları Moriorilerin geçimi için çok değerli olan kuşları yemişlerdi. Dördüncüsü ise, Beyaz medeniyeti ne zaman yakına gelse koyu renkli ırkları kırıp geçiren çeşitli hastalıkların Aborijin nüfusunu iyice azaltmasıydı.</p>

  <p>Yeni Zelanda'dan gelen, Chatham adalarını yılanbalıklarıyla dolu gölleri, kabuklu deniz hayvanlarıyla kaplı körfezleri ve ne savaştan ne silahlardan haberi olan sakinleriyle tam bir cennet olarak tanımlayan raporlar olmasaydı Morioriler belki de bütün bu talihsizliklere göğüs gerebilirdi. Taranaki Te Ati Awa Maori'nin iki klanı olan Ngati Tama ve Ngati Mutunga'ya (Bay D'Arnoq, Maori soyağacının her bir dalının Avrupa eşrafının büyük hürmet ettiği soyağaçları kadar girift olduğu konusunda bizi temin etti, o kadar ki o cahil ırka mensup herhangi bir oğlan dedesinin dedesinin adını ve "mevki"ini anında hatırlayabilirmiş) bu söylentiler, son zamanlarda yaşanan "Musket Savaşları" esnasında kaybedilen, atalarından kalma arazi parçalarının tazmin edileceğine dair vaatler gibi gelmiş. Moriorilerin sabrını, <i>tapu</i>yu* ihlal etmek ve kutsal mekânları yağmalamak suretiyle ölçmeleri için casuslar yollanmış. Morioriler bu kışkırtmalara Rabbin emrettiği gibi "öbür yanaklarını dönerek" yanıt vermiş ve mütecavizler Yeni Zelanda'ya dönüp Moriorilerin görünüşteki pısırıklığını doğrulamış. Dövmeli Maori <i>fatihleri</i>, tek gemili donanmalarını <i>Rodney</i> adlı iki direkli gemideki, 1835'in son aylarında dokuz yüz Maori'yi ve yedi savaş kanosunu patates tohumu, ateşli silahlar, domuzlar, büyük miktarda işlenmiş keten ve bir top karşılığında iki seferde taşımaya razı olan Albay Harewood sayesinde bulmuşlardı. (Bay D'Arnoq, Harewood'la beş yıl önce, bir Bay of Islands tavernasında, pinti bir yaşam sürerken karşılaşmış. Adam önce <i>Rodney</i>'nin Harewood'u olduğunu inkâr etmiş, sonra da Siyahları taşımaya mecbur edildiğine yemin etmiş ama bu mecburiyetin ona nasıl uygulandığı konusunda açık bir cevap vermemiş.)</p>

  <p class="dipnot">* Maoriler için dinsel ya da batıl açıdan günah/yasak olan şey (ed.n.)</p>

  <p><i>Rodney</i> kasım ayında Port Nicholas'tan yola çıkmış, ama altı günlük seyahat boyunca ambarda kendi dışkılarının içinde tıkış tıkış duran, deniz tutmasıyla baş etmeye çalışan, bir damla sudan bile mahrum kalan beş yüz erkek, kadın ve çocuktan oluşan putperest yükü, gemi Whangatete Körfezi'ne demir attığında o kadar zayıf düşmüş ki <i>isteseler</i> Morioriler bile bu savaşçı kardeşlerini katledebilirmiş. Ama bu İyi Samiriyeliler, kan dökerek <i>mana</i>'larını yıkmak yerine, Rekohu'nun artık azalmış nimetlerini paylaşmayı, hasta ve can çekişmekte olan Maorilere bakıp onları tekrar sağlıklarına kavuşturmayı tercih etmişler. "Maoriler daha önce Rekohu'ya gelmişlerdi" diye açıkladı Bay D'Arnoq, "ama sonra geri dönmüşlerdi, bu yüzden Morioriler sömürgecilerin onları yine rahat bırakacağını sandı."</p>

  <p>Albay Harewood Yeni Zelanda'dan dört yüz Maori daha getirince, Morioriler cömertliklerinin karşılığını aldılar. Şimdi bu yabancılar "Topraklara Sahip Olmak İçin O Topraklarda Yürümek" diye tercüme edilebilecek bir Maori töreni olan <i>takahi</i> ile Chatham'ın kendilerine ait olduğunu iddia ediyorlardı. Böylece Eski Rekohu bölünmüş ve Moriorilere artık Maorilerin kölesi oldukları bildirilmiş. Aralık ayının ilk günlerinde ayaklanan birkaç düzine Aborijin baltalarla katledilmiş. Maoriler, "sömürgeciliğin karanlık sanatları"nda İngilizlerin yetenekli öğrencileri olduklarını kanıtlamış.</p>

  <p>Chatham Adası, Te Whanga adındaki doğu yönüne uzanan, nerdeyse bir içdeniz denebilecekken gölcüğün Te Awapatiki'deki "dudakları" vasıtasıyla sular yükseldiğinde okyanustan beslenen, geniş bir tuzlu bataklık gölcüğünü de içine alır. On dört yıl önce Moriori erkekleri bu kutsal arazide bir toplantı yapmış. Bu toplantı üç gün sürmüş, amacı da şu soruyu cevaplamakmış: Maori kanı dökmek de <i>mana</i>'nın yıkılması anlamına gelir mi? Gençler, Barış inanışının, ataları hakkında hiçbir şey bilmedikleri yabancı yamyamları kapsamadığını iddia etmiş. Morioriler ya öldürecek ya da öleceklermiş. Yaşlılarsa ödün verme yanlısıymış, çünkü Morioriler kendi topraklarıyla <i>mana</i>'larını korudukları sürece, tanrıları ve ataları onlara zarar gelmesine izin vermezmiş. "Düşmanınızı kucaklayın ki" diye ısrar etmiş yaşlılar, "size saldıramasın." (Henry hazırcevaplığıyla derhal, "Düşmanınızı kucaklayın ki" dedi, "hançerinin böbreklerinizi gıdıkladığını hissedebilesiniz.")</p>

  <p>Yaşlılar o günkü tartışmayı kazanmış ama bunun pek bir önemi yokmuş. "Sayıca üstünlük onlarda olmayınca" diye anlatmaya devam etti Bay D'Arnoq, "birçok bahtsız İngiliz ve Fransız'ın mezarlarından tanıklık edebileceği gibi, Maoriler ilk ve en sert saldırıyla üstünlüğü ele geçirecekti." Ngati Tama ve Ngati Mutunga da kendi ihtiyar heyetini toplamış. Moriori erkekleri toplantılarından döndüklerinde pusuya düşürülmüşler, kâbuslarının bile ötesinde bir haysiyetsizlikte kasaplıkla, yakılan köylerle, yağmalarla, kumsalda sıralar halinde kazığa oturtulmuş erkek ve kadınlarla, gizlendikleri deliklerde av köpekleri tarafından kokuları alınıp parçalanan çocuklarla yüz yüze gelmişler. Bazı reisler ertesi günü düşünerek, sağ kalanların içine dehşet dolu bir itaat hissi salmaya yetecek sayıda kişiyi katletmekle yetinmiş. Diğer reisler kendilerine hâkim olmamış. Waitangi Kumsalı'nda elli Moriori'nin başı kesilmiş, etleri kemiklerinden ayrılmış, keten yapraklarına sarılarak devasa toprak fırınlarda yerelması ve tatlı patatesle birlikte pişirilmiş. Eski Rekohu'nun son günbatımını gören Moriorilerin yarısı bile, Maorilerin gündoğumunu görecek kadar yaşayamamış. (Bay D'Arnoq, "Şimdi hayatta olan safkan Moriorilerin sayısı yüzden bile az" dedi kederli bir havayla. "İngiliz Krallığı <i>kâğıt</i> üstünde bu insanları yıllar önce köleliğin boyunduruğundan kurtardı ama Maoriler kâğıda mağıda aldırmaz. Vali Konağı'ndan deniz yoluyla bir haftalık uzaklıktayız ve Majesteleri Chatham'a hiç asker yerleştirmiyor.")</p>

  <p>Katliam sırasında Beyazların niçin Maorileri durdurmadığını sordum.</p>

  <p>Bay Evans artık uyuklamıyordu ve sandığımın yarısı kadar bile sağır değildi. "Maori savaşçılarını kana susamış halde gördünüz mü hiç, Bay Ewing?"</p>

  <p>Görmediğimi söyledim.</p>

  <p>"Ama kana susamış köpekbalıkları görmüşsünüzdür, değil mi?"</p>

  <p>Gördüğümü söyledim.</p>

  <p>"Ona benziyor işte. İçinde köpekbalıklarının kaynadığı sığ sularda çırpınan, kanlar içinde bir ineği hayal edin. Ne yapmalı — sudan uzak mı durmalı, yoksa köpekbalıklarının çenelerini kapatmaya mı çalışmalı? Bizim seçeneklerimiz de bunlardı. Ah, kapımıza gelenlere yardım etmedik değil —çobanımız Barnabas onlardan biriydi— ama o gece dışarı çıksak bizi bir daha gören olmazdı. Unutmayın, o zamanlar Chatham'daki biz Beyazların sayısı elliden azdı. Toplamda dokuz yüz Maori. Maoriler <i>Pakeha</i>'ya uyar, Bay Ewing, ama bizden nefret ederler. Bunu hiç unutmayın."</p>

  <p>Bunlardan nasıl bir ahlak dersi çıkarmalı? Barış, Rabbimiz tarafından ne kadar sevilse de, ancak komşularınız da sizin gibi vicdanlıysa esas erdemlerden biri sayılır.</p>

  <h3 id="sigil_toc_id_5">Gece ~</h3>

  <p>Bay D'Arnoq'un ismi <i>Musket</i>'ta pek hoş karşılanmıyor. Walker bana onun için, "Bir Beyaz Siyah; kanı karışık, kırma bir adam" dedi. "Onun <i>ne</i> olduğunu kimse bilmiyor." Barın altında yaşayan tek kollu çoban Suggs, bu ortak tanıdığımızın başka devletin bayrağı altında saklanan Bonapart yanlısı bir general olduğuna yeminler etti. Başka biriyse onun bir Leh olduğuna ant içti.</p>

  <p><i>Moriori</i> kelimesi de burada pek hoş karşılanmıyor. Sarhoş bir Maori melezi bana, Aborijinlerin bütün geçmişinin o "yaşlı, kaçık Lutherci" tarafından uydurulduğunu ve Bay D'Arnoq'un Morioriler konusunda Chatham'ın gerçek sahipleri olan, hatırlanamayacak kadar eski zamanlardan beri kanolarıyla buraya gelip giden Maoriler aleyhine yaptığı arsa dolandırıcılığı iddialarını haklı çıkarmak için vaaz verdiğini söyledi. Yabandomuzu yetiştiricisi olan James Coffee, Maorilerin bize yer açmak için bir vahşi hayvan ırkının kökünü kazıyarak Beyaz Adam'a hizmette bulunduğunu söyledi ve Rusların da benzer bir şekilde, "Sibiryalı postlarını yumuşatmak için" Kazakları * eğittiğini ekledi.</p>

  <p class="dipnot">* Kazaklar, Ukrayna ve Güney Rusya yerli halklarının karışımı ile 15. yüzyıl dolaylarında Don ve Dinyeper nehirleri civarında ortaya çıkan bir etnik topluluktur. Kazaklar’ın Bugün Kazakistan’da yaşayan Türk topluluğuyla bir ilgileri yoktur (ç.n.)</p>

  <p>Buna karşı çıktım, misyonumuz Siyah ırkların kökünü kazımak değil, onları dinlerini değiştirmek yoluyla <i>medenileştirmek</i> olmalı; ne de olsa onlar da Tanrı'nın elinden çıktılar. Tavernadaki herkes "duygusal Yanki saçmalıklarım!"dan dolayı sözle bana saldırdı. "En iyileri bile domuz gibi ölmeye layık!" diye bağırdı birisi. "Siyahlar <i>bir tek</i> lanet kırbacın dilinden anlar!" Bir başkası: "Biz İngilizler imparatorluğumuzda köleliği kaldırdık — hiçbir Amerikalı bu kadarını bile söyleyemez!"</p>

  <p>Henry'nin duruşu ise en hafif deyimle muğlaktı. "Yıllarca misyonerlerle çalıştıktan sonra şunu söyleyebilirim, bana kalırsa çabaları can çekişen bir ırkın ıstırabını on ya da yirmi yıl daha uzatmaktan başka işe yaramıyor. Merhametli bir çiftçi, iş göremeyecek kadar yaşlanmış sadık bir atı vurur. İnsancıl kişiler olarak görevimiz, soylarının tükenmesini <i>hızlandırarak</i> bu vahşilerin acılarına son vermek değil midir? Kızılderilileri düşün, Adam, siz Amerikalıların tekrar tekrar feshettiği, ihlal ettiği antlaşmaları düşün. Vahşileri bir kerede kafalarına vurup öldürmek ve işi bitirmek daha insani ve daha dürüstçe değil mi?"</p>

  <p>Ne kadar insan varsa o kadar da doğru var. Zaman zaman, kendi noksan suretlerinin arasına gizlenmiş, daha doğru bir Doğru'yu görür gibi oluyorum ama yaklaştığımda kımıldıyor ve muhalefetin dikenli bataklığının derinlerine iniyor.</p>

  <h3 id="sigil_toc_id_6">12 Kasım Salı ~</h3>

  <p>Kibar kaptanımız Molyneux, ev sahibimle beş fıçı tuzlanmış et üzerine pazarlık yapmak için gelip (mesele bağıra çağıra oynanan ve kaptanın kazandığı bir el <i>trentuno</i>yla çözümlendi) <i>Musket</i>'ı varlığıyla şereflendirdi. Kaptan Molyneux, tersanedeki işleri denetlemeye dönmeden önce Henry'yle odasında özel konuşmak isteyerek beni çok şaşırttı. Ben bu satırları yazarken onlar istişareye devam ediyorlar. Arkadaşım kaptanın despotluğu konusunda uyarıldı ama yine de bu durum hoşuma gitmiyor.</p>

  <h3 id="sigil_toc_id_7">Daha Sonra ~</h3>

  <p>Anlaşıldığı kadarıyla Kaptan Molyneux, tedavi edilmediği takdirde konumundan beklenen çeşitli melekelerine hasar verebilecek bir tıbbi dertten mustarip. Kaptan bu yüzden Henry'ye bizimle birlikte Honolulu'ya seyahat etmesini (yemekleri ve özel kamarası için ücret ödemeden), seyahat sonuna dek Gemi Doktoru ve Kaptan Molyneux'nun özel hekimi görevlerini üstlenmesini teklif etmiş. Arkadaşım Londra'ya dönme niyeti olduğunu açıklamış ama Kaptan Molyneux son derece ısrarcıymış. Henry bu konuyu düşüneceğine ve <i>Propethess</i>'in limandan ayrılış günü olarak belirlenen cuma sabahına kadar kararını vereceğine söz vermiş.</p>

  <p>Henry kaptanın hastalığının ne olduğunu söylemedi, ben de sormadım, ama Kaptan Molyneux'nun gut hastalığına tutulduğunu anlamak için insanın Asklepios'un soyundan gelmesine lüzum yok. Arkadaşımın ağzı sıkılığı gözümde itibarını artırıyor. Henry Goose tuhaf eşyaların toplayıcısı olarak ne kadar garip bir kişilik sergilerse sergilesin, ben onun ibret alınacak bir şifacı olduğu kanısındayım ve kendi yararıma da olsa, Henry'nin kaptanın teklifine olumlu yanıt vermesini hararetle umuyorum.</p>

  <h3 id="sigil_toc_id_8">13 Kasım Çarşamba ~</h3>

  <p>Bir Katolik günah çıkarmak için nasıl papaza giderse ben de günlüğüme öyle geliyorum. Vücudumdaki çürükler, geçirdiğim bu olağandışı beş saatin hastalığımdan kaynaklanan, hasta yatağımda gördüğüm bir hayalden değil de gerçek olaylardan oluştuğuna ısrar ediyor. Bugün başıma gelenleri, gerçeklerden elimden geldiğince uzaklaşmadan anlatacağım.</p>

  <p>Bu sabah Henry, süyeğini düzeltmek ve tekrar lapa koymak için bir kez daha dul Bryden'ın kulübesine gitti. Bense Konik Tepe diye bilinen, yüksekliğiyle Chatham Adası'nın "sapa köşeleri"ne en iyi bakışı vaat eden, Ocean Bay'in kuzeyindeki yüksek bir tepeye tırmanmaya karar verdim (benden yaşça daha olgun olan Henry, yamyamların kol gezdiği, gözden ırak adalarda boş boş dolaşmayacak kadar mantık sahibi.) Ocean Bay'i sulayan yorgun çay beni bataklık çayırlardan, köklerle engebeleşmiş yamaçlardan geçirerek çok çürümüş, ağaç dallarıyla düğüm düğüm olmuş, birbirine girmiş bir bakir ormanın içine soktu; öyle ki bir orangutan misali, dörtayak üstünde yukarılara tırmanmak zorunda kaldım. Aniden şakır şakır dolu yağmaya başladı ve ormanı çılgın temposuyla doldurdu, sonra başladığı gibi aniden sonra erdi. Tüyleri gece gibi kapkara ve uysallığı nerdeyse hakaret raddesine varan bir "Kara Gerdanlı Ardıçkuşu"nu gizlice izledim. Gözlerden saklı bir <i>tui</i> şarkı söylemeye başladı, ama ateşlenen hayal gücüm ona konuşma yeteneği atfetti: "Göze göz!" diye sesleniyordu, filizlerden, ince dallardan ve dikenlerden oluşan bu labirentte uçuşarak. "Göze göz!" Zorlu bir tırmanıştan sonra, Saat kim bilir kaçta —önceki gece cep saatimi kurmayı ihmal etmiştim—, oram buram yırtılmış ve çizilmiş olarak zirveye vardım. Bu adalara musallat olan kesif sis (Bay D'Arnoq'un söylediğine göre, Aborijinlerin kullandığı Rekohu adı, "Sislerin Güneşi" anlamına geliyormuş) ben yukarı çıktıkça aşağıda kaldı, bu yüzden ulaşmak için didindiğim panorama pusun içinde kaybolan ağaç tepelerinden ibaretti. Çabalarıma pek değmemişti, orası kesin.</p>

  <p>Konik Tepe'nin "zirve"si bir taş atımlık genişliğe sahip bir kraterdi ve zemini bir düzine ya da daha fazla kopi ağacının hüzünlü yapraklarının çok altında görünmez olan, sarp bir uçurumu çevreliyordu. Bu uçurumun derinliklerini yanımda halat ve kazma olmadan keşfe çıkmak istemezdim doğrusu. Kraterin ağzının etrafını dolaşıp Ocean Bay'e giden daha temiz bir yol ararken, bir <i>hu-ruuş!</i> sesiyle irkildim ve kendimi yere attım: — insan aklı boşluklardan nefret eder ve bu boşlukları hayaletlerle doldurma eğilimindedir; ben de ilk önce üstüme saldıran sivri dişli bir yabandomuzu, sonra mızrağını havaya kaldırmış, yüzünden ırkının atalarına ait bir nefret okunan bir Maori savaşçısı gördüm.</p>

  <p>Oysaki beni ürküten şey yalnızca kanatları havayı yelkenli bir gemi gibi döven küçük bir albatrostu. Kuşun yarı saydam sisin içinde kayboluşunu izledim. Kraterin ağzından tam bir yarda uzaktaydım ama altımdaki toprak beni dehşete düşürerek yağ gibi çözüldü, bir anda kendimi katı bir zemine değil de bir çıkıntıya basar buldum! Öne doğru atılıp çaresizlikle otları tutmaya çalıştım ama bunlar parmaklarımın arasında koptu ve aşağı düştüm, kuyuya atılan bir kukla gibiydim! Boşlukta döne döne düştüğümü, bağırdığımı, dalların gözlerimi oymaya çalıştığını, perendeler attığımı, ceketimin bir çıkıntıya takılıp yırtıldığını, gevşemiş toprak parçalarını, çekeceğim acının beklentisini, yardım için ettiğim acil, yarım yamalak bir duayı, düşüşümü yavaşlatan ama durduramayan bir çalılığı, dengemi tekrar kazanmak için çaresizce çabaladığımı, kaydığımı ve en sonunda altımdaki <i>kara toprağın</i> karşılamak için bana doğru son hızla yükseldiğini hatırlıyorum. Yere çarpmamla birlikte vücudum hissizleşti.</p>

  <p>San Francisco'da, kendi odama benzer bir yatak odasında, bulutsu yorganların ve yaz kokan yastıkların arasında yatmaktayım. Bodur bir hizmetkâr, "<i>Çok</i> aptal bir çocuksunuz, Adam" dedi. Tilda ve Jackson odama girdi ama mutluluğumu dile getirmek isterken ağzımdan İngilizce değil, bir Hint ırkına özgü, gırtlaktan gelen havlamalar çıktı! Karım ve oğlum benden utanıp bir at arabasına bindiler. Bu yanlış anlaşılmayı düzeltmek isteyerek arkalarından koştum ama araba ulaşamayacağım kadar uzaklaştı; ta ki ben bodur ağaçlarla kaplı bir alacakaranlıkta ve sessizlik içinde uyanana kadar. Çevremde her şey canlanıyor ve bana sonsuzluğu çağrıştırıyordu. Vücudumdaki çürükler, kesikler, kaslarım ve kollarımla bacaklarım, bir mahkeme salonundaki hoşnutsuz davacılar gibi homurdanıyordu.</p>

  <p>Yaratılış'ın ikinci gününden beri o loş çukurun dibinde yatan, yosun ve samanlardan bir yatak hayatımı kurtarmıştı. Kollarımla bacaklarımı ise melekler korumuştu sanki, çünkü tek bir kolum ya da bacağım bile kırılmış olsa orada kıskıvrak yatmak zorunda kalır, o çukurdan çıkamaz ve doğa şartları ya da hayvanların pençeleriyle sonumun gelmesini beklerdim. Ayağa kalkmayı başardıktan, şahsıma daha fena bir hasar gelmeden ne kadar uzun bir mesafe boyunca kaydığımı ve düştüğümü (bir pruva direğinin uzunluğu kadar) görünce, beni kurtardığı için Rabbime dua ettim, çünkü durumum gerçekten de "Sıkıntıda çağırdın ve seni kurtardım; Gök gürlemesi örtüsünde sana cevap verdim" sözlerine uygundu.</p>

  <p>Gözlerim karanlığa alıştı ve önüme akıldan silinmeyecek, korkutucu ve heybetli bir görüntü serdi. Bu daimi loşluğun içinden önce bir, sonra on, sonra yüzlerce çehre belirdi; zalim bir büyücünün dondurup hareketsiz kıldığı orman ruhlarını andıran bu yüzler, putperestler tarafından ağaç kabuklarına oyulmuşlardı. Bu ürkünç kabileyi gerektiği gibi betimleyecek sıfat bulamıyorum! Cansız suretler ancak bu kadar canlı olabilirdi. Başparmaklarımı, korkunç çehrelerinin çizgilerinde gezdirdim. Tarihöncesine uzanan inşaından beri, o anıt mezarda bulunan ilk Beyaz olduğuma hiç şüphem yok. Sanıyorum bu ağaç oymalarından en yenisi on yıllık, ama ağaçlar yaşlandıkça yayılıp şekilleri bozulan en eski oymalar, hayaletleri bile ölüp gitmiş putperestler tarafından yapılmış. Bu kadar eskiye dayanmaları, Bay D'Arnoq'un Moriorilerinin bu işte parmağı olduğunun kanıtı.</p>

  <p>Bu büyülü yerde zaman geçip gitti ve ben "ağaç heykeller"in yaratıcılarının bu çukura girip çıkmak için bir yol bulmuş olmaları gerektiği bilgisinin verdiği cesaretle kaçış planımı uygulamaya koydum. Duvarlardan biri diğerlerinden daha az sağlam görünüyordu; ipliksi sarmaşıklar bir tür "halat donanımı" oluşturmuşlardı. Tam tırmanmaya hazırlanırken kulağıma şaşırtıcı bir vızıltı geldi. "Kim var orada?" diye seslendim (bu bir putperest mabedindeki silahsız bir Beyaz için fazlasıyla fevri bir hareketti). "Kendinizi gösterin!" Sessizlik sözlerimi ve yankılarını yuttu, benimle alay etti. Hastalığım dalağımda hareketlendi. Vızıltıyı takip ettiğimde, kırılmış bir dala saplanmış bir yumrunun etrafında uçuşan sinekler gördüm. Yumruyu bir çam dalıyla dürttüm ve nerdeyse kusuyordum, çünkü yumru leş gibi kokan bir parça sakatattı. Kaçmak üzere döndüm ama sorumluluk duygusu, beni o ağaca saplanmış olan şeyin bir insan kalbi olduğu yönündeki kara şüphelerimi gidermeye itti. Ağzımı ve burnumu mendilimle örttüm, kesik organa elimdeki sopayla dokundum. Organ canlıymışçasına attı! İçimi yakıp kavuran Hastalığım omurgama tırmandı! Sanki bir rüyaymışçasına (ama rüya değildi!), yarı şeffaf bir semender mesken tuttuğu bu çürük et parçasının içinden çıktı ve elimdeki sopanın üstünde hızla ilerledi! Sopayı fırlatıp attım; semenderin nereye kaybolduğunu göremedim. Kanım hissettiğim korkuyla kaynıyordu; kaçmak için aceleyle seğirttim. Yazdığım kadar kolay olmadı; çünkü o baş döndürücü duvarlardan kaysam ve yeniden düşsem, şansım düşüşümü ikinci kez yumuşatmayabilirdi; ama taşa ayak konacak delikler oyulmuştu, Tanrı'ya şükürler olsun ki kraterin ağzına kazasız belasız ulaştım.</p>

  <p>Dışarı çıkıp da kendimi yeniden o kasvetli gökyüzünün altında bulduğumda, bu <i>Musket</i>'taki kaba saba denizciler bile olsa, kendi rengimdeki insanların varlığını özledim ve o an için beni götüreceğini umduğum bir yön seçerek inişime başladım. Gördüğüm her şeyi bildirme yönündeki kararım (kanuni olmasa da fiili konsolos Bay Walker bir insan kalbinin çalındığından haberdar edilmeliydi elbette, değil mi?) Ocean Bay'e yaklaştıkça zayıfladı. Kime neyi anlatacağıma hâlâ karar vermiş değilim. Kalp herhalde bir domuza ya da koyuna aitti. Walker ve benzerlerinin ağaçları kesip oyarak koleksiyonculara satmaları fikri vicdanımı rahatsız ediyor. Belki fazla duygusal davranıyorum, ama Moriorilere yapılacak bu son saygısızlığa alet olmak istemiyorum.*</p>

  <p class="dipnot">* Babam ağaç oymalarından bana hiç bahsetmedi, ben bu bilgilere Giriş bölümünde bahsedilenlerden yola çıkarak ulaştım. Chatham Adası’ndaki Moriorilerin nesli artık tükendiği için bu bilgileri açığa çıkarmak onlara ihanet sayılmaz. -J.E.</p>

  <h3 id="sigil_toc_id_9">Akşam ~</h3>

  <p>"Dul Bryden'ın Şifacısı"ndan nezlelerine, verem dutlarına ve ödemlerine çare arayan adalıların alıkoyduğu Henry <i>Musket</i>'a dönmeden önce, Güneyhaçı gökyüzünde parlamaya başlamıştı bile. "Patatesler dolar olsaydı" diye eseflendi arkadaşım, "Nabukadnezar'dan bile zengin olmuştum!" Konik Tepe'de başıma gelen (ve bir hayli değiştirerek anlattığım) talihsizlikler onu endişelendirdiği için yaralarımı muayene etmekte ısrarcı oldu. Daha erken saatlerde Hint hizmetçiye küvetimi doldurtmuş ve banyodan kendimi çok daha sağlıklı hissederek çıkmıştım. Henry, iltihaplarım için bir kavanoz merhem verdi ve karşılığında tek bir sent bile almayı reddetti. Bunun yetenekli bir tabibe danışmak için son şansım olduğundan endişelenerek (Henry, Kaptan Molyneux'nün teklifini reddetmek niyetinde) Hastalığım'la ilgili korkularımı anlattım. Henry beni dikkatle dinledi, nöbetlerimin ne sıklıkta geldiğini ve ne kadar sürdüğünü sordu. Tam bir teşhis için yeterli vakte ve tertibata sahip olmadığından hayıflandı ama San Francisco'ya döndüğümde bir an evvel tropik parazitler konusunda uzman bir hekime görünmemi tavsiye etti. (Böyle bir uzman bulunmadığını söylemeye içim el vermedi.)</p>

  <p>Uyuyamıyorum.</p>

  <h3 id="sigil_toc_id_10">14 Kasım Perşembe ~</h3>

  <p>Sabah gelgitiyle yelken açtık. Bir kez daha <i>Propethess</i>'le yola çıktım ama geri döndüğüme sevindiğimi söyleyemem. Artık kamaramda üç koca kangal halat var ve ranzama ulaşmak için bunların üstüne tırmanmak zorundayım; zeminin bir inçi bile görünmüyor. Bay D'Arnoq, ikmalciye yarım düzine varil çeşitli erzak ve bir top yelken bezi (Walker bundan hiç hoşlanmasa da) sattı. Malların teslimini denetlemek, ödemeyi bizzat almak ve bana Tanrı'ya emanet ol demek için gemiye geldi. Güzel bir akşam olduğu için kamaramda çukura düşmüş iki adam gibi tıkış tıkış durmaktansa güverteye çıktık. Çeşitli meseleleri konuştuktan sonra el sıkıştık ve Bay D'Arnoq onu bekleyen, melez ırktan iki erkek hizmetçinin maharetle yönettiği kayığına bindi.</p>

  <p>Bay Roderick, bana rahatsızlık veren halatların başka bir yere taşınması ricamı pek anlayışla karşılamadı, ne de olsa kendisi özel kamarasından ayrılıp (aşağıda belirttiğim sebeple) Körfez'deki İspanyol gemisinden "kapılmış" beş Kastilyalı ve sayıları artan vasıfsız denizcilerle birlikte tayfa kamarasına taşınmak zorunda kaldı. Kaptanları öfkeden kudursa da <i>Propethess</i>'e savaş açmaya kalkmadı —su alan hantal gemisiyle böyle bir muharebeden ancak kendisi zararlı çıkardı— Kaptan Molyneux'nün ondan daha fazla adam almamasına şükretmekten başka ne yapabilirdi ki? "Kaliforniya Yolcusu" kelimeleri altın değerinde; herkesi bir fenere uçan pervaneler gibi kendine çekiyor. Bu beş adam Bay of Islands'da gemiyi terk eden ve fırtınada kaybedilen denizcilerin yerini doldursa da, tam bir mürettebat oluşturmak için hâlâ birkaç adama ihtiyaç var. Finbar, Bay Roderick de artık tayfa kamarasında kaldığı için, içki içip hikâyeler anlatamayan adamların yeni düzenlemelerden şikâyetçi olduğunu söylüyor.</p>

  <p>Kader beni güzelce tazmin etti. Walker'ın fahiş faturasını ödedikten sonra (o dolandırıcıya bir sent bile bahşiş vermedim) eşyalarımı tahta sandığıma yerleştiriyordum ki Henry beni, "Günaydın, Yol Arkadaşım!" diye selamlayarak içeri girdi. Tanrı dualarıma yanıt verdi! Henry Gemi Doktoru görevini kabul etti; artık bu yüzen çiftlikte arkadaşsız kalmayacağım. Vasıfsız denizciler o kadar geçimsiz katırlar ki, ellerinin altında kırıklarına süyek bağlayacak, enfeksiyonlarını tedavi edecek bir doktor olacağı için minnet duymaktansa, "Cıvadrada yürümeyi bile beceremeyen bir Gemi Doktoru taşıyoruz. Neyiz biz, Saltanat Kayığı mı?" gibi laflar ettikleri duyuluyor.</p>

  <p>Kaptan Molyneux'nün, elinde baştan beri çok daha ferah bir kabin varken, benim gibi ücret karşılığı yolculuk eden bir beyefendiye acınası bir kamara vermesine gücendiğimi itiraf etmeliyim. Ama Henry'nin denize açılır açılmaz müthiş yeteneklerini Hastalığım'ı teşhis etmek için kullanmaya söz vermiş olması çok daha önemli bir sonuç. Hissettiğim rahatlamayı tarif edemem.</p>

  <h3 id="sigil_toc_id_11">15 Kasım Cuma ~</h3>

  <p>Cuma denizciler arasında uğursuz bir gün sayılmasına rağmen, gün ışırken yola çıktık. (Kaptan Molyneux, "Katolik denizci karıları batıl inançlar, Azizler Günü ve diğer saçma sapan şeylerle gönül eğlendirebilir ama <i>benim</i> işim kâr etmek!" diye hırlıyor.) Tayfa halat ve yelken takımıyla meşgul olduğundan, Henry'yle ben güverteye çıkmadık; güneyden gelen bir esinti havayı tazeliyor ama deniz kasvetli; gemi dün gece çok yalpalıyordu, bugünün de dünden geri kalır yanı yok. Günün yarısını Henry'nin ilaçlarını düzenlemekle geçirdik. Arkadaşım modern bir tabibin donanımının yanı sıra İngilizce, Latince ve Almanca yazılmış birçok kitaba sahip. Bir kutunun içinde, üstü Yunan harfleriyle yazılmış, tıpalı şişelerde bir dizi toz "spektrum" var. Henry bunları çeşitli haplar ve merhemler yapmak için kullanıyor. Öğleye doğru kasara altındaki kapaktan dışarı baktık ve Chatham adalarını kurşuni ufukta mürekkep lekelerinden ibaret gördük, ama bir haftayı karada tatil yaparak geçirmiş insanlar için geminin yalpalaması ve baş kıç vurması güvenli değil.</p>

  <h3 id="sigil_toc_id_12">Öğleden Sonra ~</h3>

  <p>İsveçli Torgny kamaramın kapısını vurdu. Kaçamak davranışları beni şaşırttı ve merakımı uyandırdı, bu yüzden içeri girmesini söyledim. Bir halat "piramidi"ne oturdu ve fısıldayarak bir grup gemiciden bana bir teklif getirdiğini söyledi. "En iyi damarların, siz yerlilerin kendinize sakladığı gizli damarların nerede olduğunu bize söyleyin. Ben ve arkadaşlarım işi hallederiz. Siz de oturduğunuz yerden ganimetin onda birini alırsınız."</p>

  <p>Torgny'nin Kaliforniya maden arazilerinden bahsettiğini anlamam biraz vakit aldı. Demek <i>Propethess</i> hedefine ulaştığında gemide geniş çaplı bir terk yaşanacaktı; kabul etmeliyim ki gemicilerin halini anlıyorum. Bunu söyledikten sonra Torgny'ye, on iki aydır uzaklarda olduğum için altın yataklarıyla ilgili hiçbir bilgim olmadığına dair yemin ettim ve söylentilere dayanarak bu "Yalancı Cennet"lerin bulunduğu noktaları gösteren bir haritayı karşılıksız olarak, memnuniyetle çizeceğimi belirttim. Sausalito, Benecia, Stanislaus ve Sacramento'nun bir <i>şemasını</i> çiziyordum ki kötücül bir ses konuştu. "Tam bir kâhinsiniz, değil mi, Bay Kalemçük?"</p>

  <p>Boerhaave'nin koridorda yürüyüp kapımı açtığını duymamıştık! Torgny korkuyla haykırdı ve böylece suçunu itiraf etmiş oldu. "Söyle bakalım" diye devam etti ikinci kaptan, "yolcumuzla ne işin var, Stockholm Çıbanı?" Torgny taş kesilmişti ama ben sinmeyecektim, o zorbaya Torgny karada izin yaparken zevkine varabilsin diye şehrimin "görülecek yerleri"ni tarif ettiğimi söyledim. Boerhaave kaşlarını kaldırdı. "Artık kara izinlerini de siz veriyorsunuz, öyle mi? Bu yaşlı kulaklar daha ne yeni haberler duyacak bakalım. Kâğıdı verin, Bay Ewing, sakıncası yoksa." Sakıncası vardı. Hollandalı'nın denizcilere armağanıma el koymaya hakkı yoktu. "Ah, kusura bakmayın, Bay Ewing. Torgny, <i>hediyenin</i> makbuzunu al." Kâğıdı perişan haldeki İsveçli'ye vermekten başka çarem yoktu. Bay Boerhaave, "Torgny, <i>hediyeni</i> derhal bana ver, yoksa ananın a———n [kalemim bu küfrü kaydetmek istemiyor] sürünerek çıktığına pişman olursun!" Utançtan yerin dibine giren İsveçli bu emre uydu.</p>

  <p>"Çok eğitici" dedi haritama bakan Boerhaave. "Kaptan uyuz gemicilerimizi eğitmek için harcadığınız zahmetleri öğrendiğinde çok memnun olacak, Bay Ewing. Torgny, yirmi dört saat boyunca direk tepesi nöbeti tutacaksın. Bir şeyler yiyip içtiğin görülürse bu kırk sekiz saate çıkacak. Susarsan, kendi ç———i iç."</p>

  <p>Torgny kaçtı ama ikinci kaptanın benimle işi bitmemişti. "Bu sularda köpekbalıkları dolaşır, Bay Kalemçük. Lezzetli atıkları yemek için gemileri takip ederler. Bir keresinde bir yolcuyu yediklerini görmüştüm. O da sizin gibi güvenliğe aldırmıyordu, gemiden düştü. Çığlıklarını duyduk. Büyük Beyazlar yemekleriyle <i>oynarlar</i>, yavaş yavaş kemirirler, bir bacak koparırlar, bir yerden ısırık alırlar. O zavallı p———k sandığınızdan daha uzun süre hayatta kaldı. Bir düşünün bunu." Kamaramın kapısını kapattı. Bütün zorbalar ve despotlar gibi Boerhaave de adının çıkmasına sebep olan nefret dolu davranışlarıyla gurur duyuyor.</p>

  <h3 id="sigil_toc_id_13">16 Kasım Cumartesi ~</h3>

  <p>Kaderim karşıma yolculuk boyunca başıma gelen en büyük talihsizliği çıkardı! Tek arzusu huzur ve aklıselimlik olan Eski Rekohu'nun gölgesi, <i>beni</i> şüphelere ve dedikoduya malzeme etti! Ama Hıristiyan güvenilirliğim ve dur durak bilmeyen kötü talihim dışında <i>hiçbir</i> suçum yok! Yeni Güney Galler'den yola çıkmamızın ve günceme, "Olaysız, sıkıcı bir yolculuk olmasını bekliyorum" diye yazmamın üstünden bir ay geçti. O cümle şimdi benimle nasıl alay ediyor! Bu son on sekiz saati asla unutmayacağım ama uyuyamadığım ve düşünemediğim için (Henry uyuyor) şimdi uykusuzluktan tek kaçışım bu anlayışlı sayfalarda şansıma lanet okumak.</p>

  <p>Dün gece kamarama çekildiğimde "köpek gibi" yorulmuştum. Dualarımı ettikten sonra fenerimi üfleyip söndürdüm ve gemiden gelen sayısız sesin yarattığı ninniyle uykunun sığlıklarına çökmüştüm ki <i>tabutumun içinden!</i> gelen kısık bir ses, korku içinde uyanıp fal taşı gibi gözlerle etrafıma bakınmama sebep oldu. "Bay Ewing" dedi bu aciliyet belirten fısıltı yalvarırcasına. "Korkmayın, Bay Ewing, benden yok zarar, lütfen bağırmayın efendim."</p>

  <p>İstemeden yerimden sıçradım ve başımı üstteki bölmeye çarptım. Yerine tam oturmayan kapımın aralığından görünen kehribar rengi ışığın ikiz pırıltısı ve pencereden içeri giren ay ışığında, yılansı halatın kendi kendine çözüldüğünü ve kara bir şeklin Kıyamet Borusu ötmüşçesine dirilerek yükseldiğini gördüm. Kuvvetli bir el karanlıkta yüzer gibi yaklaştı ve ben haykıramadan dudaklarımı mühürledi! Bana saldıran kişi tısladı, "Bay Ewing, benden yok zarar, siz güvende, ben Bay D'Arnoq'un arkadaşı — biliyorsunuz o Hıristiyan— lütfen, sessiz olun!"</p>

  <p>Sonunda mantığım korkuma ağır bastı. Odamda saklanan şey bir ruh değil bir adamdı. Şapkam, ayakkabılarım ve resmi dosyalarım için boğazımı kesecek olsa şimdiye kadar çoktan ölmüş olurdum. Zindancım kaçak bir yolcuysa benim değil onun hayatı tehlikedeydi. Eğitimsiz konuşmasından, ince siluetinden ve kokusundan, bu kaçak yolcunun bir gemide elli Beyaz Adam'la tek başına kalmış bir Hintli olduğu sonucuna vardım. Pekâlâ. Bağırmayacağımı belirtmek için yavaşça başımı salladım.</p>

  <p>Temkinli el ağzımdan çekildi. "Adım Autua" dedi. "Siz beni tanıyor, siz beni gördü, evet, acıdı bana." Neden bahsettiğini sordum. "Maori beni kırbaçladı, siz gördü." Hafızam durumun garipliğine galip geldi ve "Sürüngen Kral" tarafından kamçılanan Moriori'yi hatırladım. Bu onu yüreklendirdi. "Siz iyi adam — Bay D'Arnoq size iyi adam demek — dün beni sizin kamaraya sakladı — kaçtım — siz yardım, Bay Ewing." Dudaklarımın arasından bir inilti çıktı! Eli tekrar ağzıma kapandı. "Siz yardım etmezse — başım ölüm dertte."</p>

  <p>Çok doğru, diye düşündüm, Kaptan Molyneux'yü masumiyetime inandıramazsam beni de kendinle birlikte aşağı çekeceksin! (D'Arnoq'un hareketine duyduğum gücenme içimi yaktı, hâlâ da yakıyor. Kendi işini <i>kendisi</i> görsün ve masum tanıkları rahat bıraksın!) Kaçak yolcuya başının şimdiden "ölüm dertte" olduğunu söyledim. <i>Propethess</i> bir ticaret gemisiydi, kurtarılmış köleler için bir "gizli tren yolu" değil.</p>

  <p>"Ben iyi denizci!" diye ısrar etti siyahi. "Ben bilet ücreti kazanır!" Çok iyi, dedim ona (denizci soyundan geldiği iddiasını şüpheyle karşılıyordum) ve bir an evvel teslim olup kendini kaptanın merhametine bırakması konusunda ısrar ettim. "Hayır! Onlar yok dinlemek! <i>Yüzüp evine dön, Zenci</i> demek onlar, beni suya atmak! Siz kanun adamı, değil mi? Siz gitmek, konuşmak, ben kalmak, saklanmak! Lütfen. Kaptan sizi dinlemek, Bay Ewing. Lütfen."</p>

  <p>Kaptan Molyneux'nün nazarında hiçbir arabulucunun Yanki Adam Ewing'den daha az kayırılamayacağına onu ikna etmeye çalıştım, ama nafile. Moriori'nin macerası kendineydi, ben içinde yer almak istemiyordum. Eli benimkini buldu ve afallamama sebep olarak parmaklarımı bir hançerin kabzasına sardı. Talebi kararlı ve iç karartıcıydı. "O zaman ben öldürün." Korkunç bir sükûnet ve katiyetle hançerin ucunu gırtlağına dayadı. Hintli'ye deli olduğunu söyledim. "Ben deli değil, siz bana yok yardım, olmak aynısı. Doğru, biliyorsunuz." (Kendisine hâkim olması ve alçak sesle konuşması için yalvardım.) "O zaman ben öldürün. Diğerlerine size saldırdım deyin, ben öldürün. Balıklara yem olmayacak ben, Bay Ewing. Burada ölmek daha iyi."</p>

  <p>Vicdanıma bir kez, talihime iki kez ve Bay D'Arnoq'a üç kez lanet ederek Hintli'ye hançerini kınına sokmasını ve tayfadan birinin sesleri duyup kapıya vurma ihtimaline karşı Tanrı aşkına saklanmasını söyledim. Kahvaltıda kaptana yanaşmaya söz verdim, çünkü uykusunu bölmek ancak arabuluculuk girişimimin başarısızlıkla sonuçlanmasına yarardı. Bu sözlerim üzerine kaçak yolcu tatmin oldu, bana teşekkür etti. Tekrar halat kangalının içine girerek beni bir İngiliz yelkenlisinde yolculuk eden kaçak Aborijin yolcuyu, onu bulanı ve kamara arkadaşını bir komplo suçlamasına maruz bırakmaksızın savunmamı gerektiren nerdeyse imkânsız görevle beni baş başa bıraktı. Vahşinin nefes alıp verişinden uykuya daldığını anladım. İçimde kapıya doğru bir koşu koparma ve haykırarak yardım isteme dürtüsü uyandı ama verdiğim söz, bir Hintli'ye verilmiş olsa bile, Tanrı'nın gözünde senetti.</p>

  <p>Gıcırdayan kerestelerin, sallanan direklerin, gerilen iplerin, çırpınan yelken bezinin, güvertelerdeki adımların, meleyen keçilerin, koşuşturan sıçanların, inip çıkan pompaların, nöbetleri belirleyen çanın, üst güvertedeki kahkaha ve arbedenin, emirlerin, ırgatların şarkılarının ve Tethis'in ezeli ve ebedi diyarının seslerinin oluşturduğu kakofoni, Bay D'Arnoq'un planlarındaki masum rolüme (artık bu güncenin düşman gözler tarafından okunmaması için daha da dikkatli olmam gerek) Kaptan Molyneux'yü en iyi şekilde nasıl ikna edebileceğimi düşünürken beni uykuya çağırıyordu. O sırada uzaklarda başlayan tiz bir ses yaklaşıp da güvertede, yattığım yerin birkaç santim üstünde kesilene dek bir ok hızıyla yaklaştı.</p>

  <p>Ne korkunç bir bitiş! Hissettiğim şokla kaskatı halde, nefes almayı unutarak yüzüstü yattım. Yakınlardan ve uzaklardan bağırışlar yükseldi, "Doktor Goose'u kaldırın!" diye bir haykırış duyuldu.</p>

  <p>"Zavallı p———k serenden düştü, ölü şimdi." Ben karışıklığın sebebini öğrenmek için aceleyle seğirtirken Hintli bunları fısıldıyordu. "Hiçbir şey yapabilirsiniz, Bay Ewing." Ona saklandığı yerden çıkmamasını söyledim ve aceleyle çıktım. Kaçak yolcu herhalde bu kazayı onu ele vermek için kullanmaya ne kadar içimin gittiğini hissetmişti.</p>

  <p>Tayfa orta direğin dibinde yüzüstü yatan bir adamın başına toplanmıştı. Titreyen fenerin ışığında adamın Kastilyalılardan biri olduğunu gördüm. (Düşüp ölenin Rafael değil de başkası olduğunu gördüğümde rahatladığımı kabul ediyorum.) İzlandalı'nın, ölen adamın iskambil oyununda diğer tayfaların içki tayınını kazandığı ve nöbet tutmadan önce hepsini içtiğine dair sözlerine kulak misafiri oldum. Henry üstünde geceliği, elinde doktor çantasıyla çıkıp geldi. Paramparça şeklin yanında diz çöktü ve nabzını bulmaya çalıştı ama başını olumsuzca salladı. "Bu adamın doktora ihtiyacı yok." Bay Roderick, Kastilyalı'nın çizmelerini ve giysilerini açık artırmada satmak için getirdi, Mankin de cesedi sarmak için adi bir çuval bezi buldu. (Bay Boerhaave çuval bezinin bedelini açık artırmada elde edilen kârdan düşecek.) Tayfalar sessizlik içinde güvertelerine ve mevkilerine döndü; hayatın kırılganlığı herkesin kafasına dank etmişti. Henry, Bay Roderick ve ben orada kalarak Kastilyalıların, çuvalı bağlayıp adamın naşını gözyaşları içinde, acı dolu <i>adios!</i> nidalarıyla denizin derinliklerine göndermeden önce hemşerileri için Katolik ölüm törenlerini gerçekleştirmelerini izledik. "Ateşli Latinolar" diye belirtti gözlemini Henry, bana ikinci kez iyi geceler dileyerek. Hintli'nin sırrını arkadaşımla paylaşmak için yanıp tutuşuyordum ama o da suça ortak olmasın diye dilimi tuttum.</p>

  <p>Bu melankoli manzarasından döndüğümde geminin mutfağında bir fenerin pırıltısını gördüm. Finbar "arakçıları savuşturmak" için orada uyuyor, ama o da olayların heyecanıyla kalkmıştı. Kaçak yolcunun bir buçuk gündür bir şey yememiş olabileceğini korkuyla hatırladım; boş bir mide bir vahşiyi kim bilir ne azgınlıklar yapmaya sürüklerdi? Bu hareketimin bedelini yarın ödeme ihtimalim olsa da aşçıya açlıktan uyuyamadığımı söyledim ve ("makul olmayan saat sebebiyle" iki kat ücret ödeyerek) bir tabak lahana turşusu, sosis ve top güllesi sertliğinde yuvarlak çörekler aldım.</p>

  <p>Kamaramın sınırları içine girdiğimde vahşi bana iyi yürekliliğim için teşekkür etti ve o mütevazı yemeği bir ziyafet sofrasına oturmuşçasına yedi. Ona yemek getirmekteki asıl sebebimi (midesi ne kadar dolu olursa bana saldırma ihtimali o kadar düşük olurdu) itiraf etmedim; bunun yerine ona dayak yerken niçin bana gülümsediğini sordum. "Acı güçlü, evet, ama dostların gözü, daha güçlü." Ona hakkımda nerdeyse hiçbir şey bilmediğini, benim de onu hiç tanımadığımı söyledim. Sanki bu hareket çok yeterli bir açıklamaymışçasına önce kendi gözlerine, sonra benim gözlerime dokundu.</p>

  <p>Gece yarısı nöbeti ilerlerken, rüzgâr hızını artırarak kerestelerin gıcırdamasına, denizin kabarmasına ve güverteleri yalamasına sebep oldu. Kısa bir süre sonra deniz suyu kamarama sızmış, duvarlardan akmış, battaniyemi ıslatıyordu. Kaçak yolcunun uyuyup uyumadığını kontrol etmek için, "Senin saklanma yerin benimkinden kuru galiba" diye fısıldadım.</p>

  <p>Benim kadar uyanık olan Hintli, "Kuru olacağına güvenli olsun, Bay Ewing" diye mırıldandı. Hintli köylülerin onu neden öyle vahşice dövdüğünü sordum. Sessizlik uzadıkça uzadı. "Dünyayı çok gördüm, iyi köle değilim." O iç karartıcı saatler boyunca deniz tutmasını savuşturmak için kaçak yolcunun geçmişini didikledim. (Ayrıca duyduğum merakı da inkâr edemem.) Kullandığı karma dille öyküsünü bölük pörçük anlattı, ben de burada yalnızca özünü aktarmaya çalışacağım.</p>

  <p>Bay D'Arnoq'un anlattığı gibi, beyaz adamların gemileri Eski Rekohu'nunkilerden farklılık gösterse de, içinde mucizeler de barındırıyordu. Kaçak yolcum Autua çocukluğu boyunca, varlığı büyükbabasının zamanında efsanelere konu olan yerlerden gelen bu soluk benizli insanlarla ilgili daha çok şey öğrenmeye özlem duymuştu. Autua, babasının Yüzbaşı Broughton'ın iskele ekibinin Skirmish Bay'de karşılaştığı yerliler arasında olduğunu iddia ediyor. Çocukluğunu "Büyük Albatros"un sabah sisini delip geçişinden, süslü püslü, tuhaf eklemli, yüzleri geriye dönük olarak kanolarıyla sahile kürek çeken hizmetkârlarından, Albatros'un hizmetkârlarının anlaşılmaz sözlerinden (bir tür kuş dili mi konuşuyorlardı?), tütün içişlerinden, yabancıların kanolara dokunmasını yasaklayan (kano dokunulduğunda lanetleniyor ve bir baltayla parçalanmışçasına denize çıkamaz oluyordu) <i>tapu</i>'yu adice ihlal edişlerinden, bunu müteakip kavgalardan, büyülü gazapları bir adamı sahilin öbür ucundan öldürebilen "bağıran asalar"dan, hizmetkârların Büyük Albatros'a kürek çekmeden önce bir direğe çektikleri okyanus mavisi, bulut beyazı ve kan kırmızısı, parlak bayraktan (bu bayrak yerinden çıkarılıp bir kabile reisine teslim edilirmiş, o da sıraca hastalığından ölene kadar bunu gururla giyermiş) bahseden, tekrar tekrar anlatılan masalları dinlemekle geçirmiş.</p>

  <p>Autua'nın 1825 dolaylarında Boston'dan gelen bir fok gemisine binen, Koche adında bir amcası varmış. (Kaçak yolcu amcasının tam olarak kaç yaşında olduğundan emin değil.) Morioriler bu tür gemilerde değer verilen tayfalarmış, çünkü Rekohu'da erkekler kendilerini savaştaki yetenekleriyle değil, fok avlayarak ve yüzme yarışmalarına katılarak kanıtlıyorlarmış. (Buna başka bir örnek vermek gerekirse; genç bir erkeğin gelinini hak edebilmek için denizin dibine dalıp her iki elinde birer, ağzında da bir üçüncü kerevitle denizden çıkması gerekirmiş.) Şunu da eklemek lazım; yeni keşfedilen Polinezyalılar vicdansız kaptanlar için kolay kurbanlarmış. Autua'nın amcası Koche beş yıl sonra <i>Pakeha</i> giysileri içinde, kulaklarında küpeler, cebinde mütevazı bir dolar ve real* kesesiyle, garip huylar edinmiş olarak ("tütün içmek" bunlardan biriydi) dönmüş; birbirini tutmayan laflar ediyor, Moriorilerin dilinde tanımlanamayacak kadar yabancı şehirlerin ve manzaraların hikâyelerini anlatıyormuş.</p>

  <p class="dipnot">* Eskiden küçük, gümüş İspanyol parası (ed.n.)</p>

  <p>Autua, Ocean Bay'den kalkan bir sonraki gemiye binmeye ve bu egzotik yerleri kendi gözleriyle görmeye yemin etmiş. Amcası bir Fransız balina gemisinin üçüncü kaptanını, on yaşındaki(?) Autua'yı çırak olarak yanına almaya ikna etmiş. Moriori denizdeki kariyeri boyunca Antarktika'nın buzla kaplı arazilerini, önce kan adacıklarına sonra varillerce ispermeçet yağına dönüşen balinaları görmüş; geminin çakılı kaldığı kül rengi Encantada'larda dev tosbağalar avlamış; Sydney'de kocaman binalar, parklar, atların çektiği arabalar, başlıklı kadınlar ve medeniyetin mucizelerini görmüş; Kalküta'dan Kanton'a afyon götürmüş; Batavia'da dizanteri atlatmış, Santa Cruz'da mihrap önünde Meksikalılarla girdiği çatışmada bir kulağının yarısını kaybetmiş; Horn Burnu'nda gemisi batmış ve Rio de Janeiro'yu görmüş ama karaya çıkmamış ve gittiği her yerde daha açık renkli ırkların daha koyu renkli ırklara nedensiz zulmettiğini gözlemlemiş.</p>

  <p>Autua, görmüş geçirmiş yirmi yaşlarında bir genç olarak 1835 yazında memleketine dönmüş. Yerli bir kızla evlenmeyi, bir ev inşa etmeyi ve birkaç dönüm tarla ekmeyi planlıyormuş ama Bay D'Arnoq'un anlattığı gibi, o yılın kış gündönümünde öldürülmeyen bütün Morioriler, Maorilerin kölesi olmuş. Autua'nın farklı milletlerden tayfaların arasında geçirdiği yıllar işgalcilerin gözünde değerini artırmamış. (Eve dönüş vaktinin ne kadar talihsiz olduğunu dile getirdiğimde Autua, "Hayır, Bay Ewing, Rekohu beni ölümünü <i>göreyim</i> diye eve <i>çağırdı</i>" deyip başına dokundu: "gerçeği <i>bileyim</i> diye.")</p>

  <p>Autua'nın sahibi, kertenkele dövmeli Maori Kupaka'ymış ve dehşete kapılmış, sakatlanmış kölelerine ruhlarını sahte putlarından ("Tanrılarınız sizi korudu mu?" diye alay ediyormuş Kupaka onlarla); kirlenmiş dillerinden ("Kırbacım size safkan Maori dilini öğretecek!"); bozuk kanlarından ("Akraba evlilikleri sizin mana'nızı sulandırmış!") arındırmak için geldiğini söylüyormuş. O tarihten sonra Moriorilerin evlenmeleri yasaklanmış, babası Maori annesi Moriori olan bütün çocukların Maori olduğu ilan edilmiş. Bunu ihlal eden ilk Morioriler hunharca infaz edilmişti, hayatta kalanlarsa sürekli boyun eğmekten gelen atalet halinde yaşıyorlardı. Autua kaçabilecek güveni kazanana kadar, Kupaka için toprağı sürmüş, buğday ekmiş ve domuz gütmüş. ("Rekohu'da gizli yerler, Bay Ewing, Motoporoporo Ormanı'nın derinliklerinde tepeler, gizli çukurlar, mağaralar vardır, bu orman o kadar sıktır ki hiçbir köpek kokunuzu alamaz orada." Galiba ben de bu gizli yerlerden birine düşmüştüm.)</p>

  <p>Bir yıl sonra tekrar yakalanmış, ama artık Moriori köleler fark gözetmeksizin katledilemeyecek kadar az sayıdaymış. Daha alt tabakadan Maoriler kölelerle dirsek dirseğe çalışmak zorundaymış ve bu çok zorlarına gidiyormuş. ("Atalarımızın Aotearoa'daki topraklarını bu sefil kaya parçası için mi terk ettik?" diye şikâyet ediyorlarmış.) Autua yine kaçmış ve ikinci özgürlük döneminde Bay D'Arnoq ona birkaç ay boyunca gizli bir sığınak sunmuş, ki bu hiç de ufak bir risk değilmiş. Autua misafirliği esnasında vaftiz edilmiş ve Tanrı'ya dönmüş.</p>

  <p>Kupaka'nın adamları bir buçuk yıl sonra kaçağı yakalamış ama bu kez fikri değişen reis Autua'nın ruhuna saygı duymaya başlamış. Autua ceza olarak kırbaçlanmış, sonra Kupaka kölesini kendi balıkçılarının arasına almış. Moriori böylece işe girmiş ve bir yıl olaysız geçmiş; ta ki bir öğleden sonra ağında çırpınan bir <i>moeeka</i> balığı buluncaya dek. Kupaka'nın karısına bu kral balığın yalnızca bir kral tarafından yenebileceğini söylemiş ve balığı kocası için nasıl hazırlayacağını göstermiş. ("Bu <i>moeeka</i> balığı çok fena zehirlidir, Bay Ewing, bir ısırık alsanız bir uyursunuz, bir daha hiç uyanmazsınız.") O geceki şölende Autua kamp yerinden gizlice kaçmış, sahibinin kanosunu çalmış ve akıntılı, rüzgârlı, aysız denizde kürek çekerek (Moriori dilinde "Rangiauria" adı verilen ve insanoğlunun doğum yeri olarak hürmet edilen) Chatham Adası'nın iki saat uzağındaki, terk edilmiş Pitt Adası'na gelmiş.</p>

  <p>Şans kaçak yolcunun yüzüne gülmüş olacak ki şafak vakti adaya vardığında fırtına patlamış ve onun ardından hiçbir kano denizi aşamamış. Autua, bu Polinezya Cenneti'nde yaban kerevizleri, suteresi, yumurtalar, böğürtlenler ve arada bir yakalayabildiği genç domuzlarla (ateş yakmaya ancak karanlık veya sis onu gözlerden sakladığında cesaret edebiliyormuş) beslenmiş. En azından Kupaka'nın layığını bulduğunu biliyormuş. Yalnızlığı katlanılmaz değil miymiş peki? "Geceleri atalar ziyaret ederdi. Gündüzleri kuşlara Maui hikâyeleri anlatırdım, kuşlar da bana deniz hikâyeleri."</p>

  <p>Kaçak, mevsimler boyu bu şekilde yaşamış, ta ki geçen eylülde bir kış fırtınası Nantucket'tan yola çıkan balina gemisi <i>Eliza</i>'yı Pitt Adası'nın sığ kayalıklarına oturtana dek. Bütün tayfa boğulmuş ama kolay para peşinde olan bizim Bay Walker, kurtulmak için boğazı geçmiş. Orada birinin yaşadığına dair işaretler bulup da Kupaka'nın eski kanosunu görünce (her ikisi de eşsiz oymalarla süslenmiş), komşusu Maorilerin ilgisini çekebilecek bir hazine bulduğunu anlamış. İki gün sonra büyük bir avcı grubu kanoyla anakaradan Pitt Adası'na gelmiş. Autua sahilde oturmuş ve onların gelişlerini izlemiş. Onu her şeyden çok şaşırtan, saçına kır düşmekle birlikte gayet canlı olan ve savaş naraları atan, eski düşmanı Kupaka'yı görmek olmuş.</p>

  <p>Davetsiz gelen kamara arkadaşım hikâyesini bitirdi. "O p———n açgözlü köpeği <i>moeeka</i>'yı mutfaktan çalmış ve ölmüş, Maori ölmemiş. Evet, Kupaka beni kırbaçladı, ama o yaşlı ve evinden çok uzak, <i>mana</i>'sı artık boş ve bitik. Maoriler savaşla, intikamla, kan davasıyla beslenir; barış onları öldürür. Çoğu Zelanda'ya döndü. Kupaka dönemez, onun evi artık yok. Sonra geçen hafta, Bay Ewing, sizi gördüm ve sizi tanıdım, siz beni kurtardı, ben biliyor."</p>

  <p><br /></p>

  <p>Sabah nöbeti için çan dört kez çaldı ve kamara penceremden şafağın yağmurlu olduğunu gördüm. Çok az uyumuştum ve şafağın gelişiyle Moriori'nin bir hayal gibi dağılacağına dair dualarım yanıtsız kalmıştı. Ona <i>daha yeni ortaya çıkmış</i> rolü yapmasını ve dün geceki konuşmalarımızdan kimseye söz etmemesini söyledim. Anladığını gösteren bir hareket yaptı ama kendimi en kötüsüne hazırladım: bir Hintli'nin zekâsı Boerhaave'ninkiyle yarışamazdı.</p>

  <p>Güverte köprüsünde (<i>Propethess</i> yabani bir at gibi sıçrıyordu) kaptan ve yardımcılarının odasına yöneldim, kapıyı çaldım ve içeri girdim. Bay Roderick ve Bay Boerhaave, Kaptan Molyneux'yü dinliyorlardı. Boğazımı temizledim ve herkese günaydın dedim, bunun üzerine dost canlısı kaptanımız, "Hemen s———p gidersen gün aydın olacak!" diye küfretti.</p>

  <p>Serinkanlılıkla kaptanın "sözde kamaram"ı işgal eden halat kangallarının içinden az önce çıkan kaçak Hintli yolcuyla ilgili havadisleri dinlemeye <i>ne zaman</i> müsait olacağını sordum. Sözlerimi takip eden sessizlikte Kaptan Molyneux'nün soluk, kertenkelemsi yüzü rozbif pembesine döndü. Saldırısı başlamadan önce, kaçak yolcunun ehil bir denizci olduğunu iddia ettiğini ve bilet ücretini kazanmak üzere çalışmak için yalvardığını ekledim.</p>

  <p>Bay Boerhaave, kaptanı önceden tahmin ettiğim suçlamalarla doldurdu ve, "Hollanda gemilerinde kaçak yolculara yataklık edenler onlarla aynı kaderi paylaşır!" dedi. Hollandalı'ya İngiliz bayrağı altında denize açıldığımızı hatırlattım ve kaçak yolcuyu halat kangallarının altında saklayan <i>bensem</i>, sözde "komplo"mun açığa çıkmasına yol açacak olmasına rağmen niçin perşembe akşamından beri <i>tekrar tekrar</i> halatların kamaramdan alınmasını istedim, diye sordum. Hedefi vurmak cesaretimi artırdı; Kaptan Molyneux'yü, vaftiz edilmiş olan kaçak yolcunun, kölesinin ciğerini sıcakken yemeye ant içmiş olan Maori sahibinin (olayları anlatırken kendi uyarlamama biraz "çeşni" kattım) imansız gazabını kölenin kurtarıcısına yöneltmesi ihtimaline karşı bu olağandışı çareye başvurduğu yönünde temin ettim.</p>

  <p>Bay Boerhaave "Yani bu k———n Zencisi ona minnettar olmamızı mı istiyor?" dedi. Hayır, diye yanıt verdim, Moriori kendisine <i>Propethess</i> için değerli olduğunu gösterme şansı tanınmasını istiyor. Bay Boerhaave tükürürcesine "Gümüş külçeleri de s———a, kaçak yolcu kaçak yolcudur! Adı ne?" dedi. Bilmiyorum, diye cevapladım, çünkü adamla uzun uzun görüşme yapmak yerine tez elden kaptana gelmiştim.</p>

  <p>Kaptan Molyneux en sonunda konuştu. "Ehil bir denizci, birinci sınıf, diyorsunuz yani?" Öfkesi, para ödemek zorunda kalmadan değerli bir çift ele sahip olma düşüncesiyle yatışmıştı. "Bir Hintli mi? Nerede çalışmış?" İki dakikanın geçmişini öğrenmek için yeterli olmadığını tekrarladım; ama içgüdülerim Hintli'nin dürüst bir adam olduğunu söylüyordu.</p>

  <p>Kaptan sakalını sildi. "Bay Roderick, yolcumuzla içgüdülerine eşlik edin ve evcil vahşisini mizana direğine götürün." İkinci kaptana bir anahtar attı. "Bay Boerhaave, av silahımı getirin, sakıncası yoksa."</p>

  <p>İkinci kaptan da ben de söylenenleri yerine getirdik. "Riskli bir iş" diye uyardı beni Bay Roderick. "<i>Propethess</i>'teki tek kanun Yaşlı Adam'ın Hevesleri'dir." Vicdan adındaki bir başka <i>kanunun</i> Tanrı'nın gördüğü her yerde geçerli olduğunu söyleyerek yanıt verdim. Autua, Jackson Limanı'ndan aldığım pamuk pantolonu giymiş (Bay D'Arnoq'un teknesinden gemiye çıktığında üzerinde peştamalla köpekbalığı dişinden kolyesi dışında hiçbir şey yoktu), mahkemesini bekliyordu. Sırtı açıktaydı. Umuyordum ki sırtındaki kesikler dayanıklılığının ispatı olacak ve izleyenlerin yüreğinde merhamet uyandıracaktı.</p>

  <p>Döşemelerin altındaki fareler olayın havadislerini yaymıştı; tayfaların çoğu güvertede toplanmıştı. (Müttefikim Henry, içinde bulunduğum tehlikeden habersiz, hâlâ yatağındaydı.) Kaptan Molyneux bir katırı inceliyormuşcasına Moriori'yi baştan aşağı süzdü ve onunla yine bir katıra hitap eder gibi konuştu: "Gemime nasıl bindiğinle ilgili hiçbir şey bilmeyen Bay Ewing, kendini bir denizci olarak tanıttığını söylüyor."</p>

  <p>Autua cesaretle ve gururla cevap verdi: "Evet, Kaptan, efendim, iki yıl La Havre gemisi <i>Mississippi</i>'de, Kaptan Maspero'nun emrinde, dört yıl <i>Philadelphia</i> gemisi <i>Cornucopia</i>'da, Kaptan Caton'un emrinde, üç yıl bir Hint..."</p>

  <p>Kaptan Molyneux Autua'nın sözünü kesti ve pantolonuna işaret etti.</p>

  <p>"Bu giysiyi aşağıdan mı çaldın?"</p>

  <p>Autua benim de yargılandığımı bilecek kadar mantıklıydı.</p>

  <p>"O Hıristiyan beyefendi verdi, efendim."</p>

  <p>Kalabalık kaçak yolcunun parmağının bana yönelmesini izledi ve Bay Boerhaave zayıf noktamı yakalamış gibi baktı.</p>

  <p>"Öyle mi? Bu hediye <i>ne zaman</i> verildi?"</p>

  <p>(Kayınpederimin, "Bir hâkimi yanıltmak istiyorsan büyülenmiş gibi, bütün bir mahkemeyi yanıltmak istiyorsan sıkılmış gibi yap" vecizesini hatırladım ve gözüme kaçmış bir toz parçasını çıkarıyor gibi yaptım.) Autua durumu anlayarak önceden hazırladığımız cevabı verdi.</p>

  <p>"On dakika önce, efendim, bende yok giysi, o beyefendi dedi, çıplak olmaz, bunu giy."</p>

  <p>"Eğer bir denizciysen" —kaptanımız başparmağını kaldırdı— "şu orta direğin yelkenini indir de görelim."</p>

  <p>Bunun üzerine kaçak yolcu tereddüt etti; kafası karışmış gibiydi. Hintli'nin sözüne duyduğum çılgınca güvenin başıma patlayacağını hissettim, ama Autua yalnızca bir tuzak tespit etmişti.</p>

  <p>"Efendim, bu direk orta direk değil, bu mizana direği, değil mi?"</p>

  <p>Yüzünden hiçbir duygu okunmayan Kaptan Molyneux başıyla onayladı.</p>

  <p>"O zaman mizana yelkenini indir."</p>

  <p>Autua zarif hareketlerle direğe tırmandı, ben de yeniden umutlanmaya başladım. Yeni yükselmiş olan güneş suyun üstünde parlıyor ve bizi gözlerimizi kısmaya zorluyordu. Kaçak yolcu randa yelkeninin üst serenini aştığında, kaptan Bay Boerhaave'ye, "Hazır ol, silahımla nişan al" diye talimat verdi, "söylediğimde ateş et!"</p>

  <p>Ateşli bir şekilde itiraz ettim, Hintli takdir edilmişti, ama Kaptan Molyneux çenemi kapatmamı ya da yüzerek Chatham adalarına geri dönmemi emretti. Hiçbir Amerikalı kaptan bir adamı, zenci bile olsa, böyle adice öldürmezdi! Autua en üst serene vardı ve dalgalı denize rağmen, direğin üstünde bir maymun kıvraklığıyla yürüdü. Yelkenin açılmasını izlerken gemideki "deniz kurtlarından" biri olan somurtkan, dikkatli, yardımsever ve çalışkan İzlandalı, herkesin duyabileceği bir sesle hayranlığını dile getirdi. "Bu siyah benim kadar işinin ehli, evet, parmaklarının yerinde olta iğneleri var sanki!" Hissettiğim minnet o kadar büyüktü ki adamın çizmelerini öpebilirdim o anda. Kısa bir süre sonra Autua yelkeni indirdi, ki bu dört kişilik bir takım için bile zor bir işti. Kaptan Molyneux homurdanarak onayladı ve Bay Boerhaave'ye silahı indirmesini emreti.</p>

  <p>"Ama kaçak bir yolcuya bir sent bile ödersem Allah b———ı versin. Hawaii'ye biletinin bedelini çalışarak ödeyecek. Dalgacının teki değilse oraya vardığımızda herkes gibi sözleşme imzalar. Bay Roderick, o ölü İspanyol'un ranzasını paylaşabilir."</p>

  <p>Bugün yaşadığım heyecanlı olayları yazarken kalem ucumu tükettim. Hava da yazdıklarımı göremeyeceğim kadar karardı.</p>

  <h3 id="sigil_toc_id_14">20 Kasım Çarşamba ~</h3>

  <p>Doğudan güçlü, tuzlu ve bunaltıcı bir rüzgâr esiyor. Henry beni muayene etti ve bana kötü haberleri var ama olabileceğinin en kötüsü de değil. Hastalığım bir parazitten, <i>Gusano coco cervello</i>'dan kaynaklanıyor. Bu Kurt, Melanezya ve Polinezya'da çok yaygın ama bilim bu hastalığı ancak son on yılda incelemeye başlamış. Parazit kuşkusuz bana da bulaştığı yer olan Batavia'nın kokuşmuş kanallarında ürüyor. Ağız yoluyla alındığında kişinin kan damarlarında seyahat ederek beyinciğine ulaşıyor. (Migrenler ve baş dönmeleri de bundan kaynaklanıyor.) Beyne yerleştiğinde kuluçka dönemine giriyor. "Sen gerçekçi birisin, Adam" dedi Henry bana, "yani gerçekleri allayıp pullamama gerek yok. Parazitin larvaları yumurtadan çıktığında, kurbanın beyni kurtlarla kaplı bir karnabahara dönüşür. Kokuşmuş gazlar, kulak zarlarının ve göz kürelerinin patlayıncaya kadar şişmesine ve patladığında dışarı <i>Gusana coco</i> sporlarıyla dolu bir bulut salmasına sebep olur."</p>

  <p>İşte ölüm fermanım böyleydi, ama ardından infazdan kurtulma ve temyiz şansım geldi. Bir urusyum alkali ve orinoco manganezi karşımı Parazitimi taşlaştıracak ve laphrydictic laden reçinesi de onun çözülmesini sağlayacak. Henry'nin "ecza deposu"nda bu karışımlar var, ama dozajın doğru olması çok önemli. Yarım dirhemden daha azı vücudumu <i>Gusano coco</i>'dan temizlemeye yetmiyor, daha fazlası ise hastayı tedavi ederken öldürüyor. Doktorum Parazitin ölürken zehir keselerinin açıldığını ve yüklerini bıraktığını söyleyerek, iyileşmem tamamlanmadan önce kendimi her zamankinden kötü hissedebileceğim yönünde beni uyarıyor.</p>

  <p>Henry durumumla ilgili tek kelime bile etmemi yasakladı, çünkü Boerhaave gibi sırtlanlar hassas insanları av belliyor, cahil denizcilerse bilmedikleri hastalıkları düşmanca karşılıyor. ("Bir keresinde Lizbon'a dönüş yolunda, Makao'dan bir hafta uzaktayken cüzam belirtisi gösteren bir denizciden bahsedildiğini duymuştum" diye anlattı Henry, "gemidekiler zavallıyı mahkeme bile kurmadan denize atmışlar.") Nekahatim boyunca Henry dedikoduculara Bay Ewing'in iklim değişikliğinden kaynaklanan bir ateş düşmesinden mustarip olduğunu söyleyecek ve bana kendisi bakacak. Henry, ücretini sorduğumda sinirlendi. "Ücret mi? Sen parasıyla yastıklarını dolduran hastalık hastası bir vikont değilsin! Beni senin karşına Tanrı çıkardı; şu mavi Pasifik'te toplasan seni tedavi edebilecek beş adam yoktur! Ücretmiş! Senden tek istediğim, sevgili Adam, talimatlarıma uyan bir hasta olman! Şimdi şu tozları al ve kamarana dön. Ben son nöbet bittikten sonra gelip seni yoklayacağım." Doktorum birinci sınıf, el değmemiş bir elmas. Bu sözcükleri yazarken gözlerim hissettiğim minnetle dolu dolu.</p>

  <h3 id="sigil_toc_id_15">30 Kasım Cumartesi ~</h3>

  <p>Henry'nin toz ilaçları fevkalade etkili. Bu değerli toz zerreciklerini fildişi bir kaşıktan burnuma çekiyorum ve o anda içime akkor bir mutluluk doluyor. Duyularım keskinleşiyor ama kollarımla bacaklarım uyuşuyor. Parazitim geceleri hâlâ yeni doğmuş bir bebeğin parmağı gibi kıvrılıp bükülüyor ve acı dolu spazmlarla müstehcen, korkunç rüyalara sebebiyet veriyor. "Bu kesinlikle" diye avutuyor Henry beni, "parazitin ilacımıza tepki verdiğine ve beyin kanallarının derinliklerine saklanmaya yeltendiğine alamet. Bu yüzden halüsinasyonlar görüyorsun. <i>Gusano coco</i> boşuna saklanıyor, sevgili Adam, boşuna. Biz onu çekip çıkaracağız!"</p>

  <h3 id="sigil_toc_id_16">2 Aralık Pazartesi ~</h3>

  <p>Kamaram gündüzleri fırın gibi sıcak oluyor ve terim bu sayfaları nemlendiriyor. Tropik güneş öğle göğünü şişiriyor ve dolduruyor. Adamlar sırtları güneşten kapkara olmuş halde yarı çıplak, başlarında hasır şapkalarla çalışıyor. Geminin döşeme tahtalarından yakıcı sıcaklıkta zift boşanıyor ve bu zift insanın ayaklarına yapışıyor. Durduk yere yağmur başlıyor ve sonra aynı hızla kesiliyor, güverte bir dakika içinde tıslayarak kuruyor. Portekiz denizanaları cıva rengi denizde bir görünüp bir kayboluyor, uçan balıklar bakanı büyülüyor, çekiç başlı köpekbalıklarının koyu sarı gölgeleri <i>Propethess</i>'i çembere alıyor. Bugün kendini küpeştenin üstünden atan bir mürekkepbalığının üstüne bastım! (Gözleri ve ağzı bana kayınpederimi anımsattı.) Chatham Adası'ndan aldığımız su artık acımsı; bu suyun içine bir parça brendi konmadığında midem isyan ediyor. Henry'nin kamarasında ya da yemek salonunda satranç oynamadığım zamanlarda, Homeros beni ninniler söyleyerek rüyaların Atinalıların yelkenlileriyle kabaran dalgalarına götürene dek kamaramda dinleniyorum.</p>

  <p>Autua dün hayatını kurtardığım için bana teşekkür etmek için kamaramın kapısına vurdu. O da <i>benim</i> hayatımı kurtarıncaya dek (o günü görmek nasip olmaz umarım!) bana borçlu kalacağını (gayet doğru) söyledi. Yeni işini nasıl bulduğunu sordum. "Kupaka'ya kölelik yapmaktan iyi, Bay Ewing." Her neyse, birilerinin görüşmemize tanık olup duyduklarını Kaptan Molyneux'ye iletmesi ihtimaline karşı Moriori tayfa kamarasına döndü ve o zamandan beri de benimle konuşmaya çalışmadı. Henry'nin de söylediği gibi, "Bir zenciye kemik atmak ayrı bir şey, onu hayatın boyunca başına sarmak ayrı bir şey! Irklar arasındaki dostluklar, Ewing, sadık bir av köpeğiyle sahibi arasındaki yakınlıktan fazlası olamaz."</p>

  <p>Geceleri doktorumla ikimiz kamaralarımıza çekilmeden önce güvertede yürüyüş yapıyoruz. Sırf daha serin olan havayı solumak bile bir zevk. İnsanın gözü, denizin fosforlu ışıltısına dalıp gidiyor ve gökyüzünde yıldızlardan bir nehir akıyor. Dün gece adamlar ön güvertede fener ışığı altında otlardan tirnele örmek için toplanmışlardı; ön güvertede lüzumundan fazla adam olmaması kuralı işlemiyor gibiydi. ("Autua o1ayı"ndan beri "Bay Kalemçük"e duyulan horgörü de, bu lakabın kullanım sıklığı da azaldı.) Bentnail dünyadaki genelevlerle ilgili, en müstehcen satiri bile kaçıracak iğrençlikte on mısralık bir şarkı söyledi. Henry'nin eklediği (Inverary'li Mary O'Hairy'yi konu alan) on birinci mısra ile ağızlar iyice bozuldu. Rafael'i de katılması için zorladılar. O da kütüğe oturarak eğitim görmemiş ama dürüst ve içten sesiyle şu dizeleri söyledi:</p>

  <blockquote>
    <p>Ah, Shenandoah, seni görmeyi özlüyorum,</p>

    <p>Hurra, akıp coşan nehir.</p>

    <p>Ah, Shenandoah, seni aldatmayacağım,</p>

    <p>Büyük Missouri'nin diğer yanına yolumuz.</p>

    <p>Ah, Shenandoah, kızına âşığım</p>

    <p>Suyu aşınca gördüğüm yere âşığım</p>

    <p>Gemi özgürce açılıyor sulara, rüzgâr esiyor,</p>

    <p>İpler geriliyor, yelkenler şişiyor.</p>

    <p>Missouri, o ulu bir nehir,</p>

    <p>Gabya yelkeni titreyinceye kadar gereceğiz ipleri.</p>

    <p>Ah, Shenandoah, seni hiç terk etmeyeceğim,</p>

    <p>Öleceğim güne kadar seni seveceğim.</p>
  </blockquote>

  <p>Kaba saba denizcilerin sessizliği değme âlimin övgüsünden daha anlamlıydı. Avustralya doğumlu bir delikanlı olan Rafael niçin bir Amerikan şarkısını ezbere biliyordu? "Yanki şargısı olduğunu bilmiyo'dum" dedi mahcup olarak. "Annem ölmeden önce öğretti. Ona ait bir bu var bende. Takıldı kaldı." Hareketlerinde sakarca bir sertlikle işine döndü. İşçilerin boş boş izleyenlere karşı hissettiği düşmanlığı bir kez daha sezerek, Henry'yle ben onları işleriyle baş başa bıraktık.</p>

  <p>Rafael'i ilk kez Tasman Denizi'nde hissettiğimiz deniz tutması esnasında tanıdığım gün, 15 Ekim'de yazdığım satırları okuduğumda, o ilk seyahatinin getirdiği heyecanla yüzü pırıldayan, herkesi memnun etmeye hevesli, coşkulu delikanlının yalnızca altı hafta içinde nasıl bu asık suratlı gence dönüştüğüne hayret ediyorum. O pırıltılı güzelliği gitmiş, ileride dönüşeceği sert, kaslı denizci ortaya çıkmış. Şimdiden rom ve suya bağımlı olmuş gibi görünüyor.</p>

  <p>Henry bu "kozasını sıyırıp atma" durumunun kaçınılmaz olduğunu, ister istemez gerçekleşeceğini söylüyor. Sanırım haklı. Aldığı yüzeysel eğitim ve hamisi Brisbane'li Bayan Fry'dan edindiği hassasiyet, tayfa kamarasının o pervasız dünyasında kamarot çocuğun zararına işliyor. Keşke <i>ben</i> ona yardım edebilsem! Bay ve Bayan Channing müdahale etmese benim kaderim de Rafael'inkine benzeyebilirdi. Finbar'a, çocuk uyum sağlayabiliyor mu diye sordum. Finbar'ın, "<i>Neyin</i> uyumunu, Bay Ewing?" şeklindeki Delphi tarzı cevabı mutfaktakileri kahkahaya boğsa da beni karanlıkta bıraktı.</p>

  <h3 id="sigil_toc_id_17">7 Aralık Cumartesi ~</h3>

  <p>Yelkovankuşları tepemizde uçuyor, balıkçıllar denizde yüzüyor, Carey Anne'nin tavukları serene tünüyor. Boretto'lara benzer balıklar, çaçabalığına benzer balıkları kovaladı. Henry'yle yemek yerken morumsu pervanelerden oluşan bir tipi, adeta ayın üstündeki çatlaklardan fışkırıp fenerleri, suratları, yemekleri ve bütün yüzeyleri, çırpınan kanatların oluşturduğu bir çarşafla kapladı. Nöbetteki adam yakınımızda adalar olduğunu gösteren bu alametleri, yalnızca on sekiz kulaçlık derinlikte olduğumuzu haykırarak doğruladı. Bay Boerhaave gece vakti kayalıklara sürüklenmeyelim diye demir atılmasını emretti.</p>

  <p>Gözlerimin akları limon sarısı bir görünüm aldı, kenarları kızardı ve acıyor. Henry bu semptomun olumlu olduğuna beni temin etse de ilaçtan artırılmış bir doz alma isteğimi yerine getirdi.</p>

  <h3 id="sigil_toc_id_18">8 Aralık Pazar ~</h3>

  <p><i>Propethess</i>'te Pazar duası yapılmadığından, bu sabah Henry'yle ben Henry'nin kamarasında, Ocean Bay cemaatininkine benzer bir tarzda, iskele ve sancak vardiyalarındaki denizciler de bize katılabilir diye hem sabah hem öğlen nöbetlerini içine alan, şatafatsız, kısa bir İncil okuması yapmaya karar verdik, iki vardiyadan da kimsenin ayine katılarak ikinci kaptanı kızdırmayı göze almak istemediğini üzülerek yazıyorum ama cesaretimiz kırılmayacak, çabalarımızı sürdüreceğiz. Rafael direğin tepesindeydi, dualarımızı tiz bir sesle "Kara göründüüüü!" diye bağırarak böldü, ibadetimizi erken bitirdik ve karanın sallanan ufukta yavaş yavaş belirlemesini izlemek için üstümüze su sıçramasını göze aldık. "Cemiyet</p>
</body>
</html>
