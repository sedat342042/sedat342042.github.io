<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h2>40</h2>

  <p>Kapkara deniz kükreyerek içeri doluyor. Soğukluğu Luisa'nın duyularını şoka sokarak hayata döndürüyor. Volkswagen'inin arka kısmı suya kırk beş derecelik bir açıyla çarptı, yani koltuk Luisa'nın omurgasını korudu ama araba şimdi sallanarak ters dönüyor. Luisa ön camdan birkaç santim uzakta, onu emniyet kemeri tutuyor. <i>Ya buradan çık, ya da öl.</i> Luisa paniğe kapılıyor, akciğerine su doluyor ve öksürerek ağzını bir hava cebine sokmak için mücadele ediyor. <i>Kemeri aç</i>. Kıvrılıp bükülüyor ve kemer düğmesine doğru dalıyor. <i>Düğmeye bas</i>. Ama o tık sesi duyulmuyor. Araba yarım bir takla atarak daha derine gömülüyor ve mürekkepbalığı şeklindeki hava kabarcığı bir sökülme sesiyle uzaklaşıyor. Luisa düğmeye çılgınca parmağını saplıyor ve kayış serbest kalarak süzülüyor. <i>Daha fazla hava</i>. Luisa kara sudan oluşma ön camın altına hapsolmuş bir hava cebi buluyor. Denizin kütlesi kapıların açılmasına engel oluyor. <i>Pencereyi indir</i>. Yarıya kadar açılıyor, sonra sıkışıyor, <i>her zaman sıkıştığı yerde</i>. Luisa sallanarak yüzüyor, başını, omuzlarını ve gövdesini deliğe sıkıştırıyor.</p>

  <p><i>Sixsmith'in Raporu!</i></p>

  <p>Kendisini batan aracın içine çekiyor. <i>Hiçbir halt göremiyorum. Plastik bir çöp torbası. Koltuğun altına sıkışmış.</i> O daracık yerde iki büklüm oluyor. <i>Burada</i>. Bir çuval taş yüklenen bir kadın gibi kaldırıyor torbayı. Pencereden geri geri, önce ayaklarından başlayarak çıkıyor ama rapor çok kalın. Batan araba Luisa'yı aşağı sürüklüyor. Ciğerleri acıyor. Kâğıtlar ıslanınca ağırlıkları dört katına çıkmış. Çöp torbası pencereden çıkıyor ama Luisa tekmeler atar, mücadele ederken bir hafifleme hissediyor. Yüzlerce sayfa vanilya klasörden kurtulmuş, deniz onları nereye götürürse oraya sürükleniyor, Luisa'nın etrafında dönüyor, Alice'te <i>iskambil oynuyor</i>. Ayakkabılarını tekmeleyerek çıkarıyor. Ciğerleri haykırıyor, sövüyor, yalvarıyor. Nabzının her atışı Luisa'nın kulaklarına bir gümbürtü gibi geliyor. <i>Yukarısı neresi</i>? Su bunu tahmin edemeyeceği kadar bulanık. Arabanın uzağı, yukarı. Bir an sonra ciğerleri çökecek. <i>Araba nerede</i>? Luisa, Sixsmith Raporu'nun bedelini hayatıyla ödediğini fark ediyor.</p>

  <h2 id="sigil_toc_id_57">41</h2>

  <p>Isaac Sachs pırıl pırıl Pennsylvania sabahına yukarıdan bakıyor. Ufak, fildişi konaklardan oluşan labirentimsi banliyöler ve ortalarına turkuvaz rengi yüzme havuzları yerleştirilmiş ipek gibi çimenler. Özel jetin penceresi yüzüne serin serin değiyor. Tam koltuğunun bir metre seksen santim aşağısında, bagaj bölümünde, içinde uçağı bir meteora dönüştürebilecek miktarda C-4 bulunan bir bavul var. Eh, diye düşünüyor Sachs, vicdanına uydun. Luisa Rey <i>Sixsmith Raporu</i>'nu ele geçirdi. Luisa'nın yüzünün detaylarını aklına geldiğince hatırlıyor. <i>Şüphe mi hissediyorsun? Rahatlama mı? Korku mu? Erdemli mi hissediyorsun kendini?</i></p>

  <p><i>Onu bir daha göremeyeceğime dair bir önsezi.</i></p>

  <p>İhanet ettiği adam, Alberto Grimaldi, bir yardımcısının dediklerine gülüyor. Hostes üstünde şangırdayan bardaklar olan bir tepsiyle yanlarından geçiyor. Sachs not defterini çıkarıyor ve şunları yazıyor:</p>

  <p><i>• Açıklama: gerçek geçmiş + varsayılan geçmişin işleyişi müşterek tarihte iyi bilinen bir olayla, örneğin Titanik'in batışıyla açıklanabilir. Gerçekten yaşanmış olan felaket görgü tanıkları öldükçe, belgeler yok oldukça karanlığa gömülüyor + geminin enkazı Atlantik'teki mezarında parçalanıyor. Gelgelelim, Titanik'in yeniden ele alınan anılardan, belgelerden, söylentilerden, kurmacadan —kısacası inançtan— yaratılan varsayılan batışı gitgide "daha da gerçek" hale geliyor. Gerçek geçmiş kırılgandır, gitgide silikleşir + erişilmesi + yeniden inşa edilmesi zor bir hale gelir: varsayılan geçmiş bunun aksine kolayca şekillendirilebilir, sürekli netleşir + önüne geçilmesi/sahte olduğunun ortaya çıkarılması gitgide zorlaşır.</i></p>

  <p><i>• Şu an, varsayılan geçmişi kendisine hizmet etmeye, mitolojilerine inanırlık + iradesini dayatışına meşruluk katmaya zorlar. Güç hem varsayılan geçmişe "şekil verme" hakkı arar, hem de kendisi bu haktır. (Tarihçiye para ödeyen düdüğü çalar.)</i></p>

  <p><i>• Simetri bir gerçek + varsayılan gelecek de olmasını gerektirir. Gelecek haftanın, gelecek yılın, ya da 2225'in nasıl şekilleneceğini hayal ederiz — bu dileklerden, kehanetlerden + hayallerden oluşan bir varsayılan gelecektir. Bu varsayılan gelecek kendi kendini gerçekleştiren bir kehanete benzer biçimde, gerçek geleceğe etki edebilir ama yarın nasıl bugünü gölgede bırakıyorsa gerçek gelecek de varsayılan geleceğimizi gölgede bırakacaktır. Gerçek gelecek + gerçek geçmişi de Ütopya gibi yalnızca uzaktan, sislerin arasından görürüz ve orada kimseye yararları dokunmaz.</i></p>

  <p><i>• S: Dumandan, aynalardan ve gölgelerden oluşan bir suretle —gerçek geçmiş— bir başka suret —gerçek gelecek— arasında anlamlı bir fark var mıdır?</i></p>

  <p><i>Bir zaman modeli: boyanmış anlardan oluşan sonsuz bir matruşka bebeği, her bir "kabuk" (şimdiki zaman) benim gerçek geçmiş dediğim ama bizim varsaydan geçmiş olarak algıladığımız "kabuklar"dan (önceki şimdiki zamanlar) oluşan bir yuvaya konur. "Şimdi"nin bebeği de aynı şekilde daha gerçekleşmemiş şimdiki zamanları içine alır, ki ben buna gerçek gelecek derim ama biz bunu varsayılan gelecek olarak algılarız. Önerme: Luisa Rey'e âşık oldum.</i></p>

  <p>Detonatör tetikleniyor. C-4 alev alıyor. Bir ateş topu jeti yutuyor. Jetin metalleri, plastikleri, devreleri, yolcuları, onların kemikleri, giysileri, defterleri ve beyinleri sıcaklığı 1200 santigrat dereceyi geçen alevlerde şekillerini yitiriyor. Yaratılmamış ve ölü, yalnızca gerçek ve varsayılan geçmişlerimizde var olur. Şimdi bu iki geçmiş çatallaşmaya başlayacak.</p>

  <h2 id="sigil_toc_id_58">42</h2>

  <p>"Betty'yle Frank'in para kazanması lazım" diyor Lloyd Hooks, Swannekke Hotel'de verilen kahvaltıdaki dinleyicilerine. Bir grup çömez ve yamak Başkan'ın Enerji Gurusu'nu dikkatle dinliyor. "Böylece Betty'nin biraz nakit para kazanmak için işe girişmesine karar veriyorlar. Gece olunca Frank yeni mesleğini icra etsin diye Betty'yi Fahişe Yolu'na götürüyor. 'Hey Frank,' diyor Betty kaldırımdan. 'Ne kadar para alacağım?' Frank hesaplar yapıyor ve kadına, 'Bütün iş için yüz dolar,' diyor. Betty kaldırımda bekliyor, Frank de arabayı boş bir ara sokağa park ediyor. Kısa bir süre sonra bir adam eski püskü Chrysler'ıyla geliyor ve Betty'ye teklifte bulunuyor: 'Bütün gece için kaç para istiyorsun, şeker?' Betty, 'Yüz dolar,' diyor. Adam, 'Yalnızca otuz dolarım var. Otuz dolara ne yaparsın?' diyor. Betty Frank'in yanına koşuyor ve ona soruyor. Frank, 'Otuz dolara elle muamele yaparım de,' diyor. Betty de adamın yanına dönüyor..."</p>

  <p>Lloyd Hooks arka plandaki Bill Smoke'u fark ediyor. Bill Smoke bir, iki, üç parmağını kaldırıyor; üç parmak bir yumruk oluyor, yumruk ise havayı kesen bir hareket. <i>Alberto Grimaldi, ölü; Isaac Sachs, ölü; Luisa Rey, ölü. Üçkağıtçı, sinsi, hafiye.</i> Hooks'un gözleri Smoke'a durumu anladığını bildiriyor ve zihninde bir Yunan mitinden bir imge beliriyor. <i>Diana'nın gizli korusu lüks ve savurganlık içinde yaşayan ama konumunu selefini öldürerek elde etmiş bir savaşçı papaz tarafından korunuyor. Adam uyuduğunda hayatını tehlikeye atıyor. Grimaldi, fazla uzun süre uyukladın.</i></p>

  <p>"Neyse, Betty adama dönüyor ve otuz dolara elle muamele yapabileceğini söylüyor. İster beğen ister beğenme diyor. Adam, 'Tamam şeker, atla bakalım, elle muamele olsun. Buralarda sessiz sakin bir sokak var mı?' Betty adama köşeyi döndürüp arabayı Frank'in sokağına sokuyor ve adam kemerini çözüp pantolonunu indiriyor ve ortaya Betty'nin hayatında gördüğü —anlarsınız ya— en devasa alet çıkıyor. 'Dur bir dakika!' diyor Betty nefesi kesilerek, 'Hemen döneceğim.' Arabadan iniyor ve koşup Frank'in penceresine vuruyor. Frank pencereyi indiriyor. 'Gene ne var?"' Hooks son cümleyi söylemeden önce duraksıyor. "Betty diyor ki, 'Frank, hey, Frank, şu adama yetmiş dolar borç ver!'"</p>

  <p>İleride yönetim kurulu üyesi olacak adamlar sırtlanlar gibi gülüyor. <i>Her kim parayla saadet olmaz dediyse</i>, diye düşünüyor Lloyd Hooks keyifle, <i>belli ki yeterince parası yokmuş</i>.</p>

  <h2 id="sigil_toc_id_59">43</h2>

  <p>Hester Van Zandt dürbünle dalışa başlamak üzere olan dalgıçları izliyor. Mutsuz görünen, pançolu, yalınayak bir genç kumsalda salınarak yürüyor ve Hester'ın kırma köpeğini okşuyor. "Arabayı buldular mı, Hester? Kanal o noktada bayağı derinleşiyor. O yüzden orada iyi balık tutuluyor."</p>

  <p>"Bu mesafeden emin olmak zor."</p>

  <p>"Kirlettiğin denizde boğulmak ironik aslında. Güvenlik görevlisi bana kesik galiba. Sürücünün sarhoş bir kadın olduğunu, kazanın sabah dört sularında olduğunu anlattı."</p>

  <p>"Swannekke Köprüsü adayla aynı güvenlik kanunlarına tabi. Seaboard istediğini söyleyebilir. Kimse hikâyelerinin doğruluğunu kontrol etmez."</p>

  <p>Genç esniyor. "Sence arabanın içinde boğuldu mu kadın? Yoksa arabadan çıktı da sonra mı boğuldu?"</p>

  <p>"Bilemem."</p>

  <p>"Arabayla parmaklığa bindirecek kadar sarhoştuysa kumsala varmayı başarmış olamaz."</p>

  <p>"Kim bilir?"</p>

  <p>"İğrenç bir ölüm." Genç esniyor ve yürüyüp gidiyor. Hester treylerine yürüyor. Kızılderili Milton treylerin basamağında oturuyor, bir kartondan süt içiyor. Ağzını siliyor ve ona, "Wonder Woman uyandı" diyor.</p>

  <p>Hester Milton'ın etrafından dolaşıp basamağı tırmanıyor ve kanepede oturan kadına kendisini nasıl hissettiğini soruyor.</p>

  <p>'Yaşadığım için şanslı" diyor Luisa, "tıka basa muffinle doluyum ve kurutma makinesine minnettarım. Ödünç verdiğiniz giysiler için teşekkürler."</p>

  <p>"Neyse ki aynı bedeniz. Dalgıçlar arabanızı arıyor."</p>

  <p>"Sixsmith Raporu'nu arıyorlar, arabamı değil. Cesedim de bir ek ödül olur."</p>

  <p>Milton kapıyı kilitliyor. 'Yani bir bariyere çarptınız, denize düştünüz, batan arabadan çıktınız ve üç yüz metre uzaktaki kumsala yüzdünüz, ama hafif morluklar dışında yara bereniz yok?"</p>

  <p>"Sigorta talebimi düşününce canım bayağı yanıyor."</p>

  <p>Hester oturuyor. "Bundan sonraki hareketiniz ne olacak?"</p>

  <p>"Eh, öncelikle daireme dönüp birkaç şey almam lazım. Sonra gidip Ewingsville Tepesi'nde, annemde kalacağım. Sonra yine birinci kareye döneceğim. Rapor olmadan ne polisin ne de editörümün Swannekke'de olan bitenlerle ilgilenmesini sağlayabilirim."</p>

  <p>"Annenizde güvende olacak mısınız?"</p>

  <p>"Seaboard öldüğümü düşündüğü sürece Joe Napier beni aramaya gelmez. Ölmediğimi öğrendiklerinde..." Omuz silkiyor; son altı saatin olaylarından dolayı üstüne bir kadercilik zırhı giymiş gibi. "Tamamen güvende olacak mıyım diye soruyorsanız, muhtemelen hayır. Kabul edilebilir düzeyde bir risk var. Bu tür şeyleri uzman olacak kadar sık yapmıyorum."</p>

  <p>Milton başparmaklarını ceplerine sokuyor. "Sizi arabayla Buenas Yerbas'a götüreceğim. Bana bir dakika verin, bir arkadaşı arayıp kamyonetini getirmesini isteyeceğim."</p>

  <p>"İyi bir adam" diyor Luisa Milton çıktıktan sonra.</p>

  <p>"Milton'a hayatımı emanet ederim" diye cevap veriyor Hester.</p>

  <h2 id="sigil_toc_id_60">44</h2>

  <p>Milton kamp alanına, karavan parkına, sahile gidenlere, Swannekke'ye giden trafiğe ve buralardaki, her yere uzak evlere hizmet veren, sinek pisliğiyle dolu bakkala yürüyor. Tezgâhın arkasındaki radyoda bir Eagles şarkısı çalıyor. Milton telefona bir on sent atıyor, dinleyen var mı diye duvarlara bakıyor ve ezberden bir numara çeviriyor. Swannekke soğutma kulelerinden kötü niyetli cinlere benzeyen su buharı yükseliyor. Kuleler kuzeyde Buenas Yerbas'a, güneyde Los Angeles'a ilerliyor. <i>Komik</i>, diye düşünüyor Milton, <i>Güç, zaman, yerçekimi, aşk. İnsanı gerçekten benzeten güçlerin hepsi görünmez güçler.</i> Telefon açılıyor. "Evet?"</p>

  <p>"Napier? Benim. Dinle, Luisa Rey adındaki bir kadınla ilgili arıyorum. Eh, farzet ki ölmemiş? Farzet ki hâlâ etrafta dolaşıp dondurma yiyor, elektrik faturasını falan ödüyor? Nerede olduğu bilgisinin senin için değeri var mı? Öyle mi? Ne kadar? Hayır, sen bir rakam söyle. Tamam, onu ikiyle çarp. Hayır mı? Seninle konuşmak güzeldi, Napier, ama gitmem gerek" —Milton pis pis sırıtıyor— "her zamanki hesaba, bir iş günü içinde, lütfen. Tamam. Ne? Hayır, başka kimse görmedi, bir tek Deli Van Zandt. Hayır. Sözünü etti ama şimdi mavi denizin dibinde. Oldukça eminim. Balık yemi. Tabii ki hayır, bu bilgiler yalnızca senin kulakların için... Hı-hı, onu evine götüreceğim, oradan da annesine gidecek... Tamam, bir saat içinde. Her zamanki hesaba. Bir iş günü."</p>

  <h2 id="sigil_toc_id_61">45</h2>

  <p>Luisa ön kapısını açtığında bir pazar maçının sesini duyuyor ve patlamış mısır kokusu alıyor. "Ben sana yağ kızdırabilirsin dedim mi?" diye sesleniyor Javier'e. "Panjurlar niye kapalı?"</p>

  <p>Javier koridordan zıplaya zıplaya, sırıtarak geliyor. "Merhaba, Luisa! Mısırı Joe amcan patlattı. Giants-Dodgers maçını izliyoruz. Neden yaşlı bir kadın gibi giyindin?"</p>

  <p>Luisa içinin bulandığını hissediyor. "Buraya gel. Nerede?"</p>

  <p>Javier bıyık altından gülüyor. "Kanepende! N'aber?"</p>

  <p>"Buraya gel! Annen seni istiyor."</p>

  <p>"Otelde fazla mesai yapıyor."</p>

  <p>"Luisa, köprüdeki ben değildim, ben değildim o!" Joe Napier sanki korkmuş bir hayvanı yatıştırmak ister gibi ellerini avuçları ona dönük halde kaldırarak Javier'in arkasında beliriyor. "Dinle..."</p>

  <p>Luisa'nın sesi titriyor. "Javi! Dışarı! Arkama!"</p>

  <p>Napier sesini yükseltiyor. "Beni dinle..."</p>

  <p><i>Evet, kendi katilimle konuşuyorum.</i> "Niçin söylediğin tek bir kelimeyi bile dinleyeyim ki?"</p>

  <p>"Çünkü Seaboard'un içinde olan ve ölmeni istemeyen tek kişi benim!"</p>

  <p>Napier'ın soğukkanlılığı onu terk etmiş. "Otoparkta seni uyarmaya çalışıyordum! Bir <i>düşün!</i> Kiralık katil ben olsam bu konuşmayı yapıyor olur muyduk? Tanrı aşkına, gitme. Güvenli değil! Dairen hâlâ gözetleniyor olabilir. Panjurlar o yüzden kapalı."</p>

  <p>Javier perişan görünüyor. Luisa çocuğa sarılıyor ama hangi yöne dönse daha az tehlikeyle karşılaşacağını bilemiyor. "Neden buradasın?"</p>

  <p>Napier yine sakinleşmiş gibi, ama yorgun ve düşünceli görünüyor. "Baban polisken onu tanırdım. Silvaplana Rıhtımı'ndaki V-J Günü. İçeri gir, Luisa. Otur."</p>

  <h2 id="sigil_toc_id_62">46</h2>

  <p>Joe Napier komşunun çocuğunun Luisa'yı anlatacaklarını dinlemesine yetecek bir süre orada tutacağını hesaplamıştı. Planının işlemesi onu gururlandırmıyor. Bir konuşmacıdan çok izleyici olan Napier cümlelerini dikkatle şekillendiriyor. "1945'te Spinoza Bölge Karakolu'nda altı yıldır polistim. Ne bir takdir belgem, ne de sicilimde kara lekeler vardı. Burnunu her şeye sokmayan, daktilo bölümünden sıradan bir kızla çıkan sıradan bir polistim. Ağustosun on dördünde radyo Japonların teslim olduğu haberini verdi ve Buenas Yerbas tek bir bedenmiş gibi dans etti. İçkiler su gibi aktı, arabalar hızlandı, kestane fişekleri atıldı, insanlar patronları onlara izin vermese de tatile çıktılar. Saat dokuz civarı ortağımla ben Küçük Kore bölgesinde bir vurkaç olayına çağrıldık. Normalde şehrin o ucuna gitmeye zahmet etmeyiz, ama kurban beyaz bir çocuktu, yani ortada akrabalar ve sorular olacaktı. Olay yerine giderken babandan bir Kod Sekiz geldi; müsait olan bütün ekipleri Silvaplana Rıhtımı'na çağırıyordu. Şimdi, normalde rıhtımın o bölümüne burnumuzu sokmazdık, tabii bir kariyer istiyorsak. Orada mafyanın depoları vardı ve bunlar belediyenin şemsiyesi altındaydılar. Dahası, Lester Rey" —Napier dilini yumuşatmamaya karar veriyor— "Onuncu Bölge'nin baş belası pazar okulu polisi olarak bilinirdi. Ama iki polis memuru yaralanmıştı ve bu durumu değiştiriyordu. Asfaltta kan kaybından ölmek üzere olan senin arkadaşın da olabilirdi. Biz de gaza bastık ve rıhtıma tam da başka bir Spinoza arabasının, Brozman ve Harkins'in ardından vardık. Başta hiçbir şey görmedik. Ne Lester Rey'den, ne bir devriye arabasından eser vardı. Rıhtım tarafındaki ışıklar kapalıydı. Arabayı kargo konteynerlerinden oluşan iki duvarın arasından sürdük, bir köşeyi döndük ve birtakım adamların bir ordu kamyonuna mal yükledikleri bir avluya girdik. Rıhtımın yanlış bölgesinde olduğumuzu düşünüyordum. Sonra kurşunlardan bir duvar bize çarptı. İlk dalga Brozman ve Harkins'e isabet etti — frenler, havayı dolduran cam, bizim araba kayıp onlarınkine çarptı, ortağımla ben arabadan yuvarlanarak indik ve bir çelik boru yığınının arkasında siper aldık. Brozman'ın kornası çalıyor, durmuyor ve polisler dışarıda belirmiyor. Etrafımıza daha da çok kurşun vınlıyor, altıma sıçıyorum — savaş bölgelerine girmemek için polis olmuştum. Ortağım ateş etmeye başlıyor. Ben de onu takip ediyorum ama bir şeyi vurma şansımız sıfır. Dürüst olmam gerekirse kamyon yanımızdan geçip gittiğinde memnun olmuştum. Şapşallık ederek siperden erken çıktım — kamyonun plakasını alıp alamayacağıma bakacaktım." Napier'in dilinin kökü acıyor. "Sonra şunlar oldu. Bağıran bir adam avlunun karşısından üstüme koşuyor. Ona ateş ediyorum. Iskalıyorum — hem benim hem de senin hayatının en şanslı ıskasıydı, Luisa, çünkü babanı vursaydım şimdi burada olmayacaktın. Lester Rey koşarken arkamı işaret ediyor, kamyonun arkasından atılıp bana doğru yuvarlanan bir nesneyi tekmeliyor. Sonra kör edici bir ışık beni yakıp kavuruyor, bir gürültü başımı balta gibi yarıyor ve kıçıma iğne gibi bir acı saplanıyor. Düştüğüm yerde, kendimden yarı geçmiş halde yatıyorum, ta ki kaldırılıp bir ambulansa yerleştirilinceye kadar."</p>

  <p>Luisa hâlâ bir şey söylemiyor.</p>

  <p>"Şanslıydım. El bombasının şarapnelinin bir parçası kıçımın iki yanağını da delip geçmişti. Geri kalanımda bir şey yoktu. Doktor hayatında ilk defa fırlatılan bir nesnenin dört delik birden açtığını gördüğünü söyledi. Tabii baban pek o kadar iyi değildi. Lester bir parça İsviçre peynirine dönmüştü. Ben hastaneden çıkmadan önceki gün gözünü ameliyat ettiler ama kurtaramadılar. El sıkıştık, o kadar. Sonra çıkıp gittim, ne diyeceğimi bilmiyordum. Bir adama yapabileceğin en küçük düşürücü şey onun hayatını kurtarmaktır. Lester da bunu biliyordu. Ama onu düşünmediğim bir gün, hatta belki bir saat bile yok. Her oturduğumda onu düşünüyorum."</p>

  <p>Luisa bir süre hiçbir şey söylemiyor. "Bunu bana neden Swannekke Adası'nda anlatmadın?"</p>

  <p>Napier kulağını kaşıyor. "Bu bağlantıyı beni sıkıştırmak için kullanacağından korkuyordum..."</p>

  <p>"Rufus Sixsmith'e gerçekte ne olduğunu öğrenmek için mi?"</p>

  <p>Napier ne evet ne hayır diyor. "Muhabirlerin nasıl çalıştığını biliyorum."</p>

  <p>"Sen mi <i>benim</i> dürüstlüğümde delikler arıyorsun?"</p>

  <p><i>Genel konuşuyor, Margo Roker</i>'ı biliyor olamaz. "Rufus Sixsmith'in raporunu aramaya devam edersen" —Napier bunu çocuğun önünde söylese mi söylemese mi, bilemiyor— "öldürüleceksin, bu kadar basit. Benim tarafımdan değil! Ama bir şekilde olacak. Lütfen. Hemen şimdi şehri terk et. Eski hayatını, eski işini bırak ve git."</p>

  <p>"Alberto Grimaldi seni bana bunu söylemen için gönderdi, değil mi?"</p>

  <p>"Burada olduğumu kimse bilmiyor —Tanrı'ya bunun için dua ediyorum— yoksa benim başım da seninki kadar derde girecek."</p>

  <p>"Önce bir soru."</p>

  <p>"Bilmek istediğin şey" —keşke çocuk başka yerde olsa diye düşünüyor— "Sixsmith'in 'kaderi'nin benim işim olup olmadığı. Cevap hayır. O tip... işler, benim işim değildi. Masum olduğumu söylemiyorum. Sadece başka tarafa bakmaktan suçlu olduğumu söylüyorum. Sixsmith'i öldüren ve dün seni köprüden atan Grimaldi'nin iş bitiricisiydi. Bill Smoke adında bir adam — sanırım başka bir sürü adı var. Bana inanmanı sağlayamam ama umarım inanırsın."</p>

  <p>"Hayatta olduğumu nereden bildin?"</p>

  <p>"Benimkisi boş bir umuttu, o kadar. Bak, hayat büyük bir haberden daha değerlidir. Sana son bir kez yalvarıyorum, ve bu sonuncu olacak, lütfen bu hikâyenin peşini bırak. Şimdi gitmem lazım ve Tanrı'dan senin de aynısını yapmanı diliyorum." Ayağa kalkıyor. "Son bir şey. Silah kullanabilir misin?"</p>

  <p>"Silahlara alerjim var."</p>

  <p>"Ne demek istiyorsun?"</p>

  <p>"Silahlar midemi bulandırıyor. Gerçek anlamda."</p>

  <p>"<i>Herkes</i> silah kullanmayı öğrenmeli."</p>

  <p>"Evet, onlardan bir sürüsünü morglarda görebilirsin. Bill Smoke ben çantamdan silahımı çıkarırken kibarca beklemeyecek, değil mi? Kurtulmamın tek yolu bu olayı tamamen bitirecek kanıtları bulmak, böylece beni öldürmek amaçsız bir hareket olacak."</p>

  <p>"İnsanların minicik şeyler için intikam alma hevesini azımsıyorsun."</p>

  <p>"Sen bunu niye umursuyorsun ki? Babama olan borcunu ödedin. Vicdanını temizledin."</p>

  <p>Napier üzgün üzgün iç çekiyor. "Maç güzeldi, Javi."</p>

  <p>"Yalancı" diyor çocuk.</p>

  <p>"Yalan söyledim, evet, ama bu beni yalancı yapmaz. Yalan söylemek yanlıştır, ama dünya tersine döndüğünde ufak bir yanlış büyük bir doğru olabilir."</p>

  <p>"Bu çok saçma."</p>

  <p>"Haklısın, öyle, ama gene de doğru."</p>

  <p>Joe Napier çıkıp gidiyor.</p>

  <p>Javier de Luisa'ya kızgın. "Bir de tutup bir iki balkondan karşıya atladım diye hayatımla kumar oynuyormuşum gibi davranıyorsun!"</p>

  <h2 id="sigil_toc_id_63">47</h2>

  <p>Luisa'yla Javier'in ayak sesleri merdivenlerde yankılanıyor. Javier tırabzanın üstünden aşağı göz atıyor. Alt katlar bir kabuğun sarmalları gibi geri çekiliyor. Baş döndürücü bir rüzgâr esiyor, Javier'i sersemletiyor. Yukarı bakınca da aynısı oluyor. "Geleceği görebilsen" diye soruyor, "bakar mıydın?"</p>

  <p>Luisa çantasını omzuna atıyor. "Değiştirip değiştiremeyeceğime bağlı."</p>

  <p>"Ya değiştirebilsen? İkinci katta komünist casuslar tarafından kaçırılacağını gördün diyelim, o zaman asansörle zemin kata inerdin."</p>

  <p>"Ama ya casuslar asansörü çağırdıysa, içinde kim varsa onu kaçırmaya karar verdilerse? Gelecekten kaçmak onu tetikleyen şeyse?"</p>

  <p>"Geleceği Kilroy mağazasının en üst katından On Altıncı Cadde'nin ucunu görür gibi <i>görebilsen</i> bu geleceğin şimdiden orada olduğu anlamına gelir. Şimdiden oradaysa onu değiştiremezsin."</p>

  <p>"Evet, ama On Altıncı Cadde'nin ucunda olan şeyin <i>senin</i> yaptıklarınla ilgisi yok. Plancılar, mimarlar, tasarımcılar tarafından önceden belirlenmiş, tabii gidip bir binayı falan patlatmazsan. Bir dakika içinde olanları ise senin yaptıkların şekillendiriyor. "</p>

  <p>"O zaman cevap ne? Geleceği değiştirebilir misin, değiştiremez misin?"</p>

  <p><i>Belki cevap metafiziğin işlevlerinden biri değil, gücün işlevlerinden biri.</i> "Bu tahmini imkânsız şeylerden biri, Javi."</p>

  <p>Zemine ulaştılar. Malcolm'un televizyonunda <i>Altı Milyon Dolarlık Adam</i>'ın biyonik kol kasları tıngırdıyor.</p>

  <p>"Görüşürüz, Luisa."</p>

  <p>"Şehri sonsuza dek terk etmiyorum, Javi."</p>

  <p>İlk hareket çocuktan geliyor ve el sıkışıyorlar. Bu hareket Luisa'yı şaşırtıyor; ona resmi, kati ve samimi geliyor.</p>

  <h2 id="sigil_toc_id_64">48</h2>

  <p>Judith Rey'in Ewingsville'deki evinde bulunan gümüş masa saati, öğleden sonra biri çalıyor. Bir finansçının karısı Bill Smoke'la konuşuyor. "Bu ev her zaman içimdeki aç gözlülük iblisini ortaya çıkarmıştır" diye itiraf ediyor mücevherler içindeki, elli küsur yaşındaki kadın, "Frank Lloyd Wright'ın bir kopyası. Orijinal olanı Salem'in dış mahallelerinde, sanıyorum." Kadın Smoke'un fazla yakınında duruyor; arada üç santim falan var. <i>Salem'in dış mahallelerinden gelip Tiffany'de delirmiş bir cadıya benziyorsun</i>, diye düşünüyor Smoke, "Ah, öyle mi?" derken.</p>

  <p>İspanyol hizmetçiler yemek şirketlerinin sağladığı yiyeceklerle dolu tepsileri, hepsi beyazlar içindeki konukların arasında dolaştırıyor. Kuğu şeklindeki keten peçetelerin üstünde konukların oturacağı yerleri belirten kartlar duruyor. "Ön bahçedeki o beyaz yapraklı meşe İspanyol elçilikleri kurulduğunda da buradaydı herhalde" diyor kadın, "sizce de öyle değil mi?"</p>

  <p>"Şüphesiz. Meşeler altı yüz yıl yaşar, iki yüz yıl boyunca büyürler, iki yüz yıl boyunca yaşarlar, iki yüz yıl boyunca ölürler."</p>

  <p>Smoke, Luisa'nın lüks eşyalarla döşenmiş salona girdiğini, üvey babasının onu iki yanağından öpmesine razı olduğunu görüyor. <i>Senden ne istiyorum, Luisa Rey</i>? Luisa'nın yaşlarında bir kadın konuk ona sarılıyor. "Luisa! Görüşmeyeli üç dört yıl oldu!" Konuk yakından bakıldığında sinsi ve meraklı bir albeniye sahip. "Ama hâlâ evlenmediğin doğru mu?"</p>

  <p>"Kesinlikle evlenmedim" diyor Luisa sertçe. "Ya sen?"</p>

  <p>Smoke Luisa'nın onun bakışlarını hissettiğini hissediyor, dikkatini tekrar finansçının karısına odaklıyor ve onaylıyor, evet, buraya altmış dakikadan bile yakın mesafede, Nebukadnezar tahttayken olgunluk çağını yaşayan serviler var. Judith Rey bu amaç için özel olarak getirilmiş tabureye çıkarak herkes onu dinleyene dek gümüş bir kaşıkla bir şişe pembe şampanyaya vuruyor. "Hanımlar, beyler ve gençler" diyor, 'Yemeğin hazır olduğu haberini aldım! Ama başlamadan önce Buenas Yerbas Kanser Derneği'nin yaptığı harikulade işlerle ve bugün cömertçe destek olduğunuz toplantımızda toplanan parayı nasıl kullanacaklarıyla ilgili birkaç söz söylemek istiyorum."</p>

  <p>Bill Smoke bir çift çocuğu altından, parlak bir sikkeyi yoktan var ederek eğlendiriyor. <i>Senden istediğim şey, Luisa, son derece mahrem bir cinayet</i>. Bill Smoke bir an içimizde olan, ama biz olmayan güçlere hayret ediyor.</p>

  <h2 id="sigil_toc_id_65">49</h2>

  <p>Hizmetçiler tatlı tabaklarını kaldırmışlar, havada keskin bir kahve kokusu var ve yemek odasına fazla yemekten kaynaklanan bir pazar rehaveti çöküyor. En yaşlı konuklar uyuklayabilecekleri köşeler buluyor. Luisa'nın üvey babası yaşıtlarından oluşan bir grubu kıstırıyor ve 1950'lerin arabalarından oluşan koleksiyonunu görmeye götürüyor, eşler ve anneler birbirlerine gönderme yapıyor, okul çocukları bol yapraklı güneş ışığının altında ve havuzun etrafında didişmeye çıkıyor. Henderson üçüzleri çöpçatanlık masasındaki konuşmalara hâkim olmuş. Her biri en az kardeşleri kadar mavi gözlü ve yaldızlı; Luisa onları birbirlerinden ayırt edemiyor. "Ben başkan olsam" diyor üçüzlerden biri, "ne yapardım? Öncelikle İç Savaşı kazanmayı amaçlardım, sırf kaybetmemeyi değil."</p>

  <p>Sözü bir diğeri alıyor. "Ben olsam ataları develerini şanslı kum parçalarına park etmiş Araplara yaltaklanmazdım..."</p>

  <p>"... ya da kızıl Çinlilere. Ülkemizin hakkı olan şirket imparatorluğunu kurardım ve bunu söylemekten korkmuyorum. Çünkü bunu yapmazsak..."</p>

  <p>"... Japonlar avantajı ele geçirecek. Gelecek şirketleşmekte yatıyor. İşin ülkeyi yönetmesine ve gerçek bir meritokrasi kurmasına izin vermemiz gerek."</p>

  <p>"Bu meritokrasi sosyal yardımla, sendikalarla, kolsuz bacaksız travestiler, zenci, evsiz araknofobililer için 'olumlu eylemlerle engellenmemeli..."</p>

  <p>"Bu keskin zekâya önem veren bir meritokrasi olmalı. Servetin gücü çektiğini kabul etmeye utanmayan bir kültür..."</p>

  <p>"... ve biz servet yaratanların ödüllendirildiği bir kültür olmalı. Bir adam güç elde etmeyi arzuladığında tek bir basit soru sorarım: 'Bir işadamı gibi düşünebiliyor mu?'"</p>

  <p>Luisa peçetesini kıvırıp sımsıkı bir top haline getiriyor. "Ben üç basit soru sorarım. O gücü nasıl elde etmiş? O gücü nasıl kullanıyor? Ve güç o orospu çocuğundan nasıl geri alınabilir?"</p>

  <h2 id="sigil_toc_id_66">50</h2>

  <p>Judith Rey Luisa'yı kocasının çalışma odasında öğleden sonranın haber bültenini izlerken buluyor. "Anton Henderson'ın 'erkek kılıklı lezbo' dediğini duydum ve eğer seninle ilgili değilse, Kurabiyem, bilmiyorum — hiç komik değil! Senin bu asiliğin gitgide <i>kötüleşiyor</i>. Yalnız olmaktan şikâyet ediyorsun, ben de seni kibar genç adamlarla tanıştırıyorum, sense onları <i>Spyglass</i> sesinle 'lezbo'luyorsun."</p>

  <p>"Yalnız olmaktan ne zaman şikâyet ettim?"</p>

  <p>"Hendersonlar gibi erkekler ağaçta büyümüyor, biliyorsun."</p>

  <p>"Yaprak bitleri ağaçta büyüyor."</p>

  <p>Kapı tıklatılıyor ve Bill Smoke içeri göz atıyor. "Bayan Rey? Böldüğüm için üzgünüm, ama az sonra gitmem gerek. Bütün samimiyetimle söylüyorum, bu şimdiye kadar katıldığım en sıcak, en iyi düzenlenmiş para toplama yemeğiydi."</p>

  <p>Judith Rey'in eli kelebek gibi kulağına uçuyor. "Çok naziksiniz..."</p>

  <p>"Herman Howitt, Musgrove Wyeland'de küçük hissedarım, Malibu ofisinde çalışıyorum. O muhteşem yemekten önce kendimi tanıtma fırsatı bulamadım — bu sabah son dakikada yer ayırtan kişi bendim. Babam öleli on yıldan fazla oldu —huzur içinde yatsın, kanserdi— annemle ben derneğin yardımı olmasa durumla nasıl baş ederdik bilemiyorum. Olly aniden para topladığınızdan bahsedince rezervasyonunu son dakikada iptal eden birinin yerine geçip geçemeyeceğimi görmek için aramasam olmazdı."</p>

  <p>"Geldiğinize çok memnun olduk, Buenas Yerbas'a hoş geldiniz." <i>Biraz kısa</i>, diye değerlendiriyor Judith Rey, <i>ama kaslı, maaşı iyi ve Luisa gibi otuz beş yaşın altında. Küçük hissedar gelecek vaat ediyor gibi geliyor kulağa.</i> "Umarım bir dahaki sefere Bayan Howitt de size katılabilir?"</p>

  <p>Bill Smoke, namı diğer Herman Howitt yüzüne mahcup bir gülümseme yerleştiriyor. "Üzgünüm ama tek Bayan Howitt annem. Şimdilik."</p>

  <p>"Demek öyle" diye cevap veriyor Judith Rey.</p>

  <p>Bill Smoke bu konuşmaya hiç ilgi göstermeyen Luisa'ya bakıyor. "Kızınızın aşağıda prensiplerini koruyuşuna hayran kaldım. Bugünlerde yaşıtlarımızın çoğu ahlaki pusulasını kaybetmiş gibi."</p>

  <p>"Sizinle tamamen <i>aynı</i> fikirdeyim. Altmışlarda her şeyi çöpe attılar. Luisa'nın rahmetli babasıyla ben yıllar önce ayrıldık, ama kızımıza her zaman doğru ve yanlışı öğretmeye çalıştık. Luisa! Televizyondan bir saniyeliğine kopabilir misin, lütfen, canım? Herman hakkında neler— Luisa? Kurabiyem, ne oldu?"</p>

  <p>Spiker konuşuyor: "Polis bu sabah Allegheny Dağları'nın üstünde gerçekleşen Learjet kazasında ölen on iki kişinin arasında Amerika'nın en yüksek ücretli yöneticisi olan, Seaboard Enerji'nin CEO'su Alberto Grimaldi'nin de olduğunu doğruladı. Federal Havacılık Dairesi müfettişlerinin ilk raporları yakıt sistemindeki bir hatanın tetiklediği bir patlama olduğu yönünde. Enkaz birkaç kilometrekareye dağılmış durumda..."</p>

  <p>"Luisa, Kurabiyem?" Judith Rey bir dağ yamacındaki eğri büğrü uçak parçalarının resimlerine perişan halde bakan kızının yanında diz çöküyor.</p>

  <p>"Ne kadar... <i>dehşet verici!</i>" Bill Smoke içindeki bütün malzemeleri şefin, yani kendisinin bile bilmediği karmaşık bir yemeğin tadına varıyor. "O zavallıların arasında <i>tanıdığınız</i> biri mi vardı, Bayan Rey?"</p>

  <h2 id="sigil_toc_id_67">51</h2>

  <p>Pazartesi sabahı. <i>Spyglass</i>'ın haber odasında söylentiler havada uçuşuyor. Bunlardan biri derginin battığı yönünde; bir diğeriyse derginin sahibi Kenneth P. Ogilvy'nin dergiyi en yüksek fiyatı verene satacağı yönünde; banka yeni bir borç veriyormuş; banka fişi çekiyormuş. Luisa yirmi dört saat önce bir cinayet girişiminden sağ çıktığını kimseye söylememiş. İşe annesini ya da Grelsch'i karıştırmak istemiyor, zaten vücudundaki morluklar dışında olay ona gitgide daha da gerçek dışı görünüyor.</p>

  <p>Luisa Isaac Sachs'ın, nerdeyse hiç tanımadığı bir adamın ölümüne de üzülüyor. Aynı zamanda korku da hissediyor ama işine odaklanıyor. Babası ona savaş fotoğrafçılarının objektifinin onlara korkuya karşı bağışıklık kazandırdığından bahsettiklerini söylemişti; Luisa bu sabah babasının ne demek istediğini çok iyi anlıyor. <i>Bill Smoke Isaac Sachs'ın ihanetini biliyorduysa Isaac'in öldürülmesini anlayabilirim — ama kim aynı zamanda Alberto Grimaldi'yi de indirmek istedi?</i> Kadrolu yazarlar her zamanki gibi saat onda toplantı yapmak için Dom Grelsch'in ofisine yöneliyor. Saat 10:15 oluyor.</p>

  <p>"Grelsch ilk karısı doğum yaptığında bile bu kadar gecikmemişti" diyor Nancy O'Hagan tırnaklarına oje sürerken. "Ogilvy onu bir işkence aletine bağladı, herhalde."</p>

  <p>Roland Jakes kulağından bir kurşunkalemle kir çıkartıyor. "Monkees'in hit şarkılarında davul çalmış olan davulcuyla tanıştım. Avaz avaz tantrik seksten bahsedip duruyordu — teşekkür ederim. Favori pozisyonunun adı, ı-ıı, 'Muslukçu'ydu. Bütün gün içeride kalıyorsun ama kimse gelmiyor."</p>

  <p>Sessizlik.</p>

  <p>"Aman be, ortamı neşelendirmeye çalışıyordum alt tarafı."</p>

  <p>Grelsch geliyor ve hiç vakit kaybetmiyor. "<i>Spyglass</i> satılıyor. Iskarta töreninden kimin sağ çıkacağını bugün ilerleyen saatlerde öğreneceğiz."</p>

  <p>Jerry Nussbaum başparmaklarını kemerine geçiriyor. "Ani."</p>

  <p>"Hem de ne ani. Görüşmeler geçen haftanın sonunda başlamıştı." Grelsch öfkeden patlamak üzere gibi. "Bu sabah iş oldu bitti."</p>

  <p>"Çok esaslı bir teklif olmalı" diye yaklaşıyor konuya Jakes.</p>

  <p>"Onu KPO'ya sor."</p>

  <p>"Alıcı kim?" diye soruyor Lisa.</p>

  <p>"Bugün ilerleyen saatlerde basın toplantısı yapılacak."</p>

  <p>"Haydi ama, Dom" diye ağzını arıyor O'Hagan.</p>

  <p>"Bugün ilerleyen saatlerde basın toplantısı yapılacak, dedim."</p>

  <p>Jakes bir sigara sarıyor. "Gizemli alıcımız, ı-ıı, <i>Spyglass</i>'ı <i>gerçekten</i> istiyor gibi ve bozuk olmayan bir şeyi tamir etmezsin."</p>

  <p>Nussbaum burnundan soluyor. "Gizemli alıcımızın bozuk olduğumuzu düşünmediğini kim söylüyor?"</p>

  <p>"Geçen yıl Allied News <i>Nouveau</i>'yu satın aldığında cam silicileri bile kovmuşlardı."</p>

  <p>"O halde" diyor O'Hagan makyaj aynasını çat diye kapatarak, "Nil'e yapacağım gezi gene iptal oldu. Noel'de yine görümcemin Chicago'daki evinin yolu göründü. Onun veletleri ve dünyanın dondurulmuş et merkezi. Bir günde olanlara bak."</p>

  <h2 id="sigil_toc_id_68">52</h2>

  <p>Joe Napier yardımcı CEO William Wiley'nin bekleme odasındaki koordine sanat eserlerine bakarken aylardır oyun dışına itildiğini fark ediyor. Vefakârlık denen bir şey kalmamış, güç bildik borulardan akmıştı. <i>Benim için hava hoştu</i>, diye düşünüyor Napier, <i>emekli olmama bir buçuk yıl kalmıştı sadece</i>. Ayak sesleri duyuyor ve bir hava cereyanı hissediyor. <i>Ama içinde on iki adam olan bir uçağı düşürmek güvenlik değil, çoklu cinayettir. Emri kim verdi? Bill Smoke Wiley için mi çalışıyordu? Bu bir uçak kazasından ibaret olabilir miydi? Sık sık yaşanırdı bu tür kazalar. Tek anladığım, anlamamanın tehlikeli olduğu.</i> Napier dün Luisa Rey'i uyardığı için kendine kızıyor, büyük bir risk almış ve hiçbir şey elde edememişti.</p>

  <p>William Wiley'nin sekreteri kapıda beliriyor. "Bay Wiley şimdi sizi görecek, Bay Napier."</p>

  <p>Napier ofiste Fay Li'yi görünce şaşırıyor. Ortam gülümseme alışverişi yapılmasını gerektiriyor. William Wiley'nin "Joe! N'aber yahu?" sözleri en az tokalaşması kadar coşkulu.</p>

  <p>"Üzücü bir sabah, Bay Wiley" diye cevap veriyor Napier, gösterilen koltuğa oturduktan ama sigarayı reddettikten sonra. "Bay Grimaldi'nin ölümünü hâlâ aklım almıyor." <i>Seni hiçbir zaman sevmedim. Neye yaradığını hiçbir zaman anlayamadım.</i></p>

  <p>"Daha üzücü bir şey düşünemiyorum. Alberto'nun yerine birisi geçebilir, ama onun yerini kimse dolduramaz."</p>

  <p>Napier kendine havadan sudan konuşma kisvesi altında bir soru sorma izni veriyor. "Yönetim kurulu yeni bir atama yapmadan önce ne kadar bekleyecek?"</p>

  <p>"Bu öğleden sonra toplanacağız. Alberto başımızda bir dümenci olmadan gereğinden uzun süre oradan oraya sürüklenmemizi istemezdi. Biliyorsun, sana duyduğu şahsi saygı, çok..."</p>

  <p>"İçtendi" diye öneride bulunuyor Fay Li.</p>

  <p><i>Çok didindin ama gerçekten bir yere gelmeyi başardın</i>, Bay <i>Li</i>.</p>

  <p>"Aynen öyle! Tam olarak öyle! İçtendi."</p>

  <p>"Bay Grimaldi muhteşem bir insandı."</p>

  <p>"Kesinlikle öyleydi, Joe, kesinlikle öyleydi." Wiley Fay Li'ye dönüyor. "Fay. Haydi Joe'ya teklif ettiğimiz paketten söz edelim."</p>

  <p>"Bay Wiley lekesiz dosyanızı göz önünde bulundurarak sizi erken emekli etmeyi teklif ediyor. Kontratınız bitene kadar on sekiz ay boyunca tam maaş ve prim alacaksınız, sonra endeksli emekli maaşınız ödenmeye başlayacak."</p>

  <p><i>Kovuldun!</i> Napier yüzüne bir "vay be" ifadesi yerleştiriyor. <i>Bunun arkasında Bill Smoke var.</i> "Vay be" hem emeklilik teklifine, hem de şirketin içyüzünü bilen biri konumundan bir yükümlülük durumuna gelişinin Napier'de yarattığı sarsıntıya uyuyor. "Bunu hiç beklemiyordum."</p>

  <p>"Öyle olmalı, Joe" diyor Wiley, ama hiçbir şey eklemiyor. Telefon çalıyor. "Hayır" diye çıkışıyor Wiley ahizeye, "Bay Reagan sırasını bekleyebilir. Şu an meşgulüm."</p>

  <p>Napier Wiley telefonu kapatana kadar kararını veriyor. <i>Kanlı bir sahneden kaçmak için müthiş bir fırsat</i>. Minnetten konuşamaz halde olan yaşlı bir hizmetliyi oynuyor. "Fay, Bay Wiley, size nasıl teşekkür edeceğimi bilemiyorum."</p>

  <p>William Wiley ona şakacı bir çakal gibi bakıyor. "Kabul ederek?"</p>

  <p>"Tabii ki kabul ediyorum!"</p>

  <p>Wiley ve Fay onu tebrik edip duruyorlar. "Tabii Güvenlik gibi hassas bir iş söz konusu olduğunda" diye devam ediyor Wiley, "değişikliğin sen bu odayı terk eder etmez devreye girmesi gerektiğini anlıyorsundur."</p>

  <p><i>Tanrım, bir saniyeyi bile boşa harcamıyorsunuz, değil mi?</i></p>

  <p>Fay Li ekliyor, "Eşyalarınızı ve evrakınızı yollatacağım. Size anakaraya kadar birinin eşlik etmesine gücenmeyeceğinizi biliyorum. Bay Wiley'nin protokole saygı duyduğu anlaşılmalı."</p>

  <p>"Hiç gücenmedim, Fay." Napier içinden kadına lanet okuyarak gülümsüyor. "Protokolümüzü ben yazdım."</p>

  <p><i>Napier, Swannekke'den ayrılana kadar otuz sekizliğini baldırındaki kayışında tut, ayrıldıktan sonra uzun bir süre boyunca da çıkarma.</i></p>

  <h2 id="sigil_toc_id_69">53</h2>

  <p>Kayıp Akor Müzik Mağazası'nda çalan müzik Luisa'ya <i>Spyglass</i>'ı da, Sixsmith'i de, Sachs'ı da, Grimaldi'yi de unutturuyor. Ses saf, nehir gibi, hayali andırıyor ve insanı hipnotize ediyor; bir yandan da... <i>son derece tanıdık</i> geliyor. Luisa sanki zamanın akarsuyunda yaşar gibi, büyülenmiş halde, öylece dikiliyor. En sonunda ona iyi olup olmadığını soran satıcıya "Bu müziği <i>biliyorum</i>" diyor. "Nedir bu müzik?"</p>

  <p>"Kusura bakmayın, bir müşterinin siparişi bu, satılık değil. Aslında çalmamam gerek."</p>

  <p>"Ah." <i>Her şey sırasıyla.</i> "Geçen hafta telefon etmiştim. Adım Rey. Luisa Rey. Benim için Robert Frobisher'a ait, <i>Bulut Atlası Altılısı</i> adındaki pek tanınmamış bir kaydı bulabileceğinizi söylemiştiniz. Ama onu şimdilik boşverelim. Bu müziğe de sahip olmam gerek. Sahip olmam <i>şart</i>. Nasıl bir his olduğunu biliyorsunuzdur. Bu çalan nedir?"</p>

  <p>Satıcı hayali kelepçeler takılması için bileklerini uzatıyor. "Robert Frobisher'ın B<i>ulut Atlası Altılısı</i>. Çizilmediğine emin olmak için dinledim. Ah, tamam, yalan söylüyorum. Merakımın kölesi olduğum için dinledim. Tam da Delius değil, değil mi? Şirketler niçin böyle mücevherlerin plaklarını finanse etmiyor, anlamıyorum, bu resmen suç. Sizin plağınızın gayet iyi durumda olduğunu belirtmekten çok memnunum."</p>

  <p>"Bunu daha önce nerede duydum?"</p>

  <p>Genç adam omuz silkiyor. "Kuzey Amerika'da bu plaktan ancak bir elin parmakları kadar vardır."</p>

  <p>"Ama bu müziği biliyorum. Size söylüyorum, <i>biliyorum</i> bu müziği."</p>

  <h2 id="sigil_toc_id_70">54</h2>

  <p>Luisa ofise döndüğünde Nancy O'Hagan'ın heyecanla telefonda konuştuğunu görüyor. "Shirl? Shirl! Ben Nancy. Dinle, Noel'i Sfenks'in gölgesinde geçireceğiz galiba. Derginin yeni sahibi Trans Vision Ltd." —sesini yükseltiyor— "Trans Vision Ltd. Ben de bilmiyorum, ama" —O'Hagan sesini alçaltıyor— "demin KPO'yu gördüm, evet, eski patron, şimdi yeni yönetim kurulunda. Ama dinle bak, şunu söylemek için aradım, işim güvende!" Luisa'ya hararetle başını sallıyor. "Hı-hı, nerdeyse kimse kovulmamış, Janine'i ara ve Noel'i minik, iğrenç kardan adamlarıyla yalnız geçireceğini söyle.</p>

  <p>"Luisa" Grelsch kapıdan ona sesleniyor, "Bay Ogilvy şimdi seninle görüşecek."</p>

  <p>K. P. Ogilvy, Dom Grelsch'in sağı solu belli olmayan koltuğunu işgal etmiş ve editörü istiflenmiş plastik sandalyelere, sürgüne göndermiş. <i>Spyglass</i>'ın sahibi Luisa'ya çelikten bir oyma baskıyı hatırlatıyor. Vahşi Batı'da bir hâkimin oyma baskısını. "Bunu seni kırmadan söylemenin bir yolu yok" diye başlıyor, "o yüzden doğrudan söyleyeceğim. Kovuldun. Yeni sahibin emirleri."</p>

  <p>Luisa haberlerin üstünden sekişini izliyor. <i>Hayır, bu yarı karanlıkta bir köprüden denize atılmakla kıyaslanamaz.</i> Grelsch onunla göz göze gelemiyor. "Kontratım var."</p>

  <p>"Kimin yok ki? Kovuldun."</p>

  <p>"Yeni sahibinizin hoşnutsuzluğuna hedef olan tek kadrolu yazar ben miyim?"</p>

  <p>"Öyle görünüyor." K. P. Ogilvy'nin çenesi bir kez seğiriyor.</p>

  <p>"Bence 'Neden ben?' diye sorma hakkım var."</p>

  <p>"Sahipler insanları işe alır, kovar ve neyin adil neyin adaletsiz olduğunu söyler. Bir alıcı Trans Vision'ınki gibi bir cömert bir kurtarma paketi teklif ettiğinde insan kılı kırk yarmaz."</p>

  <p>"'Kırk yarılan kıl.' Bunu altın saatimin arkasına yazdırabilir miyim?"</p>

  <p>Dom Grelsch kıvranıyor. "Bay Ogilvy, bence Luisa bir tür açıklamayı hak ediyor."</p>

  <p>"O zaman gidip Trans Vision'a sorabilir. Belki yüzü onların <i>Spyglass</i> vizyonuna uymuyordur. Fazla radikal buluyorlardır onu. Fazla feminist. Fazla kuru. Fazla ısrarcı."</p>

  <p><i>Sis perdesi yaratmaya çalışıyor.</i> "Trans Vision'a soracak birkaç şeyim var. Merkez ofisleri nerede?"</p>

  <p>"Doğuda bir yerlerde. Ama seninle görüşeceklerinden şüpheliyim."</p>

  <p>"Doğuda bir yerlerde. Yeni yönetim kurulu üyesi arkadaşlarınız kim?"</p>

  <p>"Kovuluyorsun, yeminli ifade almıyorsun."</p>

  <p>"Son bir soru daha soracağım, Bay Ogilvy. Derginize sınırsız hizmet verdiğim üç sihirli yılın hatırına şunu cevaplayın — Trans Vision ile Seaboard Enerji arasındaki bağlantı nedir?"</p>

  <p>Dom Grelsch de sivri bir meraka sahip. Ogilvy bir an tereddüt ediyor, sonra "Bitirmem gereken bir sürü iş var. Ayın sonuna kadar maaşın ödenecek, ofise gelmene gerek yok. Teşekkürler ve hoşça kal" diyor bağıra çağıra.</p>

  <p><i>Bağırış çağırışın olduğu yerde</i>, diye düşünüyor Luisa, <i>sahtekârlık vardır.</i></p>

  <h2 id="sigil_toc_id_71">55</h2>

  <p style="text-align: center;">SWANNEKKE İLÇESİ'NDEN ÇIKIYORSUNUZ</p>

  <p style="text-align: center;">SÖRFÜN VE ATOMUN VATANI</p>

  <p style="text-align: center;">YAKINDA GENE GELİN!</p>

  <p><br /></p>

  <p><i>Hayat fena değil.</i> Joe Napier cipini hız kontrolü moduna alıyor. <i>Hayat güzel.</i> Seaboard Enerji, çalışma hayatı, Margo Roker ve Luisa Rey saatte yüz elli kilometre hızla geçmişte kalıyor. <i>Hayat muhteşem.</i> Santo Cristo Dağları'ndaki ahşap kulübesi iki saatlik mesafede. Araba sürmekten çok yorulmamış olursa akşam yemeği için yayınbalığı yakayabilir. Dikiz aynasına göz atıyor: gümüş rengi bir Chrysler bir iki kilometredir üç yüz metre kadar arkasından gelmekteydi, ama şimdi onu solluyor ve uzaklaşıp yok oluyor. <i>Rahatla</i>, diyor Napier kendi kendine, <i>kurtuldun işte.</i> Cipte takırdayan bir şey var. Öğleden sonra, saat üç altın çağına erişiyor. Çevre yolu kilometreler boyu nehrin kenarından gidiyor ve yavaşça yukarı tırmanıyor.</p>

  <p><i>İç kesimler son otuz yılda çirkinleşti ama bana çirkinleşmeyen bir yer gösterebilir misiniz?</i> Yolun iki tarafında, seviyesi buldozerle eşitlenen kaya tabakalarında siteler kolonileşmiş. <i>Hayatım kurtulmaya çalışmakla geçti.</i> Buenas Yerbas gitgide uzaklaşarak Napier'ın dikiz aynasında diken diken bir lekeye dönüşüyor. <i>Lester'ın kızının Wonder Woman'cılık oynamasına engel olamazsın. Sen elinden geleni yaptın. Artık kadını rahat bırak. Çocuk değil sonuçta.</i> Radyo kanalları arasında geziyor, ama karşısına sürekli kadın gibi şarkı söyleyen erkekler ve erkek gibi şarkı söyleyen kadınlar çıkıyor. Sonunda "Everybody's Talkin"'i çalan duygusal bir country müzik istasyonu buluyor. Evliliklerinde müzik Milly'den sorulurdu. Napier onu ilk gördüğü akşama dönüyor: Vahşi Oakum Hokum ve Kumdaki Kovboy Kızları için keman çalıyordu. Milly'den istediği, müzisyenlerin çabasızca müzik yaparken birbirlerine attıkları bakışlardı, o samimiyeti istiyordu. <i>Luisa Rey bir çocuk.</i> Napier on sekizinci çıkıştan dönüyor ve Copperline'a gitmek için eski altın madencilerinin yolunu kullanıyor. <i>Takırtı hâlâ susmadı</i>. Burada sonbahar dağdaki ağaçları yalıyor. Yol kadim çamların arasındaki bir boğazdan geçip güneşin battığı yere yöneliyor.</p>

  <p>Joe kendisini aniden, geçirdiği üç çeyrek saatte aklından geçen tek bir düşünceyi bile hatırlamaksızın burada buluyor. Arabayı marketin önüne çekiyor, motoru kapatıyor ve cipinden iniyor. <i>Şu hışırtıyı duyuyor musun? Kayıp Nehir.</i> Bu ona Copperline'ın Buenas Yerbas olmadığını hatırlatıyor ve cipinin kilidini tekrar açıyor. Marketin sahibi müşterisini adıyla selamlıyor, birkaç dakika içinde altı aylık dedikodudan haberdar ediyor ve Napier'ın bütün hafta boyunca mı tatil yapacağını soruyor.</p>

  <p>"Artık daimi tatildeyim. Bana erken" —bu sözcüğü daha önce kendisi için hiç kullanmamıştı— "emeklilik teklif ettiler. Ben de hemen atladım."</p>

  <p>Market sahibi ona her şeyi biliyormuşçasına bir bakış attı. "Bu akşam Duane'in yerinde kutlama mı? Yoksa yarın Duane'in yerinde dert paylaşma seansı mı?"</p>

  <p>"Cuma ve kutlama diyelim. Özgürlüğümün ilk haftasını kulübemde dinlenerek geçirmek istiyorum, Duane'in masalarının altından tekmelenerek değil." Napier aldığı erzak için ödeme yapıyor ve aniden yalnız kalma isteği duyarak dükkânı terk ediyor. Cipin lastikleri taşlı yolda çatırdıyor. Ön farları parlak ışığıyla eski zamanlara ait ormanı süpürüp geçiyor.</p>

  <p><i>İşte.</i> Napier bir kez daha Kayıp Nehri duyuyor. Milly'yi kendisinin, kardeşlerinin ve babasının birlikte inşa ettiği kulübeye ilk getirişini hatırlıyor. Şimdi geriye bir tek o kaldı. O gece çırılçıplak yüzmeye gitmişlerdi. Ormanın alacakaranlığı ciğerlerini ve kafasını dolduruyor. Telefon yok, CCTV ya da sadece TV yok, kimlik doğrulama yok, başkanın ses geçirmez ofisinde yapılan toplantılar yok. Bir daha hiç. Emekli güvenlikçi kepenkleri açmadan önce kimsenin kapıdaki asma kilitle oynayıp oynamadığını kontrol ediyor.</p>

  <p><i>Tanrı aşkına, rahatla. Seaboard sana yol verdi, seni özgür bıraktı, artık orasıyla bir bağlantın yok, bir daha da dönmeyeceksin.</i></p>

  <p>Yine de kulübeye girerken otuz sekizliği elinde. <i>Bak işte. Kimse yok.</i> Napier çıtırdayan bir ateş yakıyor ve kendisine fasulye, sosis, isli patates hazırlıyor, iki de bira içiyor. Açık havada uzun uzun işiyor. Köpük köpük Samanyolu. Derin, depderin bir uyku.</p>

  <p><i>Yine uyanıyor</i>, ağzı dili kurumuş, mesanesi biradan şişmiş. <i>Bu beşinci mi oldu, altıncı mı</i>? Bu gece ormanın sesleri Napier'e ninni olmuyor; esenlik hissini tırmalıyor. Fren sesi miydi o? <i>Bir cin baykuşu.</i> Dallar mı kırılıyor? <i>Bir sıçan, bir dağ bıldırcını, ne bileyim, ormandasın işte, her şey olabilir. Uyu artık, Napier.</i> Rüzgâr. <i>Pencerenin altından sesler mi geliyor?</i> Napier uyandığında yatağının üstündeki çapraz direkte çömelmiş bir puma görüyor; haykırarak uyanıyor; puma Bill Smoke'tu, Napier'ın kafasını bir fenerle parçalamak için kolunu uzatmıştı; çapraz direkte hiçbir şey yoktu. <i>Bu sefer de yağmur mu yağıyor?</i> Napier dinliyor.</p>

  <p>Yalnızca nehir, yalnızca nehir.</p>

  <p>Kalkmaya değer bir saat olmuş mu diye bakmak için bir kibrit daha yakıyor: 4:05. Hayır. Arada kalmış bir saat. Napier uyku delikleri bulmak için katlı karanlığa sokuluyor, ama Margo Roker'ın eviyle ilgili anılar onu buluyor. <i>Nöbette dur. İrtibatta olduğum kişi kadının evrakları odasında sakladığını söylüyor</i> diyen Bill Smoke. İşe daha az karıştığı için memnun halde söylenenleri onaylayan Napier. Kocaman plastik elfenerini yakan ve üst kata çıkan Bill Smoke.</p>

  <p>Roker'ın meyve bahçesini tarayan Napier. En yakın ev bir kilometre uzaktaydı. Tek çalışmayı seven Bill Smoke'un onu bu basit iş için niye yanında istediğini merak etmişti. Cılız bir çığlık. Ani bir son.</p>

  <p>Yukarı koşan, kayan, bir dizi boş odayla karşılaşan Napier.</p>

  <p>Antika bir yatakta diz çökmüş, yataktaki bir şeye el feneriyle vurup duran Bill Smoke, fenerin duvarları ve tavanı döven ışığı, Margo Roker'ın hissizleşmiş başına indiğinde nerdeyse hiç sesi çıkmayan gümbürtüsü. Margo Roker'ın nevresimlerdeki, müstehcenlik derecesinde kırmızı ve ıslak kanı.</p>

  <p>Smoke'a durması için bağıran Napier.</p>

  <p>Nefes nefese arkasını dönen Bill Smoke. <i>N'aber, Joe?</i></p>

  <p><i>Bu gece dışarıda olacağını söylemiştin!</i></p>

  <p><i>Hayır hayır, sen yanlış duymuşsun. İrtibatta olduğum kişi yaşlı kadının bu gece dışarıda olacağını söyledi. Güvenilir personel bulmak zor.</i></p>

  <p><i>Tanrım, tanrım, tanrım, öldü mü?</i></p>

  <p><i>Sonradan üzülmektense tedbir almak daha iyi, Joe.</i></p>

  <p><i>Pek güzel planlanmış bir oyun</i>, Joe Napier uykunun uğramadığı kulübesinde itirafta bulunuyor. İtaat etmem için ayağıma vurulmuş bir pranga. Savunmasız, yaşlı bir eylemcinin dövülmesine suç ortağı olmak? Konuşma bozukluğu olan, hukuk fakültesinden terk bir öğrenci bile onu müebbet hapse mahkûm ettirebilirdi. Bir karatavuk şarkı söylüyor. <i>Margo Roker'a büyük yanlış yaptım, ama o hayatı bıraktım.</i> Kıçının her bir yanağında ikişer olmak üzere dört ufak şarapnel yarası acıyor. <i>İçimden bir ses Luisa Rey'i uyarmamı söyledi.</i> Pencereden çerçevedeki Milly'yi seçebileceği kadar ışık giriyor. <i>Ben tek bir adamım</i>, diye karşı çıkıyor. <i>Bir ordu değilim. Hayattan tek istediğim yaşamak. Biraz da balık tutmak.</i></p>

  <p>Joe Napier içini çekiyor, üstünü giyiyor ve cipi yeniden yüklemeye girişiyor.</p>

  <p>Milly her zaman hiçbir şey söylemeden kazanırdı zaten.</p>

  <h2 id="sigil_toc_id_72">56</h2>

  <p>Yalınayaklı Judith Rey kimono tarzı sabahlığının önünü kapatıyor ve mermer zeminli mutfağına giderken büyük bir Bizans halısının üstüne basıyor. Mağara gibi buzdolabının içinden üç kırmızı greyfurt çıkarıyor, onları ikiye bölüyor, sonra içinden sular damlayan buz gibi yarım küreleri meyve sıkacağına sokuyor. Makine hapis kalmış eşekarıları gibi vızıldıyor ve bir sürahi posalı, şeffaf, şeker renginde meyve suyuyla doluyor. Kendisi için mavi bir bardağa meyve suyu dolduruyor ve sıvıyı ağzının her bir girintisinde gezdiriyor.</p>

  <p>Luisa verandadaki çizgili kanepede gazeteyi gözden geçiriyor ve bir kruvasanı ağzında geveliyor. Muhteşem manzara —Ewingsville'in para içinde yüzen çatılarının ve kadife gibi çimlerinin üstünden, gökdelenlerin denizden gelen sisten ve taşıtların yarattığı kirli havadan yükseldiği Buenas Yerbas— bu saatte iyice başka bir dünyaya aitmiş gibi görünüyor.</p>

  <p>"Bugün yatak keyfi yok mu, Kurabiyem?"</p>

  <p>"Günaydın. Hayır, arabalardan birini yine ödünç almamın sakıncası yoksa ofise gidip eşyalarımı alacağım."</p>

  <p>"Elbette." Judith Rey kızına içini okur gibi bakıyor. "<i>Spyglass</i>'ta yeteneklerini harcıyordun, Kurabiyem. Ufak, pespaye bir dergiydi o."</p>

  <p>"Doğru, anne, ama o benim ufak, pespaye dergimdi."</p>

  <p>Judith Rey kanepenin koluna yerleşiyor ve arsız bir sineği bardağından kovalıyor. Ekonomi bölümünde daire içine alınmış bir makeleyi inceliyor.</p>

  <blockquote>
    <p><b>"Enerji Gurusu" Lloyd Hooks Seaboard Ltd'nin başına geçiyor</b></p>

    <p>Beyaz Saray ve elektrik devi Seaboard Enerji Ltd ortak bir beyanatta bulunarak Alberto Grimaldi'nin iki gün önce yaşanan uçak kazasındaki trajik ölümü sonucu boş kalan CEO koltuğuna, Federal Enerji Komisyonu Başkanı Lloyd Hooks'un geçeceğini bildirdi. Bu haber üzerine Seaboard'un Wall Street'teki hisse fiyatı kırk puan birden yükseldi. "Lloyd'un bize katılması yönündeki teklifimizi kabul etmesi bizi çok memnun etti" diyen Seaboard'un yardımcı CEO'su William Wiley şöyle devam etti: "ve bu atamanın gerçekleştiği koşullar üzüntü verici olsa da yönetim kurulu, bu ileri görüşlü yeni başkana en içten dileklerimizle hoş geldin derken cennetteki Alberto'nun da aramızda olduğunu hissediyor." Enerji Komisyonu sözcüsü Menzies Graham, "Washington elbette Lloyd Hooks'un uzmanlığını arayacak, ama Başkan Ford Hooks'un isteklerine saygı duyuyor ve günümüzün enerji sorunlarına çözüm arayan, şanlı ulusumuzun şanına şan katan en parlak zekâlardan biriyle bağlantı halinde çalışmak için sabırsızlanıyor." Bay Hooks yeni görevine önümüzdeki hafta başlayacak. Halefi ise bugünün ilerleyen saatlerinde duyurulacak.</p>
  </blockquote>

  <p>"Bu üstünde çalıştığın projelerden biri miydi?" diye soruyor Judith.</p>

  <p>"Hâlâ çalışıyorum."</p>

  <p>"Kimin adına?"</p>

  <p>"Gerçeğin adına." Kızının alaycılığı son derece içten. "Serbest çalışıyorum."</p>

  <p>"Ne zamandan beri?"</p>

  <p>"KPO'nun beni kovduğu andan beri. Kovuluşum siyasi bir karardı, anne. Büyük bir haberin üstünde olduğumun kanıtı bu. Devasa."</p>

  <p>Judith Rey genç kadını izliyor. <i>Bir zamanlar minik bir kızım vardı. Ona fırfırlı elbiseler giydirmiş, onu bale derslerine yazdırmış ve art arda beş yaz boyunca binicilik kampına yollamıştım. Ama ona baksanıza. Yine de Lester'a dönüştü.</i> Luisa'nın alnını öpüyor. Luisa bir ergen gibi şüpheyle kaşlarını çatıyor. "Ne?"</p>

  <h2 id="sigil_toc_id_73">57</h2>

  <p>Luisa Rey <i>Spyglass</i>'ta geçirdiği günlerin son kahvesini içmek için Pamuk Prenses lokantasına giriyor. Boş olan tek yer <i>San Francisco Chronicle</i>'ın arkasına saklanmış bir adamın yanı. Luisa, <i>İyi bir gazete</i>, diye düşünüyor ve boş yere oturuyor. Dom Grelsch, "Günaydın" diyor.</p>

  <p>Luisa burası kendi lokantasıymış gibi bir kıskançlık duyuyor. "Burada ne işin var?"</p>

  <p>"Editörler de yemek yer. Karımın... neyse, ondan beri her sabah buraya geliyorum. Anladın işte. Ekmek kızartma makinesinde waffle yapabiliyorum ama..." Önünde duran tabaktaki domuz pirzolalarını işaret edişi, <i>Başka söze gerek var mı?</i> diyor.</p>

  <p>"Seni burada bir kere bile görmedim."</p>

  <p>"Çünkü o sen gelmeden bir saat önce çıkıyor" diyor Bart üç işi birden yaparak, "Her zamankinden mi, Luisa?"</p>

  <p>"Lütfen. Sen nasıl oldu da bana hiç söylemedin, Bart?"</p>

  <p>"<i>Senin</i> gidiş gelişlerinden de başka kimseye söz etmiyorum."</p>

  <p>"Sabah ofise ilk giren de" —Dom Grelsch gazetesini katlıyor— "akşam ofisten son çıkan da benim. Editörün kaderi. Seninle bir şey konuşacaktım, Luisa."</p>

  <p>"Ben gayet net biçimde kovulduğumu hatırlıyorum."</p>

  <p>"Bir dakika sus, olur mu? Ogilvy'nin senin ağzına sıçmasının üstüne niye —nasıl— istifa etmediğimi söylemek istiyorum. Hazır itiraflara başlamışken kovulacağını geçen cumadan beri bildiğimi de söyleyeyim."</p>

  <p>"Bana önceden haber vermen ne hoş."</p>

  <p>Editör sesini alçaltıyor. "Karımın lösemi olduğunu biliyorsun. Sigorta durumumuzu?"</p>

  <p>Luisa en azından başıyla onaylamaya lütfediyor.</p>

  <p>Grelsch metin bir havaya bürünüyor. "Geçen hafta, alım satım görüşmeleri sırasında... <i>Spyglass</i>'ta kalır ve malum bir rapordan bahsedildiğini hiç duymadığımı söylersem sigorta işimin halledileceği ima edildi."</p>

  <p>Luisa soğukkanlılığını kaybetmiyor. "Bu insanların sözlerini tutacağına güveniyor musun?"</p>

  <p>"Pazar sabahı sigorta şirketinden Arnold Frum arıyor. Bizi rahatsız ettiği için çok özür diliyor, vs vs, ama Blue Shield'ın kararlarını değiştirdiğini ve karımın hastane faturalarını ödeyeceğini bilmek isteyeceğimizi düşündüğünü söylüyor. Daha önceki ödemeler için bir tazminat çeki postaya verilmiş. Evimizi kaybetmeyebiliriz bile. Kendimle gurur duymuyorum ama aileme gerçeklerden daha çok önem verdiğim için de utanmıyorum."</p>

  <p>"Gerçek, Buenas Yerbas'a yağan radyasyon."</p>

  <p>"Hepimiz risk seviyeleri arasından seçim yaparız. Swannekke'de bir kaza olması <i>ihtimali</i>nde ufak bir rol karşılığında karımı koruyabileceksem, eh, bununla yaşamak zorundayım. Keşke sen de bu insanları karşına alarak kendini maruz bıraktığın riski biraz daha düşünsen."</p>

  <p>Luisa'nın suyun altında batma anısı geri dönerek ona musallat oluyor ve kalbi sendeliyor. Bart önüne bir fincan kahve koyuyor.</p>

  <p>Grelsch tezgâhın üstünden daktiloyla yazılmış bir sayfa kaydırıyor. Kâğıtta her ikisinde de yedi isim olan iki sütun var. "Tahmin et neyin listesi." Göze iki isim çarpıyor: Lloyd Hooks ve William Wiley.</p>

  <p>"Trans Vision Ltd'nin yönetim kurulu üyeleri mi?"</p>

  <p>Grelsch başıyla onaylıyor. "Nerdeyse. Yönetim kurulu üyeleri kamu tarafından biliniyor. Buysa Trans Vision Ltd'nin elde ettiği parayı alan, listelenmemiş şirket danışmanları. Daire içindeki isimler ilgini çekecektir. Bak. Hooks <i>ve</i> Wiley. Kahretsin, bu resmen açgözlülük."</p>

  <p>Luisa listeyi cebine atıyor. "Bunun için sana teşekkür etmeliyim."</p>

  <p>"Araştırmayı Hain Nussbaum yaptı. Son bir şey daha var. <i>Western Messenger</i>'daki Fran Peacock'ı tanıyor musun?"</p>

  <p>"Yüzeysel basın partilerinde merhabamız var, o kadar."</p>

  <p>"Fran'le biz eskiden beri tanışırız. Dün gece ofisine gittim, senin hikâyenin göze çarpan noktalarından söz ettim. Anlatırken yorum katmadım, ama savaşta kullanılabilecek kanıt elde ettiğinde sana merhabadan fazlasını söylemek istiyor."</p>

  <p>"Bu Trans Vision Ltd'le anlaşmanızın ruhuna uygun bir hareket mi?"</p>

  <p>Grelsch ayağa kalkıyor ve gazetesini katlıyor. "İrtibatlarımı paylaşamayacağımı söylemediler."</p>

  <h2 id="sigil_toc_id_74">58</h2>

  <p>Jerry Nussbaum araba anahtarlarını Luisa'ya geri veriyor. 'Cennetteki Tanrı, annenin spor arabası olarak yeniden doğmama müsaade et. Hangisi olduğu fark etmez. Son kutu mu o?"</p>

  <p>"Evet" diyor Luisa, "ve teşekkürler."</p>

  <p>Nussbaum mütevazı bir maestro gibi omuz silkiyor. "Burası, şovenist espriler yapıp kızdıracak gerçek bir kadın olmayınca insana boş gelecek, orası kesin. Nance haber odasında o kadar uzun yıllar geçirdi ki, artık erkek oldu."</p>

  <p>Nancy O'Hagan sıkışan daktilosuna vuruyor ve Nussbaum'a hareket çekiyor.</p>

  <p>"Yaa, sorma" —Roland Jakes üzgün üzgün Luisa'nın boş masasını inceliyor— "yeni tiplerin nasıl sana kapıyı gösterip de Nussbaum gibi bir yumuşakçayı çalıştırdıklarına inanamıyorum."</p>

  <p>Nancy O'Hagan kobra gibi tıslıyor. "Asıl Grelsch" —purosunu adamın ofisine doğru sallıyor— "KPO sana öyle verip veriştirirken nasıl yatıp ayaklarını havaya dikebiliyor?"</p>

  <p>"Bana şans dileyin."</p>

  <p>"Şans mı?" Jakes dudak büküyor. "Senin şansa ihtiyacın yok ki. Bu ölü balıkla niye o kadar zaman kaldın, hiç bilmiyorum. Yetmişler, hicvin ölürken kesilen nefesini görecek. Lehrer'ın dediği doğru. Henry Kissinger'a Nobel Barış Ödülü veren bir dünya hepimizi işten atıyor."</p>

  <p>"Ah" Nussbaum hatırlıyor, "gelirken posta odasından geçtim. Sana bir şey gelmiş."</p>

  <p>Luisa'ya takviyeli, haki bir zarf veriyor. Luisa kargacık burgacık, kıvrık el yazısını tanımıyor. Zarfı yırtıp açıyor. İçinden kısa bir nota sarılmış bir kasa anahtarı çıkıyor. Luisa'nın gözleri notta aşağı kayarken yüz ifadesi yoğunlaşıyor. Anahtardaki markayı iki kez kontrol ediyor. "Kaliforniya'nın Üçüncü Bankası, Dokuzuncu Cadde. Neresi orası?"</p>

  <p>"Şehirde" diye cevap veriyor O'Hagan, "Dokuzuncu Cadde'nin Flanders Bulvarı'yla kesiştiği yerde."</p>

  <p>"Görüşürüz, hem de hepinizle." Luisa gidiyor. "Dünya küçük. Kendisiyle kesişip duruyor."</p>

  <h2 id="sigil_toc_id_75">59</h2>

  <p>Luisa ışığın değişmesini beklerken hiçbir şeyi atlamadığını üçüncü kez kontrol etmek için Sixsmith'in notuna göz atıyor. Aceleyle yazılmış.</p>

  <p><br /></p>

  <blockquote>
    <p><i>B.Y. Uluslararası Havaalanı,</i></p>

    <p><i>3-ix-1975</i></p>

    <p><br /></p>

    <p><i>Sevgili Bayan Rey,</i></p>

    <p><i>Bu karalamayı hoş görün. Seaboard'dan, iyiliğimi isteyen biri tarafından hayatımın tehlikede olduğuna dair uyarıldım. HYDRA-Sıfır'ın kusurlarını ortaya çıkarmak insanın sağlığının kusursuz olmasını gerektiriyor, bu yüzden bu ipucuna göre davranacağım — sizinle en kısa zamanda Cambridge'den ya da UAAE yoluyla temasa geçeceğim. Bu arada Swannekke B'yi konu alan raporumu Dokuzuncu Cadde'deki Kaliforniya'nın Üçüncü Bankası'ndaki bir kasaya yerleştirmeye cüret ettim. Bana bir şey olursa o rapora ihtiyacınız olacaktır.</i></p>

    <p><i>Dikkatli olun.</i></p>

    <p style="text-align: right;"><i>Telaşlı,</i></p>

    <p style="text-align: right;"><i>R.S.</i></p>
  </blockquote>

  <p><br /></p>

  <p>Luisa ona yabancı gelen debriyajla uğraşırken kızgın kornalar patlıyor. Şehir On Üçüncü Cadde'den sonra o paralı Pasifik karakterini kaybediyor. Şehirden sulanan keçiboynuzu ağaçları yerlerini bombeli sokak lambalarına bırakıyor. Yan sokaklardan nefes nefese yürüyüş yapan insanlar geçmiyor. Mahalle herhangi bir endüstriyel kuşaktaki herhangi bir üretim sahasında olabilirmiş gibi görünüyor. Banklarda serseriler uyukluyor, kaldırım taşlarının arasından otlar fışkırmış, insanların tenleri her blokta daha da koyulaşıyor, önünde barikat olan kapıların üstü el ilanlarıyla dolu, elinde sprey boya olan bir gencin boyunu geçmeyen her yüzey grafitiyle kaplı. Çöpçüler yine grevde, çöp yığınları güneşin altında kokuşuyor. Rehinci dükkânları, adsız çamaşırhaneler ve bakkallar lime lime olmuş ceplerdeki az miktardaki parayla geçinmek için didiniyor. Birkaç blok ve sokak lambasından sonra dükkânlar yerlerini adsız imalat şirketlerine ve sosyal konutlara bırakıyor. Luisa daha önce bu bölgeden arabayla bile geçmemiş ve şehirlerin bilinmezliği onu huzursuz ediyor. <i>Sixsmith'in mantığı önce raporunu saklayıp sonra onu sakladığı yeri saklamak mıydı?</i> Flanders Bulvarı'na geliyor ve tam karşısında duran Kaliforniya'nın Üçüncü Bankası'nı görüyor, yanda bir müşteri otoparkı var. Luisa yola park edilmiş eski, yıpranmış, siyah Chevy'yi fark etmiyor.</p>

  <h2 id="sigil_toc_id_76">60</h2>

  <p>Vizör şeklinde güneş gözlüğü ve bir güneş şapkası takmış olan Fay Li bankanın saatiyle kendi kol saatini karşılaştırıyor. Klima dışarıdaki sabah sıcağıyla olan savaşını kaybetmekte. Fay Li yüzündeki ve kollarındaki teri bir mendille kuruluyor, yelpazeleniyor ve son gelişmeleri değerlendiriyor. <i>Joe Napier, salak gibi görünüyorsun ama aslında zekisin, oyundan ne zaman çekileceğini bilecek kadar zeki.</i> Bill Smoke yanılmadıysa Luisa Rey her an gelebilir. <i>Bill Smoke, zeki gibi görünüyorsun ama aslında salaksın ve adamların sandığın kadar sadık değiller. Kendin para için iş yapmıyorsun diye daha küçük ölümlülerin satın alınabileceğini unutmuşsun.</i></p>

  <p>İçeri iki iyi giyimli Çinli adam giriyor. Birinin attığı bakış Fay Li'ye Luisa'nın geldiğini söylüyor. Üçü bir yan koridoru koruyan masaya yöneliyorlar: KASALAR. Bankada bütün sabah çok az trafik vardı. Fay Li oraya adam yerleştirmeyi düşünmüştü, ama Triad adamlarının ödül kokusu alması riskine girmektense asgari ücretli kiralık korumalara özgü ihmalkârlığa güvenmeyi tercih etmişti.</p>

  <p>"Merhaba" —Fay Li en katlanılmaz Çinli aksanını takınarak korumayla konuşuyor— "abilerle ben kasadan almak istiyo." Bir kasa anahtarını havada sallıyor.</p>

  <p>"Bakıın, anahtarımız var."</p>

  <p>Sıkkın gencin fena halde sorunlu bir cildi var. "Kimlik?"</p>

  <p>"İşte kimlik, bakıın, kimlik, bakıın."</p>

  <p>Çin ideogramları kadim kabile büyüleriyle beyaz denetçileri her zaman kendilerinden uzak tutar.</p>

  <p>Koruma başıyla koridoru işaret ediyor ve <i>Yaratıklar!</i> dergisine geri dönüyor. "Kapı kilitli değil." <i>Ben olsam seni buracıkta, anında kovardım, çocuk</i>, diye düşünüyor Fay Li.</p>

  <p>Koridor, takviyeli, aralık duran bir kapıda sona eriyor. Kapının ötesinde üç dişli bir çatalı andıran kasa odası var. Adamlarından biri Fay Li'yle birlikte sol dişe giriyor, kadın diğerine sağa gitmesini söylüyor. Burada altı yüz kadar kasa var. <i>İçlerinden birinde beş milyon dolarlık, sayfası on bin dolar eden bir rapor var.</i></p>

  <p>Koridordan yaklaşan ayak sesleri duyuluyor. <i>Bir kadına ait, tıkırdayan topuklar.</i></p>

  <p>Kasa dairesinin kapısı açılıyor. "Kimse var mı?" diye sesleniyor Luisa Rey.</p>

  <p>Sessizlik.</p>

  <p>Kapı gürültüyle kapanırken iki adam kadına saldırıyor. Luisa ağzının üstünde bir elle kıskıvrak yakalanıyor. "Teşekkürler." Fay Li anahtarı muhabirin parmaklarının arasından çekip alıyor. Üstüne 36/64 rakamları oyulmuş. Fay Li hiçbir sözü boşa harcamıyor. "Kötü haber. Bu oda ses geçirmiyor ve gözlenmiyor, ayrıca arkadaşlarım ve ben silahlıyız. Sixsmith Raporu'nun kaderi senin eline geçmek değil. İyi haber. HYDRA'nın daha beşikteyken boğazlanmasını ve Seaboard'ın itibardan düşmesini isteyen müşteriler için çalışıyorum. Sixsmith'in bulguları iki ya da üç gün içinde haber ağlarına ulaşacak. Şirketleri infaz edip etmemek kendi bilecekleri iş. Bana öyle bakma, Luisa. Gerçek onu kimin ortaya çıkardığını umursamazken sen niçin umursayasın? Daha da iyi haberlerim var. Sana kötü bir şey olmayacak. İş arkadaşım seni B.Y.'de güvenli bir yere bırakacak. Akşam olduğunda özgür bir kadın olacaksın. Başımıza dert açmayacaksın" —Fay Li, Javier'in Luisa'nın panosundan alınan bir fotoğrafını ortaya çıkarıyor ve kadının yüzünden üç santim ötede sallıyor— "çünkü aksi takdirde biz de aynı şekilde karşılık veririz."</p>

  <p>Luisa'nın gözlerindeki meydan okuma yerini itaate bırakıyor.</p>

  <p>"Omuzlarının üstündeki kafanın iyi çalıştığını biliyordum." Fay Li Luisa'yı tutan adama Kanton lehçesiyle hitap ediyor. "Onu hapishaneye götür. Vurmadan önce pis bir şey yapma. Muhabir olabilir, ama bu onun tam bir orospu olduğu anlamına gelmiyor. Cesetten her zamanki gibi kurtul."</p>

  <p>Kasa dairesinden çıkıyorlar, ikinci adam kapının yanında duruyor ve kapıyı aralık tutuyor.</p>

  <p>Fay Li 36/64 numaralı kasayı ortadaki dişin ucunda, boyun seviyesinde buluyor.</p>

  <p>Anahtar dönüyor ve kasanın kapısı açılıyor.</p>

  <p>Fay Li kasadan vanilya rengi bir klasör çıkarıyor. <i>HYDRA-Sıfır Reaktörü — işlemsel Bir Değerlendirme Modeli — Proje Başkanı Dr. Rufus Sixsmith — Bu Dosyayı İzinsiz Olarak Bulundurmak, 1971 Tarihli Askeri ve Sınai Casusluk Yasası Dolayısıyla Federal Bir Suçtur.</i> Fay Li kendine sevinçle gülümseme izni veriyor. <i>Fırsatlar diyarı.</i> Sonra klasörün içinden kasanın arkasına ilerleyen iki kabloyu görüyor. Kasanın içine bakıyor. Kırmızı bir diyot birbirine bantlanmış silindirler, kablolar ve parçalardan oluşan on santime beş santimlik düzenli bir destenin üzerinden ona göz kırpıyor.</p>

  <p><i>Bill Smoke, seni kahrolası-</i></p>

  <h2 id="sigil_toc_id_77">61</h2>

  <p>Patlama, Luisa Rey'i koca bir Pasifik dalgası gibi karşı konulmaz şekilde havaya kaldırıyor ve öne fırlatıyor. Koridor doksan derece dönüyor —birkaç kez— ve Luisa'nın kaburgalarıyla başını dövüyor. Görüş alanında acıdan oluşan taçyaprakları beliriyor. Duvarlar homurdanıyor. Alçı, seramik ve cam parçaları sel gibi yağıyor, çiseliyor, sonra kesiliyor.</p>

  <p>Tekinsiz bir sessizlik. <i>Gene ne yaşıyorum?</i> Toz duman arasından yardım çağrıları duyuluyor, sokaktan çığlıklar geliyor, yanık havayı alarm zilleri deliyor. Luisa'nın zihni yeniden harekete geçiyor. <i>Bir bomba.</i> Kiralık koruma vıraklıyor, inliyor. Kulağından akan kan gömleğinin yakasına akan bir deltaya dönüşüyor. Luisa kalkmaya çalışıyor ama sağ bacağının kopmuş olduğunu görüyor.</p>

  <p>Şok diniyor; bacağı baygın Çinli korumanın altına sıkışmış, o kadar. Bacağını çekip serbest kalıyor, şimdi bir film setine dönüşmüş olan lobide kaskatı ve acı içinde emekliyor. Luisa menteşelerinden kopmuş olan kasa dairesi kapısını buluyor. <i>Beni birkaç santimle ıskalamış olmalı.</i> Kırık camlar, ters dönmüş sandalyeler, duvar parçaları, bir yerleri kesilmiş, şok içindeki insanlar. Borulardan yağlı, siyah bir duman fışkırıyor ve fıskiye sistemi devreye giriyor —Luisa sırılsıklam ve nefes alamıyor, ıslak zeminde kayıyor, sersemlemiş ve iki büklüm halde tökezleyerek başka insanlara çarpıyor.</p>

  <p>Dostane bir el Luisa'nın bileğini kavrıyor. "Tuttum sizi, hanımefendi, tuttum sizi, dışarı çıkmanıza yardımcı olayım, başka bir patlama daha olabilir."</p>

  <p>Luisa yoğun gün ışığına çıkarılmasına müsade ediyor; orada dehşete aç yüzlerden oluşan bir duvar gözlerini ona dikiyor. İtfaiyeci birbirine girmiş arabalarla tıkanmış bir caddenin karşısına geçiriyor ve Luisa, April'in Saygon'da çektiği savaş görüntülerini hatırlıyor. Binadan hâlâ saçma denecek miktarda duman boşanıyor. "Uzaklaşın! Buraya! Gerileyin! Oraya!" Gazeteci Luisa kurban Luisa'ya bir şey anlatmaya çalışıyor. Ağzında iri kumlar var. Acil bir şey. Kurtarıcısına, "Olay yerine nasıl bu kadar çabuk ulaştınız?" diye soruyor.</p>

  <p>"Sorun yok" diye ısrar ediyor adam, "sarsıntı geçirdiniz."</p>

  <p>Bir itfaiyeci mi bu? "Artık kendim yürüyebilir..."</p>

  <p>"Hayır, böyle güvende olursunuz..."</p>

  <p>Tozlu, siyah bir Chevy'nin kapısı açılıyor.</p>

  <p>"Bırakın beni!"</p>

  <p>Adamın kavrayışı demirden. "Hemen arabaya bin" diye mırıldanıyor, "yoksa beynini uçururum."</p>

  <p><i>Bombanın beni öldürmesi lazımdı, ve şimdi...</i></p>

  <p>Luisa'yı kaçıran adam homurdanıyor ve öne düşüyor.</p>

  <h2 id="sigil_toc_id_78">62</h2>

  <p>Joe Napier, Luisa Rey'in kolunu tutuyor ve onu Chevy'den uzaklaştırıyor.</p>

  <p><i>Tanrım, amma ucuz yırttık!</i> Diğer elinde bir beyzbol sopası var. "Bugünü çıkarmak istiyorsan benimle gelsen iyi olur."</p>

  <p><i>Tamam</i>, diye düşünüyor Luisa. "Tamam" diyor.</p>

  <p>Napier onu Bill Smoke'un ateş hattını bloke etmek için hareket halindeki kalabalığın içine çekiyor, beyzbol sopasını hayret içindeki bir çocuğun eline tutuşturuyor ve Chevy'den uzaklaşarak Seksen Birinci Cadde'ye doğru yürüyor. <i>İhtiyatla yürümeli mi, yoksa koşup görülme riskini göze mi almalı?</i></p>

  <p>"Arabam bankanın yanında" diyor Luisa.</p>

  <p>"Bu trafikte kuş gibi avlanırız" diyor Napier. "Bill Smoke'un iki goril adamı daha var, pencereden ateş ediverirler. Yürüyebilir misin?"</p>

  <p>"Koşabilirim, Napier."</p>

  <p>Bir bloğun üçte birini aşmışken Napier ileride duran, eli ceket cebinin yakınından ayrılmayan Bill Smoke'un yüzünü seçiyor. Napier arkasını kontrol ediyor, ikinci kiralık katil, ikinci kerpeten. Bir üçüncüsü caddenin karşı tarafında bekliyor. Buraya polislerin gelmesi en az birkaç dakika sürecek ve onların yalnızca birkaç saniyesi var. Güpegündüz iki cinayet: riskli, ama ödül yakalanmayı göze alabilecekleri kadar büyük, ayrıca burada öyle bir kaos var ki, muhtemelen yakalarını kurtarabilirler. Napier çaresiz halde: penceresiz bir deponun yanındalar. "Buradan yukarı" diyor Luisa'ya, kapının açılmasına dua ederek.</p>

  <p>Açılıyor.</p>

  <p>Az eşyalı bir giriş salonu, gölgeler içinde ve sinek mezarlığı gibi görünen tek bir floresan tüpüyle aydınlanıyor. Napier kapıyı arkalarından sürgülüyor. En iyi pazar kıyafetlerini giymiş olan genç bir kızla karton kutudan yapılma yatağında yatan yaşlı bir süs köpeği masanın arkasından istiflerini bozmadan onları izliyorlar. Odanın uzak ucunda üç çıkış var. Makinelerden yekpare bir gürültü yükseliyor.</p>

  <p>Siyah gözlü, Meksikalı bir kadın birden peyda oluyor, yüzünü Napier'in yüzüne telaşla yaklaştırıyor. "Bur'da yasadışı yok! Bur'da yasadışı yok! Patron dışarda! Patron dışarda! Başka gün gene gel!"</p>

  <p>Luisa Rey kadınla yarım yamalak İspanyolcasını kullanarak konuşuyor. Meksikalı kadın ona bakakalıyor, sonra parmağını vahşice çıkışlara doğru sallıyor. Dış kapı bir darbeyle çatırdıyor. Napier'la Luisa seslerin yankılandığı odanın diğer tarafına koşuyorlar. "Sol mu sağ mı?" diye soruyor Napier.</p>

  <p>"Bilmiyorum!" diyor Luisa nefes nefese.</p>

  <p>Napier Meksikalı kadın onlara rehberlik etsin diye arkasına bakıyor ama sokak kapısı bir darbeyle sarsılıyor, ikinci darbeyle kıymık kıymık oluyor, üçüncüyle ise ardına dek açılıyor. Napier Luisa'yı soldaki çıkışa çekiyor.</p>

  <p>Bill Smoke'un adamları, Bisco ve Roper, kapıya vücutlarıyla saldırıyor. Bill Smoke zihnindeki mahkeme salonunda William Wiley ve Lloyd Hooks'u ihmalkârlıktan suçlu buluyor. <i>Size söylemiştim! Napier'ın vicdanını bir kutuya kaldırıp oltalarını eline alacağına güvenemezsiniz demiştim.</i></p>

  <p>Kapı parça parça oluyor.</p>

  <p>İçeride cılız bir Meksikalı kadın isteri krizi geçiriyor. Sessiz sakin bir çocuk ve süslü püslü bir köpek bir çalışma masasında oturuyor. "FBI!" diye bağırıyor Bisco, ehliyetini havada sallayarak. "Ne tarafa gittiler?"</p>

  <p>Meksikalı kadın ciyaklıyor: "Biz işçilerimize bakıyor! Çok iyi! Çok maaş! Sendika gerek yok!"</p>

  <p>Bisco silahını çekiyor ve süs köpeğini duvara yapışıyor. "Hangi siktiğimin tarafına gittiler?"</p>

  <p><i>İsa Muhammed Mesih, işte bu yüzden tek çalışıyorum.</i></p>

  <p>Meksikalı kadın yumruğunu ısırıyor, titriyor ve gitgide yükselen bir feryat koyveriyor.</p>

  <p>"Müthiş, Bisco, sanki FBI süs köpeklerini öldürürmüş gibi." Roper köpeğin ölümüne herhangi bir tepki vermeyen çocuğa doğru eğiliyor. "Adamla kadın hangi çıkışı kullandı?" Roper sadece hoş bir günbatımıymış gibi boş boş bakıyor kız. "İngilizce biliyor musun?"</p>

  <p><i>Bir isterik, bir dilsiz ve ölü bir köpek</i> —Bill Smoke üç çıkışa doğru yürüyor— ve bir çift hıyarağası. "Vakit kaybediyoruz! Roper, sağdaki kapı. Bisco, soldaki. Ben ortadan gideceğim."</p>

  <h2 id="sigil_toc_id_79">64</h2>

  <p>Kartondan sıralar, koridorlar ve on kutu yüksekliğindeki duvar deponun gerçek boyutlarını saklıyor. Napier kapının kapalı kalması için arkasına bir el arabası dayıyor. "Silah alerjinin dünden beri geçtiğini söyle" diye tıslıyor.</p>

  <p>Luisa başını olumsuzca sallıyor. "Sende ne var?"</p>

  <p>"Yalnızca bir mantar tabancası. Altı atış. Haydi."</p>

  <p>Luisa koşarlarken kapının zorlandığını duyuyor. Napier görüş hattını kutulardan oluşma bir kuleyle kapatıyor. Birkaç metre sonra, yine. Gelgelelim, önlerindeki üçüncü bir kule düşecek gibi yana yatıyor ve düzinelerce Minik Kuş —Luisa bu alık devekuşunu Hal'in işsizken izlediği çocuk programından tanıyor— serbest kalarak yere düşüyor. Napier, <i>Başını eğerek koş</i>, anlamına gelen bir hareket yapıyor.</p>

  <p>Beş saniye sonra bir kurşun kartonları delerek Luisa'nın başını yedi sekiz santimle ıskalıyor ve Minik Kuşlar'ın içindeki kıtık Luisa'nın yüzüne uçuyor. Ayağı takılıyor ve Napier'la çarpışıyor; üstlerindeki havayı bir gürültü yarıyor. Napier silahını çekiyor ve Luisa'nın etrafından iki el ateş ediyor. Ses Luisa'nın tortop olmasına sebep oluyor. "Koş!" diye havlıyor Napier, Luisa'yı dik durmaya zorlayarak. Luisa bu talimata uyuyor — Napier onları kovalayanlara engel olmak için kutulardan oluşan duvarları yıkmaya başlıyor.</p>

  <p>Luisa on metre sonra bir köşeye varıyor. Kontraplak bir kapının üzerinde ACİL ÇIKIŞ yazıyor.</p>

  <p>Kilitli. Joe Napier nefesi kesilmiş halde yanına ulaşıyor. Kapıyı zorluyor ama açamıyor.</p>

  <p>"Vazgeç, Napier!" sözlerini duyuyorlar. "Senin peşinde değiliz!"</p>

  <p>Napier kilide yakın mesafeden ateş ediyor.</p>

  <p>Kapı yine de açılmıyor. Napier kilide üç kurşun daha sıkıyor: Luisa her güm sesiyle irkiliyor. Dördüncü denemede silahtan boş bir tıkırtı geliyor. Napier kapıyı çizmesinin tabanıyla tekmeliyor.</p>

  <p>Karşılarına beş yüz dikiş makinesinin tıkırdayıp durduğu, yasadışı, düşük ücretle işçi çalıştıran bir atölye çıkıyor, incecik kumaş parçaları yapışkan bir sıcaklıktaki havada süzülüyor, her bir işçinin başının üstüne sarkan çıplak ampulleri haleyle çeviriyor. Luisa'yla Napier yarı çömelmiş halde, hızlıca dış geçidin etrafını dolanıyorlar. Topal Donald Duck'lar ve çarmıha gerilmiş Scooby-Doo'ların iç organları tek tek, sıra sıra, parça parça dikiliyor. Kadınların hiçbiri gözlerini iğne tablalarından ayırmıyor, bu yüzden Luisa'yla Napier'ın gelişi pek karmaşa yaratmıyor.</p>

  <p><i>Ama buradan nasıl çıkacağız?</i></p>

  <p>Napier eğreti resepsiyonda karşılaştıkları Meksikalı kadınla çarpışıyor. Kadın onlara yarı tıkalı, ışıksız bir yan geçide götürüyor. Napier Luisa'ya dönüyor, metalik gürültünün arasından sesini duyurmak için bağırıyor ve yüzünden <i>Ona güvenecek miyiz</i>? sorusu okunuyor.</p>

  <p>Luisa'nın yüzü <i>Daha iyi bir fikrin var mı</i>? cevabını veriyor. Kadını top top kumaş ve kabloların, oyuncak ayı gözleriyle dolu parçalanmış kutuların ve dikiş makinelerinin dışına ve içine ait çeşitli parçaların arasından takip ediyorlar. Geçit sağa dönüyor ve demir bir kapıda sona eriyor. Kirli panjurların arasından gün ışığı süzülüyor. Meksikalı anahtarlığıyla uğraşıyor. <i>Burada yıl 1975 değil</i>, diye düşünüyor Luisa, <i>1875</i>. Anahtarlardan biri deliğe uymuyor. İkincisi deliğe uyuyor fakat dönmüyor. Fabrikada geçirdiği otuz saniye bile duyma yetisini etkilemiş.</p>

  <p>Beş altı metre öteden bir savaş çığlığı duyuluyor: "Eller yukarı!" Luisa arkasını dönüyor. "Eller yukarı dedim!" Luisa'nın elleri itaat ediyor. Silahlı adam tabancasını Napier'a doğrultmuş ve öyle tutuyor. "Bu tarafa dön, Napier! Yavaşça! Silahını yere at!"</p>

  <p>Senora tiz bir sesle haykırıyor: "Ben vurma! Ben vurma, senor! Kapıyı göster diye zorladılar! Öldürürüz dediler..."</p>

  <p>"Kes sesini, siktiğimin manyak kaçak göçmeni! Toz ol! Yolumdan çekil!"</p>

  <p>Kadın sırtını duvara bastırarak adamın etrafından sürünüyor, bir yandan da "<i>No dispares! !No dispares No quiero morir!</i>" diye haykırıyor.</p>

  <p>Napier fabrikanın gürültüsü arasından, "Ağır ol, Bisco, kaç para alıyorsun?" diye bağırıyor.</p>

  <p>Bisco da, "Boşuna uğraşma, Napier. Son sözlerini söyle" diye bağırıyor.</p>

  <p>"Seni duyamıyorum! Ne dedin?"</p>

  <p>"Son-sözlerin-ne?"</p>

  <p>"Son sözlerim mi? Sen kim olduğunu sanıyorsun? Kirli Harry mi?"</p>

  <p>Bisco'nun ağzı seğiriyor. "Duyduğum son sözleri toplasan kitap olur, az önce ettiklerin de senin son sözlerindi. Ya sen?" Silahını Napier'dan ayırmadan Luisa'ya bakıyor.</p>

  <p>Gürültü tabancanın bir el atışıyla deliniyor ve Luisa'nın gözleri sımsıkı kapanıyor. Ayak parmağına sert bir cisim dokunuyor. Gözlerini zorla açıyor. Bir tabanca, zeminde kayıp ayağının yanında durmuş. Bisco'nun yüzü kelimelerle tarif edilemez bir ıstırapla buruşmuş. Senora'nın ingilizanahtarı parlıyor ve silahlı adamın altçenesini çökertiyor. Bunu on ya da daha fazla, son derece yırtıcı darbe takip ediyor ve şu sözlerle birlikte savrulan her bir darbe Luisa'nın irkilmesine sebep oluyor: "<i>Yo! Amaba! A! Ese! Jodido! Perro!</i>"</p>

  <p>Luisa Joe Napier'a bakıyor. Herhangi bir yara almamış adam da afallamış halde ona bakıyor.</p>

  <p>Senora ağzını siliyor ve hareketsiz, yüzü lapaya dönmüş olan Bisco'nun üzerine eğiliyor.</p>

  <p>"Bana bir daha 'kaçak göçmen' deme!" Adamın kan pıhtılarıyla kaplı başının üstünden atlıyor ve çıkışın kilidini açıyor.</p>

  <p>"Diğer ikisine bunu ona <i>benim</i> yaptığımı söyleseniz iyi olur" diyor Napier kadına, Bisco'nun tabancasını yerden alırken.</p>

  <p>Senora Luisa'ya hitap ediyor. "<i>Quitatelo de encima, carino. Anda con gentuza y¡ Dios mio! ese viejo podria ser tu padre.</i>"</p>

  <h2 id="sigil_toc_id_80">65</h2>

  <p>Napier duvarları grafiti-resimlerle kaplı metro treninde Lester Rey'in kızını izleyerek oturuyor. Luisa sersemlemiş, dağılmış, sarsılmış halde, kıyafetleri bankadaki fıskiyeden dolayı hâlâ nemli. "Beni nasıl buldun?" diye soruyor sonunda.</p>

  <p>"Ofisindeki iriyarı, şişman herif. Nosboomer mı, ne, öyle bir şey."</p>

  <p>"Nussbaum."</p>

  <p>"Evet o. İkna gücüme başvurmam gerekti."</p>

  <p>Reunion Meydanı metro durağından On Yedinci Cadde'ye dek konuşmuyorlar. Luisa kotundaki bir deliği kurcalıyor. "Artık Seaboard'da çalışmıyorsun, herhalde."</p>

  <p>"Dün çayıra salındım."</p>

  <p>"Kovuldun mu?"</p>

  <p>"Hayır. Erken emekli edildim. Evet. Çayıra salındım."</p>

  <p>"Ve çayırdan bu sabah geri mi döndün?"</p>

  <p>"Hemen hemen öyle."</p>

  <p>Bir sonraki sessizlik On Yedinci Cadde'den McKnight Parkı'na dek sürüyor.</p>

  <p>"Sanki" Luisa duraksıyor, "sanki ben —hayır, sen— az önce yukarıdan gelen bir hükmü çiğnedin. Buenas Yerbas bugün ölmem gerektiğine karar vermişti sanki. Ama buradayım işte."</p>

  <p>Napier bu sözlerin üzerine düşünüyor. "Hayır. Şehir umursamaz. Ayrıca az önce hayatını kurtaran babandı diyebiliriz, bunu otuz yıl önce, bana doğru yuvarlanan o el bombasını tekmelediğinde yaptı." Kompartmanları inliyor ve sarsılıyor. "Bir silah dükkânına uğramalıyız. Boş silahlar sinirlerimi geriyor."</p>

  <p>Metro gün ışığına çıkıyor.</p>

  <p>Luisa gözlerini kısıyor. "Nereye gidiyoruz?"</p>

  <p>"Birisini görmeye." Napier saatine göz atıyor. "Buraya özel bir amaç için uçtu."</p>

  <p>Luisa kırmızı gözlerini ovuşturuyor. "Bu 'birisi' bize Sixsmith Raporu'nun bir kopyasını verebilir mi? Çünkü tek çıkış yolum o dosya."</p>

  <p>"Henüz bilmiyorum."</p>

  <h2 id="sigil_toc_id_81">66</h2>

  <p>Megan Sixsmith, Buenas Yerbas Modern Sanat Müzesi'nde alçak bir bankta oturuyor ve yaşlı bir hanımın ayıyı andıran, geri kalanı boş olan bir tuvale birbirine geçmiş gri ve siyah çizgilerle resmedilmiş olan portresine bakıyor. Pollocklar, de Kooning'ler ve Miro'larla dolu bir odadaki temsili resim olan portre... İnsanı sessizce ürkütüyor. "<i>Bak</i>" dediğini düşünüyor Megan, "<i>geleceğine bak. Senin yüzün de bir gün benimkine dönüşecek.</i>" Zaman kadının tenini örümcek ağı gibi kırışıklarla donatmış. Kaslar şurada sarkıyor, burada geriliyor, göz-kapakları düşüyor. Boynundaki inciler büyük ihtimalle düşük kalitede, saçıysa torunlarıyla yerlerde yuvarlanarak geçirdiği bir öğleden sonranın ardından karman çorman olmuş. <i>Ama o benim görmediğim şeyleri görüyor.</i></p>

  <p>Kendi yaşlarında bir kadın gelip yanına oturuyor. Bir duş alıp kıyafetlerini değiştirmek ona iyi gelecek gibi. "Megan Sixsmith?"</p>

  <p>Megan yan yan bakıyor. "Luisa Rey?"</p>

  <p>Luisa başını portreye doğru sallıyor. "Onu her zaman sevmişimdir. Babam onunla tanışmıştı, gerçeğiyle yani. Nazi soykırımında hayatta kalmış, sonra B.Y.'ye yerleşmişti. Küçük Lizbon'da bir misafirhane işletirdi. Ressam da onun misafirhanesinde kalıyormuş."</p>

  <p><i>Cesaret her yerde büyüyor</i>, diye düşünüyor Megan Sixsmith, <i>yabani otlar gibi.</i></p>

  <p>"Joe Napier bugün Honolulu'dan buraya uçtuğunuzu söyledi."</p>

  <p>"O burada mı?"</p>

  <p>"Arkamda durup Warhol'a bakarmış gibi yapan kot gömlekli adam. Bize göz kulak oluyor. Korkarım paranoyası haklı çıktı."</p>

  <p>"Evet. Olduğunuzu söylediğiniz kişi olduğunuza emin olmalıyım."</p>

  <p>"Bunu duyduğuma sevindim. Nasıl ispatlayacağım, bir fikriniz var mı?"</p>

  <p>"Amcamın en sevdiği Hitchcock filmi hangisiydi?"</p>

  <p>Luisa Rey olduğunu iddia eden kadın bir süre düşünüyor, sonra gülümsüyor. "Asansörde Hitchcock'tan bahsetmiştik —sanırım size mektubunda anlatmış— ama en sevdiği filmi söylediğini hatırlamıyorum. <i>Vertigo</i>'daki, Jimmy Stewart'ın gizemli kadını arka planında San Francisco olan rıhtıma kadar takip ettiği sözsüz sahneye hayran kaldığını söylemişti. <i>Charade</i>'i de sevmiş — onun Hitchcock filmi olmadığını biliyorum, ama Audrey Hepburn'ün aklının bir karış havada olduğunu söylemeniz onu eğlendirmiş."</p>

  <p>Megan bankta arkasına yaslanıyor. "Evet, amcam havaalanı otelinden yolladığı kartta sizden söz etmiş. Kartı huzursuzluk ve endişe doluydu, içinde sürekli 'Bana bir şey olursa' gibi cümleler geçiyordu — ama bir intihar notu değildi. Hiçbir şey Rufus'a polisin yaptığını iddia ettiği şeyi yaptıramazdı. Bundan eminim." <i>Sor ona ve titremeyi kes, Tanrı aşkına.</i> "Bayan Rey — <i>siz</i> amcamın öldürüldüğünü mü düşünüyorsunuz?"</p>

  <p>Luisa Rey, "Maalesef öldürüldüğünü düşünmüyorum, biliyorum. Çok üzgünüm" diyor.</p>

  <p>Gazetecinin kararlılığı katartik. Derin bir nefes alıyor. "Seaboard ve Savunma Bakanlığı için yaptığı çalışmalardan haberdarım. Raporun tamamını hiç görmedim, ama Rufus'u haziranda ziyaret ettiğimde matematiksel bölümlerini kontrol ettim. Birbirimizin çalışmalarım her zaman denetlerdik."</p>

  <p>"Savunma Bakanlığı mı? Enerji mi demek istiyorsunuz?"</p>

  <p>"Savunma. HYDRA-Sıfır reaktörünün bir yan ürünü, silahlarda kullanılacak kalitede uranyumdur. En yüksek kalitede ve büyük miktarda." Megan, Luisa Rey'in bu haberin beraberinde getirdiği yeni gerçekleri hazmetmesine müsaade ediyor. "Neye ihtiyacınız var?"</p>

  <p>"Seaboard'ın hem kamusal, hem yasal arenada çökmesini yalnızca o rapor sağlayabilir. Bunun yanında canımı kurtarmamı da."</p>

  <p><i>Bu yabancıya güvenmeli mi, yoksa kalkıp gitmeli mi?</i></p>

  <p>Okul çocuklarının oluşturduğu bir kuyruk yaşlı kadının portresinin etrafında öbekleniyor. Megan müze sorumlusunun kısa konuşmasının altından mırıldanıyor, "Rufus akademik belgeleri, verileri, notları, taslakları, vs ileride bulabilmek için <i>Denizyıldızı</i>'nda —yatında— saklardı. Cenazesi gelecek hafta, vasiyetnamesi o zamana kadar onaylanmayacak, yani bu gizleme yerine hâlâ el değmemiş olabilir. Raporunun bir kopyasının yatta olduğuna bahse girerim. Seaboard'un adamları teknede çoktan arama yapmış olabilir, ama işyerinde <i>Denizyıldızı</i>'ndan pek bahsetmezdi."</p>

  <p>"<i>Denizyıldızı</i> şu an hangi limanda?"</p>

  <h2 id="sigil_toc_id_82">67</h2>

  <p><br /></p>

  <p style="text-align: center;">YERBAS BURNU KRALİYET MARİNASI</p>

  <p style="text-align: center;">DÜNYANIN EN İYİ MUHAFAZA EDİLMİŞ</p>

  <p style="text-align: center;">İKİ DİREKLİ YELKENLİSİ PROPETHESS'E</p>

  <p style="text-align: center;">GURURLA EV SAHİPLİĞİ EDİYOR!</p>

  <p><br /></p>

  <p>Napier kiralık Ford'u bindirme tahtalarla kaplı, önceden kayıkhane olan kulüp binasının yanına park ediyor. Binanın pırıl pırıl pencerelerinden davetkâr bir bar görünüyor ve denizcilik bayrakları akşam rüzgârında dalgalanıp geriliyor. Luisa'yla Napier kulüp binasının bahçesini aşar ve hatırı sayılır büyüklükteki yat limanına giden basamakları inerken kum tepelerinin ardından gelen kahkaha ve köpek seslerini duyuyorlar. Işığın gitgide solduğu doğu yönüne üç direkli ahşap bir geminin etrafındaki gösterişli, fiberglas yatların üstünde yükselen silueti çizilmiş, iskele ve yatlarda hareket halinde olan insanlar var ama bir hayli az sayıdalar. "<i>Denizyıldızı</i> kulüp binasına en uzak iskeleye bağlı" — Luisa Megan Sixsmith'in haritasına danışıyor, "<i>Propethess</i>'ı geçince."</p>

  <p>On dokuzuncu yüzyıldan kalma gemi gerçekten de mükemmel biçimde restore edilmiş. Luisa'nın dikkati önlerindeki göreve rağmen bir an duraksamasını ve geminin halat donanımına bakmasını, gıcırdayan ahşap kemiklerini dinlemesini gerektiren tuhaf çekim gücüyle dağılıyor,</p>

  <p>"Ne oldu?" diye fısıldıyor Napier.</p>

  <p><i>Ne oldu, gerçekten?</i> Luisa'nın doğum izi nabız gibi atıyor. Bu elastik anın iki ucundan tutmaya çalışıyor ama uçlar geçmişin ve geleceğin içinde kayboluyor. "Hiç."</p>

  <p>"Korkmanın sakıncası yok. Ben de korkuyorum."</p>

  <p>"Evet."</p>

  <p>"Nerdeyse geldik."</p>

  <p><i>Denizyıldızı</i> Megan'ın haritasının söylediği yerde. Yata tırmanıyorlar. Napier kamaranın kapısına bir ataş yerleştiriyor ve aralığa bir dondurma çubuğu sokuyor. Luisa onları izleyen var mı diye etrafa bakıyor. "Bunu orduda öğrenmediğine bahse girerim."</p>

  <p>"Bahsi kaybedersin. Evlere pencerelerden girebilen hırsızlardan iyi asker olur, ayrıca yoklama heyeti pek seçici değildi..." Bir tıkırtı. "Oldu." Düzenli kamarada herhangi bir kitap görünmüyor. Gömme bir dijital saat yanıp sönüyor, 21:55'ten 21:56'ya geçiyor. Napier'ın el fenerinin incecik ışığı bir evrak dolabının üzerine yerleştirilmiş olan navigasyon panelini aydınlatıyor. "Orada olabilir mi?"</p>

  <p>Luisa bir çekmeceyi açıyor. "İşte. Buraya ışık tut." Bir yığın klasör ve dosya. Vanilya rengi bir klasör gözüne takılıyor. <i>HYDRA-Sıfır Reaktörü — İşlemsel Bir Değerlendirme Modeli— Proje Başkanı Dr. Rufus Sixsmith.</i> "Tamamdır. İşte bu. Joe? İyi misin?"</p>

  <p>"Evet. Bir şeylerin böyle basit bir şekilde iyi gitmesinin zamanı gelmişti."</p>

  <p><i>Demek Joe Napier gülümseyebiliyormuş.</i></p>

  <p>Kamaranın kapısında bir hareket oluyor; bir adam yıldızların önünü kapatıyor. Napier tehlike işaretini Luisa'nın yüzünden okuyor ve arkasını dönüyor. Luisa elfenerinin ışığında silahlı adamın bileğindeki bir tendonun seğirdiğini görüyor, tendon ikinci kez seğiriyor, ama silah sesi duyulmuyor. Emniyet mi takıldı?</p>

  <p>Joe Napier hıçkırır gibi bir ses çıkarıyor, dizlerinin üstüne çöküyor ve başını navigasyon panelinin çelik ayağına vuruyor.</p>

  <p>Hiç kıpırdamadan yerde yatıyor.</p>

  <p>Luisa hayal meyal kendisi olduğunu hissediyor, başka bütün hislerini kaybetmiş. Napier'ın elfeneri nazik dalgaların gemiyi sarsmasıyla bir kenara yuvarlanıyor, fenerin ışığı dönerek parça parça olmuş gövdesini gözler önüne seriyor. Kanı, canı, müstehcen derecede çabuk, müstehcen derecede kırmızı, müstehcen derecede parlak bir şekilde yere yayılıyor. Halatlar rüzgârda ıslık çalıyor ve tıngırdıyor.</p>

  <p>Katil arkasında kalan kamara kapısını kapatıyor. "Raporu masaya koy, Luisa." Sesi bir hayli nazik. "Üstüne kan sıçrasın istemiyorum." Luisa itaat ediyor. Katilin yüzü saklı. "Eh, şimdi yaratıcınla barışma zamanı."</p>

  <p>Luisa masanın kenarını kavrıyor. "Sen Bill Smoke'sun. Sixsmith'i sen öldürdün."</p>

  <p>Karanlık cevap veriyor, "Benden daha büyük güçler öldürdü onu. Ben yalnızca kurşunu yerine teslim ettim."</p>

  <p><i>Odaklan.</i> "Bizi bankadan ayrıldığımızda, metroda, sanat müzesinde takip ettin..."</p>

  <p>"Ölüm seni hep böyle konuşkan mı yapar?" Luisa'nın sesi titriyor. "Ne demek 'hep?'"</p>

  <h2 id="sigil_toc_id_83">68</h2>

  <p>Joe Napier sel gibi akan sessizlikte sürükleniyor.</p>

  <p>Bill Smoke'un hayaleti gitgide kararan görüş açısının tepesinde süzülüyor.</p>

  <p>Canının yarısı gitmiş bile.</p>

  <p>Kelimeler yine ağızlardan çıkıp sessizliği bereliyor. <i>Onu öldürecek.</i></p>

  <p><i>Cebindeki otuz sekizlik.</i></p>

  <p><i>Ben görevimi yaptım. Ölüyorum, Tanrı aşkına.</i></p>

  <p><i>Hey. Git de Lester Rey'e görevden ve ölmekten bahset.</i></p>

  <p>Napier'ın sağ eli yavaş yavaş kemerine sürünüyor. Beşiğinde yatan bir bebek mi, yoksa döşeğinde can çekişen bir adam mı, bilemiyor. Geceler geçiyor, hayır, ömürler. Napier dalgalarla sürüklenmek istiyor, ama eli unutmayı reddediyor. Bir silahın kabzası avcuna erişiyor. Parmağı çelikten bir halkaya giriyor ve amacı ani bir netlikle aydınlanıyor.</p>

  <p><i>Tetik, bu, evet. Çek onu. Yavaşça...</i></p>

  <p><i>Silahı doğrult.</i> Bill Smoke yalnızca bir iki metre uzağında.</p>

  <p>Tetik işaretparmağına direniyor — sonra Bill Smoke inanılmaz yükseklikle bir gürültü patlamasıyla geriye savruluyor, kolları bir kuklanınkiler gibi sallanıyor.</p>

  <p>Napier yaşamının sondan dördüncü saniyesinde yıldızların siluetini ortaya çıkardığı kuklaya bir kurşun daha gönderiyor. Davetsiz bir misafir gibi, aklına <i>Silvaplana</i> kelimesi geliyor.</p>

  <p>Sondan üçüncü saniyede, Bill Smoke'un cesedi kamara kapısına yaslanıp aşağı kayıyor.</p>

  <p>Sondan ikinci saniyede gömme dijital saat yanıp sönüyor, 21:57'den 21:58'e geçiyor.</p>

  <p>Napier'ın gözkapakları aşağı çekiliyor, yeni doğan güneşin ışığı kadim meşelerin arasından girip kayıp bir nehrin üstünde dans ediyor. <i>Bak, Joe, balıkçıllar</i>.</p>

  <h2 id="sigil_toc_id_84">69</h2>

  <p>Hester Van Zandt, Margo Roker'ın Swannekke İlçe Hastanesindeki koğuşunda saatine bakıyor. 21:57. Ziyaret saati onda bitiyor. "Son bir tane daha okuyalım mı, Margo?" Ziyaretçi komadaki arkadaşına bakıyor, sonra Amerikan Şiirleri Antolojisi'ni karıştırıyor. "Biraz Emerson okumaya ne dersin? Ah, evet. Bunu hatırlıyor musun? Beni onunla sen tanıştırmıştın.</p>

  <p><br /></p>

  <blockquote>
    <p>Kızıl katil öldürdüm sanırsa,</p>

    <p>Maktul sanırsa ki öldürüldüm</p>

    <p>Ne bilirler benim mahirane yollarımı</p>

    <p>Kalırım, geçerim ben, yine yeniden dönerim.</p>

    <p><br /></p>

    <p>Uzağımdaki yakındır bana, unuttuğum yakındır</p>

    <p>Ne gölge ayırt ederim, ne gün ışığı;</p>

    <p>Kaybolan tanrılar gözüme görünür benim</p>

    <p>Utanç da birdir bana, şöhret de derim</p>

    <p><br /></p>

    <p>Beni inkâr edenler kötü düşünür hakkımda</p>

    <p>Bana uçtuklarında kanatları yine ben olurum</p>

    <p>Şüpheci de benim, şüphe de benim</p>

    <p>Brahman'ın okuduğu ilahiyim</p>

    <p><br /></p>

    <p>Kudretli tanrılar mekânıma yanıp tutuşur,</p>

    <p>Beyhude yanar durur—</p>
  </blockquote>

  <p><br /></p>

  <p>"Margo? Margo? Margo!" Margo Roker'ın gözkapakları REM uykusundaymışçasına titreşiyor. Gırtlağından bir inilti kopuyor. Hava almak için yutkunuyor, sonra gözleri fal taşı gibi açılıyor ve burnundaki boruya kafa karışıklığı ve dehşet içinde kırpışıyor. Hester Van Zandt da paniğe kapılıyor, ama bir yandan da umutlanıyor. "Margo! Beni duyabiliyor musun? Margo!"</p>

  <p>Hastanın gözleri eski arkadaşına takılıyor ve başının yastığa düşmesine engel olmuyor. "Evet, seni duyabiliyorum, Hester, resmen kulağıma bağırıyorsun."</p>

  <h2 id="sigil_toc_id_85">70</h2>

  <p>Luisa Rey Snow White Lokantası'nın buharlı gürültüsünün içinde <i>Western Messenger</i>'ın 1 Ekim baskısını gözden geçiriyor.</p>

  <blockquote>
    <p><b>Lloyd $250.000 kefaletle serbest kaldı</b></p>

    <p><b><br /></b></p>

    <p><b>Başkan Ford "Amerikan şirketlerinin şerefine leke süren sahtekârların kökünü kazımaya" yemin etti</b></p>

    <p><br /></p>

    <p>Buenas Yerbas Emniyet Müdürlüğünün sözcüsü, Seaboard Enerji Ltd şirketinin CEO'su, görevine yeni atanan eski Federal Enerji Komisyonu Başkanı Lloyd Hooks'un ülkeden kaçarak adına pazartesi günü yatırılmış olan çeyrek milyon dolarlık kefaleti kaybettiğini açıkladı. "Seaboardgate" skandalinin son gelişmesi Hooks'un "kendi ahlakını ve şanlı Amerikan şirketinin ahlakını bu alçakça yalanlara karşı savunacağına" yemin ettikten bir gün sonra yaşandı. Başkan Ford, Beyaz Saray'da yapılan bir basın toplantısıyla olaya dahil olarak eski danışmanını kınadı ve Nixon'ın tayin ettiği bu danışmanla arasına mesafe koydu. "Hükümetimiz kanunu çiğneyenler arasında ayrım gözetmez. Amerikan şirketlerinin şerefine leke süren sahtekârların kökünü kazıyacak ve onları kanunların el verdiği en sert şekilde cezalandıracağız."</p>

    <p><br /></p>

    <p>Lloyd'un birçok gözlemci tarafından suçunu kabul ettiği yönünde yorumlanan kayboluşu Seaboard Ltd'in Swannekke Adası'nda yer alan, tartışmalara sebep olan atom enerjisi tesislerinin güvenlik yetkililerinden Joe Napier ve Bill Smoke'un 4 Eylül tarihinde Yerbas Burnu Kraliyet Marinası'nda birbirlerini vurması olayıyla tetiklenen bir dizi ifşaatın sonuncusuydu. Bu gazetede muhabirlik yapan görgü tanığı Luisa Rey olay yerine polis çağırdı ve buna müteakip soruşturma İngiliz atom mühendisi Dr. Rufus Sixsmith'in geçen ay, Seaboard'da danışmanlık yaptığı sırada öldürülmesini, Seaboard'un eski CEO'su Alberto Grimaldi'ye ait Learjet'in iki hafta önce Pennsylvania'daki kazasını ve B.Y.'nin içindeki Kaliforniya'nın Üçüncü Bankası'nda yaşanan, iki kişinin canına mal olan patlamayı da içine aldı. Seaboard Enerji'nin yöneticilerinden beşi komployla bağlantı suçundan yargılanıyor, ikisi ise intihar etti. Yardımcı CEO William Wiley'nin de dahil olduğu üç yönetici Seaboard Şirketi aleyhine tanıklık yapmayı kabul etti.</p>

    <p><br /></p>

    <p>Lloyd Hooks'un iki gün önce tutuklanması, bu gazetenin Luisa Rey'in bu büyük skandalı ifşa etmek amacıyla yazdığı, William Wiley tarafından "bir casus romanından seçilip alınan ve ciddi bir cevabı kesinlikle hak etmeyen karalayıcı yalanlar" olarak tabir edip yok saydığı makaleye verdiği desteğin temize çıktığı yönünde yorumlandı. Devamı s. 2, Haberin Tamamı, s. 5, Yorum, s. 11.</p>
  </blockquote>

  <p>"Manşet!" Bart, Luisa'nın kahvesini dolduruyor. "Lester hayatta olsa seninle gurur duyardı."</p>

  <p>"Yalnızca işini yapan bir gazeteci olduğumu söylerdi."</p>

  <p>"Ee, aynen öyle, Luisa!"</p>

  <p>Seaboardgate artık onun haberi değil. Swannekke muhabirler, Senato müfettişleri, FBI ajanları, ilçe polisi ve Hollywood senaryo yazarlarıyla dolup taşıyor. Swannekke B tamamen kapatılmış, C ise askıya alınmış.</p>

  <p>Luisa Javier'in kartını tekrar çıkarıyor. Kartta Golden Gate Köprüsü'nün altında uçan üç UFO resmedilmiş:</p>

  <p><br /></p>

  <p><i>Merhaba Luisa, burada her şey yolunda ama müstakil bir evde oturuyoruz, o yüzden arkadaşlarımı ziyarete gideceğimde balkondan balkona atlayamıyorum. Paul (yani Kurt-adam, ama annem ona artık öyle diyemeyeceğimi söylüyor, gerçi öyle demem Paul'un hoşuna gidiyor gibi) beni yarın bir pul fuarına götürecek, sonra odamı ne renge boyayacağımıza karar vereceğim, hem Paul annemden daha iyi yemek yapıyor. Seni dün gece gene TV'de gördüm, gazetelerde de. Artık ünlüsün diye beni unutma, olur mu? Javi.</i></p>

  <p><br /></p>

  <p>Postadan çıkan bir başka şey de Megan Sixsmith'in Luisa'nın ricası üzerine hava postasıyla yolladığı bir paket. İçinde Robert Frobisher'ın arkadaşı Rufus Sixsmith'e yazdığı son sekiz mektup var. Luisa pakedi açmak için plastik bir bıçak kullanıyor. Üstünde 10 Ekim 1931 yazan, sararmış zarflardan birini çıkarıyor, burnuna yaklaştırıyor ve havayı içine çekiyor. <i>Zedelghem Şatosu'nun, Robert Frobisher'ın elinin kırk dört yıldır bu kâğıtta öylece yatan molekülleri şimdi benim ciğerlerimde, benim kanımda mı dolaşıyor?</i></p>

  <p>Kim bilebilir ki?</p>
</body>
</html>
