<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="sonmi">Size bu son görüşmeyi kabul ettiğiniz için ülkem adına teşekkür ederim. Lütfen bunun bir sorgu ya da yargılama olmadığını unutmayın. Gerçeğin sizin anlattığınız hali, önemli olan tek halidir.</p>

  <p>Gerçek tekildir. Gerçeğin "halleri" doğru olmayan gerçeklerdir.</p>

  <p class="sonmi">Pekâlâ. Normalde mahkûmlara, geleceğin korpokrasi* tarihçilerine bağlam sağlanması açısından hatırladıkları en eski şeyleri sorarak başlarım.</p>

  <p class="dipnot">* Korpokrasi, şirketlerin bir ülkenin yönetimi üzerinde söz sahibi olduğu, hatta yönetimi doğrudan ele aldıkları bir yönetim biçimidir (ç.n.)</p>

  <p>Üretilmişlerin en eski hatıraları yoktur, Arşivci. Papa Song'un diyarında bir yirmi dört saatlik döngü diğerinden farksızdır.</p>

  <p class="sonmi">O zaman niçin bu "döngü"yü anlatmıyorsunuz?</p>

  <p>Nasıl istersen. İşgörenler hava akımına katılan stimulin ile saat dört buçukta uyandırılıyor, sonra yatakhane sararıyor. Hijyen ve buhar makinesinin içinde bir dakika durduktan sonra temiz üniformalar giyiyor ve sırayla restorana giriyoruz. Gözetmenimiz ve yardımcıları bizi sabah duaları için Papa'nın Kaidesi'nin etrafında topluyor, Altı İlmihal'i ezberden okuyoruz ve sevgili Logoadamımız ortaya çıkıp vaazını veriyor. Saat beşte Merkez'in etrafındaki kasalarımızın başına geçiyor, asansörün yeni günün ilk tüketicilerini getirmesini bekliyoruz. Sonraki on dokuz saat boyunca yemek yemeye gelenleri selamlıyor, siparişleri alıyor, yemekleri tepsilere koyuyor, içecek satıyor, tuz ve biberlikleri dolduruyor, masaları siliyor ve çöpleri kutulara dolduruyoruz. Temizlik yaptıktan sonra Akşam Dualan ediliyor, sonra yatakhanede hepimiz birer Sabun Keseciği içiyoruz. Hiç değişmeyen günlerimizin planı bu işte.</p>

  <p class="sonmi">Hiç mola vermiyor musunuz?</p>

  <p>Yalnızca safkanların "mola" hakkı vardır, Arşivci. Üretilmişler için "mola" zamandan çalmak demektir. Saat 00:00'daki yat borusuna kadar her dakikamız Papa Song'a hizmet etmeye ve onu zenginleştirmeye adanmak zorundadır.</p>

  <p class="sonmi">İşgörenler —henüz yükselmemiş işgörenler demek istiyorum— kubbenizin dışındaki hayatı hiç merak etmezler mi, yoksa bütün kâinatın restoranınızdan oluştuğuna mı inanıyordunuz?</p>

  <p>Ah, zekâmız dışarıda bir dünya olduğunu <i>tasavvur</i> bile edemeyeceğimiz kadar da kıt değil. Unutmayın, Sabah Duaları'nda Papa Song bize İftihar'ın ve Hawaii'nin resimlerini gösterir, AdV de ocağımızın dışındaki bir evrenin fotoğraflarını sunar. Dahası, yemek yiyenlerin ve sunduğumuz yemeğin kubbemizin dışından bir yerden geldiğini biliyoruz. Ama doğru, yüzeydeki hayatı nadiren merak ederiz. Ayrıca Sabun, merakı öldürmek için tasarlanmış amnezyadlar içerir.</p>

  <p class="sonmi">Ya zaman duygunuz? Gelecek duygunuz?</p>

  <p>Papa Song yemek yemeye gelenlere saati bildirir, böylece günün hangi saati olduğunu hayal meyal de olsa fark ediyordum, evet. Ayrıca yakalarımıza her yıl eklenen yıldızlar ve Yılbaşı Sabahları dinlediğimiz Yıldız Vaazları sayesinde geçen yılların farkına varıyorduk. Tek bir uzun vadeli geleceğimiz vardı: İftihar.</p>

  <p class="sonmi">Her yıl yapılan bu "Yıldız Vaazı" törenini tarif edebilir misiniz?</p>

  <p>İlk Gün'ün Sabah Duaları'ndan sonra Gözetmen Rhee her işgörenin yakasına bir yıldız iğnelerdi. Sonra asansör şanslı Onikiyıldızlı kız kardeşleri Papa Song'un Gemisi'ne nakletmek üzere alır götürürdü. Gidenler için bu çok önemli bir andır; kalanlar içinse keskin bir kıskançlık duyma sebebidir. Sonra gülümseyen Sonmi'ler, Yoona'lar, Ma-Leu-Da'lar ve Hwa Soon'lar Hawaii'ye götürülmek üzere gemiye bindirilirken, iftihar'a varırken ve sonunda Ruhhalkalarına sahip tüketicilere dönüştürülürken onları 3-B'den izlerdik. Eski kız kardeşlerimiz Papa Song'un yüce gönüllülüğünü över, bizi Yatırım'ımızı gayretle geri ödemeye teşvik ederlerdi. Butiklerine, alışveriş merkezlerine ve restoranlarına; yeşim taşı rengindeki denizlerine, pembe göklerine, yabani çiçeklerine; dantellerine, kulübelerine, kelebeklerine hayret ederdik, ama bu hayret verici şeylere isim koyamazdık.</p>

  <p class="sonmi">Size meşhur Yoona~939'u sormak istiyorum.</p>

  <p>Yoona~939'u bütün üretilmişlerden daha iyi tanırdım: bazı safkanlar onun nörokimyasal geçmişini benden daha iyi bilir, ama bu kişiler belki daha sonra isimlendirilir. Papa Song'un kubbesinde uyandığımda Gözetmen Rhee beni Yoona~939'un kasasına atadı. Merkez'in çevresinde köktiplerini değişimli olarak kullanmanın estetik açıdan hoş olduğuna inanıyordu. Yoona~939 o yıl onyıldızlıydı. Soğuk görünüşlü ve asık suratlıydı; başka bir Sonmi'yle eşleştirilmediğime hayıflanmıştım. Gelgelelim, daha ilk ongünümün sonuna gelmeden onun soğuk görünüşünün aslında sürekli tetikte olmasından kaynaklandığını öğrendim. Asık suratı ince bir ağırbaşlılığı gizliyordu. Sarhoş müşterilerin anlaşılmaz siparişlerini çözer ve beni Gözetmen Rhee'nin huysuz teftişlerine karşı uyarırdı. Yoona~939'un hâlâ yaşıyor olmamdaki payı hiç de azımsanacak ölçüde değildir.</p>

  <p class="sonmi">Bu sözünü ettiğiniz "ince ağırbaşlılık" onun yükselişinin sonucu muydu?</p>

  <p>Doktora öğrencisi Boom-Sook'un araştırma notları o kadar az sayıdaydı ki Yoona~939'un yükselişinin ne zaman tetiklendiğini kesin olarak bilemiyorum. Fakat bu yükselişin yalnızca Sabun'un bastırdıklarını serbest bıraktığına, buna bütün üretilmişlerin doğuştan sahip olduğu kişiliğin ifade edilmesinin de dahil olduğuna inanıyorum.</p>

  <p class="sonmi">Yaygın görüşler, üretilmişlerin kişilikleri olmadığı yönünde.</p>

  <p>Bu safsata safkanların rahatı için yayılıyor.</p>

  <p class="sonmi">"Rahatı" mı? Ne demek istiyorsunuz?</p>

  <p>Bir bireyi köleleştirmek vicdanları rahatsız eder, Arşivci, ama bir klonu köleleştirmek etik bakımdan son çıkan altı tekerlekli ford'a sahip olmaktan daha rahatsız edici değildir. Aramızdaki farkları ayırt edemediğiniz için birbirimizden farkımız olmadığına inanıyorsunuz. Ama hiç şüpheniz olmasın: aynı kökten üretilen, aynı rahimtankında yetiştirilen üretilmişler bile kar taneleri kadar eşsizdir.</p>

  <p class="sonmi">O halde hatamı kabul ediyorum. Yoona~939'un sapkınlıkları —belki de özellikleri demeliyim— ilk kez gözünüze ne zaman çarptı?</p>

  <p>Ah, "ne zaman"lı sorular takvimlerin ve gerçek pencerelerin olmadığı, yerden on iki kat aşağıdaki bir dünyada cevaplanması çok zor sorulardır. Yoona~939'un konuşmasındaki tuhaflığı belki de ilk yılımın altıncı ayı civarında fark ettim.</p>

  <p class="sonmi">Tuhaflık?</p>

  <p>Birincisi, daha fazla konuşmaya başladı: kasamızda işlerin yoğun olmadığı anlarda, tüketicilerin hijyencilerini temizlerken, yatakhanede Sabun içerken bile. Bu hepimizi, o sert Ma-Leu-Da'ları bile eğlendiriyordu. İkincisi, yıl ilerledikçe Yoona'nın konuşması daha karmaşık hale geldi. Uyum sağlama programı bize işimiz için bilmemiz gereken kelimeleri öğretir, ama Sabun edindiğimiz ekstra kelimeleri daha sonra siler. Yani Yoona'nın cümleleri kulaklarımıza anlamdan yoksun sesler şeklinde geliyordu. Kısacası konuşması kulağa bir safkanınki gibi geliyordu. Üçüncüsü, Yoona mizahtan zevk almaya başlamıştı: yardımcılar ortalıkta yokken, yatakhanemizde Papa'nın İlahi'sini saçma çeşitlemelerle mırıldanıyordu; esnemek, hapşırmak ve geğirmek gibi safkan huylarını taklit ediyordu. Mizah muhalefetin tohumudur ve Juche bundan korkmalı.</p>

  <p class="sonmi">Deneyimlerime göre, üretilmişler beş kelimeyi bir araya getirerek orijinal bir cümle kurmakta zorlanırlar. Yoona~939 —ve siz, sözü açılmışken— böyle dışarıya kapalı bir dünyada yükselen bir IQ'yla bile olsa nasıl konuşma becerisi kazandı?</p>

  <p>Yükselen bir üretilmiş, amnezyadlara rağmen dili açgözlülükle özümser ve öğrenir. Yükselişim sırasında ağzımdan yeni kelimelerin çıktığını duyduğumda sıklıkla şaşırıp kalırdım; bu kelimeleri tüketicilerden, Gözetmen Rhee'den, AdV'den ve Papa Song'un kendisinden duyuyordum. Bir restoran kapalı bir dünya değildir: her hapishanenin gardiyanları ve duvarları vardır. Gardiyanlar kanallardır, duvarlar ise iletkendir.</p>

  <p class="sonmi">Daha metafiziksel bir soru: o günlerde mutlu muydunuz?</p>

  <p>Yükselişimden önce mi yani? <i>Mutluluk</i> derken sıkıntının yokluğundan söz ediyorsanız, ben de bütün üretilmişler de genomistlerin iddia ettikleri gibi, korpokrasideki en mutlu tabakayız. Fakat <i>mutluluk</i> sıkıntıların aşılması ya da bir amaç hissi, veya güç elde etme isteğini uygulamaya geçirmekse, o zaman Nea So Copros'un köleleri arasında en mutsuz olanlar kesinlikle biziz. Angaryalara katlandım ama o angaryalardan ancak sizin zevk alabileceğiniz kadar zevk aldım.</p>

  <p class="sonmi"><i>Köleler</i> diyorsunuz? Çocuk tüketiciler bile Nea So Copros'ta <i>köle</i> kelimesinin kaldırıldığını biliyor!</p>

  <p>Sözcük ister kaldırılsın ister kaldırılmasın, korpokrasi kölelik üzerine kurulmuştur. Arşivci, seni gücendirmek istemiyorum, ama gençliğini çiyilaçla mı elde ettin, yoksa gerçekten genç misin? Kafam karıştı. Davam niçin görünüşe bakılırsa deneyimsiz olan bir korpokrata verildi?</p>

  <p class="sonmi">Gücenmedim, Sonmi. Ben bir müsait'im —ve evet, çiyilaçsız bir müsait'im— hâlâ yirmilerimdeyim. Oybirliği Bakanlığındaki üst düzey yöneticiler bir kâfir olarak sizin, fesat sözler ve dine edilen küfürler dışında korpokrasinin arşivlerine katacak hiçbir şeyiniz olmadığı konusunda ısrarcıydı. Bildiğiniz gibi, sizin çok önemli olduğunuzu düşünen Genomistler Juche'nin Oybirliği'nin isteklerine karşı Kural 54.iii'ü devreye sokması için birkaç ipi çektiler, ama kıdemli arşivcilerin mahkemenizi izleyeceklerini ve davanızı itibarlarını —ve emekli maaşlarını— riske atmak için fazla tehlikeli bulacaklarını hesaba katmamışlardı. Şimdi, ben nüfuzsuz bakanlığımda yalnızca sekizinci katmandayım ama ifadenizi niyaza almak için dilekçe verdiğimde daha aklım başıma gelemeden onay aldım. Arkadaşlarım bana deli olduğumu söylediler.</p>

  <p>Yani, bu görüşmeyi yaparak kariyerinle kumar oynuyorsun?</p>

  <p class="sonmi">...Doğruyu söylemek gerekirse, evet.</p>

  <p>Dürüstlüğün, bu kadar ikiyüzlülükten sonra insanı tazeliyor.</p>

  <p class="sonmi">Bana kalırsa iki yüzlü bir arşivcinin geleceğin tarihçilerine pek faydası dokunmaz. Bana Gözetmen Rhee'den biraz daha bahsedebilir misiniz? Güncesi mahkemenizde size karşı ağır bir kanıt niteliğindeydi. Nasıl bir gözetmendi?</p>

  <p>Zavallı Gözetmen Rhee tam bir şirket adamıydı, ama gözetmenlerin güçlü kademelere getirildiği çağı kaçırmıştı. Bu can çekişen korpokrasideki safkanların çoğu gibi o da sıkı çalışmanın ve lekesiz bir kaydın yüksek statülere ulaşmak için yeterli olduğu inancına sıkı sıkı bağlıydı. Bu yüzden şirket hiyerarşisini etkilemek için birçok gece restoranda fazla mesai yaptı. Kısaca o üretilmişleri için bir kırbaççı, üst tabakadakiler için bir yağcıydı, ona boynuz takanlara ise hürmetkâr davranırdı.</p>

  <p class="sonmi">Boynuz takanlara mı, <i>ona</i> mı?</p>

  <p>Evet. Gözetmen Rhee karısı bağlamında ele alınmalıdır. Bayan Rhee evliliklerinin erken dönemlerinde çocuk kotasını satmış, kurnazca yatırımlarda bulunmuş ve kocasını dolar sağmak için bir keçi gibi kullanmıştı. Yardımcılarının dedikodularına bakılırsa, kadın gözetmenimizin maaşının çoğunu yüzünü değiştirmeye harcıyordu. Yetmişin üstündeki yaşını rahatlıkla otuz sanabilirdiniz. Yine dedikodulara bakılırsa Bayan Rhee, en son gelen erkek yardımcıları teftiş etmek için zaman zaman restorana geliyordu. Onun teklifini reddeden herkes yakın zamanda kasvetli Mançurya'ya sürülmeyi bekleyebilirdi. Ama şirketin üzerindeki aşikâr etkisini niçin hiç Gözetmen Rhee'nin kariyerini ilerletmek için kullanmadığı, çözülmesi için benim ömrümün yetmeyeceği bir gizem.</p>

  <p class="sonmi">Yoona~939'un kötü ünü gözetmenin "lekesiz kaydı"nı ciddi biçimde tehdit etmiş olsa gerek, sizce de öyle değil mi?</p>

  <p>Kesinlikle. Safkan gibi davranan bir restoran işgöreni belayı üstüne çeker; bela suçlamaları getirir, suçlamalar ise bir günah keçisi arar. Gözetmen Rhee, Yoona'nın İlmihal'den saptığını fark edince yıldızlarını eksiltme yolunu seçmedi, onun yerine bir şirket doktorundan onu tekrar uyum programına sokulmak üzere muayene etmesini istedi. Bu taktik hatası gözetmenin kariyerinin niçin donuk olduğunu açıklıyor. Yoona~939 programlandığı gibi davrandı, doktor da ona temiz raporu verdi. Böylece Gözetmen Rhee, Yoona'ya kıdemli bir şirket doktorunu eleştirdiği imalarında bulunmaksızın ceza veremedi.</p>

  <p class="sonmi">Yoona~939 sizi ilk kez ne zaman suçlarına ortak etmeye teşebbüs etti?</p>

  <p>Sanırım kasanın yoğun olmadığı bir saatte yeni öğrendiği bir kelimeyi, <i>sırrı</i> açıkladığı zamandı. Kimsenin, Papa Song'un bile sahip olmadığı bir bilgiye sahip olmak anlayışımın ötesindeydi; karyolalarımızda yatarken kasa-kardeşim bana açıklayamadığı şeyi göstereceğine söz verdi.</p>

  <p>Uyandığımda ilk gördüğüm şey sararma değil, yarı karanlıkta beni sarsan Yoona oldu. Kız kardeşlerimiz ufak spazmlar dışında hareketsiz uyuyorlardı. Yoona bir gözetmen gibi bana onu takip etme emri verdi. Karşı çıktım; korkuyordum. Korkmamamı, bana sırrın anlamını göstermek istediğini söyledi ve beni kubbeye yönlendirdi. Kubbenin alışılmamış sessizliği beni daha da korkuttu: sevgili kırmızıları ve sarıları uyku ışığında tekinsiz grilere ve kahverengilere dönüşmüştü. Gözetmen Rhee'nin ofisinin kapısından ince bir ışık huzmesi sızıyordu. Yoona kapıyı iterek açtı.</p>

  <p>Gözetmenimiz masasına kapaklanmış yatıyordu. Salya çenesinin sony'sine yapışmasına neden olmuştu, gözkapakları oynuyordu, boğazından gargara yapıyormuş gibi bir ses geliyordu. Her ongecede bir, dedi Yoona bana, Sabun içermiş ve sararma sırasında uyanmazmış. Bildiğin gibi, Sabun'un safkanlar üzerinde bizim üzerimizde olduğundan daha güçlü bir etkisi var, kız kardeşim haklı olduğunu kanıtlamak için gözetmenin tepkisiz bedenini tekmeledi. Yoona bu saygısız hareketine karşı düştüğüm dehşeti eğlenceli buldu. "Ona istediğini yap" dediğini hatırlıyorum. "O kadar uzun süredir üretilmişlerle birlikte yaşıyor ki artık nerdeyse bizden biri sayılır." Sonra bana daha da büyük bir sır göstereceğini söyledi. Yoona, Rhee'nin cebinden anahtarlarını çıkardı ve beni kubbenin kuzey bölümüne götürdü. Asansörle kuzeydoğu hijyencisinin arasına geldiğimizde bana duvarı incelememi söyledi. Hiçbir şey göremedim. "Tekrar bak" diye ısrar etti Yoona, "doğru düzgün bak." Bu kez bir zerre, ufacık bir çatlak gördüm. Yoona buna bir anahtar soktu ve kubbe duvarında oluşan bir dikdörtgen içe doğru geriledi. Tozlu karanlık hiçbir ipucu vermiyordu. Yoona elimi tuttu; tereddüt ettim. Yat borusundan sonra restoranda dolaşmak yıldız eksilmesine sebep olan bir suç değilse bile, bilinmeyen kapılardan içeri girmek kesinlikle öyleydi. Ama kız kardeşimin iradesi benimkinden daha güçlüydü. Beni içeri çekti, kapıyı arkamızdan kapattı ve "Şimdi, sevgili kardeşim Sonmi, bir sırrın <i>içindesin</i>" diye fısıldadı.</p>

  <p>Beyaz bir bıçak siyahı kesti: bu bunaltıcı, havasız hiçliğe şekil veren hareketli, mucizevi bir bıçak. Gözlerim yığılmış sandalyelerle, plastik bitkilerle, paltolarla, yelpazelerle, şapkalarla, yanıp bitmiş bir güneşle, birçok şemsiyeyle tıklım tıklım dolu olan dar bir kileri seçti; Yoona'nın yüzü, benim ellerim. Kalbim hızla atıyordu. O bıçak da ne? diye sordum. "Yalnızca ışık, bir elfenerinin ışığı" diye yanıtladı Yoona. "Işık canlı mı?" diye sordum. Yoona, "Belki ışık yaşamın ta kendisidir, kardeşim" diye cevap verdi. Bir tüketicinin feneri bizim bölgemizdeki bir sandalyenin üstünde unuttuğunu anlattı, ama Yoona onu yardımcıya vermek yerine getirip buraya saklamıştı. Bir bakıma beni en fazla şaşırtan şey bu itiraf oldu.</p>

  <p class="sonmi">Niçin?</p>

  <p>Üçüncü İlmihal, işgörenlerin bir şeyleri alıkoymasının Papa Song'un bize duyduğu sevgiyi yadsıdığını ve Yatırım'ını kandırdığım öğretir. Yoona~939'un artık <i>herhangi</i> bir İlmihal'e uyup uymadığım merak ettim. Ama şüphelerim ne kadar ciddi de olsa Yoona'nın orada bana gösterdiği hâzinelerin içinde yitip gitti: çifti olmayan küpelerle, boncuklarla, taçlarla dolu bir kutu. Safkan giysileri giymenin verdiği muhteşem his yakalanma korkuma üstün geldi. Ne var ki, bulduklarımızın arasında en müthişi bir kitaptı, resimli bir kitap.</p>

  <p class="sonmi">Bugünlerde fazla bulunmayan bir şey.</p>

  <p>Kesinlikle öyle. Yoona onu dışarıyı gösteren bozuk bir sony sandı. Uç çirkin kız kardeşe hizmet eden kir pas içindeki işgörene, parlayan bir kızın arkasında tuhaf bir çatal bıçak takımı taşıyan yedi bodur üretilmişe, şekerden inşa edilmiş eve bakarken hissettiğimiz hayreti hayal et. Kaleler, aynalar, ejderhalar. Unutma, bir üretilmiş olarak ne bu kelimeleri, ne de bu ifadeyi verirken kullandığım kelimelerin çoğunu biliyordum. Yoona bana AdV ve 3-B gösterinin asansörün ötesindeki dünyanın yalnızca sıkıcı bir bölümünü gösterdiğini söyledi: o dünyanın tamamı İftihar'ın bile ötesinde harikaları ihtiva ediyordu. Bir uyku zamanına sığdırılmış bu kadar çok gariplik beni sarhoş etmişti. Kız kardeşim sararmadan önce karyolalarımıza geri dönmemiz gerektiğini söyledi ama beni bir dahaki sefere yine sırrının içine götüreceğine söz verdi.</p>

  <p class="sonmi">Kaç tane "bir dahaki sefer" oldu?</p>

  <p>Yaklaşık on ya da on beş. Zaman geçtikçe Yoona yalnızca gizli odasına yaptığımız ziyaretler sırasında o canlı haline bürünmeye başladı. Dışarıyı gösteren kitabı karıştırırken benim Papa Song'a olan sevgimi ve korpokrasiye inancımı bile temelinden sarsan şüpheleri dile getiriyordu.</p>

  <p class="sonmi">Bu şüpheler ne gibi şekiller alıyordu?</p>

  <p>Sorular: Papa Song nasıl hem Chongmyo Plaza Ocağı'ndaki Kaidesi'nde, hem de Ruhlu kız kardeşlerimizle birlikte İftiharın kumsallarında olabiliyordu? Üretilmişler borçlu doğarken, safkanlar niçin borçsuz doğuyordu? Papa Song'un Yatırımı'nın geri ödenmesinin on iki yıl süreceğine kim karar vermişti? Neden on bir değildi? Altı? Bir?</p>

  <p class="sonmi">Bu saygısız, kâfirce sözlere nasıl karşılık verdiniz?</p>

  <p>Yoona'ya susması ya da en azından restoranda normalmiş gibi yapması için yalvardım. O günlerde iyi uyum sağlamış bir işgörendim, anlıyorsun ya, şu anki gibi bir günahkâr, medeniyete karşı bir tehdit unsuru değildim. Dahası, Yoona'yı Gözetmen Rhee'ye ispiyonlamadığım için yıldızlarımın eksiltilmesinden korkuyordum. Arkadaşımı iyileştirmesi için Papa Song'a dua ettim, ama sapkınlıkları azalacağına iyice arttı ve görünür hale geldi. Yoona masaları silerken açıkça AdV'yi izliyordu. Kız kardeşlerimiz onun suçlarını hissetmiş, ondan uzak durmaya başlamışlardı. Yoona bir gece bana restorandan kaçmak ve bir daha geri dönmemek istediğini söyledi. Benim de kaçmam gerektiğini söyledi: safkanlar kendileri kitapta, "bozuk sony"sinde gördüğümüz güzel yerlerin tadını onlarla paylaşmadan çıkarabilmek için üretilmişleri kubbelerde çalışmaya zorluyormuş. Buna cevaben Altıncı İlmihal'i ezberden okudum, Papa Song'a ve Yatırımı'na karşı böyle korkunç bir sapkınlıkta bulunamayacağımı söyledim. Yoona~939 buna öfkeyle tepki verdi. Evet, Arşivci, öfkeli bir üretilmiş. Beni aptal ve korkak olmakla suçladı, o diğer klonlardan hiçbir farkım olmadığını söyledi.</p>

  <p class="sonmi">İki Ruhsuz üretilmiş, şirketlerinden yardım almadan kaçacak ha? Oybirliği sizi beş dakika içinde yakalardı.</p>

  <p>Ama Yoona bunu nereden bilecekti? "Bozuk sony"si kayıp ormanlar, kat kat dağlar ve labirenti andıran saklanma yerleri vaat etmişti ona. Bir peri masalı kitabını Nea So Copros sanmak sana, bir safkana, gülünecek bir şey gibi görünebilir ama sürekli hapis halinde olmak herhangi bir kurtuluş vahasını inanılır kılma gücüne sahiptir. Yükseliş, yükselen kişinin akıl sağlığını zamanla yiyip bitirebilecek kadar şiddetli bir açlık yaratır. Tüketicilerde bu ruh haline kronik depresyon adı verilir. Yoona, yemek yemeye gelenlerin nike'larından kar silktiği, bizim de yerleri sürekli paspaslamak zorunda kaldığımız ilk kışımda aynı durumdan mustaripti. O sırada artık benimle konuşmayı bırakmıştı, yani kendisini dışarıya tamamen kapatmıştı.</p>

  <p class="sonmi">Yoona~939'un canavarca davranışlarını akıl hastalığının mı tetiklediğini söylüyorsunuz?</p>

  <p>Kesinlikle öyle söylüyorum. Korku dolu deneyimlerin tetiklediği akıl hastalığı.</p>

  <p class="sonmi">Yılbaşı'nın olaylarını kendi görüş açınızdan anlatır mısınız?</p>

  <p>Kendi bölgemin yükseltilmiş kenarındaki masaları siliyordum, yani doğuyu açıkça görebiliyordum. Ma-Leu-Da~108 ve Yoona~939 bir hayli meşgul olan kasamızın başındaydı. Bir çocuk partisi vardı. Asansörün etrafındaki alan balonlar, buharlı gemiler ve şapkalardan zar zor görünüyordu. Pop şarkıları ve beş yüzün üstündeki müşterinin sesi kubbede yankılanıyordu. Papa Song üç boyutlu ateş eklerlerini çocukların başlarının üstünden bumerang gibi fırlatıyordu: eklerler çocukların parmaklarının arasından geçiyor ve Logoadamımız'ın yılanı andıran diline konuyordu. Yoona~939'un kasamızı tam da anladığınız anda terk ettiğini gördüm ve korkunç bir şey olacağını anladım.</p>

  <p class="sonmi">Size kaçış planından bahsetmemiş miydi?</p>

  <p>Dediğim gibi, varlığımdan haberdar değilmiş gibi davranıyordu. Ama bir planı olduğuna da inanmıyorum: bence, safkan terimleriyle konuşmak gerekirse, onun "filmi kopmuş"tu. Kız kardeşim hiç acele etmeden bölgemizden çıktı ve asansöre doğru yürüdü. Yaklaşacağı zamanı ayarlamıştı. Yardımcılar onu fark edemeyecek kadar meşguldü: Gözetmen Rhee de ofisindeydi. Çok az sayıda müşteri olanları fark etti, sony'lerinden veya AdV'lerinden başlarını kaldırıp baktılar. Niye bakacaklardı ki zaten? Yoona gemici kıyafetleri giymiş bir çocuğu kapıp asansöre yöneldiğinde bunu gören safkanlar sahibesi tarafından çocuğu eve götürme emri verilmiş bir üretilmiş hizmetkâr olduğunu sandılar.</p>

  <p class="sonmi">Basın, Yoona~939'un çocuğu yüzeye çıktığında safkan kalkan olarak kullanmak için çaldığını yazdı.</p>

  <p>Basın bu "vahşet"i Oybirliği nasıl talimat verdiyse öyle yazdı. Yoona çocuğu asansöre taşıdı, çünkü her nasılsa şirketlerin aldığı basit önlemi öğrenmişti: <i>asansörler içlerinde bir Ruh olmadan çalışmaz.</i> Tüketicilerle dolu bir asansöre binip de fark edilmenin riski çok büyüktü, Yoona da bu yüzden en büyük şansının bir çocuk ödünç alıp onun Ruh'unu, onun dışında boş olan asansörü çalıştırıp özgürlüğüne kavuşmak olduğuna inanmıştı.</p>

  <p class="sonmi">Tezinizden çok emin gibisiniz.</p>

  <p>Deneyimlerim bana emin olma hakkı vermiyorsa kiminki veriyor? Bunu takip eden olayları tekrar anlatmama gerek yok herhalde.</p>

  <p class="sonmi">Yine de, lütfen Yoona~939 Vahşeti'ni kendi görüş açınızdan anlatın.</p>

  <p>Pekâlâ. Asansör kapıları kapanırken çocuğun annesi oğlunu Yoona'nın kollarında gördü. Haykırdı: "Bir klon oğlumu aldı!" Zincirleme bir isteri krizi başladı. Tepsiler yere savruldu, milkshake'ler döküldü, sony'ler yere düştü. Yemek yiyenlerden bazıları, deprem tamponlama sisteminin hata verdiğini düşündü ve masaların altına daldı. Görevde olmayan bir Yürütmeci, colt'unu çekti, kargaşanın merkezine sızdı ve kargaşanın sona ermesi için bağırdı. Bir sonik atışta bulundu, ki bunu kapalı alanda yapmak düşüncesizce bir hareketti ve birçok insan, teröristlerin tüketicilere ateş ettiğini düşündü. Gözetmen Rhee'nin ofisinden çıktığını, dökülmüş bir içeceğe basarak kaydığını ve asansöre koşan müşteri dağının altında kaybolduğunu gördüm. Bu izdihamda birçok kişi yaralandı. Yardımcı Cho, el-sony'sine bağırıyordu ama ne dediğini duyamıyordum. Kubbede söylentiler oradan oraya uçuşuyordu: bir Yoona bir çocuğu kaçırmıştı, hayır, bir bebeği, hayır, bir safkan bir Yoona'yı kaçırmıştı; bir yürütücü bir çocuğu vurmuştu, hayır, bir üretilmiş burnu kanamakta olan gözetmene vurmuştu. Bu sırada Papa Song, Kaidesi'nde Çin eriştesini andıran dalgaların üstünde sörf yapıyordu. Sonra birisi bağırarak asansörün indiğini söyledi ve bir dakikadan az zaman önce panik bütün restorana nasıl hâkim olduysa, bu kez de sessizlik öyle hâkim oldu. Yürütücü insanların kenara çekilmesi için bağırdı, çömeldi ve kapıları hedef aldı. Tüketici ordusu bir anda yoldan çekildi. Asansör restorana ulaştı ve kapıları açıldı.</p>

  <p>Çocuk tir tir titriyordu, top gibi kıvrılmış, bir köşeye sinmişti. Denizci kıyafeti artık beyaz değildi. Fenerev'de hatırlayacağım belki de en son şey Yoona~939'un kurşun deliklerinden ibaret bir lapaya dönmüş cesedi olacak.</p>

  <p class="sonmi">O görüntü bütün safkanların da hafızasına kazındı, Sonmi. O gün eve gittiğimde yatakhane arkadaşlarım sony'ye yapışmışlardı. Nea So Copros'taki Yılbaşı Eğlenceleri'nin yarısı iptal olmuş, diğer yarısı ise kesinlikle sessizce sürdürülüyordu. Basın restoran içindeki nikon'daki görüntüleri, oradan geçen bir yürütücünün Yoona~939'u nötralize edişini yakalayan Chongmyo Plaza kamu düzeni nikon'undaki görüntülere eklemiş. Gördüklerimize inanamadık. Bir Sendika teröristinin sapkın propaganda amaçlarıyla bir iş-gören gibi görünebilmek için yüzünü değiştirdiğinden emindik. Oybirliği, üretilmişin gerçek bir Yoona olduğunu doğrulayınca... biz... ben...</p>

  <p>Korpokratik dünya düzeninin geri dönülmez biçimde değiştiğini hissettiniz. Bir daha hiçbir üretilmişe güvenmeyeceğinize ant içtiniz. Köleliği Kaldırma akımının en az Sendikacılık kadar tehlikeli ve sinsi bir dogma olduğunu anladınız. Sevgili Başkan tarafından dikte edilen Anayurt Kanunları'nı bütün kalbinizle desteklediniz.</p>

  <p class="sonmi">Evet, bunların hepsini yaptık. Bu arada sizin restoranınızda neler olup bitti?</p>

  <p>Kubbe boşaltılırken Oybirliği tam kuvvetle, her bir müşterinin Ruh'unu radarla bulmak ve görgü tanıklarının hesaplarını nikon'lamak için geldi. Restoranı temizledik ve Akşam Duaları'ndan önce Sabun içtik. Bir sonraki sararmada kız kardeşlerimin Yoona~939'un öldürülmesiyle ilgili anılarının büyük bir kısmı yerindeydi. O günün Sabah Duaları'nda, Papa Song âdet haline gelen Yıldız Töreni'ni yapmak yerine Sendika-karşıtı Vaaz'ını verdi.</p>

  <p class="sonmi">Bir Logoadamı'nın üretilmişlerine Sendika'dan söz etmesini hâlâ inanılmaz buluyorum.</p>

  <p>Yaşanan şok ve panik o kadar şiddetliydi işte. Vaaz'ın öncelikli amacı şüphesiz Basm'a, Papa Song Şirketi'nin bir hasar kontrol stratejisini uygulamaya koyduğunu göstermekti. Sabah Duaları'nda Papa Song'un üst tabakalara hitap eden kelimeler kullanması da bu teoriyi destekliyor. Hayli etkileyici bir gösteriydi.</p>

  <p class="sonmi">Hatırladıklarınızı benim niyazım için anlatır mısınız?</p>

  <p>Logoadamımızın başı kubbenin yarısını doldurmuştu, biz onun aklının içinde gibiydik. Palyaçoyu andıran yüz ifadesi üzüntü ve öfkeyle doluydu, palyaçoyu andıran sesi umutsuzlukla çınlıyordu. Hwa-Soon'lar titriyor, yardımcılar hayrete düşmüş görünüyordu; Gözetmen Rhee ise solgun ve hastaydı. Papa Song bize dünyada kötülük adında bir gazın var olduğunu anlattı; terörist adı verilen safkanlar bu kötülüğü içlerine çekiyordu ve bu gaz onların özgür, düzenli, iyi ve korpokratik olan her şeyden nefret etmelerine yol açıyordu. Dünkü vahşeti Sendika adındaki bir grup terörist kendi kız kardeşlerimizden birini, Chongmyo Plaza Restoranı'nda çalışan Yoona~939'u kötülükle zehirleyerek gerçekleştirmişti. Yoona~939 Sendika'yı ele vermek yerine kötülüğün onu cezp etmesine ve sapkınlığa itmesine müsaade etmişti; Papa Song'un her zaman tam bir işbirliği içinde olduğu Oybirliği işine bu kadar adanmış olmasa, bir tüketicinin masum oğlu şimdi ölmüş olacaktı. Oğlan yaşıyordu, ama müşterilerin biricik şirketimize duyduğu güven derinden sarsılmıştı. Önümüzdeki çetrefil iş, diye sözlerine son verdi Papa Song, bu güveni tekrar kazanmak için her zamankinden çok çalışmaktı.</p>

  <p>Bu yüzden: kötülüğe karşı her günün her dakikası uyanık olmalıydık. Bu yeni İlmihal diğerlerinin hepsinden daha önemliydi. Bu İlmihal'e uyarsak Papa bizi sonsuza kadar sevecekti. Uymazsak Papa yıldızlarımızı her yıl sıfırlayacaktı ve biz asla İftihar'a gidemeyecektik. Anlıyor muyduk?</p>

  <p>Kız kardeşlerim en iyi ihtimalle hayal meyal anlamışlardı; Logoadamımız bilmediğimiz birçok kelime kullanmıştı. Yine de, "Evet, Papa Song!" haykırışları Kaide'nin etrafında yankılandı.</p>

  <p>"Sizi duyamıyorum!" diye teşvik etti Logoadamımız bizi.</p>

  <p>"Evet, Papa Song!" diye bağırdı korpokrasideki her bir restorandaki her bir işgören; "<i>Evet, Papa Song!</i>"</p>

  <p>Dediğim gibi, hayli etkileyici bir gösteriydi.</p>

  <p class="sonmi">Mahkemenizde Yoona~939'un bir Sendika üyesi olamayacağını söylediniz. Hâlâ bu görüşte misiniz?</p>

  <p>Evet. Sendika onu nasıl ve ne zaman üye yapacaktı? Bir Sendika-adamı neden ortaya çıkma riskini alsın? Genleriyle oynanmış bir işgörenin bir terörist halkasına ne gibi bir yararı olabilir?</p>

  <p class="sonmi">Kafam karıştı. Sabun'daki amnezyadlar hafızayı "iptal ediyor"sa, siz nasıl oluyor da o zamanın olaylarını bu kadar doğru ve açık biçimde hatırlıyorsunuz?</p>

  <p>Çünkü benim yükselişim başlamıştı bile. Yoona~939'un nörokimyasal dengesinin bozulduğu gerçeğini Boom-Sook gibi tam bir embesil bile açık seçik görebiliyordu, bu yüzden başka bir denek hazırlanıyordu. Benim Sabun Keseciği'mdeki amnezyadlar buna uygun olarak azaltıldı ve yükseliş katalistleri sistemime akın etti.</p>

  <p class="sonmi">Peki, Vaaz'dan sonra Yılbaşı her zamanki gibi işle mi devam etti?</p>

  <p>İş devam etti, evet; ama her zamanki gibi değildi. Yıldız Töreni baştan savma bir biçimde yapıldı. İki Onikiyıldızlı, Yardımcı Ahn tarafından asansöre götürüldü. Bunların yerine iki Kyelim getirildi. Yoona~939'un yerini ise yeni bir Yoona aldı. Gözetmen Rhee yeni yıldızlarımızı yakalarımıza kasvetli bir sessizlik içinde taktı; alkışlamak uygunsuz görülmüştü. Bundan kısa bir süre sonra Basın içeri doluştu, nikon'larının flaşlarını patlattılar ve ofisi kuşattılar. Gözetmenimiz onları ancak yeni Yoona'yı yakasında bir 939 yapıştırması ile, domates sosuna bulanmış halde asansörde yatarken nikon'lamalarına izin vererek kubbeden çıkarabildi. Daha sonra, Oybirliği doktorları hepimizi sırayla muayene ettiler. Kendimi ele vereceğimden korkuyordum, ama yorum alan tek şey doğum lekem oldu.</p>

  <p class="sonmi">Doğum lekeniz mi? Üretilmişlerin doğum lekeleri olduğunu bilmiyordum.</p>

  <p>Normalde olmaz, bu yüzden benimki buhar makinesindeyken her zaman utanç duymama sebep olmuştur. Ma-Leu-Da~108 ona "Sonmi~451'in lekesi" demişti.</p>

  <p class="sonmi">Onu niyazım için yalnızca bir hatıra olarak gösterebilir misiniz?</p>

  <p>Nasıl istersen. İşte, köprücükkemiğimle omzumun arasında.</p>

  <p class="sonmi">Olağanüstü. Kuyrukluyıldıza benziyor, sizce de öyle değil mi?</p>

  <p>İlginçtir, Hae-Joo Im de tıpkı bu yorumu yapmıştı.</p>

  <p class="sonmi">Ah, tesadüf işte. Gözetmen Rhee aynı konumda kalmayı başardı mı?</p>

  <p>Evet ama bu o şanssız adam için yeterli bir teselli olmadı. Şirket yöneticilerine Yoona~939'dan aylar önce "sapkınlık kokusu" aldığını hatırlatmış, böylece suçu onu muayene eden doktora atmıştı. Chongmyo Plaza'nın kârı, kısa bir süre sonra her zamanki seviyesine döndü: safkanlar konu mideleri olduğunda unutkandır. Kyelim~689 ve Kyelim~889 da insanları restorana çekiyordu: yeni yaratılmış bir köktipinden oldukları için üretilmiş gözcüleri kapıda sıra oluyordu.</p>

  <p class="sonmi">Siz de yükselişinizin farkına o civarlarda mı vardınız?</p>

  <p>Evet. Nasıl bir deneyim olduğunu tarif etmemi mi istiyorsun? Yoona~939'unkini andırıyordu, bunu şimdi fark ediyorum. İlk olarak kafamın içinde bir ses konuşmaya başladı. Bu beni çok tedirgin etti, ta ki safkanların "sezgi" dedikleri bu sesi benden başka kimsenin duyamayacağını öğrenene dek. İkincisi, dilim gelişti: örneğin, <i>iyi</i> demek istediğimde ağzım bunun yerine <i>olumlu, hoş</i> ya da <i>doğru</i> gibi daha incelikli bir kelime koyuyordu. Oniki Şehir'deki safkanların her hafta binlerce üretilmiş sapkınlık haberi verdiği bir dönemde bu tehlikeli bir gelişmeydi, ben de gelişimimi azaltmaya çalıştım. Üçüncüsü, her şeye karşı şiddetli bir merak duymaya başlamıştım: Yoona~939'un sözünü ettiği "açlık" idi bu. Öğrenmek için müşterilerin sony'lerine, AdV'lerine, yönetim kurulu üyelerinin konuşmalarına, her şeye kulak kabartmaya başlamıştım. Ben de asansörün nereye gittiğini görmek için yanıp tutuşuyordum. Benimle aynı restoranda aynı kasada dirsek dirseğe çalışan üretilmişlerin ikisinin de bu kökten zihinsel değişikliği tecrübe ettikleri de gözümden kaçmadı. Son olarak da yabancılaşma hissim kuvvetlendi. Kız kardeşlerim arasında bir tek ben varoluşumuzun faydasızlığının ve angaryaların farkındaydım. Hatta uyku saatinde uyanıyordum, ama o gizli odaya hiç girmedim, sararmaya dek kıpırdamaya bile cesaret edemedim. Yoona'nın Papa Song'la ilgili şüpheleri yakamı bırakmıyordu. Ah, eleştirmeyen, düşünmeyen kız kardeşlerime nasıl da imreniyordum.</p>

  <p>Ama en çok da korkuyordum.</p>

  <p class="sonmi">Bu duruma ne kadar zaman tahammül etmek zorunda kaldınız?</p>

  <p>Birkaç ay. Tam tarih vermek gerekirse, dördüncü ayın son haftasının dokuzuncugecesine kadar. Uzaktan gelen bir cam kırılması sesiyle uyandım. Kız kardeşlerimin hepsi uyuyordu: böyle geç bir saatte kubbede ancak Gözetmen Rhee olurdu. Zaman geçti. Merakım korkuma üstün geldi ve sonunda yatakhane kapısını açtım. Gözetmenimizin kubbenin diğer tarafındaki ofisinin kapısı açıktı. Rhee masa lambasının ışığında, yüzükoyun yatıyordu, sandalyesi ters dönmüştü. Restoranı geçtim. Gözlerinden ve burun deliklerinden kan sızıyordu ve masasında kırış kırış, kullanılmış bir Sabun Keseciği duruyordu. Gözetmenin rengi yaşayan insanların rengini andırmıyordu.</p>

  <p class="sonmi">Rhee ölmüş müydü? Aşın dozdan mı?</p>

  <p>Resmi karar ne olursa olsun, ofis leş gibi Sabun uyutucu kokuyordu. Bir işgören normalde üç miligram içer: Rhee ise çeyrek litrelik bir kesecik almış gibi görünüyordu; yani intihar mantıklı bir sonuç. Önümde çok ciddi bir ikilem vardı. Sony ile bir doktor çağırırsam belki gözetmenimin hayatını kurtarabilirdim ama müdahalemi nasıl açıklayacaktım? Bildiğin gibi, sağlıklı üretilmişler hiçbir zaman uyku zamanında uyanmaz. Yükselen bir üretilmişin hayatı ne kadar kasvetli olursa olsun, tekrar uyum programına alınma düşüncesi daha da kasvetliydi.</p>

  <p class="sonmi">Düşünmeyen, tasasız kız kardeşlerinize imrendiğinizi söylemiştiniz.</p>

  <p>Bu, onlardan biri olmayı istemekle aynı şey değil. Karyolama döndüm.</p>

  <p class="sonmi">Bu karardan dolayı daha sonra suçluluk hissetmediniz mi?</p>

  <p>Çok değil: Rhee kendi kararını vermişti. Ama içimde o gecenin olaylarının daha bitmediği yönünde bir his vardı; gerçekten de, sararma başladığında kız kardeşlerim karyolalarında kaldılar. Havada stimulin kokusu yoktu ve hiçbir yardımcı çalışmaya gelmemişti. Bir sony'nin sesini duydum. Gözetmen Rhee'nin bir şekilde iyileşip iyileşmediğini merak ederek yatakhaneden çıktım ve kubbeye girdim. Orada koyu renk takım elbiseli bir adam oturuyordu. Kendisine bir fincan kahve tüplemişti ve benim onu restoranın diğer ucundan izleyişimi izliyordu. Sonunda konuştu. "Günaydın, Sonmi~451. Umarım bugün kendini Gözetmen Rhee'den daha iyi hissediyorsundur."</p>

  <p class="sonmi">Kulağa bir yürütücü gibi geliyor.</p>

  <p>Adam kendisini şoför Chang olarak tanıttı. Özür diledim: bu kelimenin anlamını bilmiyordum. Bir şoför, diye açıkladı yumuşak bir tavırla konuşan ziyaretçi, yöneticiler ve yönetim kurulu üyelerinin ford'larmı sürer ama bazen mesaj da taşır. Bay Chang de bana, Sonmi~451'e, gözetmeninden bir mesaj getirmişti. Mesaj aslında bir seçim şansıydı. Restoranı şimdi terk edebilir ve Yatırım'ımı dışarıdan ödeyebilirdim, ya da olduğum yerde kalıp Oybirliği ve DNA koklayıcıların gelip Gözetmen Rhee'nin ölümünü araştırmasını bekleyebilir ve bir Sendika casusu olarak afişe edilebilirdim.</p>

  <p class="sonmi">Pek de seçeneğiniz yokmuş.</p>

  <p>Yoktu. Ne toplayacak eşyam, ne de veda edecek bir arkadaşım vardı. Asansöre bindiğimizde Bay Chang bir panele bastı. Kapılar eski yaşamımın, sahip olduğum tek yaşamın üstüne kapanırken yukarıda beni neyin beklediğini hayal bile edemiyordum.</p>

  <p>Gövdem birden zayıflayan bacaklarımın bükülmesine yol açtı: Bay Chang bana destek oldu ve içeride yaşayan her üretilmişin yukarı ilk çıktığında bu mide bulantısını yaşadığını söyledi. Yoona~939 da aynı asansörde aynı mekanik yükselişi yaşarken çocuğu düşürmüş olmalıydı. Kendimi, bu nahoş hissi azaltmak için Yoona'nın bozuk sony'sinden görüntüler hatırlarken buldum: örümcek ağını andıran nehirler, eğri büğrü kuleler, adını koyamadığım harikalar. Asansör yavaşlarken gövdem de kafa karıştırıcı biçimde yükselmeye başladı. Bay Chang "Zemin kat" diye bildirdi ve kapılar dışarı açıldı.</p>

  <p class="sonmi">Nerdeyse size imreneceğim. Lütfen, tam olarak ne gördüğünüzü açıklayın.</p>

  <p>Şafak öncesi Chongmyo Plaza. Soğuk! Hayatım boyunca soğuğu tatmamıştım. Ne kadar <i>uçsuz bucaksız</i> görünmüştü, oysaki plaza baştan başa beş yüz metreden fazla olamazdı. Sevgili Başkan'ın ayaklarının etrafında tüketiciler aceleyle yürüyor, kaldırım temizleyiciler vızıldıyor, taksiler müşterileri alıp bırakıyor, yavaş yavaş ilerleyen ford'ların dumanı tütüyor, sürünen çöp kamyonları sarsılıyordu; kenarlarında sıra sıra güneş direkleri olan sekiz şeritli otoyollar, insanın ayağının altında gürüldeyen suyolları, parlayan neon logolar, sirenler, motorlar, devreler, yeni açılardan görülen yeni enerjilerin yeni ışığı.</p>

  <p class="sonmi">Aklınızı başınızdan almış olmalı.</p>

  <p>Restoranın kokulu hava akımından sonra kokular bile yeni geliyordu. Kim-chi, ford-dumanları, lağım. Koşan bir tüketici bana çarpmaktan bir santimetre arayla kurtuldu ve "Nerede durduğuna dikkat et, seni demokrat <i>klon</i>!" diye bağırdı ve geçip gitti. Devasa, görünmez bir yelpazenin nefesi saçlarımı karıştırdı ve Bay Chang sokakların sabah rüzgârını yüksek hızlara çıkardığını anlattı. Beni bir yaya geçidinden geçirip aynalı bir ford'a götürdü. Aracı hayranlıkla izleyen üç genç adam biz yaklaşırken ortadan kayboldu ve arka kapı tıslayarak açıldı. Şoför beni içeri buyur etti ve kapıyı kapattı. Çömeldim. Sakallı bir yolcu omuzlarını sarkıtmış, içi bir hayli ferah olan arabanın koltuklarından birinde oturmuş sony'sini kurcalıyordu. Adamdan otorite yayılıyordu. Bay Chang öne oturdu ve ford trafiğe karıştı: Papa Song'un altın rengi kemerlerinin geride kalarak yüzlerce farklı şirket logosuna karıştığını gördüm ve çoğu tamamen yeni olan sembollerden oluşan yeni bir şehir penceremden kayarak geçmeye başladı. Ford fren yaptığında dengemi kaybettim ve sakallı adam oturursam buna kimsenin itirazı olmayacağını mırıldandı. Buradaki doğru İlmihal'i bilmediğim için özür diledim ve uyum programında öğretildiği gibi "Yakam Sonmi~451" dedim. Yolcu kırmızı gözlerini ovuşturmakla yetindi ve Bay Chang'e hava raporunu sordu. Şoförün ford sıkışıklığının kötü olduğu dışında ne söylediğini hatırlamıyorum; sakallı adam rolex'ine baktı ve bu yavaşlığa küfretti.</p>

  <p class="sonmi">Nereye götürüldüğünüzü sormadınız mı?</p>

  <p>Cevabı on soru daha sormama neden olacak bir soruyu niçin soracaktım? Unutma, Arşivci, dışarıyı hiç görmemiş, hiç nakledilmemiştim: ama işte oradaydım, Nea So Corpos'un ikinci en büyük şehrinde, otoyolda yolculuk ediyordum. Bir karşı bölge turistinden çok geçmiş bir yüzyıldan gelen zaman yokuşuydum sanki.</p>

  <p>Ay Kulesi'nin yakınına geldiğimizde ford binaların oluşturduğu gökkubbenin altından çıktı ve ilk şafağımı Kangwon-Do Dağları'nın üstünde gördüm. Neler hissettiğimi tarif edemem. Baki Başkan'ın gerçek güneşi, onun eritilmiş altını andıran ışığı, petro-bulutlar, Onun gökkubbesi. Sakallı yolcunun uyukluyor olması beni daha da hayrete düşürdü. Neden bütün şehir gıcırdayarak durmuyor ve böyle karşı konulamaz bir güzellik karşısında methiyeler düzmüyordu?</p>

  <p class="sonmi">Gözünüze başka ne çarptı?</p>

  <p>Ah, yeşillerin yeşilliği: binaların altına tekrar girdiğinde ford'umuz alçak binaların arasında kalan bir çiy bahçesinin yanında yavaşladı. Tüy gibi, otlarla kaplı, yosun bağlamış, yeşil. Restoranda gördüğümüz tek yeşil, klorofil karecikleri ve müşterilerin giysileriydi, ben de onun çok değerli, nadir bir madde olduğunu varsaymıştım. Bu yüzden çiy bahçesi ve otoyolun kenarında uzayıp giden gökkuşakları afallamama sebep oldu. Doğuda, her biri bir şirket bayrağıyla donatılmış yatakhane blokları otoyolun kenarına dizilmişti; sonra yol kenarı alçaldı ve boş ford'lardan oluşan geniş, dolambaçlı, dışkı kahverengisi bir şeridin üstünden geçtik. Bay Chang'e bunun ne olduğunu soracak cesareti topladım. Yolcu cevap verdi: "Han Nehri. Sôngsu Köprüsü."</p>

  <p>Ancak bunların ne olduklarını sorabildim.</p>

  <p>"Su, sudan oluşan bir otoyol." Sesi yorgunluk ve hayal kırıklığıyla dümdüzdü. "Ah, bu sabahı da boşa gitmiş say, Chang." Restorandaki suyla nehrin tortulu suyu arasındaki fark kafamı karıştırdı. Bay Chang önümüzdeki alçak tepeyi işaret etti. "Taemosan Dağı, Sonmi. Yeni evin."</p>

  <p class="sonmi">Yani Papa Song'un Yeri'nden doğruca Üniversite'ye götürüldünüz?</p>

  <p>Deneysel kirlenmeyi önlemek için, evet. Yol yukarı kıvrılarak ormanlık alanın içinde zikzaklar çizdi. Ağaçlar, onların artan jimnastikleri ve gürültülü sessizlikleri, evet, ve yeşillikleri beni hâlâ büyülüyor. Kısa bir süre sonra düzlükteki kampüse vardık. Küme halindeki küboid binalar: genç safkanlar çöplerin sürüklendiği ve yosunların mayalandığı dar yaya yollarında yürüyordu. Ford yağmurun lekelediği, güneşin çatlattığı bir çıkıntının altına yanaştı ve durdu. Bay Chang sakallı yolcuyu uyuklaması için ford'da bırakarak beni bir lobiye soktu. Taemosan Dağı'nın havası temizdi, ama lobi kirli ve ışıksızdı. Çift sarmallı bir merdivenin ayağında durduk. Bu eski tarz bir asansör, diye açıkladı Bay Chang. "Üniversite, öğrencilerin zihni kadar bedenini de çalıştırır." Ben de ilk kez, adım adım, tırabzana tutunarak yerçekimiyle savaştım. İki öğrenci benim beceriksiz tavırlarıma gülerek aşağı sarmaldan indiler. Biri, "<i>O</i> türün yakında özgürlüğe kavuşamayacağı kesin" diye yorum yaptı. Bay Chang beni omzumun üstünden bakmamam için uyardı; ben de aptal gibi baktım ve baş dönmesiyle yere yıkıldım. Rehberim beni yakalamasaydı düşecektim. En üste, altıncı kata varmak birkaç dakikamı aldı. Buradaki daracık koridor, üstünde BO-OM-SOOK KİM yazan, aralık bir kapıda son buluyordu. Bay Chang kapıyı çaldı ama cevap gelmedi.</p>

  <p>"Burada Bay Kim'i bekle" dedi şoför bana. "Ona gözetmenin olarak itaat et." içeri girdim ve Bay Chang'e ne iş yapmam gerektiğini sormak üzere döndüm ama şoför gitmişti. Hayatımda ilk kez yalnızdım.</p>

  <p class="sonmi">Yeni meskeniniz hakkında ne düşündünüz?</p>

  <p>Kirliydi. Bizim restoranımız her zaman pırıl pırıldı: İlmihaller temizliği öğütler. Boom-Sook Kim'in laboratuvarı bizim restoranın tam aksiydi; uzun bir salondan oluşuyordu ve ekşi ekşi safkan erkek kokuyordu. Çöp kutuları dolup taşıyordu, kapının yanında arbalet için bir hedef tahtası asılıydı; duvarların kenarında sıra sıra laboratuvar tezgâhları, kâğıt küreğin altına gömülmüş masalar, demode sony'ler ve üstlerindeki kitapların ağırlığıyla sarkmış raflar vardı. Tek masanın üzerine, kullanıldığının işareti olarak, gülümseyen bir çocuğu ve ölü, kanlı bir kar leoparını gösteren çerçeveli bir kodak asılıydı. Leş gibi bir pencereden alacalı bir figürün bir Kaide üzerinde durduğu, ihmal edilmiş bir avlu görünüyordu. Onun yeni Logoadamım olup olmadığını merak ettim, ama hiç kıpırdamıyordu.</p>

  <p>Tıklım tıklım dolu bir odada bir karyola, bir hijyenci ve taşınabilir bir tür buharlı temizleyici buldum. Bunları ne zaman kullanmam gerekiyordu? Burada hayatımı hangi İlmihaller yönetecekti? Bir sinek sekizler çizerek tembel tembel uçtu. Dışarıdan o kadar bihaberdim ki sineğin bir yardımcı olabileceğini düşünerek kendimi ona tanıttım.</p>

  <p class="sonmi">Daha önce hiç böcek görmemiş miydiniz?</p>

  <p>Yalnızca geni-bozuk hamamböcekleri ve ölü sinekler: Papa Song'un havalandırma sisteminde haşarat ilacı var, yani eğer bir sinek asansör yoluyla içeri girerse anında ölür. Sinek tekrar tekrar cama çarptı. Ben o zaman pencerelerin açılabildiğini bilmiyordum; hatta pencerenin ne olduğunu bile bilmiyordum.</p>

  <p>Birinin Phnom Penh'in Kızları ile ilgili bir pop şarkısını akortsuz olarak söylediğini duydum. Birkaç saniye sonra plaj şortu, sandaletler ve omuzdan askılı çantanın aşağı çektiği ipek bir gömlek giymiş bir öğrenci kapıyı bir tekmede açtı. Beni görünce, "Kutsal Korpokrasi aşkına, <i>senin</i> ne işin var burada?" diye homurdandı.</p>

  <p>Yakamı gösterdim. "Sonmi~451, efendim. Papa Song'un iş-göreni..."</p>

  <p>"Kes, kes, <i>ne</i> olduğunu biliyorum!" Genç adamın kurbağayı andıran bir ağzı ve o sıralar moda olan acı dolu gözleri vardı. "Ama <i>beşinci</i>güne kadar burada olmaman gerekiyordu! Kayıttaki o gerizekâlılar sırf onlar takvime bakmayı bilmiyor diye Tayvan'daki beş-yıldızlı bir konferansı iptal etmemi bekliyorlarsa, eh, kusura bakmasınlar ama bir ebola çukurundan <i>kurtçuk</i> emebilirler! Ben iş-sony'mi ve disklerimi almaya geldim, o kadar. Taipei'de günahlara batmak varken üstünde hâlâ üniforması olan bir deney klonuna dadılık edecek değilim!"</p>

  <p>Sinek yine cama çarptı, öğrenci eline bir broşür alıp beni iterek yolunu açtı. Duyulan pat sesi yerimden sıçramama sebep oldu. Zafer dolu bir gülüşle lekeyi inceledi. "Bu sana bir uyarı olsun. Kimse Boom-Sook Kim'e kazık atamaz! Şimdi. Hiçbir şeye dokunma, hiçbir yere gitme. Sabun buzkutusunda — Başkan'a şükürler olsun ki yemini erken getirdiler. Altıncı-günde, geç saatte dönmüş olurum. Hemen şimdi çıkıp havaalanına gitmezsem uçağımı kaçıracağım." Çıktı, sonra yeniden kapıda belirdi. "<i>Konuşabiliyorsun</i>, değil mi?"</p>

  <p>Başımla onayladım.</p>

  <p>"<i>Başkan</i>'a şükür! Gerçek şu ki yapılacak her moronca hareket için biz konuşurken, bir yerlerde o hareketi yapan on kayıt klonu var."</p>

  <p class="sonmi">Önünüzdeki üç gün boyunca ne yapacaktınız?</p>

  <p>Rolex'in kolunun saatleri alıp götürmesini izlemek dışında ne yapacağımla ilgili en ufak bir fikrim yoktu. Ama büyük bir sıkıntı değildi: işgörenlerin genleri on dokuz saatlik zorlu işgünlerine göre düzenlenmiştir. Bomboş saatlerimi Bayan Rhee'nin yaslı bir dul mu yoksa memnun bir dul mu olduğunu merak etmekle geçirdim. Chongmyo Plaza gözetmenliğine Yardımcı Ahn mı yoksa Yardımcı Cho mu terfi edecekti? Restoran şimdiden mümkün olamayacak kadar uzak görünmeye başlamıştı. Avludan, Kaide'nin etrafını saran çalıların içinden gelen hışırtılar ve çıtırtılar duydum. İşte kuşlarla ilk karşılaşmam böyle oldu. Sanki bir kuş baskını vardı; yüzlerce kırlangıç yukarı akın etti. Kimin için şarkı söylüyorlardı? Logoadamları için mi? Sevgili Başkan için mi?</p>

  <p>Gökyüzünün uyku saati geldi, oda karardı ve yüzeydeki ilk gecem başladı. Kendimi yalnız hissettim, ama onun dışında bir şeyim yoktu. Avluya bakan pencereler sarardı; Boom-Sook'unkine benzeyen, içinde genç safkanlar olan laboratuvarlar, profesörlere ait daha düzenli ofisler, kalabalık koridorlar, boş koridorlar göründü. Tek bir üretilmiş bile görmedim. Gece yarısı olduğunda kendimi yorgun hissettim, bir kese Sabun içtim, karyolaya yattım ve Yoona~939'un burada olup da bugün karşıma çıkan gizemler ordusuna anlam verebilmesini diledim.</p>

  <p class="sonmi">Dışarıda geçirdiğiniz ikinci gün bazı cevaplar bulabildiniz mi?</p>

  <p>Birkaç tane: ama daha da çok sürprizle karşılaştım. Sürprizlerin ilki uyandığımda küçük odada, karyolamın karşısında duruyordu. Üç metreden uzun, fermuarlı, turuncu bir tulum giymiş koskoca bir adam kitap raflarını inceliyordu. Yüzü, boynu ve elleri haşlanarak kızarmış, yanarak simsiyah olmuştu ve soluk renkli yamalarla kaplıydı, ama acı çekiyor gibi görünmüyordu. Yakası bir üretilmiş olduğunu doğruluyordu ama köktipini tahmin bile edemiyordum: dudakları yoktu, kulakları boynuzvalfları ile korunuyordu ve sesi o zamana kadar ve o zamandan beri duyduğum en tok sesti. "Burada stimulin yok. Uyandığında uyanırsın. Özellikle de doktora öğrencin Boom-Sook Kim kadar tembelse. Yönetici doktora öğrencileri en kötüsüdür. Kıçlarını bile başkaları siler. Anaokulundan ötenazyuma kadar." Devasa, iki başparmaklı eliyle kendisininkinin yarı ebadında fermuarlı, mavi bir tulumu işaret etti. "Senin için, küçük kız kardeş." Papa Song üniformamı çıkarıp yeni giysilerimi giyerken onu bir gözetmenin mi gönderdiğini sordum. "Burada gözetmen de yok" dedi yanık dev. "Senin doktora öğrencinle benimki arkadaşlar. Boom-Sook dün telefon etti ve erken getirildiğinden yakındı. Seni uyku zamanı öncesi ziyaret etmek istedim. Ama Genom Cerrahisi'nin doktora öğrencileri geç saate kadar çalışır. Buradaki, Psikogenomi bölümündeki tembellerin aksine. Ben Wing~027. Haydi neden burada olduğunu öğrenelim."</p>

  <p>Wing~027 Boom-Sook'un masasına oturdu ve doktora öğrencimin ona dokunmamı yasakladığı yönündeki protestolarımı yok sayarak sony'yi açtı. Wing ekrana tıkladı; Yoona~939 ekranda belirdi. Wing parmağıyla sıra sıra kelimeleri takip etti. "Boom-Sook'un yine o hatayı yapmaması için Baki Başkan'a şükredelim..."</p>

  <p>Wing'e sordum: Okuyabiliyor muydu?</p>

  <p>Wing, rasgele birleştirilen bir safkan bile okuyabiliyorsa, iyi tasarlanmış bir üretilmişin okumayı rahatlıkla öğrenebileceğini söyledi. Kısa bir süre sonra sony'de bir Sonmi belirdi: boynunu benim yakam, ~451, çevreliyordu. "İşte" dedi Wing ve yavaş yavaş okudu; <i>Hizmet Üretilmişini Yatakhane İçi Beyinsel Geliştirme: Sonmi~451 Üzerinde Bir Fizibilite Çalışması.</i> Hazırlayan Boom-Sook Kim. "Neden" diye mırıldandı Wing, "beyinsiz bir yönetici doktora öğrencisi bu kadar yüksek hedefler belirliyor?"</p>

  <p class="sonmi">Wing~027 ne tür bir üretilmişti? Bir milisadamı mı?</p>

  <p>Hayır, bir felaketadamı. Safkanların gider gitmez çamaşır suyundaki bakteriler gibi yok olacakları kadar hastalıklı ve radyoaktif çorak topraklarda iş görebilmekle övündü; beyninde yalnızca çok küçük çaplı genetik değişiklik yapılmıştı; felaketadamlarının temel uyum programı safkan üniversitelerinin çoğundan daha geniş çaplı bir öğrenimi kapsıyordu. Sonunda iğrenç bir şekilde yanmış kolunu gösterdi: "Bana buna dayanabilecek bir safkan göster! Doktora öğrencim dokularda alevgeçirmezlik üzerine doktora yapıyor."</p>

  <p>Wing~027'nin çoraktoprakları tarif edişi beni dehşete düşürdü, ama felaketadamı onların yaklaşmasını keyifle bekliyordu. Bütün Nea So Copros'un çorak topraklara dönüştüğü gün, dedi bana, üretilmişlerin yeni safkanlar olduğu gün olacak. Bu kulağa çok sapkın geliyordu, üstelik, bu çorak topraklar dünyada o kadar yaygınsa onları neden ford'dan görememiştim? Wing~027 bana dünyanın ne büyüklükte olduğunu sandığımı sordu. Emin değildim, ama Chongmyo Plaza'dan bu dağa kadar yolculuk etmiştim, yani dünyanın çoğunu görmüştüm, herhalde. Dev onu takip etmemi istedi ama tereddüt içindeydim: Boom-Sook bana odadan çıkmamamı emretmişti. Wing~027 beni uyardı, "Sonmi~451, kendi İlmihallerini yaratmalısın" ve beni omzuna attı, daracık koridor boyunca taşıdı; dar bir köşeyi döndü ve tozlu, spiral şeklindeki merdivenleri çıktı. Paslı bir kapıyı yumruklayarak açtı. Sabah güneşi gözlerimi kör etti, sert rüzgârlar yüzüme tokat attı ve havada uçuşan tozlar yüzüme battı. Felaketadamı beni yere indirdi.</p>

  <p>Psikogenomi Fakültesi'nin çatısının parmaklıklarını kavradım ve nefesim kesildi; altı kat aşağıda bir kaktüs bahçesi vardı, kuşlar iğnelerin arasında sinek avlıyorlardı; dağın daha aşağısında yarısı dolu bir ford parkı, etrafında bir alay öğrenci bulunan bir spor sahası, onun da aşağısında bir tüketici plazası, onun ötesinde ise yayılmış, yanmış ve neonlarla ışıldayan şehre inen ormanlık alan vardı. Yüksek binaları, yatakhane bloklarını, Han Nehri'ni ve sonunda, havaya çizilmiş gündoğumunun önüne dizili dağları gördüm. "Büyük bir manzara" diyen Wing'in yumuşak, yanık sesini hatırlıyorum. "Ama bütün dünyayla kıyaslandığında, Sonmi~451, bu gördüğün ufacık bir taş parçası."</p>

  <p>Aklım bu büyüklüğü kavramaya çalıştı ama düşürdü; böyle uçsuz bucaksız bir dünyayı nasıl anlayabilirdim?</p>

  <p>Wing cevapladı, zekâya ihtiyacım vardı; yükseliş bunu sağlayacaktı. Zamana ihtiyacını vardı; Boom-Sook Kim'in tembelliği bana zaman verecekti. Ama bilgiye de ihtiyacım vardı.</p>

  <p>Bilginin nasıl bulunduğunu sordum.</p>

  <p>"Okumayı öğrenmelisin, küçük kız kardeş" dedi Wing~027.</p>

  <p class="sonmi">Yani size akıl hocalığı yapan ilk kişi Hae-Joo Im ya da Yönetim Kurulu Üyesi Mephi değil, Wing~027 idi?</p>

  <p>Bu tam olarak doğru sayılmaz. İkinci buluşmamız aynı zamanda sonuncuydu. Felaketadamı bana içinde yüksek tabaka korpokrasi okullarındaki bütün otodidakt modüllerinin yüklenmiş olduğu "kaybedilmemiş" bir sony vermek için uyku saatinden bir saat önce Boom-Sook'un laboratuvarma döndü. Bana aletin nasıl işlediğini gösterdi, sonra da bir safkanın asla beni bilgi edinirken görmesine izin vermememi tembihledi; çünkü bunu görmek onları korkutuyordu ve korkan bir safkanın yapamayacağı şey yoktu.</p>

  <p>Boom-Sook altıncıgün Taiwan'dan dönene dek sony'nin kullanımında ustalaşmış ve sanal ilkokuldan mezun olmuştum. Altıncıay geldiğinde ise yönetici ortaokulundan. Şüpheci görünüyorsun, Arşivci, ama yükselenlerin bilgi "açlığı"yla ilgili söylediklerimi unutma. Biz ne biliyorsak oyuz ve ben o an olduğumdan çok daha fazlası olmak için yanıp tutuşuyordum.</p>

  <p class="sonmi">Şüpheci görünmek istemedim, Sonmi. Aklın, konuşman, benliğin öğrenmeye kendini adadığının göstergesi. Benim kafamı karıştıran şu: Boom-Sook Kim niçin sana çalışmak için bu kadar zaman verdi? Bir yönetici vârisi Kaldırma Akımı'nı gizlice destekliyor olamaz, herhalde? Peki ya üstünde uyguladığı doktora deneyleri?</p>

  <p>Boom-Sook Kim'in derdi doktorası değil içmek, kumar oynamak ve arbaletiyle atış yapmaktı. Babası Kwangju Genetik'te yöneticiydi, Juche'de yönetim kurulu üyesi olmak için lobi oluşturuyordu, ta ki oğlu bu denli etkili bir düşman olarak karşısına çıkıncaya dek. Böyle üst tabakadan bir babası varken eğitim onun için formaliteden ibaretti.</p>

  <p class="sonmi">Ama Boom-Sook nasıl mezun olmayı planlıyordu?</p>

  <p>Bir akademik ajana, kendi kaynaklarını kullanarak tezini hazırlaması için para ödeyerek. Yaygın bir uygulama. Yükseliş nörokimyasalları onun için ürünleri ve sonuçları ile önceden formüle dökülmüştü. Boom-Sook kendi başına diş macununun biyo-moleküler özelliklerini bile ayırt edemezdi. Orada geçirdiğim dokuz ay boyunca deneysel görevlerim laboratuvarını temizlemek ve çayını hazırlamaktan öteye gitmedi. Anlıyorsun ya, yeni veriler satın aldığı bilgileri gölgeleyebilir ve sahtekârlığının ortaya çıkmasına sebep olabilirdi. Doktora öğrencimin uzun seyahatleri boyunca yakalanma korkusu yaşamaksızın çalışabiliyordum.</p>

  <p class="sonmi">Boom-Sook Kim'in öğretmeni bu rezil akademik hırsızlığın farkında değil miydi?</p>

  <p>İşlerinden olmak istemeyen profesörler ileride Juche Yönetim Kurulu Üyesi olacak insanların oğullarının rezaletlerini ortaya çıkarmaz.</p>

  <p class="sonmi">Boom-Sook sizinle hiç konuşmadı mı? Herhangi bir şekilde etkileşimde bulunmadı mı?</p>

  <p>Benimle safkanların kedilerine hitap ettikleri gibi konuşurdu. Bana anlaşılmaz geldiğini sandığı sorular sormak onu eğlendirirdi. "Hey, ~451, sence dişlerimi mavileştirsem mi, yoksa safir sadece bu sezonun modası mı, gelip geçici mi?" Akılcı cevaplar beklemiyordu, ben de onun beklentilerini boşa çıkarmıyordum. Cevabıma o kadar alışmıştı ki, bana "Bilmiyorum-Efendim~451" lakabını takmıştı.</p>

  <p class="sonmi">Yani dokuz ay boyunca kimse tavana vuran bilinçliliğinizi gözlemlemedi?</p>

  <p>Ben öyle sanıyordum. Boom-Sook Kim'i düzenli olarak ziyaret edenler yalnızca Min-Sic ve Fang'di. Fang'in gerçek ismini benim etrafımda hiç kullanmadılar. Yeni suzuki'leriyle birbirlerine hava atıyor, poker oynuyor ve Huamdonggil'de bulunan randevuevlerindekiler dışındaki üretilmişleri hiç kaale almıyorlardı. Boom-Sook'un komşusu, bursla okuyan alt tabakadan bir doktora öğrencisi olan Gil-Su Noon zaman zaman gürültüden şikâyet etmek için duvara güm güm vururdu, ama üç yönetici de duvara vurarak, hem de daha sert vurarak karşılık veriyordu. Onu yalnızca bir iki kez gördüm.</p>

  <p class="sonmi">"Poker" nedir?</p>

  <p>Daha iyi yalan söyleyenin, o kadar iyi yalan söyleyemeyenlerin parasını aldığı bir iskambil oyunu. Fang bu poker seanslarında Boom-Sook ve Min-Sic'in Ruh'larından binlerce kredi alırdı. Başka zamanlar, üç öğrenci uyuşturucularla, genellikle de Sabun'la kafayı bulurdu. Böyle zamanlarda Boom-Sook bana orayı terk etmemi söylerdi, kafayı bulduğunda klonlardan rahatsız olduğundan yakınırdı. Ben de fakültenin çatısına çıkar, karanlık çökene kadar su tankının gölgesinde oturur ve kırlangıçların tatarcıkları avlamasını izlerdim. Karanlık çöktüğünde üç doktora öğrencisinin gitmiş olacağını bilirdim. Boom-Sook hiçbir zaman laboratuvarını kilitlemeye zahmet etmezdi, anlıyorsun ya.</p>

  <p class="sonmi">Wing~Q27'yle neden bir daha görüşmediniz?</p>

  <p>Taemosan'a gelişimden üç hafta sonra, rutubetli bir ikindi vakti, Boom-Sook'un yüz değiştirme kataloguna yönelttiği dikkati kapının çalınmasıyla dağıldı. Dediğim gibi, beklenmeyen ziyaretçiler nadiren gelirdi. Boom-Sook "Girin!" dedi ve katalogunu <i>Pratik Genetik Bilimi</i>'nin altına sakladı. Doktora öğrencim benim aksime, kitaplarını pek okumazdı. Sırım gibi bir öğrenci kapıyı ayak parmağıyla iterek açtı. Doktora öğrencime "Boom-boom" diye seslendi. Boom-Sook ayağa fırladı, oturdu, omuzlan düştü. "Hey, Hae-Joo" —havadan sudan bir tonda konuşmaya çalıştı— "ne haber?"</p>

  <p>Ziyaretçi geçerken "merhaba" demek için uğradığını söyledi, ama teklif edilen sandalyeye oturmayı kabul etti. Hae-Joo Im'in Boom-Sook'un eski bir sınıf arkadaşı olduğunu ama Taemosan'ın Oybirliği fakültesinin onu fark ederek fakültesinden çaldıklarını öğrendim. Boom-Sook onlar önemsiz konuları tartışırken bana çay hazırlamamı söyledi. Ben çayları servis ederken Hae-Joo Im, "Arkadaşın Min-Sic'in geçirdiği dehşet verici öğleden sonrayı duymuşsundur?" dedi.</p>

  <p>Boom-Sook, Min-Sic'in pek de "arkadaş"ı sayılamayacağını söyledi, sonra öğleden sonrasının niçin dehşet verici olduğunu sordu. "Numunesi Wing~027 yanıp kül olmuş." Min-Sac petro-alkali şişesinin üstündeki yazıda okuduğu bir eksiyi artı sanmış. Benim doktora öğrencim yılışık bir tavırla sırıttı, kıkırdadı, burnundan nefes vererek "Çok komik!" dedi ve kahkaha attı. Bunun üzerine Hae-Joo olağandışı bir harekette bulundu; bana baktı.</p>

  <p class="sonmi">Bu neden olağandışı olsun?</p>

  <p>Safkanlar bizi genellikle görürler ama nadiren bakarlar. Çok sonra, Hae-Joo benim yanıtımı merak ettiğini kabul etti. Boom-Sook hiçbir şey fark etmemişti: Min-Sic'in araştırmasındaki tazminat talepleri hakkında atıp tutuyordu. Boom-Sook şeytanca bir zevkle kendi solo araştırmasında, bilimsel aydınlanma yolunda bir iki deneysel üretilmiş "harcanırsa" da kimsenin umurunda olmadığını belirtti.</p>

  <p class="sonmi">Peki hiç... şey, ne hissettiniz? İçerlediniz mi? Üzüldünüz mü?</p>

  <p>Öfkelendim. Hae-Joo Im'le ilgili bir şeyler beni huzursuz ettiği için küçük odaya çekildim, ama hayatımda hiç bu kadar öfkelenmemiştim. Yoona~939 yirmi Boom-Sook ederdi, Wing~027 de yirmi Min-Sic ederdi, hem de her bakımdan. Taemosan Dağı'ndaki tek arkadaşım bir yöneticinin dikkatsizliği yüzünden ölmüştü ve Boom-Sook bu cinayeti komik buluyordu. Ama öfke iradeyi biler. O gün beni <i>Bildirilerime</i>, bu hapishane küpüne ve birkaç saat içinde varacağım Fenerev'e götüren ilk adımdı.</p>

  <p class="sonmi">Okul tatile girdiğinde size ne oldu?</p>

  <p>Boom-Sook beni bir depo yatakhanesine koymalıydı, ama doktora öğrencim Doğu Kore'deki Hokkaido'ya, üretilmiş geyik avına gitmeye o kadar hevesliydi ki bunu yapmayı unuttu ya da daha alt tabakadan birinin bunu onun yerine yapacağını varsaydı.</p>

  <p>Bir yaz sabahı uyandığımda kendimi tamamen terk edilmiş bir binada buldum. Trafiğin hiç durmadığı koridorlardan ses gelmiyor, çan çalmıyor, hiçbir anons yapılmıyordu; klimalar bile kapatılmıştı. Çatıya çıkıp baktığımda şehrin her zamanki gibi dumanlı, şehirdeki trafiğin ise yoğun olduğunu gördüm, uçuşan uçaklar gökyüzünde boydan boya buhar izleri bırakıyordu ama kampüste öğrenci kalmamıştı. Ford parkları yarı boştu, inşaatçılar sıcak güneşin altında oval meydanı yeniden döşüyorlardı. Sony'nin takvimini kontrol ettim ve o günün tatilin ilk günü olduğunu öğrendim. Laboratuvarın kapısını sürgüledim ve küçük odaya gizlendim.</p>

  <p class="sonmi">Yani beş hafta boyunca Boom-Sook'un laboratuvarından dışarı adımınızı atmadınız mı? Bir kere bile mi?</p>

  <p>Bir kere bile. Anlıyorsun ya, sony'mden ayrılmaktan çok korkuyordum. Bir güvenlik görevlisi her dokuzuncugün laboratuvar kapısını yokluyordu. Bazen yan laboratuvardaki Gil-Su Noon'u duyardım. Onun dışında hiçbir şey yoktu. Panjuru inik, soları ise geceleri kapalı tutuyordum. Bana bu süre boyunca yetecek kadar Sabun'um vardı.</p>

  <p class="sonmi">Ama bu elli gün boyunca aralıksız tecrit demek!</p>

  <p>Elli muhteşem gün, Arşivci. Aklım kültürümüzde enine, boyuna ve derinliğine seyahat etti. On iki temel kitabı hatmettim: Jong Il'in <i>Yedi Diyalekt</i>'ini, Baş Başkan'ın <i>Nae So Copros'u Kurmak</i>'ını, Amiral Yeng'in <i>Çatışmaların Tarihi</i>'ni, listenin gerisini biliyorsun. Sansürlenmemiş bir <i>Yorumlar</i>'da bulduğum dizinler beni Çatışma-öncesi düşünürlerini okumaya yöneltti. Kütüphane elbette yükleme isteklerimin birçoğunu reddetti, ama Geç İngilizceden çevrilmiş iki Optimist'i, Orwell ve Huxley'i, bir de Washington'ın <i>Demokrasi Üzerine Hicivler</i>'ini okumayı başardım.</p>

  <p class="sonmi">Ve Boom-Sook ikinci sömestr için döndüğünde hâlâ —varsayımsal olarak— onun tez numunesi miydiniz?</p>

  <p>Evet. İlk sonbaharım gelmişti. Fakültenin çatısında oradan oraya sürüklenen alev rengi yapraklardan gizli bir koleksiyon oluşturdum. Sonbahar yaşlandı ve yapraklarım renklerini kaybetti. Önce geceler dondurucu oldu; sonra günışığının olduğu saatler bile buz gibi geçmeye başladı. Boom-Sook çoğu öğleden sonra 3-B izleyerek ısıtılmış <i>ondul</i> üstünde uyukluyordu. Yazın giriştiği müphem yatırımlarda bir sürü dolar kaybetmişti ve babası borçlarını ödemeyi reddettiği için doktora öğrencim huysuzluk nöbetlerine kapılma eğilimindeydi. Bu krizlere karşı tek savunmam, hiçbir şey anlamıyormuş gibi davranmaktı.</p>

  <p class="sonmi">Kar yağdı mı?</p>

  <p>Ah, evet, kar. Geçen yıl ilk kar çok geç yağdı, ta onikinci-ayda. Yarı karanlıkta uyanmadan önce sezmiştim. Kar taneleri avlunun pencerelerini süsleyen yılbaşı perilerinin başında haleler oluşturuyordu: büyüleyiciydi, Arşivci, büyüleyici. Avludaki ihmal edilmiş heykelin altındaki çalılar üstlerindeki karın ağırlığı ile sarkmışlardı, heykelin kendisi ise gülünç bir azamete bürünmüştü. Daha önceki hapishane küpümden kar yağışını izleyebiliyordum; buradayken karı özlüyorum. Kar alacakaranlıktaki bereli leylaklar gibi: o kadar saf, temiz bir avuntu ki.</p>

  <p class="sonmi">Zaman zaman bir estetikçi gibi konuşuyorsun, Sonmi.</p>

  <p>Belki güzellikten yoksun kalanlar onu en içgüdüsel olarak algılayanlardır.</p>

  <p class="sonmi">Dr. Mephi o sıralar hikâyeye girmiş olmalı?</p>

  <p>Evet, Altılı Arifesi'nde. O gece de kar yağıyordu. Boom-Sook, Min-Sac ve Fang saat yirmi civarı geldiler, yüzleri kullandıkları uyuşturucuların etkisiyle kızarmıştı, nike'larında buzlar vardı. Ben küçük odadaydım ve sony'mi saklayacak zamanı zorlukla buldum. Platon'un <i>Devlet</i>'ini okuduğumu hatırlıyorum. Boom-Sook'un başında mezuniyet kepi vardı, Min-Sic ise nerdeyse kendi boyunda, içinde nane kokulu orkideler olan bir sepeti kucaklamıştı. Onları bana fırlattı ve "Spoony, Sponny, Sonmi, artık adı neyse, onun için taçyaprakları!" dedi.</p>

  <p>Fang, Boom-Sook'un <i>soju</i>sunu koyduğu dolabı karıştırdı ve omzunun üstünden üç şişe fırlattı; içkinin markasının uyduruk olduğundan yakınıyordu. Min-Sic iki tanesini yakaladı ama üçüncü yere düşüp parçalandı, bu da tekrar kahkahalara boğulmalarına sebep oldu. "Temizle şunu, Sinderella!" Boom-Sook bana el çırptı, sonra yılda bir kez gelen Altılı Tatili şerefine en iyi içkisinden bir şişe açacağını söyleyerek Fang'i yatıştırdı.</p>

  <p>Ben bütün cam kırıklarını süpürene dek Min-Sic 3-B'de porno bir disney bulmuştu. Uzmanca bir zevk alarak, nitelikleri ve gerçekçiliğini tartışıp durarak, kaliteli <i>soju</i>yu içerek izlediler. O gece sarhoşluklarında bir aldırmazlık da vardı, özellikle de Fang'in. Küçük odaya çekildim ve oradan Gil-Su-Noon'un laboratuvar kapısına gelip cümbüşçülerden daha sessiz olmalarını istediğini duydum. Casusluk ettim. Min-Sic, Gil-Su'nun gözlüğüyle dalga geçti, ailesinin miyobunu tedavi ettirmek için gereken dolarları neden bulamadığını sordu. Boom-Sook ona medeni dünya Altılı'yı kutlarken sessizlik ve huzur istiyorsa kendi kamışını emmesini söyledi. Fang gülmeyi bıraktığında babasından Noon klanının vergi ödemelerini teftiş emri vermesini isteyeceğinden bahsetti. Gil-Su Noon, yöneticiler üstüne erikler ve daha fazla alay fırlatıp onu kaçırana dek koridorda kapının önünde kudurdu.</p>

  <p class="sonmi">Fang çete lideriymiş gibi görünüyor.</p>

  <p>Evet, öyleydi. Diğerlerinin kişilik kusurlarını sanki bir manivelayla kanırtarak ortaya çıkarıyordu. Şu an şüphesiz On iki Başkent'ten birinde başarıyla avukatlık ediyordur. O gece Boom-Sook'u sinirlendirmeye odaklanmıştı; <i>soju</i> şişesini ölü kar leoparının kodak'ına doğru sallıyor, avların genlerinin turistler için ne kadar aptal olmak üzere değiştirildiğini soruyordu. Boom-Sook'un gururu alevlenmişti. Karşılığı <i>onun</i> avladığı hayvanların saldırganlık genlerinin <i>artırılmış</i> olduğu yönündeydi. Erkek kardeşiyle birlikte kar leoparını Katmandu Vadisi'nde saatlerce takip etmişler, sonunda köşeye sıkıştırılan hayvan kardeşinin boğazına saldırmak için üstüne atlamıştı. Boom-Sook'un tek bir kez atış yapma şansı vardı. Ok hayvan havadayken gözüne girmişti. Bunu duyunca Fang ve Min-Sac birkaç saniye hayrete düşmüş rolü yaptılar, sonra gürültülü kahkahalar patlattılar. Min-Sic, "Acayip yüksekten atıyorsun, Kim!" diyerek yere güm güm vurdu. Fang kodak'a daha yakından baktı ve kötü dijilendiğini belirtti.</p>

  <p>Boom-Sook sentetik bir kavunun üstüne bir yüz çizdi, vakur bir tavırla alnına "Fang" yazdı ve meyveyi kapının yanındaki gazete yığınının üstüne dengede duracak biçimde koydu. Arbaletini masadan aldı, en uzaktaki pencereye yürüdü ve nişan aldı.</p>

  <p>Fang karşı çıktı: "Hayır-hayır-hayır!" ve bir kavunun avcı ıskaladığı takdirde avcının gırtlağını parçalamayacağını söyleyerek itiraz etti. Temiz bir atış yapmak için hiç baskı yoktu ortada. Fang sonra benden gidip kapının yanında durmamı istedi.</p>

  <p>Niyetini anladım, ama Fang yalvarışlarımı yarıda kesti, ona itaat etmezsem Sabun'umu kontrol etme görevini Min-Sic'e vereceğini söyledi. Min-Sic'in sırıtışı soldu. Fang tırnaklarını koluma batırdı, beni kapıya götürdü, kepi kafama taktı ve kavunu kepin üstüne yerleştirdi. "Ee, Boom-Sook" diye sataştı, "<i>şimdi</i> o kadar iyi bir nişancı olduğunu düşünüyor musun bakalım?"</p>

  <p>Boom-Sook'un Fang'le olan ilişkisi rekabet ve nefret üzerine kuruluydu. Arbaletini kaldırdı. Doktora öğrencime durması için yalvardım. Boom-Sook parmağımı bile kıpırdatmamamı emretti.</p>

  <p>Okun çelik ucu parladı. Bu çocukların iddialarından biri sonucunda ölmek boşuna ve aptalca olacaktı, ama üretilmişler kendi ölümlerinin koşullarını bile belirleyemez. Bir tıngırtı ve havadaki ıslık sesinden sonra ok kavuna saplandı. Meyve yuvarlanıp kepten düştü. Min-Sic durumu yumuşatmak isteyerek, sıcak bir tavırla alkışladı.</p>

  <p>Ama Fang burun kıvırdı. "O kadar kocaman bir kavunu vurmak için lazer nişancıya gerek yok. "Hem bak" —kavundan kalanları eline aldı— "ufacık bir parça koparmışsın zaten. Senin konumundaki bir avcı için bir mangonun daha uygun bir hedef olduğuna şüphe yok."</p>

  <p>Boom-Sook arbaletini Fang'e uzattı, onu kendi yeteneğiyle boy ölçüşmeye çağırdı: mangoyu on beş adım geriden vuracaktı.</p>

  <p>"Tamam." Fang arbaleti aldı. Umutsuzca karşı çıktım, ama Boom-Sook bana sesimi kesmemi söyledi. Mangonun üstüne bir göz çizdi. Fang adımlarını saydı ve oku arbalete yerleştirdi. Min-Sic arkadaşlarını ölü bir deneysel numunenin bir sürü sıkıcı evrak işi çıkaracağına dair uyardı. Onu duymazdan geldiler. Fang uzun bir süre nişan aldı. Eli hafifçe titriyordu. Çilemin bitmediği yönündeki şüphelerim doğru çıktı. Fang arbalete üfledi. "Otuz adımdan kavun, on beş adımdan mango. Yükseltiyor ve on adımdan erik diyorum." Bir eriğin yine de kar leoparının gözünden büyük olduğunu belirtmeyi ihmal etmedi, ama Boom-Sook Min-Sic'in dediği gibi "yüksekten attığını" kabul eder ve bu meydan okumayı reddederse, bu üzücü olayı tam on dakika boyunca bitmiş sayacaklarını ekledi. Boom-Sook hiçbir şey söylemeden eriği ciddi bir tavırla başımın üstüne yerleştirdi ve bana hiç ama hiç hareket etmememi söyledi. On adım saydı, döndü, oku yerleştirdi ve nişan aldı. On beş saniye içinde ölme ihtimalimin yüzde elli olduğunu tahmin ettim. Gil-Su yine kapıya vurdu. <i>Git</i>, diye düşündüm, <i>Şimdi dikkatini dağıtma</i>...</p>

  <p>Boom-Sook oku geriye çekerken çenesi seğirdi. Başımın yalnızca birkaç santimetre uzağındaki kapı daha da ısrarcı biçimde çalınmaya başladı. Fang, Gil-Su'nun cinsel organları ve annesiyle ilgili müstehcen laflar etti. Boom-Sook'un eklemleri arbaletinin üstünde bembeyaz kesildi. Başım yana savruldu: acı dişlerini kulağıma sapladı. Kapının arkamda ardına kadar açıldığının ve işkencecilerimin yüzünde beliren felaket ifadelerinin farkındaydım. Son olarak da kapıda yaşlıca, sakalında karlar olan, nefes nefese kalmış ve çok öfkeli bir adamın durduğunu fark ettim.</p>

  <p class="sonmi">Yönetim Kurulu Üyesi Mephi miydi o?</p>

  <p>Evet, hiçbir şeyi atlamayalım: Oybirliği Profesörü, Merikan Tekne-insanları Çözümü'nün mimarı, Nea So Copros Yüksek Mevki Madalyası sahibi, Tu Fu ve Li Po'da monografist, Juche Yönetim Kurulu Üyesi Aloi Mephi. Ama ilk gördüğümde ona pek dikkat etmedim. Bir sıvı boynumdan omurgama doğru damla damla akıyordu. Elimi kulağıma götürdüğümde vücudumun sol tarafına elektrik verilmişçesine bir acı duydum. Parmaklarımı çektiğimde parlak ve koyu kırmızı olduklarını gördüm.</p>

  <p>Boom-Sook'un sesi titriyordu: "Sayın Üye, biz..." Fang'den ve Min-Sic'ten yardım gelmedi. Yönetim kurulu üyesi kulağıma ütülü, ipek bir mendil bastırdı ve bana baskı yapmayı bırakmamamı söyledi. İç ceplerinin birinden bir el-sony'si çıkardı. "Bay, Chang?" dedi. "İlkyardım. Acele edin, lütfen." Sekiz ay önce bana Chongmyo Plaza'dan buraya kadar eşlik eden uykulu yolcuyu ancak şimdi tanımıştım.</p>

  <p>Kurtarıcım doktora öğrencilerine gözünü dikti: onunla göz göze gelmeye cesaret edemiyorlardı.</p>

  <p>"Eh, beyler, Yılan Yılı'na bir hayli meşum bir başlangıç yaptık." Disiplin kurulunun Min-Sic ve Fang'e hatırı sayılır borçlarını bildireceği yönünde söz verdi ve gitmelerine izin verdi, ikisi de eğilerek selam verdi ve aceleyle çıktılar. Min-Sic pelerinini <i>ondul</i>ün üstünde buharları tüter halde bırakmıştı ama almak için geri dönmedi. Boom-Sook yıkılmış görünüyordu.</p>

  <p>Üye Mephi doktora öğrencisinin birkaç saniye acı çekmesine müsaade ettikten sonra "O şeyle beni de mi vurmayı planlıyorsun?" diye sordu.</p>

  <p>Boom-Sook arbaleti birden çok ısınmışçasına yere attı. Üye dağınık laboratuvara göz gezdirdi, <i>soju</i> şişesinin ağzını kokladı. 3-B'deki ahtapot yağmacılığı bir anlığına dikkatini dağıttı. Boom-Sook kumandayı tutmaya çalıştı, düşürdü, yerden aldı, durdurma düğmesine bastı, kumandayı doğru yöne tuttu, durdurma düğmesine bastı. Üye Mephi sonunda konuştu. Şimdi Boom-Sook'un, fakültesinin deneysel üretilmişini niçin arbalet alıştırması yapmak için kullandığını öğrenmeye hazırdı.</p>

  <p class="sonmi">Evet, bunu ben de merak ediyorum.</p>

  <p>Boom-Sook her şeyi denedi: Altılı Arifesi olduğu için çok sarhoş olmuştu ama bu mazeret değildi; önceliklerini yanlış belirlemiş, stres belirtilerini yok saymıştı, arkadaşlarını yanlış seçmişti, numunesini disiplin ederken kendisini fazla kaptırmıştı, hepsi Fang'in suçuydu. Sonra kendisi bile sesini kesmesinin ve başına gelecekleri beklemesinin daha iyi olduğunu anladı.</p>

  <p>Bay Chang bir mediküple geldi, kulağıma sprey sıktı, merhem sürdü, kulağımı bir plasterle kapattı ve bana Wing~027'den beri ilk kez dostça sözler etti. Boom-Sook kulağımın iyileşip iyileşmeyeceğini sordu. Üye Mephi sertçe bunun Boom-Sook'u ilgilendirmediğini, onun doktorasının bittiğini söyledi. Geleceğinin aşağı tabakalara kaydığını gördükçe eski doktora öğrencisinin yüzü ifadesizleşti ve bembeyaz oldu.</p>

  <p>Bay Chang elimi tutarak kulak kepçemin yırtıldığını, fakat bir doktorun sabah onu yenisiyle değiştireceğini bildirdi. Boom-Sook'un bana yapacakları beni kulağımın durumundan çok daha fazla endişelendiriyordu, ama Bay Chang şimdi oradan Üye Mephi'yle birlikte ayrılıp yeni meskenime gideceğimizi ekledi.</p>

  <p class="sonmi">Bu habere çok sevinmiş olmalısınız.</p>

  <p>Evet, sony'mi kaybetmiş olmam dışında. Onu nasıl yanıma alabilirdim? Aklıma uygulanabilir bir plan gelmedi. Başımla onayladım; Altılı Tatili esnasında sony'mi geri alabileceğimi umuyordum. Dikkatimi spiral merdivenlere verdim. İnişler çıkışlardan daha tehlikeli oluyor. Lobide Bay Chang bana kapüşonlu bir pelerin ve bir çift buz-nike'ı verdi. Yönetim kurulu üyesi Bay Chang'e ayakkabılardaki zebra deseni seçiminden dolayı iltifat etti. Bay Chang zebra deseninin bu sezon Lhasa'nın en şık sokaklarında moda olduğunu söyleyerek cevap verdi.</p>

  <p class="sonmi">Yönetim kurulu üyesi sizi tam vaktinde kurtarmasının sebebini nasıl açıkladı?</p>

  <p>Şu ana kadar hiç açıklamadı. Bana kampüsün batı ucundaki Oybirliği Fakültesi'ne aktarıldığımı söyledi ve "o üç sarhoş yönetici solucanın" hayatımla oyun oynamasına izin verdiği için özür diledi. Hava koşulları, duruma daha erken müdahale etmelerine engel olmuştu. Hangi uygun, hürmetkâr cevabı verdiğimi şu an hatırlamıyorum.</p>

  <p>Kampüsün her köşesinde Altılı Arifesi'ni kutlayan kalabalıklar vardı. Bay Chang bana çekiş gücü kazanabilmek için buz tanecikleri arasında ayaklarımı sürümeyi öğretti. Kirpiklerime ve burun deliklerime kar taneleri kondu. Profesör Mephi yaklaşırken kartopu savaşlarında ateşkes yapıldı, savaşçılar eğilerek selam verdi. Kapüşonumun sağladığı adsızlık hali çok hoşuma gitti. Revaklı avlulardan geçerken müzik duydum. AdV ya da pop şarkısı değildi; çıplak, yankılanan dalgalar halinde bir müzikti. "Bir koro" dedi Üye Mephi bana. "Korpokratik insanlar hissiz, aşağılık ve kötü niyetli olabilir" dedi, "ama daha asil özelliklere de sahip olabilir, Başkan'a şükür." Müziği bir dakika dinledik. Kafamı kaldırıp baktığımda yukarı fırlıyormuşum gibi hissettim.</p>

  <p>Oybirliği Fakültesi'nin kapısında bekleyen iki yürütücü bize selam verdi ve nemli pelerinlerimizi aldı. Psikogenomi Fakültesi'nin içi ne kadar sadeyse bu binanın içi o kadar gösterişliydi. Halıyla kaplı koridorlar Iljong aynaları, Scilla Kralları'nın ayaklı vazoları, Oybirliği'nin ileri gelenlerinin 3-B'leri. İçinde bir avize bulunan asansörün sesi korpokratik İlmihalleri tekrarlıyordu, ama Yönetim Kurulu Üyesi Mephi ona sesini kesmesini söyledi ve asansör beni çok şaşırtarak bu emre uydu. Bay Chang asansör hızlanır, sonra yavaşlarken dengede durmama bir kez daha yardımcı oldu.</p>

  <p>Asansörden çıkıp yüksek tabaka bir yaşam tarzını konu alan bir AdV'den çıkma, zemin seviyesinden biraz aşağıda, ferah bir daireye girdik. Etrafı maglev tarzı, havada süzülen mobilyalarla sarılmış ana şöminede bir 3-B ateş yanıyordu. Cam duvarlardan şehrin gecenin içindeki, puslu puslu parlayarak yağan karın bulanıklaştırdığı baş döndürücü manzarası görülüyordu. İç duvarlar tablolarla kaplıydı. Mephi'ye buranın onun ofisi olup olmadığını sordum.</p>

  <p>"Ofisim bir kat yukarıda" diye yanıtladı. "Burası senin meskenin."</p>

  <p>Şaşkınlığımı ifade etme fırsatı bulamadan Bay Chang değerli konuğumu oturmaya davet etmemi önerdi. Üye Mephi'den özür diledim: Daha önceden hiç konuğum olmamıştı, görgü kurallarının üstünden geçmem gerekiyordu.</p>

  <p>Maglev tarzı kanepe değerli konuğumun ağırlığının altında sallandı. Meskenimi gelininin beni düşünerek yeniden tasarladığını söyledi. Gelini Rothko tuvallerini dinlendirici bulacağımı umuyormuş. "Hakiki moleküllü, orijinal orijinaller" diye temin etti beni. "Ben de onayladım. Rothko körler nasıl görüyorsa onun resmini yapar."</p>

  <p class="sonmi">Hayret verici bir akşam — bir bakmışsın arbaletlerle karşılaşıyorsun, bir bakmışsın sanat tarihiyle...</p>

  <p>Kesinlikle öyle. Sonra profesör ilk görüşmemizde yükselişimin derecesini fark edemediği için özür diledi. "Bir iki hafta içinde zihinsel çözülmeye maruz kalacak, yarı yükselmiş deneylerden biri olduğunu sandım. Hafızam beni yanıltmıyorsa, uyukladım bile — öyle değil mi, Bay Chang? Gerçeği söyleyin." Asansörün yanında duran Bay Chang patronunun yolculuk esnasında gözlerini dinlendirdiğini anımsadı. Üye Mephi şoförünün düşünceli sözleri üzerine gülümsedi. "Dikkatimi çekmek için ne yaptığını merak ettiğine şüphem yok, Sonmi~451."</p>

  <p>Sorusu bir tokalaşmaydı: <i>Haydi dışarı çık, orada olduğunu biliyorum.</i> Ya da bir tuzak olmasından korkuyordum. Fazla safkan gibi davranmamak için tedbir almaya alışkın bir iş-gören olarak yine kibarca anlamazlıktan geldim. Mephi'nin suç ortaklığı yansıtan yüz ifadesinden ne yapmaya çalıştığımı bildiğini anladım. Taemosan Üniversitesi'nin kütüphanesine, dedi, sömestr başına iki milyon ve üzeri yükleme talebi gelir. Bu kitapların çoğu ders metinleri ve alakalı makalelerdir; geri kalanların konusu emlaktan hisse fiyatlarına, spor-ford'lardan steinway'lere, yogadan kafes kuşlarına kadar uzanır. "Sorun şu ki, Sonmi, arkadaşım olan kütüphaneciler ancak gerçekten seçme eserler okuma huyu olan bir okuyucu ortaya çıktığında beni uyarmaya zahmet eder." Profesör el-sony'sini açtı ve benim yükleme taleplerimin listesini okudu. Altıncıayın 18'i, <i>Gılgamış Destanı</i>; Yedinciayın 2'si, Ireneo Funes'in <i>Yadigârlar</i>'ı; Dokuzuncuayın 1'i, Gibbon'ın <i>Gerileyiş ve Çöküş</i>'ü. Sony'nin pembemsi ışığıyla yıkanan Mephi gururlu görünüyordu. "İşte burada... Onuncuayın 11'inde, sevgili korpokratik sistemimizin kanseri olan Sendika üzerine utanmazca araştırma yapılmış! Bir Oybirliği adamı olarak konuşacak olursam, başka dünyaların inançlarına karşı böyle bir —şehvet diyebilir miyim?— aramızda bir kaçağın olduğuna dair uyarı niteliğindedir. Benim alanımda, en iyi Oybirliği ajanlarının böyle kaçakların arasından çıkması oldukça alışılagelmiştir. Tanışmamız gerektiğini biliyordum." Sonra sony'nin araştırmacı sahibinin iki yıl önce bir ski kazasında ölen, tipilerin sık sık yaşandığı Onsöng'de yaşayan bir jeotermisi, Nun Hel-Kwon olduğunu nasıl tespit ettiğini anlattı. Üye Mephi hırsızın bulunması için yetenekli bir mezuna bu eski moda dedektiflik işini vermişti. E-dalga teftişi, sony'nin Boom-Sook'un laboratuvarında olduğunu haber vermişti. Boom-Sook'un Wittgenstein okuması fikri hiç de inandırıcı olmadığı için Mephi'nin güvenilir öğrencisi altı hafta önceki bir uyku saatinde odadaki her bir sony'ye bir mikro-göz yerleştirmişti. "Ertesi gün hevesli muhalifimizin bir safkan değil, görünüşe göre bilimin ilk stabilize yükseleni ve ünlü Yoona~939'un kardeş-işgöreni olduğunu anladık. Benim işim zor ve tehlikeli olabilir, Sonmi~451, ama hiçbir zaman sıkıcı değildir!"</p>

  <p class="sonmi">Belli ki inkâr etmenin anlamı yokmuş.</p>

  <p>Aynen öyle: Üye Mephi Gözetmen Rhee'ye benzemiyordu. Yakalanmak beni bir bakıma rahatlatmıştı. Birçok suçlu böyle söyler. Orada öylece oturdum ve bulgularını bildirdiğinde patlak veren bölümler arası kavgaları anlatışına kulak verdim. Eski ekol korpokratlar bir sapkın olarak ötenaziyle öldürülmemi istemişti; psikogenomistler beynimin canlı canlı doğranmasını istemişti; pazarlama bölümü kamuya açılmak ve beni Taemosan Üniversitesi'nin çığır açan deneyi olarak sergilemek istemişti.</p>

  <p class="sonmi">Görünüşe bakılırsa hiçbiri isteğine ulaşamamış.</p>

  <p>Hayır. Oybirliği geçici bir uzlaşmaya erişti: fikir birliğine varılıncaya dek asılsız özgür irademle çalışmaya devam edecektim. Gelgelelim, Boom-Sook'un arbaleti Oybirliği'nin elini zorladı.</p>

  <p class="sonmi">Üye Mephi şimdi sizinle ne yapmayı planlıyordu?</p>

  <p>Benden bir parça koparmak için yarışan taraflar arasında yeni bir uzlaşma çerçevesi oluşturmak, sonra da bunu yürürlüğe koymak. Araştırmaya ayrılan milyarlarca dolar şirket laboratuvarlarmda ben ne idiysem, ben ne isem, onu yaratmak için yapılan başarısız deneylere harcanıyordu: sabit, yükselmiş bir üretilmiş. Deneyimli bilim adamlarından oluşan bir grup, genomistleri mutlu etmek için üzerimde disiplinler arası deneyler uygulayacaktı. Elini 3-B alevlerin kalbine daldıran Mephi bu testlerin sıkıntı ya da acı verici olmayacaklarına, günde üç saati, her on günde beş günü aşmayacaklarına söz verdi. Taemosan Yönetim Kurulu'nun kalbini kazanmak için araştırma erişimi açık artırmaya çıkarılacaktı: sahiplerime çuvalla dolar kazandıracaktım.</p>

  <p class="sonmi">Bu eşzamanlı denkleme Sonmi~451'in çıkarları da dahil miydi?</p>

  <p>Bir dereceye kadar, evet. Taemosan Üniversitesi beni bir vakıf öğrencisi olarak kabul edecekti. Ayrıca, kampüse istediğim gibi gelip gidebilmem için yakama bir Ruh takılacaktı. Hatta Üye Mephi kampüsteyken bana akıl hocalığı yapmaya söz verdi. Elini ateşten çekti ve parmaklarını inceledi. "Işık var, ısı yok. Bugünün gençleri nike'ları ateşe verilse bile gerçek bir alevin ne olduğunu bilmez." Ona "Efendim" yerine "Profesör" diye hitap etmemi söyledi.</p>

  <p class="sonmi">Çözemediğim bir şey var. Boom-Sook Kim anlatıldığı gibi bir şaklabansa, psikogenominin en önemli konusuna —sabit yükselişe— nasıl erişmişti?</p>

  <p>Sonradan Hae-Joo Im'e aynı soruyu sordum. Açıklaması şöyleydi: Boom-Sook'un tezini yazdırdığı öğrenci psikogenomi tezi stoğunu Baykal'daki pek bilinmeyen teknik bir enstitüden alıyormuş. Eski doktora öğrencimin eserinin asıl yazarı Yusuf Süleyman adında bir üretim sahası göçmeniymiş. Radikaller o sırada Sibirya'da genomistleri öldürüyormuş, Süleyman ve profesörlerinden üçü arabalarına konan bir bombayla havaya uçurulmuş. Baykal geri kalmış bir şehir olduğundan, Süleyman'ın araştırması on yıl sonra satılana dek çürümeye terk edilmiş. Ajan, Süleyman'ın yükselmeyi sağlayan nöro-formülünü bizim Sabun'umuza katmak üzere Papa Song Şirketi'ndeki bazı kimselerle temasa geçmiş. Yoona~939 ana numuneymiş; bense değiştirilmiş bir yedekmişim. Bütün bunlar kulağa olanaklı gelmiyorsa, diye ekledi Hae-Joo, bilimin en önemli buluşlarının çoğunun beklenmeyen yerlerde, tesadüfen keşfedildiğini unutmamalıymışım.</p>

  <p class="sonmi">Bütün bunlar olurken Boom-Sook Kim çalıntı doktora tezinin yarattığı heyecandan bihaber miydi?</p>

  <p>Ancak hayatında hiç pipet sıkıştırmamış, inatçı bir şapşal olanlardan bihaber kalabilirdi, ama evet, Boom-Sook Kim o kadar şapşaldı işte. Kim bilir, belki bu da bir kaza değildi.</p>

  <p class="sonmi">Oybirliği Fakültesindeki yeni düzeninizi nasıl buldunuz? Bir üretilmiş olarak derslere katılmak nasıl bir şeydi?</p>

  <p>Altılı Arifesi'nde taşındığım için önümde, yeni düzen tam olarak başlamadan önce geçireceğim altı sessiz sakin gün vardı. Buzlu kampüste yalnızca bir kez dolaştım: genlerim sıcak restoranlarda rahat edeceğim şekilde düzenlenmiş, Taemosan Dağı'nda Han Vadisi kışına maruz kalmak tenimi ve akciğerlerimi yaktı. Yılın ilk günü uyandığımda iki hediye buldum: Wing~027'nin bana verdiği eski, yıpranmış sony ve yakama takmam için bir yıldız, üçüncü yıldızım. Kız kardeşlerimi, Nea So Copros'un her yerinde Yıldız Törenleri'nin zevkini çıkaran eski kız kardeşlerimi düşündüm. Bir gün Yatırım'ımı geri ödeyip İftihar'a gidebilecek miyim diye düşündüm. Keşke ikincigün ilk dersime girerken Yoona~939 da benimle olabilseydi. Onu hâlâ özlüyorum.</p>

  <p class="sonmi">Girdiğiniz ilk ders neydi?</p>

  <p>Swanti'nin <i>Biyomatematik</i>'i: gelgelelim, aldığım asıl ders küçük düşürülmek üzerineydi. Erimiş kirli karlara basarak amfiye yürüdüm; başımda kapüşonum olduğundan kimse beni fark etmemişti. Ama koridorda pelerinimi çıkardığımda Sonmi'lere özgü özelliklerim önce şaşkınlık, sonra huzursuzluk uyandırdı. Amfiye girdiğimde öfke dolu bir sessizlik yaşandı. Ama uzun sürmedi. "Hey!" diye bağırdı bir çocuk. "Bir sıcak ginseng, iki köpek-burger!" dedi ve bütün amfi güldü. Genlerim kızarmak üzere düzenlenmediğinden kızarmadım, ama nabzım hızlandı. Kızların oturduğu ikinci sıradan bir koltuk seçip oturdum. Liderlerinin dişleri zümrütlenmişti. "Burası bizim sıramız" dedi. "Arkaya git. Leş gibi mayonez kokuyorsun." Ben de uysalca itaat ettim. Kâğıttan bir ok yüzüme çarptı. "Biz senin restoranında burger satmıyoruz, üretilmiş" dedi birisi, "sen neden gelip de bizim amfimizde yer kaplıyorsun?" Tam çıkıp gitmek üzereydim ki, bir örümceği andıran Dr. Chu'an tökezleyerek sahneye çıktı ve notlarını düşürdü. Bu olayların arkasından başlayan derse odaklanmak için elimden geleni yaptım, ama bir süre sonra Dr. Chu'an'ın gözleri dinleyicilerini taradı, beni gördü ve cümlesini yarıda kesti. Dinleyiciler kadının neden sustuğunu anlayıp güldüler. Dr. Chu'an devam etmek için kendisini zorladı. Ben de kalmak için kendimi zorladım, ama dersin sonunda soru soracak cesareti kendimde bulamadım. Amfiden çıktığımda birçok saldırgan, alaycı söze katlandım.</p>

  <p class="sonmi">Profesör Mephi öğrencilerin size düşmanca davrandığını biliyor muydu?</p>

  <p>Sanırım biliyordu. Profesör seminerimizde bana dersi faydalı bulup bulmadığımı sordu; cevap verirken <i>bilgilendirici</i> kelimesini seçtim ve safkanların beni niçin bu kadar hor gördüğünü sordum. Mephi'nin cevabı şu oldu: "Ya toplumsal tabakalar arasındaki fark genlerden, doğuştan gelen mükemmeliyetten, hatta dolarlardan değil de yalnızca bilgi farkından kaynaklansaydı? Bu, Piramit'in tamamının kayan kumlar üzerine inşa edildiği anlamına gelmez miydi?"</p>

  <p>Böyle bir fikrin ciddi bir sapkınlık olarak görülebileceğinden söz ettim.</p>

  <p>Mephi çok hoşnut olmuş gibiydi. "Ona sapkınlık diyorsan, bir de şunu dinle: üretilmişler safkanların vicdanına tutulan aynalardır; safkanların o aynalarda gördüğü yansımalar onların midelerini bulandırıyor. Bu yüzden aynayı tuttuğun için seni suçluyorlar."</p>

  <p>Yaşadığım şoku safkanların ne zaman kendilerini suçlamaya karar verebileceklerini sorarak sakladım.</p>

  <p>Mephi, "Tarihe bakacak olursak, biri bunu onlara <i>zorla</i> yaptırana dek vermeyecekler."</p>

  <p>Peki, diye sordum, bu ne zaman gerçekleşecekti?</p>

  <p>Profesör antika yerküresini döndürdü ve yalnızca, "Dr. Chu'an'ın dersi yarın devam edecek" dedi.</p>

  <p class="sonmi">O derse tekrar girmek cesaret gerektirmiş olsa gerek.</p>

  <p>Pek sayılmaz: bir yürütücü bana eşlik etti, en azından böylece kimse bana hakaret etmedi. Yürütücü ikinci sıradaki kızlara nazik ama tehditkâr bir tavırla hitap etti. "Burası bizim sıramız. Arkaya gidin." Kızlar ortadan kayboldu, ama ben kendimi zafer kazanmış gibi hissetmedim. Kızlar beni kabul etmemişti, yalnızca Oybirliği'ne duydukları korku baskın gelmişti. Dr. Chu'an amfideki yürütücüden o kadar tedirgin olmuştu ki ders boyunca dinleyicilerine bir kez bile bakmadan mırıldanıp durdu. Önyargı, donmuş toprak tabakası gibidir.</p>

  <p class="sonmi">Başka derslere girmeye cesaret ettiniz mi?</p>

  <p>Bir derse daha girdim, Lööw'ün <i>Esaslar</i>'ı üzerineydi. Bana eşlik edilmemesini rica ettim, dış zırhıma gelen hakaretleri yeğliyordum. Erken gittim, yan tarafta bir koltuk seçtim ve amfi dolarken siperlikli şapkamı çıkarmadım. Yine de tanındım. Öğrenciler bana şüpheyle bakıyorlardı, ama bu kez kâğıttan bombalar atılmadı. Önümde oturan iki çocuk bana döndüler: dürüst yüzleri ve taşra aksanları vardı. Bir tanesi bir tür yapay dâhi olup olmadığımı sordu.</p>

  <p><i>Dâhi</i> öyle gelişigüzel verilecek bir sıfat değildir, dedim.</p>

  <p>Bir işgörenin konuştuğunu duymak iki çocuğu hayrete düşürdü. "Zeki bir beyne sahip olup da hizmet etmek üzere genomlanmış bir bedende hapsolmak çok feci olsa gerek" dedi ikinci çocuk.</p>

  <p>O nasıl vücuduna alışıp bağlandıysa, ben de kendiminkine öyle bağlanmıştım. Cevabım bu oldu.</p>

  <p>Ders olaysız geçti ama amfiden çıktığımda sorulardan, mikrofonlu walkman'lerden ve flaşlı nikon'lardan oluşan küçük çaplı bir ayaklanmayla karşılaştım. Papa Song'un hangi restoranından gelmiştim? Beni Taemosan'a kim kayıt ettirmişti? Benim gibi başka üretilmişler var mıydı? Yoona-939 Vahşeti konusundaki görüşlerim neydi? Yükselişim dejenere olana kadar kaç haftam vardı? Kaldırma yanlısı mıydım? En sevdiğim renk neydi? Erkek arkadaşım var mıydı?</p>

  <p class="sonmi">Basın mı? Korpokratik bir kampüste mi?</p>

  <p>Hayır ama basın Taemosan'lı Sonmi'yle yapılacak röportajlar için para ödülleri teklif ediyordu. Kapüşonumu taktım ve önümdekileri dirsekleyerek Oybirliği Fakültesi'ne dönmeye çalıştım ama öyle bir kalabalık vardı ki siperliğim düştü ve iki sivil yürütücü beni oradan çıkarana kadar yere düştüm, bir sürü yerim fena halde morardı. Üye Mephi beni Oybirliği lobisinde karşıladı ve bana meskenime kadar eşlik etti; bir yandan da bu şehvet düşkünü kalabalığın arasına karışamayacak kadar değerli olduğumu mırıldanıyordu. Yağmurtaşından yüzüğünü gayretli bir şekilde çevirip duruyordu: gerginken hep bunu yapardı. Bundan sonra derslerimin sony'me dijilenmesi konusunda hemfikir olduk.</p>

  <p class="sonmi">Peki ya maruz kalmak zorunda olduğunuz deneyler?</p>

  <p>Ah, evet, gerçek statümü her gün hatırlatan o deneyler. Moralimi bozuyorlardı. Kendime sorup dururdum: varlığımı daha iyi hale getirmek için kullanamayacaksam bilginin ne değeri vardı? Üstün bilgilerimle dokuz yıl ve dokuz yıldız sonra İftihar'a nasıl uyum sağlayacaktım? Amnezyadlar edindiğim bilgileri silebilir miydi? Bunun olmasını istiyor muydum? Daha mı mutlu olacaktım? Dördüncüay geldi ve Taemosan'daki numune ucubeliğimin ilk yıldönümünü beraberinde getirdi, ama bahar dünyaya getirdiği neşeyi bana getirmedi. Güzel bir gün, Thomas Paine üzerine bir seminerde Profesör Mephi'ye merakımın ölmekte olduğunu söyledim. Açık pencereden bir beyzbol maçının sesinin süzülerek girdiğini hatırlıyorum. Akıl hocam bu hastalığın kaynağını acilen tespit etmemiz gerektiğini söyledi. Okumanın bilgi olmadığıyla, deneyim olmadan edinilen bilginin, gıda almadan yenen yemek gibi olduğuyla ilgili bir şey söyledim.</p>

  <p>"Dışarı daha sık çıkman lazım" dedi profesör.</p>

  <p class="sonmi">Dışarı nereye? Derslere mi? Kampüse mi? Gezmeye mi?</p>

  <p>Bir sonraki dokuzuncugün, Hae-Joo Im adındaki genç bir Oybirliği doktora öğrencisi asansörle daireme geldi. Bana Bayan Sonmi diye hitap ederek Profesör Mephi'nin ondan "gelip beni neşelendirmesini" rica ettiğini açıkladı. Geleceği Profesör Mephi'nin elindeydi, öyle söyledi, o da bu yüzden buradaydı. "Şakaydı" diye ekledi, sonra gergin bir tavırla onu hatırlayıp hatırlamadığımı sordu.</p>

  <p>Hatırlıyordum. Siyah saçı şimdi kahverengiydi ve asker tıraşı yapılmıştı, kaşları ise daha önceden sadeyken şimdi kesik kesikti; ama Boom-Sook'a, Wing~027'nin Min-Sic'in ellerinde can verdiği haberini getiren eski sınıf arkadaşını hatırlıyordum. Ziyaretçim yaşadığım yere gıpta ederek göz gezdirdi. "Eh, burası Boom-Sook Kim'in fare yuvası laboratuvarından çok daha iyi, değil mi? Ailemin dairesinin tamamı buraya sığar."</p>

  <p>Dairenin gerçekten de çok ferah olduğunu onayladım. Bir sessizlik oldu. Hae-Joo Im ben ona gitmesini söyleyene dek asansörde kalmayı teklif etti. Görgü kurallarına uymayışımdan dolayı bir kez daha özür diledim ve onu içeri davet ettim.</p>

  <p>Nike'larını çıkarırken, "Hayır, asıl ben görgü kurallarına uymadım, özür dilerim. Gerginken çok konuşurum ve saçma sapan şeyler söylerim, işte yine başladım" dedi. "Maglev şezlongunu deneyebilir miyim?"</p>

  <p>Evet dedim ve niçin gerginleşmesine sebep olduğumu sordum.</p>

  <p>Hangi restorana girsen görebileceğin herhangi bir Sonmi'ye benzediğimi söyledi, ama ağzımı açtığımda bir felsefe doktoru oluyormuşum. Doktora öğrencisi şezlonga oturup bacak bacak üstüne attı ve elini manyetik sahadan merakla geçirerek sallandı. İtiraf etti: "Kafamda ufacık bir ses diyor ki, 'Unutma, bu kız... kadın, demek istedim —yani insan— bilim tarihinde bir dönüm noktası, ilk sabit yükselmiş! Daha doğrusu yükselen. Ne dediğine dikkat et, Im! Derin şeyler söyle!' İşte bu yüzden, ı-ıı, saçma sapan şeyler söyleyip duruyorum."</p>

  <p>Onu kendimi bir dönüm noktasından çok bir numune gibi hissettiğim yönünde temin ettim.</p>

  <p>Hae-Joo omuz silkti, bana profesörün bir akşam şehre inmenin bana iyi geleceğini söylediğini anlattı ve bir Ruhhalkası'nı havada salladı. "Oybirliği harcaması! Limitimiz gökyüzü. Ee, eğlence deyince aklına ne geliyor?"</p>

  <p>Hiçbir şey gelmiyordu.</p>

  <p>O zaman, Hae-Joo kurcaladı, rahatlamak için ne yapıyordum?</p>

  <p>Sony'mle Başla oynadığımı söyledim.</p>

  <p>"<i>Rahatlamak</i> için mi?" diye cevap verdi inanmazlıkla. "Kim kazanıyor, sen mi, sony mi?"</p>

  <p>Sony, dedim, yoksa nasıl gelişecektim? O zaman galipler, diye önermede bulundu Hae-Joo, aslında mağluplardır, çünkü bir şey öğrenmezler. O zaman mağluplar neydi? Galipler mi?</p>

  <p>Dedim ki, mağluplar rakiplerinden öğrendikleri şeyi kendi yararlarına kullanabilirlerse, evet, mağluplar uzun vadede galiplere dönüşebilir.</p>

  <p>"Güzel Korpokrasi" — Jiae-Joo pufladı, "haydi şehre inelim ve biraz dolar harcayalım."</p>

  <p class="sonmi">Biraz da olsa sinirinizi bozmuyor muydu?</p>

  <p>Başta çok bozuyordu, ama kendime onun Profesör Mephi'nin hastalığım için yazdığı reçete olduğunu hatırlatıyordum. Ayrıca, Hae-Joo benden "insan" diye bahsederek iltifatta bulunmuştu. Ona dokuzuncugecelerde normalde ganimet muamelesi gören numunelere bakıcılık etmeye zorlanmadığında ne yaptığını sordum.</p>

  <p>Diplomatik, belli belirsiz bir tebessümle bana Mephi'nin tabakasından insanların kimseyi bir şeye zorlamadığını, sadece imalarda bulunduklarını anlattı. Normalde ya sınıf arkadaşlarıyla bir restorana veya bara gidiyor, ya da, şansı varsa, bir kızla kulübe gidiyordu. Ben ne onun sınıf arkadaşı, ne de tam olarak bir kızdım. Bu yüzden "Nea So Copros'un meyvelerini tatmak" için bir çarşıya gitmemizi önerdi.</p>

  <p>Bir Sonmi'yle görülmekten utanıp utanmayacağını sordum. Şapka takabilir, iyice sarınıp sarmalanabilirdim.</p>

  <p>Hae-Joo bunun yerine büyücü sakalı ve bir çift ren geyiği boynuzu takmamı önerdi. Özür diledim: söylediği şeylerden bende yoktu. Genç adam gülümsedi, yine salakça bir şaka yaptığı için özür diledi ve bana kendimi nasıl rahat hissedeceksem öyle giyinmemi söyledi, beni şehirde insanların arasına amfide olduğundan çok daha rahatlıkla karışacağıma dair temin etti. Hae-Joo aşağıya bir taksi çağırmıştı ve beni lobide bekleyecekti.</p>

  <p class="sonmi">Taemosan'dan ayrılma düşüncesi gerilmenize yol açıyor muydu?</p>

  <p>Evet, biraz. Hae-Joo şehrin önemli yerlerinden bahsederek dikkatimi dağıttı. Taksiyi Şehit Plutokratlar Anıtı'ndan geçecek, Kyong-bokkung Sarayı'nın etrafından dolaşacak ve Dokuz Bin AdV Caddesi'ni aşacak şekilde yönlendirdi. Şoför masraf hesaplarından gelecek dolgun ücretlerin kokusunu almakta hiç gecikmeyen safkan bir Hintli'ydi. "Ay Kulesi'ne gitmek için ideal bir gece" dedi laf arasında. "Hava çok açık." Hae-Joo da hemen oracıkta hemfikir oldu. Devasa piramide ulaşmak için yukarı, yukarı, revakların üstüne, şirket sütunları dışında her şeyin üstüne tırmandık. Ay Kulesi'ne gece çıktın mı hiç, Arşivci?</p>

  <p class="sonmi">Hayır, gündüz bile çıkmadım. Bu şehirde yaşayanlar genelde Kule'yi turistlere bırakır.</p>

  <p>Gitmelisin. Şehir iki yüz otuz dördüncü kattan bakıldığında ksenondan, neondan, hareketten, karbondioksitten ve revaklardan oluşan bir halıyı andırıyordu. Hae-Joo dedi ki, cam kubbe olmasa bu yükseklikteki rüzgâr bizi uydular gibi savurup yörüngesine alırmış. Birçok değişik yapıyı ve kentin simgesi haline gelmiş bazı oluşumları işaret etti: bazılarının adını duymuş ya da onları 3-B'de görmüştüm, bazılarını ise ne görmüş ne duymuştum. Chongmyo Plaza bir sütunun arkasında kalmıştı, ama günmavisi stadyumu görünüyordu. Ayın sponsoru o gece SeedCorp idi. Uzaklardaki Fuji'deki muazzam ay projektörü ayın yüzüne AdV üstüne AdV yansıtıyordu: bebek büyüklüğünde domatesler, kaymağımsı görünen karnabahar küpleri, deliksiz nilüfer çiçeği kökleri. SeedCorp'un logoadamının dolgun dudaklı ağzından, ürünlerinin yüzde yüzü üzerinde genetik oynama yapıldığını garanti eden konuşma baloncukları çıkıyordu.</p>

  <p>Aşağı inerken yaşlı taksi şoförü artık çoraklaşmış olan Mumbai adındaki uzak bir şehirde geçirdiği çocukluğundan ve ayın o zamanlar hep çıplak olduğundan söz etti. Hae-Joo AdVsiz bir ajan onu dehşete düşüreceğini söyledi.</p>

  <p class="sonmi">Hangi çarşıya gittiniz?</p>

  <p>Wangshimni Bahçesi'ne: tüketim maddelerinden oluşan bir ansiklopediydi! Saatler boyunca ben nesneleri gösterdim, Hae-Joo da ne olduklarını söyledi: bronz maskeler, hazır kuş yuvası çorbası, üretilmiş oyuncakları, altın suzuki'ler, hava filtreleri, asit geçirmez ip çileleri, Sevgili Başkan'ın kehanetleri ve Baki Başkan'ın heykelcikleri, mücevher-pudralı parfümler, inciipeğinden eşarplar, gerçek zamanlı haritalar, çorak topraklardan gelen eserler, programlanabilir kemanlar. Bir eczanede kanser, aids, Alzheimer, kurşun zehirlenmesi, şişmanlık, anoreksiya, kellik, kıllılık, coşkunluk, suratsızlık için paket paket hapların yanı sıra çiyilaçlar ve çiyilaç bağımlılığına karşı ilaçlar vardı. Saat yirmi biri çaldı, ama daha bir bölgeyi bile geçememiştik. Tüketiciler nasıl bir hırsla alıyor, alıyor ve alıyorlardı! Görünüşe bakılırsa safkanlar her bir satıcıdan, restorandan, bardan, dükkândan ve köşeden mal ve hizmetleri emen bir talep süngeriydiler.</p>

  <p>Hae-Joo beni şık bir café platformuna götürdü; kendisine strafor bardakta starbuck, bana su aldı. Zenginleştirme Yönetmeliği altında, tüketicilerin tabakalarına göre her ay belirli bir dolar kotasını harcayıp bitirmeleri gerektiğini anlattı. Para biriktirmek korpokrasi karşıtı bir suçtu. Bunu biliyordum, ama sözünü kesmedim. Annesinin modern çarşılara gelmekten çekindiğini, bu yüzden kotayı doldurma işinin genelde kendisine düştüğünü söyledi.</p>

  <p>Ondan bir ailenin içinde olmanın nasıl bir şey olduğunu anlatmasını istedim.</p>

  <p>Doktora öğrencisi aynı anda hem gülümsedi, hem kaşlarını çattı. "Gerekli bir engel" diye itiraf etti. "Annemin hobisi ufak rahatsızlıkların ve onları tedavi edecek ilaçların koleksiyonunu yapmak. Babam İstatistik Bakanlığı'nda çalışıyor ve kafası bir kovanın içinde, 3-B'nin karşısında uyuyor. Annesinin de babasının da rasgele rahme düştüklerini, Hae-Joo'nun genlerini en iyi biçimde düzenletebilmek için ikinci çocuk kotalarını sattıklarını anlattı. Bu çok istediği kariyere adım adım yaklaşmasına imkân sağlamıştı: Oybirliği adamı olmayı çocukluğunun disney'lerinden beri tutkuyla istiyordu. Para için kapı kırmak gayet güzel bir yaşam tarzı gibi görünüyordu.</p>

  <p>Böyle bir fedakârlıkta bulunduklarına göre ailesinin onu çok seviyor olması gerektiğini belirttim. Hae-Joo emekli maaşlarının onun maaşından geleceğini söyleyerek cevap verdi. Sonra bana Papa Song'un restoranından alınıp Boom-Sook'un laboratuvarına getirilmenin büyük bir şok yaşamama neden olup olmadığını sordu. Genlerim o dünyada yaşamak üzere düzenlenmişti, orayı özlemiyor muydum? Üretilmişlere herhangi bir şeyi özlemenin öğretilmediğini söyledim.</p>

  <p>Kurcalamaya devam etti: Bana verilen eğitimi aşarak yükselmemiş miydim?</p>

  <p>Bunu düşünmem gerektiğini söyledim.</p>

  <p class="sonmi">Çarşıdaki tüketicilerden herhangi bir olumsuz tepki aldınız mı? Papa Song'un yerinin dışında bir Sonmi olarak, demek istedim.</p>

  <p>Hayır. Orada başka birçok üretilmiş vardı: kapıcılar, ev hizmetkârları ve temizlikçiler. Böylece ben pek göze batmıyordum. Sonra, Hae-Joo hijyenciye gittiğinde, gözleri genç tenine rağmen yaşlılığım ele veren, yüzü yakut renkli çillerle kaplı bir kadın beni rahatsız ettiği için özür diledi. "Bakın, ben moda basını için keşif yapıyorum" dedi, "bana Lily diyebilirsiniz. Sizi izleyip duruyordum!" Kıkırdadı. "Ama sizin sezgilerinize, sizin öngörünüze sahip bir kadın da bunu beklemeli zaten, canım."</p>

  <p>Kafam çok karışmıştı.</p>

  <p>Benim, yüzünü iyi bilinen bir hizmet üretilmişine benzeyecek şekilde değiştiren ilk tüketici olduğumu söyledi. Daha alt tabakalar, dedi sır verircesine, ortaya çıkardığım bu modayı fazla cesur, hatta tabaka karşıtı olarak görebilirdi, ama o dâhice bulmuştu. "Feci derecede şık bir 3-B dergisi" için modellik etmek isteyip istemeyeceğimi sordu. Bana <i>stratosferik</i> ücretler ödeyeceklerdi; erkek arkadaşımın arkadaşları kıskançlıktan yerlerde sürüneceklerdi. Biz kadınlar için, diye ekledi, erkeğimizin içindeki kıskançlık, Ruh'taki dolarlar kadar iyiydi.</p>

  <p>Ona teşekkür ederek teklifini reddettim ve üretilmişlerin erkek arkadaşları olmadığını ekledim.</p>

  <p>Basınkadım, hayali şakama güler gibi yaptı ve yüzümün her bir çizgisini dikkatle inceledi. Yüzümü hangi yüz-mimarının yaptığını öğrenmek için yalvardı. "Böyle bir sanatkârla mutlaka tanışmalıyım. Tam bir nakkaş!"</p>

  <p>Rahimtankımdan ve uyum programımdan sonra hayatımı Papa Song'un restoranındaki bir tezgâhın ardında geçirdiğimi, bu yüzden yüzmimarımla hiç tanışmadığımı söyledim.</p>

  <p>Moda editörünün kahkahası şimdi tuhaf olmakla birlikte canının sıkıldığını da ele veriyordu.</p>

  <p class="sonmi">Yani sizin bir safkan olmadığınıza inanamadı mı?</p>

  <p>Bana kartvizitini verdi ve tekrar düşünmem için ısrar etti, beni böyle fırsatların insanın karşısına haftanın on günü çıkmadığını söyleyerek uyardı.</p>

  <p>Taksi beni Oybirliği fakültesine bırakırken Hae-Joo Im bundan sonra ilk ismini kullanmamı rica etti. "Bay Im" kendini bir seminerdeymiş gibi hissetmesine neden oluyordu. Son olarak da gelecek dokuzuncugün boş olup olmadığımı sordu. Değerli zamanını sırtına profesörünün yüklediği bir sorumlulukla geçirmesini istemediğimi söyledim ama Hae-Joo ısrarla benimle birlikte olmaktan hoşlandığını iddia etti. Ben de, o zaman kabul ediyorum, dedim.</p>

  <p class="sonmi">Peki bu gezi can sıkıntınızın azalmasına yardımcı oldu mu?</p>

  <p>Bir bakıma, evet. Kişinin, çevresinin kimliğinin anahtarı olduğunu anlamama yardımcı oldu, ama benim çevrem, Papa Song'un restoranı kayıp bir anahtardı. Kendimi Chong-myo Plaza'daki eski restoranımı tekrar ziyaret etmeyi dilerken buldum. Bunun nedenini tam olarak açıklayamıyordum, ama bir dürtü tam anlaşılamamakla birlikte yine de güçlü olabilir.</p>

  <p class="sonmi">Yükselmiş bir işgörenin bir restoranı ziyaret etmesi pek akıllıca değil, öyle değil mi?</p>

  <p>Akıllıca olduğunu iddia etmiyorum, ama gerekliydi. Hae-Joo da bunun "gömülmüş şeyleri yeniden ortaya çıkaracağından" endişeliydi. Benliğimin çok fazla parçasını gömdüğümü söyledim, doktora öğrencisi de tüketici kılığına girmem şartıyla bana eşlik etmeyi kabul etti. Bir sonraki dokuzuncugece saçımı nasıl yukarı kıvıracağımı ve nasıl makyaj yapacağımı gösterdi. İpek bir eşarpla yakamı gözlerden sakladım ve taksiye binmek üzere asansörle aşağı inerken Hae-Joo yüzüme koyu renk kehribarlar iliştirdi.</p>

  <p>Yoğun dördüncüay akşamında, Chongmyo Plaza oradan çıkarken gördüğüm çöp dolu rüzgâr tüneli değildi: AdV'lerden, tüketicilerden, yöneticilerden ve pop şarkılarından oluşan bir kaleydoskop idi. Sevgili Başkan'ın muazzam heykeli hem akıllı, hem iyi niyetli bir ifadeyle koşuşturan insanlarına bakıyordu. Papa Song'un Plaza'nın güneydoğu kenarındaki kemerleri görüş alanımıza girdi. Hae-Joo elimi tuttu ve istediğim zaman dönebileceğimizi hatırlattı. Asansöre binmek üzere sıraya girdiğimizde parmağıma bir Ruhhalkası taktı.</p>

  <p class="sonmi">Ayrı düşerseniz diye mi?</p>

  <p>Ben şans için olduğunu düşündüm: Hae-Joo pek belli etmese de batıl inançlara sahipti. Asansör alçalırken çok gerildim. Kapılar aniden açıldı ve aç tüketiciler bir. gelgit gibi beni restorana savurdular, itişip kakışırken restoranla ilgili anılarımın ne kadar yanıltıcı olduğunu fark ederek serseme döndüm.</p>

  <p class="sonmi">Ne açıdan?</p>

  <p>O ferah kubbe aslında daracık bir yerdi. Görkemli kırmızıları ve sarıları aslında yavan ve kaba sabaydı. Havasının insana sağlık verdiğini hatırlıyordum; şimdiyse restoran leş gibi yağ kokuyor ve beni öğürtüyordu. Taemosan'ın sessizliğinden sonra restorandaki gürültü bana bitmek bilmeyen silah sesleri gibi geliyordu. Papa Song Kaide'sinde durarak bize selam verdi. Yutkunmaya çalıştım ama boğazım kupkuruydu: Logoadamım bu hain kızını elbette kınayacaktı.</p>

  <p>Ama hayır. Bize göz kırptı, kendisini nike bağcıklarından tutarak havaya kaldırdı, hapşırdı, "Ay!" dedi ve tekrar Kaide'sine düştü. Çocuklar bağıra bağıra güldüler. Papa Song'un yalnızca bir ışık oyunu olduğunun farkına vardım. Böyle budalaca bir hologram nasıl olmuştu da bir zamanlar beni kendisine o kadar hayran bırakmıştı?</p>

  <p>Ben Merkez'in etrafını dolaşırken Hae-Joo masa bulmaya gitti. Kız kardeşlerim onları yukarıdan aydınlatan şekerimsi ışıkta gülümsediler. Nasıl da yorulmak bilmeden çalışıyorlardı! işte Yoona'lar oradaydı, şurada şimdi yakasında on bir yıldız olan Ma-Leu-Da~108 duruyordu. Batı tarafındaki eski tezgâhımda taze yüzlü bir Sonmi vardı. Yoona'nın yerine gelen Kyelim~889 işte şuradaydı. Onun kasasında sıraya girdim, sıram yaklaştıkça gerginliğim artıyordu. "Merhaba! Kyelim~889 hizmetinizde! Papa Song'un ağız sulandıran sihirli yemekleri! Evet, hanımefendi? Bugün canınız ne istiyor?"</p>

  <p>Ona, beni tanıyıp tanımadığını sordum.</p>

  <p>Kyelim~889 yaşadığı kafa karışıklığını telafi etmek istercesine fazladan gülümsedi.</p>

  <p>Bir zamanlar onunla dirsek dirseğe çalışan, bir sabah ortadan kaybolan Sonmi~451'i hatırlayıp hatırlamadığını sordum.</p>

  <p>Boş bir gülümseme: <i>hatırlamak</i> fiili işgörenlerin sözlüğünde yoktur. "Merhaba! Kyelim~889 hizmetinizde! Papa Song'un ağız sulandırıcı, sihirli yemekleri! Bugün canınız ne istiyor?"</p>

  <p>"Mutlu musun, Kyelim~889?" diye sordum.</p>

  <p>Gülümsemesi duyduğu hevesle aydınlandı ve başıyla onayladı. <i>Mutlu</i>, İkinci İlmihal'den bir kelimeydi. "Papa Song İlmihallere uymam koşuluyla beni sever, Papa Song'un beni sevmesi koşuluyla mutlu olurum."</p>

  <p>Zalimce bir takıntı beni avcuna aldı. Kyelim'e, safkanların yaşadığı gibi yaşamak isteyip istemediğini sordum. Restoran masalarını silmek yerinde o masalarda oturmak istemez miydi?</p>

  <p>Kyelim~889 beni hoşnut etmeyi çok istiyordu; bana, "İşgörenler Sabun içer!" dedi.</p>

  <p>Evet, diye ısrar ettim, ama Dışarı'yı görmek istemiyor muydu?</p>

  <p>İşgörenler Onikiyıldızlı olana dek Dışarı çıkmaz, dedi.</p>

  <p>Çinko rengi lüleleri ve pena şekilli tırnakları olan bir tüketici kız beni dürttü. "Aptal üretilmişlere işkence etmen <i>şart</i>sa, bari ilkgün sabahı et. Çarşıya uyku saati gelmeden <i>önce</i> gitmem gerek, tamam mı?"</p>

  <p>Kyelim~889'a aceleyle gülsuyu ve köpekbalığı damağı siparişi verdim. Hae-Joo'nun yanımda olmasını diliyordum. Ruhhalkası işlemez ve kim olduğum ortaya çıkar diye çok gergindim. Aygıt çalıştı çalışmasına, ama sorularım etraftakilerin beni mesele çıkaran biri olarak görmesine sebep olmuştu. "Kendi üretilmişlerini demokratize et!" Tepsimi iterek ilerlerken bir adam bana dik dik baktı. "<i>Kaldırma yanlısı.</i>" Sırada bekleyen diğer safkanlar da bana endişe içinde, sanki hastalıklıymışım gibi baktılar.</p>

  <p>Hae-Joo eskiden çalıştığım bölümde bir masa bulmuştu. Bu yüzeyi kaç bin kez silmiştim? Hae-Joo nazikçe, önemli bir şey keşfedip keşfetmediğimi sordu.</p>

  <p>"Burada on iki yıl boyunca <i>kölelik</i> ediyoruz" diye fısıldadım.</p>

  <p>Oybirliği doktora öğrencisi kulağını kaşıdı ve konuşmamızı dinleyen biri olup olmadığını kontrol etti: ama yüzündeki ifade bana katıldığını anlatıyordu. Gülsuyunu yudumladı. On dakika boyunca konuşmadan AdV izledik: bir Juche yönetim kurulu üyesi daha yeni, daha güvenli bir nükleer reaktörün açılışını yapıyor, sanki tabakası buna bağlıymış gibi sırıtıp duruyordu.</p>

  <p>Kyelim~889 yanımızdaki masayı temizledi; beni unutmuştu bile. Benim IQ'm daha yüksek olabilir, ama o halinden benim hissettiğimden daha memnun görünüyordu.</p>

  <p class="sonmi">Yani Papa Song'a yaptığınız ziyaret hayal kırıklığına mı yol açtı? Yükselmiş benliğinize giden anahtarı buldunuz mu?</p>

  <p>Belki de hayal kırıklığına uğradım, evet. Bir anahtar vardıysa bile, bu yalnızca hiçbir anahtar olmadığı gerçeğiydi. Papa Song'un restoranında bir köleydim; Taemosan'da ise daha ayrıcalıklı bir köleydim, o kadar. Ama asansöre dönerken bir şey daha oldu. Sony'siyle çalışan Bayan Rhee'yi tanıdım. İsmini yüksek sesle söyledim.</p>

  <p>Çiyilaçla mükemmel bir görünüm kazanmış olan kadın başını kaldırıp şaşkın, çekici, yeniden biçim verilmiş dudaklarıyla gülümsedi. "Önceden Bayan Rhee'ydim, ama artık Bayan Ahn'ım. Rahmetli kocam geçen yıl denizde balık tutarken kaza geçirip öldü."</p>

  <p>Bunun çok feci olduğunu söyledim.</p>

  <p>Bayan Ahn gözlerini bluzunun koluna sildi ve rahmetli kocasını iyi tanıyıp tanımadığımı sordu. Yalan söylemek hiç de safkanların gösterdiği kadar kolay değil; Bayan Ahn sorusunu tekrarladı.</p>

  <p>"Karım biz evlenmeden önce Şirket için kalite standartlayıcısıydı." Hae-Joo elini omzuma koyarak aceleyle açıklama yaptı ve Chongmyo Plaza'nın karısının bölgesinde olduğunu, Gözetmen Rhee'nin de örnek bir şirket adamı olduğunu ekledi. Bayan Ahn yine de şüphelenmişti; bunun tam olarak ne zaman olduğunu sordu. Şimdi ne diyeceğimi biliyordum. "Baş yardımcısı Cho adındaki bir tüketiciyken."</p>

  <p>Gülümsemesinin tonu değişti. "Ah, evet, Yardımcı Cho. Sanırım takım ruhunu öğrensin diye kuzeye bir yerlere gönderildi."</p>

  <p>Hae-Joo kolumu tuttu ve "Eh, 'Herkes Papa Song, Papa Song Herkes için.' Mağazalar bizi çağırıyor, canım. Bayan Ahn belli ki harcayacak zamanı olmayan bir kadın."</p>

  <p>Hae-Joo daha sonra, sessiz dairemde bana şu iltifatı etti: "Eğer <i>ben</i> on iki ay içinde işgörenlikten dâhiliğe yükselsem, şu anki adresim Oybirliği Fakültesi'nde bir konuk meskeni olmazdı, bir yerlerde, bir psikiyatri koğuşunda olurdum, cidden. Varoluşunla ilgili içinde bulunduğun sıkıntı ve endişeler gerçekten insan olduğunun göstergesi."</p>

  <p>Bunlara nasıl şifa bulacağımı sordum.</p>

  <p>"Bulamazsın. Bunları yaşamak ve hayatını sürdürmek zorundasın."</p>

  <p>Uyku saatine dek Başla oynadık, ilk oyunu Hae-Joo kazandı, İkincisini ise ben.</p>

  <p class="sonmi">Kaç kez gezi yaptınız?</p>

  <p>Korpokrasi Günü'ne dek her dokuzuncugece çıktık. Onunla haşır neşir olmak Hae-Joo'va duyduğum saygıyı artırdı ve kısa bir süre sonra Üye Mephi'nin onunla ilgili olumlu düşüncelerini paylaşmaya başladım. Profesör seminerlerimiz esnasında yaptığımız gezintileri hiç sormuyordu, himayesine aldığı öğrenci muhtemelen ona dosyalar halinde bilgi veriyordu, ama Mephi gerçek bir özel hayatım olmasa da, en azından bunun yanılsamasına sahip olmam arzusundaydı. Yönetim kurulu işleri gitgide daha fazla zamanını almaya başlamıştı, onu pek düzenli görmüyordum. Sabah deneyleri sürüyordu: nazik ama hatırlamaya değmeyecek bilim adamlarından oluşan bir geçit töreni.</p>

  <p>Hae-Joo kampüs entrikalarına bir Oybirliği adamının sevgisiyle yaklaşıyordu. Taemosan'ın birleşik bir organizma değil, Juche'nin kendisi gibi savaş halindeki kabileler ve çıkar gruplarından oluşan bir tepecik olduğunu öğrenmiştim. Oybirliği Fakültesi, üniversite üzerinde pek hoş karşılanmayan bir hâkimiyet kurmuştu. "Sırlar sihirli kurşunlardır" demeye bayılırdı Hae-Joo. Ama bu hâkimiyet stajyer yürütücülerin niçin kampüs dışında çok az arkadaşı olduğunu da açıklıyordu. Hae-Joo, gelecekte elde edeceği statüyle koca arayan kızları çektiğini kabul ediyordu ama onun yaşındaki erkekler yanlarında o varken sarhoş olmaya çekiniyorlardı.</p>

  <p>Arşivci, Fenerevi'ndeki randevum yaklaşıyor. Kampüsteki son geceme geçebilir miyiz?</p>

  <p class="sonmi">Lütfen geçelim.</p>

  <p>Hae-Joo'nun en büyük tutkularından biri disney'lerdi ve akıl hocası olarak Profesör Mephi'ye sahip olmanın bir avantajı da güvenlik arşivlerindeki yasaklı öğelere ulaşabilmekti.</p>

  <p class="sonmi">Prodüksiyon Bölgelerindeki Sendika yeraltı basınından mı söz ediyorsunuz?</p>

  <p>Hayır. Daha bile yasak olan bir bölgeden, geçmişten söz ediyorum, Çatışmalardan bile öncesinden. O günlerde disney'lere "film" denirmiş. Hae-Joo bu çok eski disney'lerin 3-B ve korpokrasi çağında demode olmuş sanatsal bir niteliğe sahip olduklarını söyledi. İzlediğim yegâne disney'ler Boom-Sook'un pornoları olduğu için ona inanmak durumundaydım. Hae-Joo altıncıayın son dokuzuncugecesinde kampüsteki disney salonunun anahtarıyla çıkageldi, güzel bir Basın öğrencisinin kendisine iyilikte bulunduğunu açıkladı. Teatral bir fısıltıyla konuştu. "Elimde hangi çağa ait, yönetmeni kim olursa olsun bugüne kadar çekilmiş en iyi filmlerden birinin diski var."</p>

  <p class="sonmi">Adı neydi?</p>

  <p>Nea So Copros'un kuruluşundan önce, Avrupa demokrasisinin çoktan çoraklaşmış bir şehrinde çekilen, <i>Timothy Cavendish'in Dehşetli Çilesi</i> başlıklı bir serüven filmiydi. Hiç yirmi birinci yüzyılın başlarında çekilmiş bir film izledin mi, Arşivci?</p>

  <p class="sonmi">Korpokrasi aşkına, hayır! Sekizinci-tabakadan bir arşivci en çılgın rüyalarında bile böyle bir güvenlik yetkisine sahip olamaz! Sırf başvurduğum için bile kovulurum; söz konusu bir Oybirliği doktora öğrencisi bile olsa, böyle sapkınlık yanlısı materyallere erişebilmesine çok şaşırdım.</p>

  <p>Öyle mi? Eh, Juche'nin tarihi söylevler konusundaki duruşu hiçbir zaman pek tutarlı olmamıştır. Tarihi söylevlere izin verilse, aşağı tabakalar Basın'ın öğretilerine rakip olacak, hatta onları yalanlayacak bir insan deneyimi bankasına erişebilecek. Diğer yandan, sizin Arşivcilik Bakanlığınızı, gelecek çağlar için tarihi kayıtlar tutmaya kararlı olan korpokrasi finanse ediyor.</p>

  <p class="sonmi">Evet, ama varlığımız aşağı tabakalardan gizli tutuluyor.</p>

  <p>Fenerev'e mahkûm edilenler dışında.</p>

  <p class="sonmi">Öyle olsa bile, gelecek çağlar da korpokratik çağlar olacak. Korpokrasi gelip geçici bir siyasi sistem değil — korpokrasi insan doğasıyla uyum içinde olan bir doğal düzendir. Ama konudan uzaklaşıyoruz. Hae-Joo Im niçin size bu <i>Dehşetli Çile</i>'yi izletmeyi seçmişti?</p>

  <p>Belki Profesör Mephi'nin talimatıydı. Belki Hae-Joo Im'in disney'e düşkünlüğünden başka bir sebebi yoktu. Sebep ne olursa olsun, kendimi kaptırmıştım. Geçmiş, Nea So Copros'tan hem tanımlanamaz derecede değişik, hem de ona inceden inceye benzeyen bir dünya. O günlerde insanlar yaşlandıkça çöküyor ve çirkinleşiyormuş: çiyilaç yokmuş. Yaşlı safkanlar bunaklar için kurulmuş hapishanelerde ölümü beklerlermiş: sabit yaşam süresi, ötenazyumlar yokmuş. Dolarlar minik kâğıt parçaları gibi ortalıkta dolaşırmış ve tek üretilmişler hastalıklı çiftlik hayvanlarıymış. Gelgelelim, korpokrasi ortaya çıkmaya daha o çağda başlamış ve toplumsal tabakalar ilginç bir biçimde dolarlara ve kişinin cildindeki melanin miktarına bağlıymış.</p>

  <p class="sonmi">Büyülendiğiniz anlaşılıyor.</p>

  <p>Hem de nasıl: boş disney salonu o kayıp, yağmurlu manzaraların akıldan çıkmayan çerçevesiydi. Ekranda, senin büyükbabanın büyükbabası bile doğal rahminde tekmeler savururken yapılmış, bir mercekten geçen güneş ışığıyla aydınlanan devler dolaşıyordu, Arşivci. Zaman geçmişin çürüme hızıdır, ama disney'ler geçmişin kısa bir süre için de olsa yeniden canlanmasına imkân sağlıyor. O zamandan bugüne dek yıkılmış olan o binalar, çoktan silinip gitmiş olan o yüzler sanki "Gerçek yanılsama biz değiliz, senin şimdin" diyorlar. Yükselişimden beri ilk kez, elli dakika boyunca, kendimi tamamen, önüne geçilemez biçimde unuttum.</p>

  <p class="sonmi">Yalnızca elli dakika mı?</p>

  <p>Hae-Joo'nun el-sony'si önemli bir sahnede, tam filme adını veren kitap hırsızı bir tür nöbet geçirdiği, bir tabak bezelyenin üstündeki yüzünün çarpılarak donduğu anda mırıldandı. Sony'den panik dolu bir ses yükseldi; "Ben Xi-Li! Hemen dışarıdayım! Beni içeri al! Kriz var!" Hae-Joo kumandanın tuşuna bastı; disney salonunun kapısı açılırken boş koltuklara bir ışık huzmesi vurdu. Yüzü terden parlayan bir öğrenci koşarak yanımıza yaklaştı ve Hae-Joo'ya selam verdi. Hayatımı bir kez daha değiştirecek haberleri iletti. Açıklamam gerekirse, kırk-elli kadar Yürütücü, Oybirliği Fakültesi'ni basarak Profesör Mephi'yi tutuklamıştı ve bizi arıyorlardı. Aldıkları emirler Hae-Joo'yu yakalayıp sorguya çekmek, beniyse gördükleri yerde öldürmek üzerineydi. Kampüs çıkışları silahlı Yürütücüler tarafından tutulmuştu.</p>

  <p class="sonmi">Bunları duyduğunuzda neler düşündüğünüzü hatırlıyor musunuz?</p>

  <p>Hayır. Sanırım hiçbir şey düşünmemiştim. Refakatçim şimdi, her zaman sahip olduğunu fark ettiğim amansız bir otorite yayıyordu. Rolex'ine baktı ve Bay Chang'in yakalanıp yakalanmadığını sordu. Haberci Xi-Li Bay Chang'in bodrumdaki ford parkında beklediğini bildirdi. Doktora öğrencisi Hae-Joo Im olarak tanıdığım, arkasında bir asırdan fazla zaman önce yazılmış bir karakteri oynayan çoktan ölmüş bir aktör olan adam bana döndü.</p>

  <p>"Sonmi~451, ben tam olarak olduğumu söylediğim kişi değilim."</p>
</body>
</html>
