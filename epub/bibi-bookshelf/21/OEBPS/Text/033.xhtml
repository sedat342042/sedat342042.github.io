<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h2>1</h2>

  <p>Rufus Sixsmith balkondan sarkıyor ve vücudunun kaldırıma çarpıp içinde bulunduğu ikilemleri sona erdirmeden hemen önce elde edeceği sürati hesaplıyor. Karanlık odada bir telefon çalıyor. Sixsmith telefona cevap vermeye cesaret edemiyor. Bir partinin iyice hızını aldığı yan apartmandan bangır bangır bir disko müziği geliyor ve Sixsmith aslında altmış altı yaşında olmasına rağmen kendisini daha yaşlı hissediyor. Kirli hava yıldızların önünü kapatıyor ama kıyı şeridinde, Buenas Yerbas'ın güneye ve kuzeye uzanan milyarlarca ışığı, pırıl pırıl parlıyor. Batı, Pasifik'in sonsuzluğa uzandığı Doğu, çıplak kalmış, kahraman ruhlu, tehlikeli, kutsanmış, kana susamış Amerika kıtamız.</p>

  <p>Yan dairedeki partiden genç bir kadın çıkıyor ve komşu balkonun demirlerine yaslanıyor. Saçları kısa kesilmiş, eflatun elbisesi son derece şık, ama genç kadın onulmaz şekilde hüzünlü ve yalnız görünüyor. <i>Neden bir intihar anlaşması önermiyorsun?</i> Sixsmith ciddi değil, zaten o da atlamayacak, hele de mizah ateşi henüz tamamen küllenmediyse. <i>Ayrıca, Grimaldi, Napier ve o jilet gibi takım elbiseli haydutlar tam da böyle sessiz bir kazanın olması için dua ediyorlar.</i> Sixsmith ayaklarını sürüyerek içeri giriyor ve evde olmayan ev sahibinin minibarından bardağına cömert miktarda vermut dolduruyor, ellerini buz kutusuna daldırıyor, sonra yüzünü siliyor. <i>Dışarı çık, bir yerlere git ve Megan'a telefon et, ondan başka arkadaşın kalmadı.</i> Onun aramayacağını biliyor. <i>Onu bu ölümcül karmaşanın içine sürükleyemezsin.</i> Disko gümbürtüsü şakaklarında nabız gibi atıyor, ama şu anda ödünç alınmış bir dairede bulunuyor ve şikâyet etmenin pek akıllıca olmadığına kanaat getiriyor. <i>Buenas Yerbas Cambridge değil. Olsa bile, şu an saklanıyorsun.</i> Esinti balkon kapısını kapatıyor, Sixsmith korkudan vermutunun yarısını döküyor. <i>Hayır, seni ahmak ihtiyar, silah sesi değildi o.</i></p>

  <p>Dökülen içkiyi bir mutfak beziyle siliyor, televizyonu açıp sesini kısıyor ve kanal değiştirerek M*A*S*H'i arıyor. <i>Burada bir yerlerde olacak. Biraz ararsam bulacağım.</i></p>

  <h2 id="sigil_toc_id_19">2</h2>

  <p>Luisa Rey yan balkondan bir şeyin düşme sesini duyuyor. "Merhaba?" <i>Kimse yok.</i> Midesi, elindeki toniği bir kenara bırakması için onu uyarıyor. <i>Senin banyoya gitmen lazımdı, temiz hava alman değil,</i> ama içinden partideki kalabalığın arasından kendine yol açmaya çalışmak gelmiyor, <i>hem vakit de yok zaten</i> — binanın kenarından aşağı kusuyor: bir kez, iki kez, bir anlık yağlı tavuk görüntüsü, ve bir üçüncü kez. <i>Bu</i>, gözlerindeki yaşları siliyor, <i>şimdiye kadar yaptığın en iğrenç üçüncü şeydi.</i> Ağzına biraz su alıp çalkalıyor, bir paravanın arkasındaki çiçek saksısına tükürüyor. Luisa dudaklarını bir mendille kuruluyor ve çantasından naneli şeker buluyor. <i>Eve git ve bir kez olsun şu boktan üç yüz kelimeni uyduruver. İnsanlar zaten sadece resimlere bakıyor.</i></p>

  <p>Deri pantolon, çıplak sırt ve zebra desenli yelek üçlüsünü giymek için fazla yaşlı olan bir adam balkona çıkıyor. "Luis<i>aaa</i>!" Düzgünce kesilmiş altın renkli bir sakalı, boynunda da aytaşı ve yeşimden bir <i>ankh</i> kolyesi var. "Hey! Yıldızlara bakmak için dışarı çıktın, ha? Süper. Bix <i>yüz doksan gram</i> kar getirmiş yahu. <i>Acayip bir şey</i>. Hey, röportajda söylemiş miydim? Şu ara Ganja ismini deniyorum. Maharaj Aja diyor ki Richard, Lovedic Benliğimle uyumlu değilmiş."</p>

  <p>"Kim?"</p>

  <p>"Gurum, Luis<i>aaa</i>, gurum! Şimdi son reenkarnasyonunda, bundan sonra..." Richard parmaklarıyla <i>puff!</i> yapıyor. Nirvana yolcusu. "Bir gün gel de dinle. Normalde bekleme listesi sonsuza kadar falan uzuyor, ama yeşim-ankh seviyesindeki öğrenciler aynı öğleden sonra kişisel dinletiye katılabiliyor. Yani, Maharaj Aja sana <i>onunla</i> ilgili her şeyi öğretebilecekken üniversiteye falan <i>niye</i> gidesin ki?" Parmaklarıyla ayı çerçeve içine alıyor.</p>

  <p>"<i>Kelimeler</i> o kadar... <i>tutucu</i> ki. Uzay... bilirsin... o kadar <i>tüm</i> ki. Ot içer misin? Acapulco Gold. Bix'ten kaptım." Daha yakına geliyor. "Lu, partiden sonra, bende kafayı bulalım, ne dersin, süper olmaz mı? <i>Çok</i> özel bir röportaj yapabilirsin benimle. Senin için bir şarkı yazıp yeni albümüme bile koyabilirim."</p>

  <p>"Kalsın."</p>

  <p>İkinci ligde oynayan rock müzisyeni gözlerini kısıyor. "Ayın talihsiz bir zamanına denk geldik, ha? Gelecek hafta nasıl? Siz medyacı hatunların paso şu haptan kullandığını sanıyordum."</p>

  <p>"Kız tavlama laflarını da mı Bix satıyor sana?"</p>

  <p>Adam kıs kıs gülüyor. "Hey, o kedi sana bir şeyler mi anlattı?"</p>

  <p>"Richard, herhangi bir ayın herhangi bir zamanında seninle yatmaktansa şu balkondan atlamayı yeğleyeceğime şüphe yok. Gerçekten yeğlerim."</p>

  <p>"Hoop!" Elini arı şokmuşçasına geri çekiyor. "Amma seçiciyiz! Sen kim olduğunu sanıyorsun, sıçtığımın Joni Mitchell'ı falan mı? <i>Kimsenin okumadığı</i> bir dergide boktan bir <i>dedikodu yazarı</i>sın alt tarafı!"</p>

  <h2 id="sigil_toc_id_20">3</h2>

  <p>Asansör kapıları tam Luisa Rey oraya ulaştığında kapanıyor, ama asansörün görünmez yolcusu araya bastonunu sokuyor. "Teşekkür ederim" diyor Luisa yaşlı adama. "Şövalyelik çağının henüz tamamen bitmediğini görmek çok hoş."</p>

  <p>Adam ciddi bir tavırla başını sallıyor.</p>

  <p>Luisa, <i>Bir hafta ömrü olduğu haberini almış gibi görünüyor</i> diye düşünüyor. G'ye basıyor. Antika asansör aşağı inmeye başlıyor. Hiç acelesi olmayan bir iğne, katları tek tek sayıyor. Asansörün motoru inliyor, kabloları gıcırdıyor, ama onuncu ve dokuzuncu kat arasındayken <i>gatta-gatta-gatta</i> şeklinde bir ses başlıyor, sonra <i>zzz-zzz-zz-z</i> diye bitiyor. Luisa ve Sixsmith yere düşüyorlar. Işık gidip gidip geliyor, en sonunda vızıltılı bir sepya rengine dönüşüyor.</p>

  <p>"İyi misiniz? Kalkabilir misiniz?"</p>

  <p>Yere yığılmış olan adam biraz kendini topluyor. "Kırık kemik yok, sanıyorum, ama kalkmasam daha iyi, teşekkürler." Eski tarz İngilizcesi Luisa'ya <i>Orman Çocuğu</i>'ndaki kaplanı hatırlatıyor. "Elektrik aniden gelebilir." "Tanrım" diye homurdanıyor Luisa. "Elektrik kesintisi. Mükemmel bir günün mükemmel sonu." Acil durum düğmesine basıyor. Hiçbir şey olmuyor. İnterkom düğmesine basıyor ve "Hey! Orada kimse var mı?" diye bağırıyor. Yalnızca parazit duyuluyor. "Yardıma ihtiyacımız var! Bizi duyan var mı?"</p>

  <p>Luisa'yla yaşlı adam yan yan birbirlerine bakıyor ve dinliyorlar.</p>

  <p>Cevap gelmiyor. Sadece anlaşılmaz denizaltı sesleri.</p>

  <p>Luisa tavanı inceliyor. "Bir çıkış kapağı olmalı." Ama yok. Halıyı katlıyor, altından çelik bir zemin çıkıyor. "Demek yalnızca filmlerde oluyor."</p>

  <p>"Şövalyelik çağının bitmediğine" diyor yaşlı adam, "hâlâ memnun musunuz?"</p>

  <p>Luisa ancak gülümsemeyi başarabiliyor. "Bir süre burada kalabiliriz. Geçen ayki kesinti yedi saat sürmüştü." <i>Eh, en azından bir psikopatla, klostrofobikle ya da Richard Ganga'yla birlikte hapis kalmadım.</i></p>

  <h2 id="sigil_toc_id_21">4</h2>

  <p>Rufus Sixsmith altmış dakika sonra bir köşeye yaslanmış oturuyor, mendiliyle alnını kuruluyor. "1967'te <i>Illustrated Planet</i>'a babanın Vietnam haberlerini okumak için abone olmuştum. Lester Rey savaşı Asya perspektifinden ele alan yalnızca dört ya da beş gazeteciden biriydi. Bir polisin, neslinin en iyi muhabirlerinden biri haline geldiğini duymak beni hayrete düşürdü."</p>

  <p>"Bunu siz istediniz." Hikâye her anlatıldığında üstüne bir kat daha cila çekiliyor. "Babam Buenas Yerbas Emniyet Müdürlüğü'ne Pearl Harbor'dan yalnızca birkaç hafta önce katıldı, bu yüzden de savaş sırasında Solomonlar'da plaj voleybolu oynarken bir Japon mayınının patlaması sonucu paramparça olan kardeşi Howie gibi Pasifik'te değil buradaydı. Kısa bir süre sonra babamın Onuncu Bölge'ye atandığı belli oldu, o da oraya gitti. Ülkedeki her şehirde böyle bir bölge vardır — rüşvet almayan ve bazı şeyleri görmezlikten gelmeyen doğru düzgün polislerin sürüldüğü bir tür hapishane. Neyse, V-J gecesinde Buenas Yerbas'ın her yerinde partiler vardı ve tahmin edebileceğiniz gibi, polislerin işi başından aşkındı. Babam Onuncu Bölge, BY Liman İşletmesi ve Spinoza Bölgesi arasında kalan, bir tür tarafsız bölge olan Silvaplana Rıhtımı'nda bir yağmacılık olayı olduğu yönünde telefon almış. Babamla Nate Wakefield adındaki ortağı bir göz atmak için oraya gitmişler. Bir çift kargo konteynerinin arasına park etmiş, motoru kapatmış, yola yaya olarak devam etmiş ve bir depodan zırhlı bir kamyona kasalar yükleyen iki düzine kadar adam görmüşler. Ortalık loşmuş, ama adamların tersane işçisi olmadıkları kesinmiş, üzerlerinde asker üniforması da yokmuş. Wakefield babama arabaya gidip telsizle yardım çağırmasını söylemiş. Babam telsize ulaştığında, yağmalama olayını araştırma emrini geçersiz kılan bir emir gelmiş. Babam gördüklerini bildirmiş, ama emir tekrarlanınca depoya koşmuş ve ortağının adamlardan birinden çakmak aldığını, sonra sırtından altı kez vurulduğunu görmüş. Babam bir şekilde kendine hâkim olmuş, devriye arabasına koşmuş ve arabası üstüne yağan kurşunlarla titremeye başlamadan önce telsizle Kod 8 durumu olduğunu —yardım gerektiğini— bildirmiş. Liman dışında bütün yönlerden kuşatıldığı için dizel, çöp, lağım suyu ve denizden oluşma bir karışımın içine atlamış. İskelenin altından yüzmüş —o günlerde Silvaplana Rıhtımı devasa bir tahta kaldırımı andıran çelik bir yapıymış, bugünkü gibi betondan bir yarımada değil— ve sırılsıklam, ayakkabılarından teki eksik, tabancası işlemez halde kendisini bir servis merdiveninden yukarı çekmiş. Tek yapabildiği işlerini bitirmekte olan adamları gözlemek olmuş; tam o sırada bir çift Spinoza Bölgesi devriye arabası olay yerine varmış. Babam polis memurlarını uyarmak için deponun etrafını dolaşamadan önce memurların kazanması ihtimali olmayan, eşitsiz bir silahlı çatışma başlamış — silahlı adamlar iki devriye arabasını <i>makineli tüfeklerle</i> taramış. Kamyon çalışmaya başlamış, silahlı adamlar kamyona atlamışlar, depodan çıkmış ve arkalarından iki tane el bombası atmışlar. Niyetleri birilerine zarar vermek miymiş, yoksa kahramanlık yapmamaları için gözlerini mi korkutmak istiyorlarmış, kim bilir? Ama biri babama denk gelmiş ve onu iğnedenliğe çevirmiş. İki gün sonra hastanede uyandığında sol gözü yoktu. Gazeteler olayı şansı yaver giden bir hırsız çetesi tarafından gerçekleştirilen fırsatçı bir baskın şeklinde tanımladı. Onuncu Bölge sakinleri savaş boyunca silah çalan bir kartelin savaş bittiği ve sayım işlemleri sıkılaşacağı için stoklarını taşımaya karar verdiğini düşündü. Silvaplana Çatışması konusunda daha geniş çaplı bir soruşturma yapılması konusunda baskı vardı —1945'te üç ölü polis insanlara bir şeyler ifade ediyordu— ama belediye başkanlığı buna engel oldu. Artık sebebini siz düşünün. Babam düşündü ve bu yüzden kanuna güveni kalmadı. Sekiz ay sonra hastaneden çıktığında üniversitede gazetecilik dersi aldı.</p>

  <p>"Tanrım" diyor Sixsmith.</p>

  <p>"Gerisini biliyorsunuzdur belki. <i>Illustrated Planet</i> için Kore'ye gitti, sonra <i>West Coast Heralds</i>'ın Latin Amerika'daki adamı oldu. Ap Bac savaşı için Vietnam'a gitti ve Martta ilk kez düşüp bayılana dek Saygon'da kaldı. Annemle babamın o kadar yıl evli kalabilmesi mucize — biliyor musun, onunla geçirdiğim en uzun zaman bu yıl nisandan temmuza kadar, bakımevindeydi." Luisa susuyor. "Onu sürekli özlüyorum, Rufus. Öldüğünü unutup duruyorum. Bir görev için uzaklara bir yere gittiğini, yakında döneceğini düşünüyorum."</p>

  <p>"Onun izinden gittiğin için seninle gurur duyuyordur, bu kesin."</p>

  <p>"Ah, Luisa Rey, Lester Rey'in eline su dökemez. Yıllarımı asi, özgür kız olmakla, şair pozu yapmakla ve Engels Sokağı'nda bir kitapçıda çalışarak boşa harcadım. Pozlarım kimseyi kandırmadı, şiirlerim 'o kadar boş'tu ki kötü bile değillerdi" —Lawrence Ferlinghetti böyle söyledi— ve çalıştığım kitapçı battı. Yalnızca bir köşe yazarıyım hâlâ." Luisa, Richard Ganga'nın yanından ayrılırken söylediği son sözleri düşünerek yorgun gözlerini ovuşturuyor. "Savaş bölgelerinden ödüllü makaleler yazmıyorum. <i>Spyglass</i>'a geçtiğimde büyük umutlarım vardı. Ama ünlülerin gittiği partilerdeki saçma sapan dedikoduları yazmak, şimdiye kadar babamın mesleğine en çok yaklaşabildiğim şey."</p>

  <p>"Ah, ama iyi yazılmış saçma sapan dedikodular mı bunlar?"</p>

  <p>"Aa, <i>mükemmel</i> yazılmış saçma sapan dedikodular."</p>

  <p>"O zaman şimdiden hayatını boşa harcadığını düşünüp hayıflanma. Deneyimlerimle gösteriş yaptığım için bağışla, ama boşa harcanmış bir hayatın ne olduğu hakkında <i>en ufak bir fikrin</i> bile yok."</p>

  <h2 id="sigil_toc_id_22">5</h2>

  <p>"Hitchcock spot ışığını çok sever" diyor mesanesindeki şişkinlikten artık rahatsız olmaya başlayan Luisa, "ama röportaj vermekten nefret eder. Sorularıma cevap vermedi, çünkü aslında onları duymuyordu. En iyi eserlerinin, binenleri akıllarını başından alacak kadar korkutan, ama sonunda onları kıkırdar ve bir kez daha binmek ister halde bırakan hız trenlerine benzediğini söyledi. Ben de bu büyük adamın sözlerine şunu ekliyorum, düzmece korkunun anahtarı, bölmek ve ayırmaktır: Bates Moteli bizim dünyamızdan ayrıldığı sürece, tıpkı cam bir mahfazanın içindeki bir akrebe bakar gibi, otelin içine göz atmak isteriz. Ama <i>dünyanın</i> bir Bates Moteli olduğunu gösteren bir film, eh, o Buchenwald'a, Distopya'ya, depresyona layık bir şeydir. Vahşi, ahlak dışı, tanrısız bir evrene ayak parmaklarımızı sokarız, ama yalnızca onları sokarız. Hitchcock'un cevabı" Luisa ortalamanın üzerinde bir taklit yapıyor — " 'Ben Hollywood'da bir yönetmenim, genç hanım, Delphi'de bir kâhin değil' oldu. Ona niçin Buenas Yerbas'ı filmlerinin hiçbirinde kullanmadığını sordum. Hitchcock şöyle yanıt verdi: 'Bu şehir San Francisco'nun en kötü yanlarıyla Los Angeles'ın en kötü yanlarını birleştiriyor. Buenas Yerbas hiçbir yere ait olmayan bir şehir.' Böyle şatafatlı kelimeleri senin için değil, gelecekte katılacağı yemekli partilerdeki konuklar duyup da, 'Bu tam da Hitchcock'un edeceği bir laf' desinler diye ediyor."</p>

  <p>Sixsmith terini emmiş olan mendilini sıkıyor. "Geçen yıl kız yeğenimle birlikte sanat filmleri gösteren bir sinemada <i>Charade</i>'ı izlemiştik. O Hitchcock'un muydu? 'Eski kafalı' olmayayım diye beni zorla böyle filmler izlemeye götürüyor. Film hayli hoşuma gitti, ama yeğenim Audrey Hepburn'ün 'aklının bir karış havada' olduğunu söylüyor. Enfes bir tabir."</p>

  <p>"<i>Charade</i> hani şu senaryonun posta pulları üzerine kurulduğu film mi?"</p>

  <p>"Biraz zoraki bir bilmece, evet, ama gerilim filmlerinde illa biraz yapmacıklık olacak, yoksa heyecandan yoksun olurlar. Hitchcock'un Buenas Yerbas'la ilgili sözleri bana John F. Kennedy'nin New York'la ilgili gözlemini hatırlattı. Onu biliyor musunuz? 'Çoğu şehir isimdir, New York ise bir fiildir.' Acaba Buenas Yerbas ne olabilir?"</p>

  <p>"Bir dizi sıfat ve bağlaç mı?"</p>

  <p>"Ya da bir pekiştirme sözcüğü?"</p>

  <h2 id="sigil_toc_id_23">6</h2>

  <p>"Megan, çok sevdiğim yeğenim." Rufus Sixsmith, Luisa'ya bronzlaşmış genç bir kadının ve kendisinin daha formda, daha sağlıklı bir halinin, güneşli bir yat limanında çekilmiş bir fotoğrafını gösteriyor. Fotoğrafçı deklanşöre basmadan hemen önce komik bir şeyler söylemiş. Adamla yeğeni bacaklarını <i>Denizyıldızı</i> adında ufak bir yatın kıç bölümünden sarkıtmışlar. "Bu benim ihtiyar külüstürüm, daha dinamik günlerimden bir yadigâr."</p>

  <p>Luisa adamın yaşlı olmadığını belirtmek isteyen nazik sesler çıkarıyor.</p>

  <p>"Gerçekten. Şimdi ciddi bir yolculuğa çıkacak olsam, ufak da olsa bir mürettebat tutmam gerekir. Birçok haftasonumu hâlâ bu yatta geçiriyorum; yat limanında oyalanıyor, biraz düşünüyor, biraz iş görüyorum. Megan da denizi seviyor. Bu durum annesini ne kadar hüsrana uğratsa da, kafası matematiğe benim kafamın hiç çalışmadığı kadar çalışan, doğuştan bir fizikçi o. Kardeşim Megan'ın annesiyle zekâsı için evlenmedi maalesef. <i>Feng shui, I Ching</i> ya da liste başı olan hangi anında aydınlanma zımbırtısı varsa onu gözü kapalı alır. Ama Megan'ın fevkalade bir beyni var. Doktorasının bir yılını Cambridge'deki eski üniversitemde yaptı. Caius'ta bir kadın! Şimdi de Hawaii'deki büyük uydu çanakları üzerine yaptığı radyoastronomi araştırmasını tamamlıyor. Annesi ve üvey babası tatil yapıyoruz diye plajda yanıp kavrulurken, Megan'la ben barda denklem çözüyoruz."</p>

  <p>"Kendi çocuğun var mı, Rufus?"</p>

  <p>"Hayatım boyunca bilimle evliydim ben." Sixsmith konuyu değiştiriyor. "Farazi bir soru, Bayan Rey. Bir kaynağı korumak için, bir gazeteci olarak demek istiyorum, ne bedel öderdiniz?"</p>

  <p>Luisa soruyu düşünmüyor bile. "Meseleye inanırsam mı? Her bedeli öderim."</p>

  <p>"Mahkemeye saygısızlıktan hapse girecek olsanız, mesela?"</p>

  <p>"İş oraya varırsa, evet."</p>

  <p>"Kendi güvenliğinizi riske atmaya hazır olur muydunuz?"</p>

  <p>"Eh" Luisa düşünüyor. "Hazır olmam gerekirdi, sanırım."</p>

  <p>"Gerekir miydi? Neden?"</p>

  <p>"Babam kendi gazetecilik ahlakı uğruna bubi tuzaklarıyla dolu bataklıklara girmeyi, generallerin gazabını tatmayı göze aldı. Kızı işler biraz zorlaşınca hemen pes etse, mezarında kemikleri sızlamaz mı?"</p>

  <p><i>Anlat ona.</i> Sixsmith ona her şeyi anlatmak üzere ağzını açıyor —Seaboard'da örtbas edilen şeyler, şantajlar, yolsuzluklar— ama asansör hiçbir uyarı vermeksizin silkeleniyor, gümbürdüyor ve inişine kaldığı yerden devam ediyor. İçindeki yolcular tekrar yanan ışıkta gözlerini kısıyorlar ve Sixsmith kararlılığının uçup gittiğini fark ediyor. Asansörün iğnesi G'ye varıyor.</p>

  <p>Lobideki hava dağlardaki bir kaynaktan akan su gibi taze.</p>

  <p>"Size telefon edeceğim, Bayan Rey" diyor Sixsmith, Luisa ona bastonunu uzatırken, "yakında." <i>Bu sözden dönecek miyim, yoksa tutacak mıyım?</i> "Biliyor musunuz?" diyor. "Sanki sizi doksan dakikadır değil de <i>yıllardır</i> tanıyor gibiyim."</p>

  <h2 id="sigil_toc_id_24">7</h2>

  <p>Düz dünya çocuğun gözlerinden kavisli görünüyor. Javier Gomez bir Anglepoise lambasının altında bir pul albümünü karıştırıyor. Bir Alaska pulu üzerinde bir grup <i>husky</i> köpeği havlıyor, bir elli sent özel basımı üzerinde bir Hawaii <i>nene</i> kazı vaklıyor ve paytak paytak yürüyor, suyu mürekkebi andıran Kongo Nehri'nde bir buharlı gemi suları dalgalandırarak ilerliyor. Kapıda bir anahtar dönüyor ve Luisa Rey tökezleyerek içeri giriyor, ayakkabılarını küçük mutfağa fırlatıyor. Çocuğu orada bulmak onu sinirlendiriyor.</p>

  <p>"Javier!"</p>

  <p>"Aa, merhaba."</p>

  <p>"Bırak şimdi 'Aa, merhaba'yı falan. Bir daha balkondan balkona atlamayacağına söz vermiştin! Ya birisi polisi arayıp hırsız olduğunu söylese? Ya kayıp düşsen?"</p>

  <p>"O zaman bana bir anahtar ver."</p>

  <p>Luisa görünmez bir boğazı sıkar gibi yapıyor. "On bir yaşında bir çocuğun..." <i>annesinin geceyi dışarıda geçirdiği her akşam</i>, demiyor da Luisa bunun yerine, "televizyonda bir şey olmadığı her akşam..." diyor, "elini kolunu sallayarak evime girebileceğini bilirsem içim rahat etmez."</p>

  <p>"O zaman banyo penceresini niye açık bırakıyorsun?"</p>

  <p>"Çünkü o boşluktan bir kez atlamandan daha kötü bir şey varsa o da içeri giremediğin için tekrar diğer tarafa atlaman olur."</p>

  <p>"Ocakta on birime basacağım."</p>

  <p>"Anahtar yok."</p>

  <p>"Arkadaşlar birbirine anahtar verir."</p>

  <p>"Biri yirmi altı yaşında, diğeriyse hâlâ beşinci sınıftaysa vermezler ama."</p>

  <p>"Niye bu kadar geç geldin? <i>İlginç</i> biriyle mi tanıştın?"</p>

  <p>Luisa ona bakakalıyor. "Elektrik kesildiği için asansörde kaldım. Zaten ne yaptığım seni ilgilendirmez, beyefendi." Işığı açıyor ve Javier'in yüzündeki kocaman, kötü görünüşlü, kırmızı çiziği görünce irkiliyor. "Ne halt... ne oldu?"</p>

  <p>Çocuk dairenin duvarına bakıyor, sonra pullarına geri dönüyor.</p>

  <p>"Kurt Adam mı?"</p>

  <p>Jake başını olumsuzca sallıyor, ufacık bir kâğıt şeridini katlıyor ve iki tarafını da yalıyor. "Şu Clark denen adam geri geldi. Annem bu hafta her gün otelde gece vardiyasına kalacak, adam onu bekliyor. Bana Kurt Adam'la ilgili bir sürü şey sordu, ben de onu ilgilendirmediğini söyledim." Javier menteşeyi pula tutturuyor. "Acımıyor. Bir şeyler sürdüm zaten." Luisa'nın eli çoktan telefona uzanmış bile. "Annemi arama! Koşup gelecek, büyük bir kavga çıkacak ve otel daha önceki ve ondan önceki gibi yine onu kovacak." Luisa bunu değerlendiriyor, ahizeyi yerine koyuyor ve kapıya yöneliyor. "Oraya gitme! Kafadan hasta o! Kızacak ve eşyaları parçalayacak, bizi evden atacaklar! <i>Lütfen</i>."</p>

  <p>Luisa başka tarafa bakıyor. Derin bir nefes alıyor. "Kakao?" "Evet, lütfen." Çocuk ağlamamaya kararlı, ama çenesi harcadığı güçten dolayı ağrıyor. Gözlerini bileklerine siliyor. "Luisa?"</p>

  <p>"Evet, Javi, bu gece benim kanepede yatarsın, sorun yok."</p>

  <h2 id="sigil_toc_id_25">8</h2>

  <p>Dom Grelsch'in ofisi, düzenli kaos üzerine bir çalışma gibi. Üçüncü Cadde'nin karşısındaki manzara kendisininkine çok benzeyen ofislerden oluşan bir duvardan ibaret. Köşedeki metal halkadan bir İnanılmaz Hulk kum torbası sarkıyor. Spyglass dergisinin baş editörü pazartesi sabahı makaleleri toplantısını güdük bir parmakla çiçekli gömlek, İspanyol paça kot ve eski püskü sandaletler giymiş kır saçlı, erik gibi buruş buruş bir adam olan Roland Jakes'i dürterek açıyor. "Jakes."</p>

  <p>"Ben, ı-ıı, hazır Jaws ilgi görürken <i>Lağımistan'da Dehşet</i> yazı dizisine, onunla birleştirerek devam etmek istiyorum. Dirk Melon, serbest çalışan bir yazar bozuntusu olabilir, rutin bir bakım denetlemesi sırasında Doğu 50. Cadde'nin altında bulunuyor. Daha doğrusu kalıntıları bulunuyor. Onu diş kayıtları ve parçalanmış basın kartı sayesinde tanıyoruz. Cesetten, bunu bir <i>Serrasalmus scapularis</i>'in yaptığını gösterecek şekilde et parçaları koparılmış —teşekkür ederim— bütün piranhaların kraliçesi, balık hastaları tarafından ithal ediliyorlar, sonra da et masrafı çok arttı diye tuvalete atılıyorlar ve üstlerine sifon çekiliyor. Belediyedeki Yüzbaşı Vermin'i arayacak ve kanalizasyon işçilerine yapılacak saldırıları engelleteceğim. Not alıyor musun, Luisa? Resmi olarak inkâr edilene kadar hiçbir şeye inanmamak gerek. Haydi, Grelsch. Maaşıma zam yapma vaktin gelmedi mi?"</p>

  <p>"Geçen ayki maaş çekinin karşılıksız çıkmadığına dua et. Yazı o balıklardan birinin fotoğrafıyla birlikte yarın on bire kadar masamda olsun. Soru mu soracaksın, Luisa?"</p>

  <p>"Evet. Doğru haberleri içeren makalelerin basılmasını engelleyen yeni bir yazı işleri politikası var da benim mi haberim yok?"</p>

  <p>"Hey, metafizik semineri çatı katında. Yukarı çıkan asansöre bin ve kaldırıma varana kadar yürü. Yeterince çok insan doğruluğuna inandığı takdirde her şey doğrudur. Nancy, sende ne var?"</p>

  <p>Nancy O'Hagan tutucu kıyafetler giyen, turşu suratlı, bir zürafanınkini andıran, sıklıkla tel tel ayrılan kirpiklere sahip bir kadın. "Güvenilir köstebeğim başkanın özel uçağındaki barın bir fotoğrafını ele geçirmiş. "<i>Air Force One</i>'da cümbüşler ve cin kokteylleri." Küçük yatırımcı ihtiyar sarhoşun artık ağzına bir damla bile sürmediğini söylüyor, ama Nance Teyzeniz öyle düşünmüyor."</p>

  <p>Grelsch söylenenleri düşünüyor. Arka planda telefonlar çalıyor ve daktilolar takırdıyor. "Tamam, daha yeni bir şey çıkmazsa onu koyarız. Ah, bir de <span style="text-decoration:underline">It never rains</span>... için kollarını kaybeden kuklacı vantrolog çocukla röportaj yap. Nussbaum, sıra sende."</p>

  <p>Jerry Nussbaum sakalından çikolatalı dondurma damlacıklarını siliyor, arkasına yaslanıyor ve bir kâğıt tepesinin yıkılmasına neden oluyor. "Polisler Aziz Christopher davasında kendi kuyruklarını kovalıyor, 'Aziz Christopher'ın Bir Sonraki Kurbanı <i>Siz</i> misiniz?' adlı bir makaleye ne dersiniz? Bugüne kadarki kurbanların profilleri ve son dakikalarında yaşadıkları şeyler. Nereye gidiyorlardı, kimine buluşacaklardı, akıllarından hangi düşünceler geçiyordu."</p>

  <p>"Aziz Chris'in mermisiyle başlarından vurulduklarında." Roland Jakes gülüyor.</p>

  <p>"Evet, Jakes, parlak Hawaii renklerinin onu cezbettiğini umalım. Sonra da polislerin geçen hafta göz altına aldıkları zenci tramvay sürücüsüyle görüşeceğim. Emniyet müdürlüğüne haksız tutuklama nedeniyle Medeni Haklar Kanunu altında dava açıyor. Kapak hikâyesi olabilir. Luisa?"</p>

  <p>"Bir atom mühendisiyle tanıştım." Luisa odayı buz gibi soğutan ilgisiz tavırları fark etmemiş gibi yapıyor. "Seabord Anonim Şirketi'nde müfettişlik yapıyor." Nancy O'Hagan tırnaklarını törpülüyor ve bu Luisa'nın şüphelerini gerçekler olarak sunmasına neden oluyor. "Swannekke Adası'ndaki yeni HYDRA nükleer reaktörünün yetkililerin iddia ettiği kadar güvenli olmadığına inanıyor. Aslına bakarsanız hiç güvenli değilmiş. Açılış töreni bu öğleden sonra yapılacak, oraya gidip yazacak bir şeyler çıkar mı diye bakmak istiyorum."</p>

  <p>"Vay be, teknik bir açılış töreni" diyor Nussbaum. "O gümbürdeme sesi de ne, millet? Bu tarafa yuvarlanan bir Pulitzer Ödülü mü?"</p>

  <p>"Of, kıçımı ye, Nussbaum."</p>

  <p>Jerry Nussbaum içini çekiyor. "En ateşli rüyalarımda..."</p>

  <p>Luisa misilleme yapmakla —<i>Tabii, karşılık ver de solucan seni ne kadar rahatsız ettiğini anlasın</i>— adamı yok saymak —<i>Tabii, karşılık verme de solucanın dedikleri yanına kalsın</i>— arasında kalıyor.</p>

  <p>Dom Grelsch bu ikilemi sona erdiriyor. "Pazarlama bölümünün araştırmaları" —elindeki kalemi döndürüyor— "kullandığınız her bilimsel terimin iki bin okuyucunun dergiyi bir kenara koymasına ve <i>I Love Lucy</i>'nin eski bölümlerinden birini açmasına sebep olduğunu kanıtlıyor."</p>

  <p>"Tamam" diyor Luisa. "Peki 'Seaboard'un Atom Bombası Buenas Yerbas'ı Öbür Dünya'ya mı Yollayacak?'a ne dersiniz?" "Muhteşem, ama kanıtlaman gerekecek."</p>

  <p>"Jake'in kanıtlanabilir hikâyesi gibi mi?"</p>

  <p>"Hey!" Grelsch'in kalemi dönmeyi kesiyor. "Hayali balıklar tarafından yenen hayali kişiler mahkemede elindeki her bir doları alamaz ya da bankana gidip fişi çeksinler diye baskı yapamaz. Seabord Power Ltd gibi Atlantik'ten Pasifik'e dek çalışan bir işletmenin bunları yapabilecek avukatları var ve Tanrı korusun, yanlış bir adım atacak olursan, bunları yaparlar."</p>

  <h2 id="sigil_toc_id_26">9</h2>

  <p>Luisa'nın pas rengi VW Beetle'ı* Yerbas Burnu'nu, ıssız halici hâkimiyeti altına alan elektrik santralının bulunduğu Swannekke Adası'na bağlayan bir buçuk kilometre uzunluğundaki köprüye giden düz yolda ilerliyor. Köprü gişesi bugün pek de sakin değil. Yolun son kısmı "Swannekke C, ancak cesedimizi çiğnerseniz!" diye slogan atan göstericilerle dolu. Polislerden oluşan bir duvar göstericileri dokuz-on arabalık bir sıranın ardında tutuyor. Luisa beklerken pankartları okuyor. Bir tanesi "ŞU AN KANSER ADASINA GİRMEKTESİNİZ" diye uyarıda bulunurken diğeri "HAYIR EFENDİM! GİTMEYECEĞİZ!" bir başkası ise gizemli bir biçimde "NEREDE, MARGO ROKER NEREDE?" diyor.</p>

  <p class="dipnot">* Volkswagen otomobillerinin Türkiye'de Kaplumbağa, Tosbağa ve Vosvos adlarıyla meşhur olan klasikleşmiş modeli (ed.n.)</p>

  <p>Bir güvenlik görevlisi pencereyi tıklatıyor; Luisa pencereyi indiriyor ve görevlinin güneş gözlüğünün camlarında kendi yüzünü görüyor. "Luisa Rey, <i>Spyglass</i> dergisi."</p>

  <p>"Basın kartınız, hanımefendi."</p>

  <p>Luisa kartı çantasından çıkarıyor. "Sorun çıkması bekleniyor mu?"</p>

  <p>"Hayır." Polis elindeki klipsli karta bir göz atıyor ve onu Luisa'ya geri veriyor. "Karavan parkında yaşayan her zamanki doğa manyakları. Kolej çocukları nerede daha iyi sörf yapılıyorsa orada tatil yapıyorlar."</p>

  <p>Luisa köprüyü geçerken Swannekke santralının daha eski, daha gri soğutma kulelerinin ardından Swannekke B ortaya çıkıyor. Luisa'nın aklına bir kez daha Rufus Sixsmith geliyor. <i>Neden bana onunla temas kurabileceğim bir numara vermedi? Bilim adamları telefobik olamaz. Neden apartmanındaki güvenlik bürosu onun adını bile bilmiyordu? Bilim adamları takma isim kullanamaz.</i></p>

  <p>Yirmi dakika sonra Luisa kuytu bir koya bakan iki yüz lüks evden oluşan bir koloniye varıyor. Elektrik santralının altındaki, yarı ormanlık yamacı, bir otelle bir golf sahası paylaşıyor. Beetle'ını ARGE park yerine bırakıyor ve elektrik santralının, tepenin yamacının gözlerden yarı sakladığı soyut binalarına bakıyor. Düzenli bir sıra oluşturan palmiye ağaçları Pasifik rüzgârıyla hışırdıyor.</p>

  <p>"Merhaba!" Çin asıllı bir Amerikalı kadın yanına geliyor. "Kaybolmuş gibisiniz. Açılış töreni için mi geldiniz?" Koyu kırmızı, şık tayyörü, kusursuz makyajı ve soğukkanlı tavırları Luisa'nın mor süet ceketi içinde kendisini pejmürde hissetmesine sebep oluyor. "Fay Li" —kadın elini uzatıyor— "Seaboard Halka İlişkiler."</p>

  <p>"Luisa Rey, <i>Spyglass</i> dergisi."</p>

  <p>Fay Li'nin güçlü bir el sıkışı var. "<i>Spyglass</i> mı? Ben derginizin..."</p>

  <p>"... İçerik kapsamında enerji politikası da olduğunu bilmiyor muydunuz?"</p>

  <p>Fay Li gülümsüyor. "Beni yanlış anlamayın, gayet cesur bir dergi."</p>

  <p>Luisa, Dom Grelsch'in onu hiç yanıltmayan tanrısına baş vuruyor. "Pazar araştırmaları insanların daha ciddi konular hakkında okumak istediğini gösteriyor. Ben <i>Spyglass</i>'ın entelektüel yüzü olarak işe alındım."</p>

  <p>"Geldiğinize çok sevindim, Luisa, derginin hangi yüzü olursanız olun. Sizi Resepsiyon'da kayıt edeyim. Güvenlik çanta araması ve benzeri şeylerde ısrarcı, ama konuklarımıza sabotajcı muamelesi yapmanın yararı yok. Ben de bu yüzden işe alındım."</p>

  <h2 id="sigil_toc_id_27">10</h2>

  <p>Joe Napier bir amfinin, ona bitişik koridorların ve Kamu Merkezi arazisinin görüntülerini sergileyen bir kapalı devre televizyon ekranı kümesini izliyor. Ayağa kalkıyor, özel minderini kabartıyor ve üstüne oturuyor. <i>Eski yaralarım son zamanlarda daha mı çok acıyor, yoksa bana mı öyle geliyor?</i> Gözleri ekrandan ekrana, ekrandan ekrana atlıyor. Ekranlardan biri ses kontrolü yapan bir teknisyeni, bir diğeri açılar ve ışık konusunda tartışan bir TV ekibini; yanında bir ziyaretçiyle araba parkını aşan Fay Li'yi; yüzlerce kadehe şarap dolduran garson kızları; üstünde SWANNEKKE B - BİR AMERİKAN MUCİZESİ yazan bir pankartın altındaki bir sıra sandalyeyi gösteriyor.</p>

  <p><i>Asıl mucize,</i> diye düşünüyor Joseph Napier, <i>on iki bilim adamından on bir tanesine dokuz ay süren bir soruşturmayı unutturmaktı.</i> Ekranlardan biri işte o bilim adamlarını sahnede oradan oraya gider, insanlarla dostça sohbet ederken gösteriyor. <i>Grimaldi'nin dediği gibi, her vicdanın bir yerlerde bir kapatma düğmesi vardır.</i> Napier'in düşünceleri toplu amneziyi gerçekleştiren görüşmelerden hatırlamaya değer repliklerin arasında dolaşıyor. "<i>Aramızda kalsın, Dr. Franklin, Pentagon'un avukatları yeni, gıcır gıcır Güvenlik Kanunu'nu denemek için yanıp tutuşuyorlar. Muhbir, ülkedeki hiçbir maaşlı konuma başvuramayacak biçimde kara listeye alınacak.</i>"</p>

  <p>Bir hademe sahnedeki sandalye sırasına bir sandalye daha ekliyor.</p>

  <p><i>"Seçenek çok basit, Dr. Moses. Sovyet teknolojisinin bizimkinin önüne geçmesini istiyorsanız bu raporu Endişeli Bilim Adamları Derneği'ne sızdırın, madalyanızı almak için Moskova'ya uçun, ama CIA size şunu söylememi istedi: gidiş-dönüş bileti almanıza gerek kalmayacakmış."</i></p>

  <p>Mevki sahibi insanlardan, bilim adamlarından, danışmanlar grubu üyelerinden ve kamuoyu yaratanlardan oluşan dinleyiciler yerlerini alıyor. Ekranlardan biri Seaboard Ltd'nin yardımcı CEO'su William Wiley'nin sahnedeki sandalyelere oturma şerefi bahşedilen o çok önemli şahsiyetlerle şakalaşışını gösteriyor.</p>

  <p><i>"Profesör Keane, Savunma Bakanlığı merak içinde. Neden şüphelerinizi şimdi dile getiriyorsunuz? Prototip üzerinde yaptığınız çalışmanın üstünkörü olduğunu mu söylüyorsunuz?"</i></p>

  <p>Bir slayt göstericisi Swannekke B'nin havadan çekilmiş bir balık-gözü fotoğrafını yansıtıyor.</p>

  <p><i>On iki adamdan on biri. Yalnızca Rufus Sixsmith kaçabildi.</i></p>

  <p>Napier elindeki telsize konuşuyor. "Fay? Gösteri on dakika sonra başlayacak."</p>

  <p>Parazit. "Anlaşıldı, Joe. Bir ziyaretçiye amfiye kadar eşlik ediyorum."</p>

  <p>"İşin bittiğinde Güvenlik'e haber ver, lütfen."</p>

  <p>Parazit. "Anlaşıldı. Tamam."</p>

  <p>Napier elindeki seti tartıyor. <i>Ya Joe Napier? Onun vicdanının bir kapatma düğmesi var mı? Acı, sade kahvesini yudumluyor. Hey, dostum, rahat bırak beni. Emir kuluyum ben. Emekli olmama on sekiz ay kaldı, sonra lanet olası bir balıkçıla dönüşene kadar tatlı, gürül gürül nehirlerde balık tutacağım.</i></p>

  <p>Rahmetli karısı Milly kontrol masasının üzerinde duran fotoğrafından kocasını izliyor.</p>

  <h2 id="sigil_toc_id_28">11</h2>

  <p>"Yüce ulusumuz kendisini zayıf düşüren bir bağımlılıktan mustarip." Seaboard'ın CEO'su ve Newsweek'e göre Yılın Adamı Alberto Grimaldi, dramatik duraksamaların kralı. "Adı Petrol." Sahne ışıklarında pırıl pırıl parlıyor. "Jeologlar, dinozorlar devrine ait okyanus atıklarının yalnızca yetmiş dört milyar galonunun hâlâ Basra Körfezi'nde olduğunu söylüyor. Belki bu asrı çıkarmaya yeter... Büyük ihtimalle yetmeyecek. ABD'nin yüz yüze olduğu en elzem soru, hanımefendiler ve beyefendiler, 'Sonra ne olacak?'tır."</p>

  <p>Alberto Grimaldi gözleriyle dinleyicilerini tarıyor. <i>Avucumdalar</i>. "Kimileri başlarını kuma gömüyor. Kimileri türbinlerden, rezervuarlardan ve" —çarpık bir gülümseme— "domuz gazından medet umuyor." Onaylama dolu bir kıkırdama. "Biz Seaboard'da gerçeklerle uğraşıyoruz." Ses yükseliyor. "Bugün size petrolün çaresinin <i>hemen</i> burada, <i>hemen şimdi</i>, Swannekke Adası'nda olduğunu söylemek için buradayım!"</p>

  <p>Alkışlar durulurken gülümsüyor. "Bugünden itibaren ev için, bol ve <i>güvenli</i> atom enerjisi rüştünü ispat ediyor! Dostlarım, <i>tarihteki</i> en büyük mühendislik buluşlarından birini sunmaktan çok ama çok gurur duyuyorum: HYDRA-Sıfır reaktörü!" Ekrandaki slayt değişerek bir kesit alan çizimini ortaya koyuyor ve dinleyicilerin ayrıcalıklı bölümü çılgınca alkışlıyor; bu amfinin büyük bir kısmının da onları takip etmesine neden oluyor.</p>

  <p>"Ama beni yeterince dinlediniz, alt tarafı CEO'yum ben." Şefkatli kahkahalar. "Seaboard ailesi görüntü galerimizin açılışını yapmak ve Swannekke B'yi ulusal şebekeye bağlayacak düğmeyi çevirmek için burada olan çok özel bir ziyaretçiye hoş geldin demekten gurur duyuyor. Capitol Hill'de başkanın 'Enerji Gurusu' olarak tanınan" —otuz iki diş bir gülümseme— "ama aslında tanıtılmaya hiç ihtiyacı olmayan bir adama hoş geldin demek bana büyük bir zevk veriyor. Federal Enerji Komisyonu Başkanı, Lloyd Hooks!"</p>

  <p>Üstü başı kusursuz bir adam sahneye çıkıyor ve herkes onu alkışlıyor. Lloyd Hooks ve Alberto Grimaldi kardeşçe bir sevgi ve güven ibaresi olarak birbirlerinin kollarını tutuyorlar. İki adam da dinleyiciler için sırıtırken "Metin yazarların gitgide ustalaşıyor" diye mırıldanıyor Lloyd Hooks, "ama hâlâ iki Ayaklı Açgözlülük Abidesi'sin." Alberto Grimaldi Lloyd Hooks'un sırtına vuruyor ve benzer bir tonla, "Bu şirketin yönetim kuruluna ancak cesedimi çiğneyip de üye olursun, seni rüşvetçi orospu çocuğu!" diye karşılık veriyor.</p>

  <p>Lloyd dinleyicilere en parlak tebessümüyle gülümsüyor. "Demek hâlâ yaratıcı çözümler bulabiliyorsun, Alberto."</p>

  <p>Bir flaş bombardımanı patlak veriyor.</p>

  <p>Mor ceketli genç bir kadın arka taraftaki bir çıkış kapısından sıvışıyor.</p>

  <h2 id="sigil_toc_id_29">12</h2>

  <p>"Bayanlar tuvaleti nerede acaba?"</p>

  <p>Telsiziyle konuşan bir güvenlik görevlisi eliyle bir koridorun ilerisini gösteriyor. Luisa Rey arkasına bakıyor. Görevlinin arkası dönük; Luisa bir köşeyi dönüyor ve vınlayan klimalarla soğutulan ve seslerden arınan birçok koridorun oluşturduğu bir şebekeye giriyor. Kasketlerinin altından göğüslerine bakan ama bir şey söylemeyen acele içindeki, tulumlu bir çift teknisyenin yanından geçiyor. Kapıların üstünde gizemli işaretler var. W212 YARI-ÇIKIŞLAR, Y009 ALTGEÇİŞLER [AC], V770 TEHLİKESİZ [MUAF], Periyodik aralıklarla karşısına çıkan, daha yüksek güvenlikli kapılarda şifreli giriş sistemleri var. Bir merdiven boşluğunda bulduğu kat planını inceliyor ama Sixsmith'ten hiçbir iz bulamuyor.</p>

  <p>"Kayıp mı oldunuz, hanımefendi?"</p>

  <p>Luisa soğukkanlılığından ödün vermemek için elinden geleni yapıyor. Gümüşi saçlı, zenci bir hademe ona bakıyor. "Evet, Dr. Sixsmith'in odasını arıyorum."</p>

  <p>"Hı-hı. İngiliz adam. Üçüncü kat, C105."</p>

  <p>"Teşekkür ederim."</p>

  <p>"Bir iki haftadır ortalıkta yok."</p>

  <p>"Öyle mi? Nedenini söyleyebilir misiniz?"</p>

  <p>"Hı-hı. Vegas'a tatile gitti."</p>

  <p>"Dr. Sixsmith mi? Vegas'a mı?"</p>

  <p>"Hı-hı. Bana öyle dediler."</p>

  <p><br /></p>

  <p>C105 numaralı odanın kapısı aralık. "Dr. Sixsmith"i kapıdaki isim levhasından silmeye yönelik yakın zamanda gerçekleştirilmiş bir teşebbüs başarısızlığa uğramış. Luisa Rey kapının aralığından masada oturmuş bir öbek not defterini inceleyen genç bir adamı izliyor. Odadaki eşyalar birkaç kolinin içinde. Luisa babasının, <i>İçeriden biri gibi davranmak, içeriden biri olmak için yeterli olabilir</i> dediğini hatırlıyor.</p>

  <p>"Eh" diyor Luisa içeri dalıp. "<i>Sen</i> Dr. Sixsmith değilsin, öyle değil mi?"</p>

  <p>Adam suçlu bir tavırla elindeki not defterini bırakıyor ve Luisa birkaç saniye kazandığını biliyor. "Aman Tanrım" —adam da ona bakıyor— "siz Megan olmalısınız."</p>

  <p><i>Neden karşı çıkayım?</i> "Peki ya siz kimsiniz?"</p>

  <p>"Isaac Sachs. Mühendis." Ayağa kalkıyor ve vaktinden önce teşebbüs ettiği el sıkışma eylemini yarıda kesiyor. "Raporunu yazarken amcanızla birlikte çalışmıştım." Merdiven boşluğunda enerjik ayak sesleri yankılanıyor. Isaac Sachs kapıyı kapatıyor. Sesi alçak ve cüretkâr. "Rufus nerede saklanıyor, Megan? Onun için o kadar endişeleniyorum ki. Siz ondan haber aldınız mı?"</p>

  <p>"Bana neler olduğunu anlatacağınızı umuyordum."</p>

  <p>Fay Li umursamaz güvenlik görevlisiyle birlikte içeri giriyor. "Luisa. Hâlâ bayanlar tuvaletini mi arıyorsun?"</p>

  <p><i>Salak ayağına yat.</i> "Hayır. Bayanlar tuvaletiyle işim bitti —tertemizdi— ama Dr. Sixsmith'le olan randevuma gecikmiştim. Ama taşınmış galiba."</p>

  <p>Isaac Sachs bir "ha?" sesi çıkarıyor. "Siz Sixsmith'in yeğeni değil misiniz?"</p>

  <p>"Kusura bakmayın, ama <i>ben</i> yeğeni olduğumu söylemedim hiç." Luisa Fay Li'ye daha önceden hazırladığı gri yalanı söylüyor. "Dr. Sixsmith'le geçen yıl baharda Nantucket'ta tanışmıştım. İkimizin de Buenas Yerbas'ta görevde olduğunu keşfedince bana kartını vermişti. Üç hafta önce kartı buldum, onu aradım ve bugün <i>Spyglass</i> için bilimsel bir makaleyle ilgili konuşmak için buluşmak üzere sözleştik." Saatine bakıyor. "On dakika önce. Açılış konuşmaları beklediğimden uzun sürdü, ben de sessizce çıktım. Umarım sorun çıkmasına sebep olmamışımdır?"</p>

  <p>Fay Li ikna olmuş gibi davranıyor. "İzinsiz kişilerin bizimki gibi hassas bir araştırma enstitüsünde elini kolunu sallayarak dolaşmasına müsaade edemeyiz."</p>

  <p>Luisa pişman rolü yapıyor. "Kayıt olmak ve çantamı kontrol ettirmek bir güvenlik prosedürü sanıyordum, ama fazla safça bir düşünceymiş bu demek. Dr. Sixsmith bana kefil olacaktır, ama. Ona soruverin."</p>

  <p>Sachs ve güvenlik görevlisi hiç tereddüt etmeyen Fay Li'ye bakıyor. "Bu mümkün değil. Kanada projelerimizden birinde Dr. Sixsmith'in uzmanlığına ihtiyaç duyduk. Herhalde sekreteri randevularını iptal ettiğinde sizinle temasa geçebileceği bir numara bulamadı."</p>

  <p>Luisa kutulara bakıyor. "Uzun bir süre uzaklarda olacak gibi görünüyor."</p>

  <p>"Evet, biz de ona kaynaklarını gönderiyoruz. Swannekke'deki danışmanlık süresi sona ermek üzere. Dr. Sachs büyük bir cesaretle yarım kalmış olan işleri bitirdi."</p>

  <p>"Büyük bir bilim adamıyla yapacağım ilk röportaj suya düştü desenize."</p>

  <p>Fay Li kapıyı açık tutuyor. "Belki size röportaj verecek başka bir bilim adamı buluruz."</p>

  <h2 id="sigil_toc_id_30">13</h2>

  <p>"Santral?" Rufus Sixsmith Buenas Yerbas'ın dışında bir banliyöde bulunan, adı belirsiz moteldeki telefon ahizesini omzuyla kulağı arasına sıkıştırıyor. "Hawaii'de bir numarayı ararken sorun yaşıyorum. Evet, aramaya çalışıyorum." Megan'ın telefon numarasını söylüyor. "Evet, telefonun başında olacağım."</p>

  <p>Sarı ve yeşil rengin olmadığı bir TV'de, Swannekke Adası'ndaki yeni HYDRA reaktörünün açılışında, Lloyd Hooks Alberto Grimaldi'nin sırtına vuruyor. Amfiyi galibiyet kazanmış sporcular gibi selamlıyorlar ve tavandan gümüş rengi konfetiler yağıyor, "ihtilaflara hiç de yabancı olmayan Seaboard CEO'su Alberto Grimaldi" diyor bir muhabir, "bugün Swannekke C'nin açılışını duyurdu. Bu ikinci HYDRA-Sıfır reaktörüne elli milyon federal dolar yatırılacak ve binlerce istihdam fırsatı doğacak. Bu yaz Three Mile Adası'nda görülen kitle tutuklamasının Altın Eyalet'te tekrarlanacağı yönündeki korkular yersiz çıktı."</p>

  <p>Yılgın ve ihtiyatlı Rufus Sixsmith TV'yle konuşuyor: "Hidrojen birikimi kontrol odasının çatısını uçurunca ne olacak? Şiddetli rüzgârlar Kaliforniya'nın üzerine radyasyon yağdırınca?" Televizyonu kapatıyor ve burnunun köprüsünü sıkıyor. <i>Kanıtladım. Kanıtladım. Beni satın alamayınca gözümü korkutmaya çalıştınız. Tanrı beni bağışlasın, ben de size müsaade ettim, ama artık etmeyeceğim. Vicdanımı susturmayacağım artık.</i></p>

  <p>Telefon çalıyor. Sixsmith ahizeyi yerinden koparırcasına kapıyor. "Megan?"</p>

  <p>Haşin bir erkek sesi. "Geliyorlar?"</p>

  <p>"Kimsiniz?"</p>

  <p>"Son aramanı takip edip 1046 Olympia Bulvarı'nda, Talbot Moteli'nde olduğunu öğrendiler. <i>Hemen</i> havaalanına git, bir sonraki uçağa binip İngiltere'ye dön ve çok lazımsa foyalarını oradan meydana çıkar. Ama git."</p>

  <p>"Size neden inana..."</p>

  <p>"Mantığını kullan. Yalan söylüyorsam gene de İngiltere'de ve güvende olursun — raporunla birlikte. Yalan söylemiyorsam ölürsün."</p>

  <p>"Bilmek istiyorum..."</p>

  <p>"Kaçmak için en fazla yirmi dakikan var. <i>Kaç!</i>"</p>

  <p>Kulağa vızıldayan bir sonsuzluk gibi gelen çevir sesi duyuluyor.</p>

  <h2 id="sigil_toc_id_31">14</h2>

  <p>Jerry Nussbaum ofis koltuğunu döndürüyor, koltuğa tersten oturuyor, büktüğü kollarını arkalığa dayıyor ve çenesini kollarının üstüne koyuyor. "Zenci cinsinden altı tane rastalı ucubeyle birlikteyim ve ağzımda bademciklerimi gıdıklayan bir tabanca namlusu var; sahneyi zihninizde resmedin. Gecenin bir yarısı Harlem'den bahsetmiyorum burada, söylediklerim sıçtığımın Norman Mailer'ıyla yediğim sekiz kiloluk biftekten sonra, güpegündüz, sıçtığımın Greenwich Village'ında oluyor. İşte oradayız, zenci ağabeylerden biri siyah-beyaz pençeleriyle üstümü arıyor ve beni cüzdanımdan kurtarıyor. 'Bu ney? Timsah derisi mi?'" Nussbaum Richard Pryor aksanıyla konuşuyor. "'Hiç klasın yok, <i>Beyaz!</i>' Klas mı? O serseriler son sentime kadar almak için —şaka etmiyorum— ceplerimi tersine çevirdiler. Ama son gülen Nussbaum oldu, hem de nasıl. Times Square'e dönerken takside artık klasik olan "Yeni Kabileler' adlı başyazımı yazdım —sahte mütevazılığa gerek yok— ve haftanın sonuna kadar <i>otuz</i> tane gazete ve dergiye sattım! Beni soyan zenciler sayesinde adım artık ülkedeki her evde biliniyor. Ee, Luey-Luey, beni yemeğe götür de sana Kaderin Altın Dişi'ni nasıl sökeceğini öğreteyim, ne dersin?"</p>

  <p>Luisa'nın daktilosu tekliyor. "Soyguncular son sentine kadar aldılarsa —şaka yapmıyorsun— Greenwich Village'dan Times Square'e nasıl taksiyle gittin? Taksi parası için kendini mi sattın?"</p>

  <p>"Sen" —Nussbaum duruşunu değiştiriyor— "asıl önemli noktayı kaçırma dehasına sahipsin."</p>

  <p>Roland Jakes bir fotoğrafa mum damlatıyor. "Haftanın tanımı. Muhafazakâr nedir?"</p>

  <p>Bu espri 1975'in yazında eskimişti. "Soyulmuş bir liberal." Onuru yara alan Jakes üzerinde oynama yaptığı fotoğrafa geri dönüyor.</p>

  <p>Luisa ofisin diğer ucuna, Dom Grelsch'in kapısına gidiyor. Patronu alçak, hiddet dolu bir sesle telefonda konuşuyor. Luisa dışarıda bekliyor ama konuşulanlara kulak misafiri oluyor. "Hayır-hayır, hayır, Bay Frum, siyah-beyaz, söyleyin —hey, <i>ben</i> konuşuyorum— bana lösemiden daha siyah-beyaz bir 'rahatsızlık' söylesenize? Ne düşünüyorum, biliyor musunuz? Bence karım size göre saat üçteki golf oyununuzla aranıza giren bir evrak işinden ibaret, öyle değil mi? O zaman kanıtlayın bunu. Sizin karınız var mı, Bay Frum? Var mı? Var. <i>Kendi</i> karınızın bir hastane koğuşunda yattığını, saçlarının döküldüğünü hayal edebilir misiniz? Ne? <i>Ne</i> dediniz? 'Duygusallaşmanın yararı yok' mu? Söyleyebileceğiniz tek şey bu mu, Bay Frum? Evet, dostum, emin ol hukuki tavsiye alacağım!" Grelsch telefonu çarparak kapatıyor, her darbede "Frum!" diye soluyarak kum torbasını yumrukluyor, sandalyesine çöküyor, bir sigara yakıyor ve kapısında tereddüt içinde bekleyen Luisa'yı görüyor. "Hayat. On üzerinden on kuvvetinde bir bok fırtınası. Konuşmamı duydun mu?"</p>

  <p>"Hepsini olmasa da özünü anladım. Sonra tekrar gelebilirim."</p>

  <p>"Hayır. Gel içeri, otur. Genç, sağlıklı ve güçlü müsün, Luisa?"</p>

  <p>"Evet." Luisa kutuların üstüne oturuyor. "Neden?"</p>

  <p>"Çünkü dürüst olmak gerekirse şu Seaboard'daki ispatlanmamış örtbas olayıyla ilgili makalen konusunda söyleyeceklerim seni yaşlı, hasta ve bitap düşürecek."</p>

  <h2 id="sigil_toc_id_32">15</h2>

  <p>Dr. Rufus Sixsmith, Buenas Yerbas Uluslararası Havaalanında, 909 numaralı kilitli çekmeceye vanilya rengi bir klasör koyuyor, kalabalık terminal salonuna göz gezdiriyor, deliğe bozuk paralar atıyor, anahtarı çeviriyor ve üstünde Luisa Rey, <i>Spyglass</i>, 3. Cadde, Klugh Binası, 12F, BY yazan takviyeli, haki bir zarfa koyuyor. Posta gişesine yaklaşırken Sixsmith'in nabzı hızlanıyor. <i>Ya ona ulaşamadan beni yakalarlarsa?</i> Nabzı tavana vuruyor. İşadamları, bavul taşıma arabalarını iten aileler, etrafta dolanıp duran yaşlı turistler; hepsi ilerlemesini engellemeye niyetli görünüyor. Posta kutusu gittikçe yaklaşıyor. Şimdi birkaç adım ötede, şimdi birkaç santimetre.</p>

  <p>Delik haki zarfı yutuyor; gitti bile. <i>Yolu açık olsun.</i></p>

  <p>Sixsmith bu kez bir uçak bileti almak için sıraya giriyor. Rötar yapan uçakların anonsları onu tekrarlanıp duran bir dua gibi sakinleştiriyor. Bu geç saatte onu almaya gelen Seaboard ajanlarından işaret var mı diye gergin bir tavırla etrafı süzüp duruyor. Nihayet, gişe memurlarından biri eliyle onu çağırıyor.</p>

  <p>"Londra'ya gitmem gerek. Aslına bakarsanız, İngiltere'de herhangi bir şehre olabilir. Hangi havayolu, hangi koltuk olduğu fark etmez. Nakit ödeyeceğim."</p>

  <p>"Hiç şansınız yok, efendim." Gişe görevlisinin yorgunluğu makyajının ardından belli oluyor.</p>

  <p>"Bulabildiğim en erken bilet" —yazıcıdan çıkardığı kâğıda danışıyor— "yarın öğleden sonra 15:15'te Londra, Heathrow Havaalanı'na giden Laker Skytrains uçağında, JFK'den aktarmalı."</p>

  <p>"Daha erken gitmem lazım, çok önemli."</p>

  <p>"Eminim öyledir, efendim, ama hava trafik kontrolü çalışanları grev yapıyor ve yolda kalan yüzlerce yolcu var."</p>

  <p>Sixsmith kendine Seaboard'ın bile onu engellemek için havacılık grevleri düzenleyecek gücü olmadığını söylüyor. "O zaman yarın olsun. Tek gidiş, birinci mevki olsun lütfen, sigara içilmeyen bölümden. Havaalanında gece konaklama imkânı var mı?"</p>

  <p>"Evet, efendim, üçüncü katta. Bon Voyage Hotel. Orada rahat edersiniz. Biletinizi basmak için pasaportunuzu görebilir miyim lütfen?"</p>

  <h2 id="sigil_toc_id_33">16</h2>

  <p>Vitrayı andıran günbatımı Luisa'nın dairesindeki kadifemsi Hemingway'i aydınlatıyor. Luisa, <i>Güneşi Depolamak: Barış Zamanında Atom Enerjisinin Yirmi Yılı</i> adlı kitabı okumaya dalmış, elindeki kalemi dişliyor. Javier onun masasında oturmuş, uzun bölme işlemlerinden oluşan bir dizi problemi çözmeye çabalıyor. Carole King'in <i>Tapestry</i> plağı sesi kısılmış olarak çalıyor. Evlerine dönen insanların otomobillerinin pencereden giren hayal meyal kükremeleri duyuluyor. Telefon çalıyor, ama Luisa cevap vermiyor, bırakıyor çalsın. Javier devreye giren telesekreteri inceliyor. "Merhaba, Luisa Rey şu an telefona gelemiyor, ama adınızı ve numaranızı bırakırsanız size dönerim."</p>

  <p>"Bu zımbırtılardan <i>nefret</i> ediyorum" diye şikâyet ediyor arayan kişi. "Kurabiyem, ben annen. Demin Beatty Griffin'le konuştum, bana <i>geçen ay</i> Hal'den ayrıldığını söyledi? Afalladım resmen! Babanın cenazesinde hiçbir şey söylemedin, Alphonse'unkinde de. Her şeyi içine atman beni çok endişelendiriyor. Dougie'yle ben Amerikan Kanser Derneği için bir hayır balosu veriyoruz; bir hafta sonu için o minicik yuvandan başını çıkarıp bizimle kalmaya gelsen o kadar seviniriz ki, Kurabiyem. Henderson üçüzleri de orada olacak; yani kardiyolog Damien, jinekolog Lance ve... Doug? Doug! Jesse Henderson ne iş yapıyordu? Lobotomist miydi? <i>Aman ne komik</i>. Neyse, kızım, Beatty kaderin bir cilvesi sonucu üç kardeşin de başlarının bağlı olmadığını söylüyor. Tesadüfe bak, Kurabiyem! Bu mesajı alır almaz <i>ara</i> beni. Seni seviyorum." Uzun bir öpücük sesiyle bitiriyor. "Muuuuucccuuk!"</p>

  <p>"<i>Tatlı Cadı</i>'daki anne gibi geliyor kulağa." Javier bir süre sessizliğini koruyor. "Afallamak ne demek?"</p>

  <p>Luisa başını kaldırıyor. "Konuşamayacak kadar şaşırmak."</p>

  <p>"Kulağa pek afallamış gibi gelmiyordu sesi, değil mi?"</p>

  <p>Luisa işine dalmış halde.</p>

  <p>"'Kurabiyem?'"</p>

  <p>Luisa ayağındaki terliği çocuğa fırlatıyor.</p>

  <h2 id="sigil_toc_id_34">17</h2>

  <p>Dr. Rufus Sixsmith, Bon Voyage'daki odasında, arkadaşı Robert Frobisher'ın ona nerdeyse yarım asır önce yazdığı bir deste mektubu okuyor. Sixsmith bu mektuplarda yazılı olan satırları ezbere biliyor, ama mektupların dokusu, hışırtısı ve arkadaşının solmuş elyazısı sinirlerini yatıştırıyor. Bu mektuplar yanan bir binadan kurtarabildiği yegâne şeyler. Saat tam yedide yıkanıyor, gömleğini değiştiriyor ve dokuz adet okunmuş mektubu Gideon Kitabı Mukaddesi'nin arasına koyuyor — onu da yatağının yanındaki etajerin çekmecesine kaldırıyor. Sixsmith okunmamış mektupları restoranda açmak üzere ceketinin cebine koyuyor.</p>

  <p>Yemekte incecik bir biftek, kızarmış patlıcan şeritleri ve pek iyi yıkanmamış salata var. Sixsmith'in iştahını açacağına iyice kapatıyor. Yemeğin yarısını tabağında bırakıyor ve Frobisher'ın son mektuplarını okurken maden sodasını yudumluyor. Robert'ın sözlerinden, kendisinin dengesiz arkadaşını, ilk aşkını ve <i>dürüst olmak gerekirse son aşkımı</i> bulmak için Brugge'u altüst edişine tanık oluyor.</p>

  <p>Sixsmith otel asansöründe Luisa Rey'in omuzlarına yüklediği sorumluluğu düşünüyor, en doğrusunu yapıp yapmadığını merak ediyor. Kapıyı açarken odasındaki perdeler dalgalanıyor. "Kim var orada?" diye sesleniyor.</p>

  <p><i>Kimse yok. Kimse nerede olduğunu bilmiyor.</i> Hayal gücü haftalardır ona oyunlar oynuyor. Uykusuzluk. "Bak" diyor kendi kendine, "kırk sekiz saat sonra Cambridge'e, yağmurlu, <i>güvenli</i>, daracık adana dönmüş olacaksın. İmkânların, müttefiklerin, temasa geçeceğin kişiler elinin altında olacak ve Seaboard'a indireceğin darbeyi oradan planlayabileceksin."</p>

  <h2 id="sigil_toc_id_35">18</h2>

  <p>Bill Smoke, Rufus Sixsmith'in otel odasından çıkışını izliyor, beş dakika bekliyor, sonra içeri giriyor. Banyo küvetinin kenarına oturuyor, eldivenli yumruklarını esnetiyor. <i>Hiçbir uyuşturucu, hiçbir dinsel deneyim insanın içine bir adamı cesede dönüştürmekten daha çok işleyemez. Ama kafanın çalışıyor olması lazım. Disiplin ve ustalıktan yoksun bir insan kendisini kısa bir süre içinde elektrikli sandalyeye bağlanmış bulabilir.</i> Suikastçı cebindeki uğurlu Krugerrand'ı okşuyor. Smoke batıl inançların kölesi olmayacak kadar ihtiyatlı, ama sırf bunu kanıtlamak için cebindeki muskayla alay edecek değil. <i>Sevenleri için bir trajedi, diğer insanlar için hiçbir şey, müşterilerim içinse çözülen bir sorun. Ben müşterilerimin arzularının bir enstrümanıyım yalnızca. Bu enstrüman olmasaydım, Sarı Sayfalar'daki bir sonraki tamirci olurdum. Onu kullananı, onu yapanı suçla ama silahı suçlama.</i> Bill Smoke kilitteki sesi duyuyor. <i>Nefes al.</i> Daha önceden aldığı haplar algılarını netleştiriyor, hem de feci şekilde, ve Sixsmith ayaklarını sürüyerek, "Leaving on a Jet Plane"i mırıldanarak yatak odasına girdiğinde, kiralık katil kurbanının kendisininkinden daha yavaş atan nabzını hissedebildiğine yemin edebiliyor. Smoke kapının aralığından avını gözlüyor. Sixsmith kendisini yatağa bırakıveriyor. Suikastçı gerekli hareketleri gözünün önüne getiriyor: <i>Dışarı üç adım at, yan taraftan ateş et, yakından şakağa isabet ettir.</i> Smoke kapıdan dışarı fırlıyor, Sixsmith'in gırtlağından bir hece çıkıyor ve adam kalkmaya çalışıyor, ama sesi susturucuyla kesilen kurşun çoktan bilim adamının kafatasını delip yatağa isabet etmiş bile. Rufus Sixsmith yemekten sonra şekerleme yapmak üzere kıvrılırmışçasına geriye düşüyor. Susuzluk çeken kuştüyü yorgan kanı emiyor.</p>

  <p>Memnuniyet Bill Smoke'un beyninde bir nabız gibi atıyor. <i>Bak, ne yaptım.</i></p>

  <h2 id="sigil_toc_id_36">19</h2>

  <p>Çarşamba sabahı, ondan önceki yüz sabah ve ondan sonra gelecek elli sabah gibi sisli ve kavurucu sıcaklıkta. Luisa Rey, <i>Spyglass</i>'ın binasına yürüyerek iki dakikalık uzaklıkta olan, İkinci Cadde'yle On Altıncı Sokak'ın köşesindeki Snow White Lokantası'nın buharlı serinliğinde sade kahvesini içiyor, bir yandan da Demokratların adayı olmayı planlayan, eski donanma askeri, Atlantalı Baptist nükleer mühendis James Carter'la ilgili bir şeyler okuyor. On Altıncı Sokak'taki trafik sinir bozucu biçimde santim santim ilerleyen araçlardan ve başı önünde yürüyen yayalardan oluşuyor. Kaldırımlar acele içindeki insanlar ve kaykaycılarla bulanıklaşıyor. Aşçı Bart, "Bu sabah kahvaltılık bir şeyler almayacak mısın, Luisa?" diye soruyor.</p>

  <p>"Yalnızca haberleri" diye cevap veriyor lokantanın müdavimi.</p>

  <p>Roland Jakes kapıdan tökezleyerek giriyor ve Luisa'ya yaklaşıyor. "Ee, burası boş mu? Bu sabah ağzıma bir lokma koymadım. Shirl beni terk etti. Yine."</p>

  <p>"Röportaj yazıları toplantısı on beş dakika sonra başlayacak."</p>

  <p>"Bir sürü zamanımız var, desene." Jakes oturuyor ve sarısı az pişmiş omlet sipariş ediyor. "Dokuzuncu sayfa" diyor Luisa'ya. "Sağ alt köşe. Görmen gereken bir şey var."</p>

  <p>Luisa dokuzuncu sayfayı açıyor ve kahvesine uzanıyor. Eli öylece donakalıyor.</p>

  <blockquote>
    <p><b>Bilim adamı, B.Y. uluslararası havaalanı otelinde intihar etti</b></p>

    <p>Önde gelen İngiliz bilim adamlarından Dr. Rufus Sixsmith salı sabahı Buenas Yerbas Uluslararası Havaalanında bulunan Bon Voyage Otel'deki odasında intihar sonucu ölü bulundu. Küresel Atom Enerjisi Komisyonu'nun eski başkanı Dr. Sixsmith, Seaboard Şirketi'nde danışman görevi üstlenmişti ve on aydır itibarlı kuruluşun Swannekke Adası'ndaki tesisinde çalışmaktaydı. Klinik depresyonla ömrü boyunca mücadele ettiği bilinen bilim adamıyla ölümünden önceki hafta içinde kimse iletişime geçemedi. Seaboard'ın basın sözcüsü Bayan Fay Li, "Dr. Sixsmith'in zamansız ölümü uluslararası bilim cemaati için bir trajedidir. Swannekke Adası'ndaki Seaboard Köyü'nde bulunan bizler, yalnızca saygıdeğer bir meslektaşımızı değil, çok değerli bir arkadaşımızı da kaybettiğimizi hissediyoruz. Ailesine ve azımsanmayacak sayıdaki arkadaşlarına bütün kalbimize baş sağlığı diliyoruz. Onu çok özleyeceğiz" dedi. Dr. Sixsmith'in otelin temizlik görevlileri tarafından başında tek bir kurşun yarası ile bulunan naaşı memleketinde gömülmek üzere uçakla İngiltere'ye gönderiliyor. B.Y. emniyet müdürlüğü olayda şüpheli bir duruma rastlanmadığını doğruladı.</p>
  </blockquote>

  <p>"Ee" —Jakes sırıtıyor— "şimdi senin şu asrın ifşası suya mı düştü?"</p>

  <p>Luisa'nın teni karıncalanıyor ve kulak zarları acıyor.</p>

  <p>"Pardon." Jakes bir sigara yakıyor. "Yakın mıydınız?"</p>

  <p>"O böyle bir şey" —Luisa kelimeleri bulamıyor— "yapmış olamaz."</p>

  <p>Jakes nezakete benzer bir davranış sergiliyor. "Yapmış gibi görünüyor, Luisa."</p>

  <p>"Bir misyonun varsa kendini öldürmezsin."</p>

  <p>"Misyonun seni delirttiyse öldürebilirsin."</p>

  <p>"O öldürüldü, Jakes."</p>

  <p>Jakes yüzünde belirmek üzere olan gene-başladık ifadesini bastırıyor. "Kimin tarafından?"</p>

  <p>"Seaboard Şirketi. Elbette."</p>

  <p>"Ah, işverenleri tarafından. Elbette. Sebep ne peki?</p>

  <p>Luisa sükûneti elden bırakmamak ve Jake'in yapmacık inanır tavrını yok saymak için kendisini zorluyor.</p>

  <p>"Swannekke B'de, HYDRA'da geliştirilen reaktör türü üzerine bir rapor yazmıştı. C Tesisi'nin planları Federal Enerji Komisyonu'ndan onay bekliyor. Onaylandığında Seaboard o tasarımı iç ve denizaşırı pazarlara sürmek için izin alabilecek — sırf devlet kontratları bile yıllık on milyonlarca dolar değerinde gelir akışı anlamına gelir. Sixsmith'in rolü kendi ruhsatnamesiyle projeye izin vermekti, ama o senaryoya göre davranmadı ve ölümcül tasarım hataları tespit etti. Bunun üzerine Seaboard raporun üstünü örttü ve varlığını inkâr etti."</p>

  <p>"Peki senin Dr. Sixsmith ne yaptı?"</p>

  <p>"Durumu kamuoyuna açıklamaya hazırlanıyordu." Luisa gazeteye pat pat vuruyor, "işte gerçeğin bedeli bu oldu."</p>

  <p>Jake titrek bir yumurta sarısı kubbesini kızarmış ekmekle deliyor. "Grelsch'in ne diyeceğini biliyorsundur herhalde?"</p>

  <p>"'Elle tutulabilir kanıt,'" diyor Luisa, teşhis koyan bir doktor gibi. "Bak, Jakes, Grelsch'e de ki... ona bir yere gitmem gerektiğini söyle."</p>

  <h2 id="sigil_toc_id_37">20</h2>

  <p>Bon Voyage Otel'in müdürü kötü bir gün geçiriyor. "Hayır, odasını göremezsiniz! Uzman halı temizleyici, olayın bütün izlerini sildi. Parasını kendi cebimizden ödediğimiz uzman! Hem siz de kimsiniz? Bir muhabir mi? Hayalet avcısı mı? Romancı mı?"</p>

  <p>"Ben" —Luisa nereden çıktığını bilmediği ani hıçkırıklarla iki büklüm oluyor— "yeğeni Megan Sixsmith'im."</p>

  <p>Devanası gibi bir kadın ağlayan Luisa'yı dağları andıran göğüslerine bastırıyor. Oradan geçmekte olan insanlar müdüre kötü kötü bakıyor. Müdürün rengi soluyor ve hasar kontrolü yapmaya teşebbüs ediyor. "Lütfen, arka tarafa gelin. Size bir..."</p>

  <p>"Bir bardak su!" diye çıkışıyor devanası, adamın elini bir kenara iterek.</p>

  <p>"Wendy! Su getir! Lütfen, buyurun geçin..."</p>

  <p>"Bir sandalye getir, Tanrı aşkına!" Devanası Luisa'yı gölgeler içindeki ofise götürüyor.</p>

  <p>"Wendy! Sandalye getir! Derhal!"</p>

  <p>Luisa'nın müttefiği ellerine sarılıyor. "Dök içini, tatlım, dök içini, dinliyorum. Ben Esphigmenou, Utah'tan Janice, bu da benim hikâyem. Senin yaşındayken evde yalnızdım, kızımın odasından çıkmış alt kata iniyordum ve aradaki sahanlıkta annem duruyordu. 'Git bebeğe bak, Janice' dedi. Anneme daha bir dakika önce baktığımı, rahat rahat uyuduğunu söyledim. Annemin sesi buz gibi oldu. 'Benimle tartışma, küçükhanım, git bebeğe bak, hem de hemen!' Kulağa çılgınca geliyor, ama ancak o zaman annemin bir önceki Şükran Günü'nde öldüğünü hatırlayabildim. Yine de yukarı koştum ve kızımın, boynuna dolanan panjur ipiyle boğulmakta olduğunu gördüm. Otuz saniye daha geciksem ölecekti. Şimdi anlıyor musun?"</p>

  <p>Luisa gözyaşları arasından gözlerini kırpıştırıyor.</p>

  <p>"Anlıyor musun, tatlım? Onlar diğer tarafa geçiyorlar, ama seni tamamen terk etmiyorlar."</p>

  <p>Terbiyesini takınmış olan müdür elinde bir ayakkabı kutusuyla geri dönüyor. "Korkarım amcanızın odası dolu, ama temizlik görevlisi bu mektupları Gideon Kitabı Mukaddesi'nin içinde bulmuş. Zarfın üstünde adı var. Doğal olarak, mektupları ailenize gönderecektim, ama hazır siz buradayken..." Adam ona zamanla kahverengileşmiş dokuz zarftan oluşan bir deste veriyor; mektupların her biri "Rufus Sixsmith, Esq. c/o Caius Üniversitesi, Cambridge, lngiltere"ye gönderilmiş. Bir tanesi yakın zamanda üzerine konmuş bir poşet çayla lekelenmiş. Hepsi de fena halde kırışmış ve aceleyle düzeltilmiş.</p>

  <p>"Teşekkür ederim" diyor Luisa önce nerdeyse duyulmayacak kadar zayıf, sonra daha güçlü bir sesle. "Rufus Amca mektuplarına çok değer verirdi, şimdi bana ondan bir tek bu mektuplar kaldı. Daha fazla zamanınızı almayacağım. Dışarıda kendimi koyverdiğim için özür dilerim."</p>

  <p>Müdürün hissettiği rahatlama elle tutulacak güçte. Esphigmenou, Utahlı Janice otel lobisinde birbirlerinden ayrılırken Luisa'yı, "Sen çok özel bir insansın, Megan" diye temin ediyor.</p>

  <p>"Asıl sen çok özel bir insansın, Janice" diye karşılık veriyor Luisa, sonra da 909 numaralı çekmecenin on metre uzağından geçip otopark katına iniyor.</p>

  <h2 id="sigil_toc_id_38">21</h2>

  <p>Dom Grelsch haber odasındaki konuşmaları bastıran bir kükreyişle "<i>Bayan</i> Rey!" dediğinde Luisa Rey <i>Spyglass</i>'a geleli henüz bir dakika bile olmamış durumda.</p>

  <p>Jerry Nussbaum'la Roland Jakes masalarından başlarını kaldırıp önce Luisa'ya, sonra birbirlerine bakıyor ve ses çıkarmaksızın "<i>Of!</i>" diyorlar. Luisa, Frobisher'ın mektuplarını bir çekmeceye koyuyor, çekmeceyi kilitliyor ve Grelsch'in ofisine gidiyor. "Dom, toplantıya yetişemediğim için özür dilerim, ben..."</p>

  <p>"Kadınsal dertler bahanesini kullanacaksan hiç zahmet etme. Kapıyı kapat."</p>

  <p>"Bahaneler uydurmak huyum değildir."</p>

  <p>"Toplantılara yetişmek de mi huyun değildir peki? Sana bunun için para ödeniyor."</p>

  <p>"Hikâyeler peşine düşmem için de ödeniyor."</p>

  <p>"Suç mahalline gittin yani. Polislerin gözlerinden kaçan, elle tutulur bir kanıt buldun mu? Banyo karolarına kanla yazılmış bir mesaj? 'Alberto Grimaldi yaptı' yazan?"</p>

  <p>"Elle tutulur kanıt, bulmak için ter dökmediğin sürece elle tutulur kanıt değildir. Dom Grelsch adındaki bir editör söylemişti bunu bana."</p>

  <p>Grelsch ona bakakalıyor.</p>

  <p>"Elimde bir ipucu var, Dom."</p>

  <p>"İpucu var demek."</p>

  <p><i>Seni sarsamam, kandıramam, ancak merakını uyandırabilirim.</i> "Sixsmith'in davasının görüldüğü bölgeye telefon ettim."</p>

  <p>"Dava mava yok! intihardı o! Söz konusu Marilyn Monroe değilse, intihar olayları dergi sattırmaz. Fazla iç karartıcı."</p>

  <p>"Dinle beni. Sixsmith günün ilerleyen saatlerinde beynine kurşun sıkmayı planlıyorduysa niçin uçak bileti aldı?"</p>

  <p>Grelsch bu konuşmayı yapıyor olduğuna bile inanamadığını göstermek için kollarını iki yana açıyor. "Anlık bir karar."</p>

  <p>"O zaman bu anlık karar için neden elinde daktiloyla yazılmış, hazır ve nazır bir intihar notu bulunuyordu? Odasında daktilo yoktu."</p>

  <p>"Bilmiyorum! Umurumda değil! Baskıya göndermek için perşembe akşamına kadar zamanım var, matbaacılarla sorun yaşıyorum, yakında patlak verecek bir teslim greviyle baş etmem gerekecek, Oglivy de Bilmemkim'in Kılıcı'nı başımın üstünde tutuyor. Ruh çağırma seansı yap ve Sixsmith'e kendin sor. Sixsmith bir bilim adamıydı. Bilim adamları dengesizdir."</p>

  <p>"Birlikte doksan dakika boyunca asansörde kaldık. Gayet sakindi. <i>Dengesiz</i> o adama yakıştırabileceğim bir sıfat değil. Bir şey daha var. Piyasada bulunabilecek en sessiz silahlardan biriyle, susturuculu bir Roachford 34'le, vurmuş kendisini — sözde. Sadece katalogdan sipariş edilebiliyor. Neden bu zahmete katlansın?"</p>

  <p>"Yani, polisler yanıldı, doktor yanıldı, şirketin içine sızarak dünyaca ünlü matematik ustasının bir rapordaki, var olduğunu kimsenin kabul etmediği bir rapordaki birkaç hataya dikkati çekti diye suikasta kurban gittiğini gün yüzüne çıkaran, bir numaralı çaylak muhabir Luisa Rey dışında herkes yanıldı. Doğru özetledim mi?"</p>

  <p>"Yarı yarıya. Aslına bakarsan polisler Seaboard'ın işine gelen sonuçlara varmaları için cesaretlendirildiler."</p>

  <p>"Tabii ya, enerji şirketi polisleri satın aldı. Ne aptalım."</p>

  <p>"Yan kollarını da hesaba katarsak, Seaboard ülkedeki en büyük onuncu şirket. İsteseler Alaska'yı bile satın alırlar. Bana pazartesiye kadar zaman ver."</p>

  <p>"Hayır! Bu haftanın eleştirilerini ve, evet, yemek bölümünü yazman gerek."</p>

  <p>"Bob Woodward gelip de Başkan Nixon'ın politik rakibinin ofisinin soyulması emri verdiğinden şüphelendiğini <i>ve</i> bu emri verirken Nixon'ın sesini kaydettiğini söylese, 'Onu boşver de, Bob, tatlım, salata soslarıyla ilgili sekiz yüz kelimelik bir makale lazım bana' mı derdin?"</p>

  <p>"Bana dehşete-düşmüş-bir-feministim pozları yapmaya cüret etme."</p>

  <p>"Sen de bana bak-ben-otuz-yıldır-bu-işi-yapıyorum pozları yapma! Bu binaya bir Jerry Nussbaum yeter de artar bile."</p>

  <p>"Kırk altı bedenlik bir gerçeği otuz sekiz beden bir varsayımın içinde sıkıştırıyorsun. Bu, değme başarılı gazetecinin sonunu getirmiş olan bir şey. Değme başarılı herkesin."</p>

  <p>"Pazartesi! Sixsmith Raporu'nun bir kopyasını ele geçireceğim."</p>

  <p>"Tutamayacağın sözler sağlam senetler <i>değildir.</i>"</p>

  <p>"Dizlerimin üstüne çöküp yalvarmayı saymazsan başka senetim yok. Haydi ama. Dom Grelsch sağlam bir araştırmacı gazetecilik eserini sırf bir sabah içinde meyve vermiyor diye kestirip atmaz. Babam senin altmışların ortasında <i>herhangi bir yerde</i> çalışan en cesur muhabir olduğunu söylemişti."</p>

  <p>Grelsch sandalyesini döndürüyor ve Üçüncü Cadde'ye bakıyor. "Yok daha neler!"</p>

  <p>"Evet, öyle! Altmış-dörtte Ross Zinn'in kampanya fonuyla ilgili yazdığın makale. Üstünlük yanlısı, buz gibi bir beyazı politika defterinden sonsuza dek sildin. Babam senin için bildiğinden şaşmaz, inadından vazgeçmez, bıkıp usanmaz demişti. Ross Zinn makalesi cesaret, alınteri ve zaman isteyen bir makaleydi. Bende cesaret ve alınteri var, senden yalnızca biraz zaman istiyorum."</p>

  <p>"Babanı bu işe karıştırmak pis bir numaraydı."</p>

  <p>"Gazetecilik pis numaralarla yürüyen bir şey."</p>

  <p>Grelsch sigarasını söndürüyor ve bir yenisini yakıyor. "Pazartesi, Sixsmith'in soruşturmasıyla birlikte, bana isimler, kaynaklar, gerçekler sunacaksın Luisa, bu yazı kasırgalara dayanacak kadar sağlam olmalı. Bu raporu kim örtbas etti ve neden etti, Swannekke B Güney Kaliforniya'yı nasıl Hiroşima'ya dönüştürecek. Bir şey daha: Sixsmith'in öldürüldüğüne dair <i>kanıt</i> elde edersen, haberi basmadan önce polise gideceğiz. Arabamın sürücü koltuğunun altında bir dinamit bulmak istemiyorum."</p>

  <p>"'Bütün haberler, korkusuz ve yansız.'"</p>

  <p>"Toz ol."</p>

  <p>Nancy O'Hagan, Luisa masasına oturur ve Sixsmith'in kurtarılmış mektuplarını çıkarırken yüzüne fena-değil diyen bir ifade yerleştiriyor.</p>

  <p>Grelsch ofisindeki kum torbasına saldırıyor. "Bildiğinden şaşmaz! Bam! İnadından vazgeçmez! Bam! Bıkıp usanmaz!" Editörün gözü, onunla alay eden yansımasına takılıyor.</p>

  <h2 id="sigil_toc_id_39">22</h2>

  <p>Yahudilerin İspanya'dan sürülmesinden önce bestelenmiş bir Sefarad romansı, Spinoza Meydanı'yla Altıncı Cadde'nin kuzeybatı köşesindeki Kayıp Akor Müzik Mağazası'nı dolduruyor. Telefonla konuşan, teni herkesin bronz olduğu bu şehir için fazla solgun olan iyi giyimli adam, sorusunu tekrar soruyor: "<i>Bulut Atlası Altılısı</i>... Robert Frobisher... Aslına bakarsanız, daha önce adını duymuştum, ama plağın aslına pençelerimi geçiremedim... Frobisher bir harika çocuktu, tam formunun zirvesindeyken öldü... Bir bakayım, San Fran'da nadir plaklar konusunda uzman olan birinden liste aldım... Franck, Fitzroy, <i>Frobisher</i>... İşte burada, bir de dipnot var... Yalnızca beş yüz plak basılmış... Hollanda'da, savaştan önce, vay be, nadir olmasına şaşmamak gerek... Satıcıda ellilerde likidite bir Fransız teçhizatıyla yapılmış bir asetat kopyası var: <i>Bulut Atlası Altılısı</i> onunla boy ölçüşen herkese ölümün öpücüğünü verir... Deneyeceğim, bir ay öncesine kadar vardı, ama ses kalitesi konusunda söz veremem ve sizi uyarayım, hiç de ucuz <i>değildir</i>... Burada fiyatı... yüz yirmi dolar... artı bizim yüzde onluk komisyonumuz, yani toplamda... Öyle mi? Tamam, isminizi yazacağım... Ray kim? Ah, Bayan R-E-Y, çok özür dilerim. Normalde kaparo isteriz, ama dürüst bir sesiniz var. Birkaç gün. Bir şey değil."</p>

  <p>Satıcı yapması gereken şeyi not ediyor, pikap iğnesini kaldırıp "Por qué lloras blanca nina?"nın başına getiriyor, indirip parıldayan siyah vinilin üstüne koyuyor ve yıldızlarla aydınlanan İberya yamaçlarında lirlerini çalan Yahudi çoban çocuklarını hayal ediyor.</p>

  <h2 id="sigil_toc_id_40">23</h2>

  <p>Luisa Rey apartmanına girerken, kıyı yönünden yavaşça ilerleyen paslı, siyah Chevy'yi fark etmiyor. Chevy'nin sürücü koltuğundaki Bill Smoke adresi ezberliyor: 108, Pacific Eden Apartmanları.</p>

  <p>Luisa son bir buçuk günde Sixsmith'in mektuplarını bir düzineden fazla kez tekrar okumuş. Mektuplar onu rahatsız ediyor. Sixsmith'in üniversiteden arkadaşı olan Robert Frobisher bu mektupları 1931 yazında, Belçika'daki bir şatoda geçirdiği uzun süreli misafirlik boyunca yazmış. Luisa'yı rahatsız eden, mektupların genç, uysal Rufus Sixsmith'in üzerine düşürdüğü tatsız ışık değil, mektuptaki yerlerin ve insanların görüntülerinin canlılığı. Pragmatik gazetecinin kızı, bu "anıları" babasının yakın zamandaki vefatı sonucu fazla çalışan bir hayal gücünün eseri olarak açıklardı, öyle de yapmıştı. Ama mektuplardan birindeki bir ayrıntı aklından çıkmıyordu. Robert Frobisher omzuyla köprücükkemiği arasında bulunan, kuyrukluyıldız şeklindeki doğum lekesinden söz ediyordu.</p>

  <p><i>Bu saçmalığa inanmıyorum, inanmıyorum işte. İnanmıyorum.</i></p>

  <p>İnşaatçılar Pacific Eden Apartmanlarının lobisini yeniliyor. Yerler kâğıtla kaplı, bir elektrikçi lamba armatürünü kurcalıyor, görülmeyen bir çekiççi, çekiciyle bir şeylere vuruyor. Apartman görevlisi Malcolm Luisa'yı görüyor ve, "Hey, Luisa! Yirmi dakika önce dairenize davetsiz bir konuk çıktı!" diyor. Ama matkap sesi adamın sesini boğuyordu, ayrıca telefonda belediyeden bir adamla inşaat yönetmelikleri hakkında konuşuyor; hem zaten Luisa asansöre binmiş bile.</p>

  <h2 id="sigil_toc_id_41">24</h2>

  <p>Luisa'nın raflarından kitaplarla plaklarını alıp onları spor çantasına koyarken suçüstü yakalanan Hal Brodie, "Sürpriz" diyor kupkuru bir sesle. "Hey" diyor suçluluk duygusuyla irkildiğini saklamak için, "saçını kısa kestirmişsin."</p>

  <p>Luisa pek şaşkın değil. "Terk edilen bütün kadınlar öyle yapmaz mı?"</p>

  <p>Hal gırtlağının arkasından bir tıkırtı çıkarıyor.</p>

  <p>Luisa kendine kızıyor. "Demek eşya iadesi günü geldi."</p>

  <p>"İşim nerdeyse bitti." Hal ellerindeki hayali tozu silkeliyor. "Wallace Stevens'dan seçmeler senin mi, benim mi?"</p>

  <p>"Phoebe'nin bize Noel hediyesiydi. Phoebe'ye telefon et. O karar versin. Ya da tek numaralı sayfaları kopar, çift sayılıları bana bırak. Bu yaptığın habersiz bir baskın gibi. Telefon edebilirdin."</p>

  <p>"Ettim. Hep telesekreter çıktı. Mesajlarını dinlemeyeceksen niye makineyi çöpe atmıyorsun?"</p>

  <p>"Saçmalama, bana bir servete mal oldu. Modern şiir sevgini saymazsak seni buralara hangi rüzgâr attı?"</p>

  <p>"<i>Starsky ve Hutch</i> için yer arıyorum."</p>

  <p>"Starsky ve Hutch Buenas Yerbas'ta yaşamıyor."</p>

  <p>"Batı Kıyısı Üçlüsü, Starsky'yi kaçırıyor. Buenas Yerbas Koy Köprüsü'nde silahlı çatışma oluyor ve David'le Paul'un trafiğin en yoğun olduğu saatte arabaların üstlerinde koştuğu bir kovalama sahnemiz var. Trafik polislerinin iznini almak çok zor olacak, ama bu sahneyi dışarıda çekmezsek sanatsal bütünlükle uzaktan yakından alakamız kalmaz."</p>

  <p>"Hey. <i>Blood on the Tracks</i>'ı bırak."</p>

  <p>"Benim o."</p>

  <p>"Artık değil." Luisa şaka yapmıyor.</p>

  <p>Brodie alaycı bir itaat tavrıyla plağı spor çantasından çıkarıyor. "Bak, babanı duydum ve çok üzüldüm."</p>

  <p>Luisa başını sallıyor, kederin içinde yükseldiğini ve savunma mekanizmalarının katılaştığını hissediyor. "Evet."</p>

  <p>"Sanırım bir tür kurtuluştu onun için."</p>

  <p><i>Doğru, ama bunu ancak yakını ölen kişi söyleyebilir.</i> Luisa içindeki yakıcı bir laf etme dürtüsüne karşı koyuyor. Babasının Hal'le "Televizyon çocuğu" diye kafa bulduğunu hatırlıyor. <i>Ağlamayacağım.</i> "Ee, iyi misin peki?"</p>

  <p>"Gayet iyiyim. Sen?"</p>

  <p>"İyiyim." Luisa eski raflarındaki yeni boşluklara bakıyor.</p>

  <p>"İşler iyi mi?"</p>

  <p>"İşler iyi." <i>İkimizin de acısına son ver.</i> "Sanırım sende bana ait bir anahtar var."</p>

  <p>Hal spor çantasının fermuarını kapatıyor, ceplerini yokluyor, anahtarı Luisa'nın avucuna bırakıyor. Hareketin sembolizminin altını çizmek için abartılı bir tavırla. Luisa yabancı bir tıraş kolonyası kokusu alıyor ve bu sabah Hal'e kolonyayı onun sürdüğünü hayal ediyor. <i>Sekiz hafta önce böyle bir gömleği de yoktu.</i> Segovia konserinin olduğu gün birlikte aldıkları kovboy çizmeleri. Hal, Javier'in leş gibi bir çift spor ayakkabısının üstüne basıyor ve Luisa, Hal'in yeni erkeğiyle ilgili bir şaka yapsam mı diye düşünmesini, sonra aklının başına gelişini izliyor. Hal bunun yerine yalnızca, "Hoşça kal, o zaman" diyor.</p>

  <p><i>El mi sıkışmalı? Ona sarılmalı mı?</i> "Tamam."</p>

  <p>Kapı kapanıyor.</p>

  <p>Luisa kapının zincirini takıyor ve karşılaşmalarını yeniden zihninde canlandırıyor. Duşu açıyor ve soyunuyor. Banyo aynası üstünde şampuanlar, saç kremleri, bir kutu hijyenik ped, cilt kremleri ve hediye sabunlar olan bir rafla gözlerden yarı yarıya saklı durumda. Luisa omzuyla köprücükkemiği arasındaki doğum izini daha iyi görebilmek için bunları bir kenara itiyor. Hal'le karşılaşmaları aklından silinmiş bile. <i>Tesadüfler her zaman olur.</i> Ama iz, inkâr edilemeyecek derecede bir kuyrukluyıldızı andırıyor. Ayna buğulanıyor. <i>Gerçekler senin ekmek paran. Doğum izlerini sırf kuyrukluyıldızlara değil, neye istersen benzetebilirsin. Hâlâ babanın ölümüne üzülüyorsun, o kadar.</i> Gazeteci duşa giriyor ama aklı Zedelghem Şatosu'nun koridorlarına dolaşıyor.</p>

  <h2 id="sigil_toc_id_42">25</h2>

  <p>Swannekke Adası'ndaki protestocuların kampı, bir kumsalla bataklığımsı bir gölcüğün arasındaki kara parçasında. Gölcüğün arkasındaki hektarlarca turunçgil bahçesi denizden uzağa, kurak tepelere dek uzanıyor. Eski püskü çadırlar, gökkuşağı renklerine boyanmış kampçı minibüsleri ve karavan evler, Pasifik'in buraya bıraktığı, istenmeyen hediyeler gibi görünüyor. İpe gerilmiş bir pankart GEZEGEN SEABOARD'A KARŞI diyor. Köprünün uzak ucunda, bir öğle serabındaki Ütopya gibi titreyen Swannekke A görülüyor. Güneşte marsık gibi kararmış beyaz çocuklar tembel gölgelerde badi badi yürüyor; sakallı bir havari bir küvette çamaşır yıkıyor; sinsi, genç bir çift bir kum tepeciğinin üstündeki çimlerde öpüşüyor.</p>

  <p>Luisa Volkswagen'ini kilitliyor ve kamp yerine ulaşmak için çalılıkların arasından geçiyor. Martılar neşesiz sıcakta süzülüyor. Uzaktan tarım makinelerinin vızıltısı geliyor. Kamp yeri sakinlerinden birkaçı, pek de arkadaşça olmayan bir tavırla yanına yaklaşıyor. Kızılderililere özgü ten rengi yüzüne yırtıcı bir hava katan bir adam, "Evet?" diye meydan okuyor.</p>

  <p>"Buranın kamuya açık bir park olduğunu sanmıştım."</p>

  <p>"Yanlış sanmışsınız. Burası özel bir park."</p>

  <p>"Ben gazeteciyim. Aranızdan birkaçıyla röportaj yapmayı umuyordum."</p>

  <p>"Kimin için çalışıyorsunuz?"</p>

  <p>"<i>Spyglass</i> dergisi için."</p>

  <p>Kötü hava az da olsa hafifliyor. "Barbra Streisand'in burnunun son maceralarını falan yazıyor olmanız, gerekmez mi?" diyor Kızılderili, sözlerinin sonuna alaycı bir "Saygısızlık etmek gibi olmasın ama" ekleyerek.</p>

  <p>"Şey, kusura bakmayın, <i>Herald Tribüne</i>'den olmayabilirim ama neden bana bir şans vermiyorsunuz? Hakkınızda olumlu bir haber yapılması yararınıza olur, tabii suyun diğer tarafındaki o saatli atom bombasını pankartlar sallayarak ve protesto marşları okuyarak imha etmeyi ciddi ciddi düşünüyorsanız o başka. Saygısızlık etmek gibi olmasın ama."</p>

  <p>Güneyli biri homurdanıyor. "Hanımefendi, boş konuşuyorsunuz."</p>

  <p>"Röportaj bitti" diyor Kızılderili. "Burayı terk edin."</p>

  <p>"Endişelenme, Milton" —yaşlıca, beyaz saçlı, yüzü elma gibi kıpkırmızı bir kadın karavanının basamaklarında duruyor— "bununla ben görüşeceğim." Aristokrat bir havaya sahip olan melez köpek, sahibesinin yanından olan bitenleri izliyor. Belli ki kadının sözü dinleniyor, çünkü kalabalık daha fazla karşı çıkmaksızın dağılıyor.</p>

  <p>Luisa karavana yaklaşıyor. "Sevgi ve barış döneminden misiniz?"</p>

  <p>"Bin dokuz yüz yetmiş beş, 1968'in eline su dökemez. Aramızda Seaboard'ın casusları var. Geçen hafta yetkililer bu bölgeyi önemli şahsiyetler için temizlemek istedi ve kan döküldü. Bu da polislere aramızdan birkaç kişiyi tutuklamaları için bahane oldu. Korkarım paranoya insanın işine yarıyor. Girin. Ben Hester Van Zandt."</p>

  <p>"Sizinle tanışmayı çok istiyordum, Doktor" diyor Luisa.</p>

  <h2 id="sigil_toc_id_43">26</h2>

  <p>Bir saat sonra Luisa elindeki elma koçanını Hester Van Zandt'ın kibar köpeğine yediriyor. Grelsch'in ofisi ne kadar kaos halindeyse, Van Zandt'ın kitap raflarıyla kaplı çalışma odası o kadar derli toplu. Luisa'nın ev sahibi sözlerini bitirmek üzere. "Şirketler ve eylemciler arasındaki anlaşmazlık narkolepsiyle anıları yadetmek arasındaki farkı andırıyor. Şirketlerin parası, gücü ve nüfuzu var. Bizim tek silahımız ise halkın öfkesi. Öfke Yuccan Barajı'na engel oldu, Nixon'ı yerinden etti ve Vietnam'daki canavarca olayları kısmen sona erdirdi. Ama öfkeyi üretmek ve kontrol etmek kolay değil. İlk gereken tetkik; ikinci işse geniş çaplı bilinçlilik. Halkın öfkesi ancak bunlar kritik kitleye ulaştığında patlayarak gerçeğe dönüşür. Her düzen sabote edilebilir. Dünyanın Alberto Grimaldi'leri gerçeği komitelerin, sıkıcılığın, yanlış bilgilendirmenin altına gömerek ya da tetkik edenlerin gözünü korkutarak tetkikle mücadele edebilir. Eğitimin seviyesini düşürerek, televizyon kanallarını ele geçirerek, önde gelen yazarlara "konuk ücreti" ödeyerek ya da basını satın alarak bilinçliliği öldürebilirler. Basın —hem yalnızca <i>Washington Post</i> değil— demokrasilerin iç savaşlarını yürüttükleri yerdir."</p>

  <p>"Beni Milton ve yurttaşlarından bu yüzden kurtardınız."</p>

  <p>"Size gerçeği bizim gözümüzden anlatmak isterdim. Böylece hangi tarafı destekleyeceğinize karar verirken en azından bilinçli bir seçim yaparsınız. Mini Woodstock'larındaki Yeşil Cepheci New Walden'lılarla ilgili bir hiciv yazın; Cumhuriyetçi Parti'nin bütün önyargılarını doğru çıkarır ve gerçeği biraz daha derine gömersiniz. Deniz ürünlerindeki radyasyon seviyesiyle, çevreyi kirletenlerce konmuş 'güvenli' kirlilik limitleriyle, kampanya bağışlarını konu alan, açık artırmayla satılan devlet politikalarıyla, Seaboard'ın özel polis gücüyle ilgili bir makale yazın; kamu bilincinin ısısını artırarak yavaş yavaş patlama raddesine getirirsiniz."</p>

  <p>Luisa, "Rufus Sixsmith'i tanır mıydınız?" diye soruyor.</p>

  <p>"Tabii tanırdım, huzur içinde yatsın."</p>

  <p>"İkiniz karşıt takımlardaydınız, yoksa öyle değil mi?"</p>

  <p>Van Zandt, Luisa'nın taktiğini anlayarak başını olumlu anlamda sallıyor. "Rufus'u altmışların başında, D.C.'deki, Federal Enerji Komisyonu'na bağlı bir beyin takımındayken tanıdım. Ona hayran olmuştum! Nobel Ödülü kazanmış, Manhattan Projesi'nde görev yapmıştı."</p>

  <p>"HYDRA-Sıfır'ı kınayan ve Swannekke B'nin kapatılmasını talep eden raporuyla ilgili bir şey biliyor musunuz?"</p>

  <p>"Dr. Sixsmith'in mi? Kesinlikle emin misiniz?"</p>

  <p>"'Kesinlikle emin' değilim. Hayır. 'Bir hayli emin' miyim? Evet."</p>

  <p>Van Zandt gergin görünüyor. "Tanrım, Yeşil Cephe bu raporun bir kopyasını ele geçirebilse..." Yüzü bulutlanıyor. "Benim bildiğim Dr. Rufus Sixsmith, HYDRA-Sıfır'la ilgili ağır eleştirilerde bulunduysa ve gerçekleri kamuoyuna açıklama tehdidinde bulunduysa, kendisini vurduğuna artık inanmıyorum."</p>

  <p>Luisa ikisinin de fısıldıyor olduklarını fark ediyor. Grelsch'in soracağını hayal ettiği soruyu soruyor. "Seaboard'ın sırf olumsuz yönde tanınmamak için Sixsmith kadar önemli birine suikast düzenleyeceğine inanmak paranoyaya kaçmıyor mu?"</p>

  <p>Van Zandt mantar bir panodan yetmiş yaşlarındaki bir kadının fotoğrafını alıyor.</p>

  <p>"Size bir isim vereyim. Margo Roker."</p>

  <p>"Adını önceki gün bir pankartta görmüştüm."</p>

  <p>"Margo, Seaboard Swannekke Adası'nı satın aldığından beri Yeşil Cephe'nin eylemcilerinden biri. Bu arazi onun ve burada, Seaboard'ın böğründeki bir diken gibi çalışmamıza müsaade ediyor. Altı hafta önce sahilden üç kilometre kadar uzaktaki bungalovu soyuldu. Margo'nun parası yok, sadece birkaç parça arazisi var. Seaboard ona ne teklif ederse etsin bu arazileri satmayı reddetti. Eh. Hırsızlar onu hastanelik etmişler, öldü diye bir kenara bırakmışlar ama evden hiçbir şey almamışlar. Bu aslında bir cinayet davası değil, çünkü Margo hâlâ komada. Polisler bunun talihsiz bir sonla biten bir silahlı soygun olduğunu iddia ediyor.</p>

  <p>"Margo için talihsiz bir son."</p>

  <p>"Seaboard içinse bir hayli talihli. Hastane faturaları ailesini çok zor durumda bıraktı. Saldırıdan birkaç gün sonra Los Angeles'ta bulunan bir emlak şirketi, Open Vista, ortaya çıkıyor ve sahildeki bu birkaç hektarlık fundalık için Margo'nun kuzenine piyasa fiyatının dört katını teklif ediyor. Özel bir doğa rezervi oluşturmak için. Ben de Yeşil Cephe'den Open Vista'yla ilgili araştırma yapmalarını rica ettim. Sekiz hafta önce kurulmuş ve tahmin edin tüzel bağışçıların listesinin en başında kim yer alıyor?" Van Zandt başıyla Swannekke Adası'nın bulunduğu yönü işaret ediyor.</p>

  <p>Luisa bütün bunları kafasında tartıyor. "Benden haber alacaksınız, Hester."</p>

  <p>"Umarım alırım."</p>

  <h2 id="sigil_toc_id_44">27</h2>

  <p>Alberto Grimaldi, Swannekke'deki ofisinde Bill Smoke ve Joe Napier'la yaptığı program dışı Güvenlik Toplantıları'nı seviyor. Bu iki adamın sürekli etrafında bulunan yağcılardan, ondan sürekli bir şeyler isteyen insanlardan farklı olan mantıklı, saçmalıktan uzak davranışları hoşuna gidiyor. Sekreterini şirket yöneticilerinin, sendika liderlerinin ve devlet adamlarının —mümkünse saatlerce— bekletildiği salona göndermek ve onun, "Bill, Joe, Bay Grimaldi size şimdi vakit ayıracak" dediğini duymak hoşuna gidiyor. Smoke ve Napier, Grimaldi'nin karakterinin J. Edgar Hoover yönünün tadını çıkarmasına imkân sağlıyor. Napier'i New Jersey'de, otuz beş yıllık Kaliforniya yaşamının bile yumuşatamadığı çocukluk yılları geçirmiş, sadık bir buldog olarak görüyor; Bill Smoke ise ona benziyor; patronunun isteklerini yerine getirmek için duvarların, etik kurallarının ve kanunların içinden geçiyor.</p>

  <p>Bugünkü toplantıda, yazılı olmayan gündemin son maddesi için Napier tarafından çağrılan Fay Li de var: bu hafta sonu Swannekke'ye gelecek olan, güvenlik riski taşıma ihtimali olan bir gazeteci, Luisa Rey. "Ee, Fay" diye soruyor Grimaldi, masasının kenarına dengeli biçimde oturarak, "bu kadınla ilgili ne biliyoruz?"</p>

  <p>Fay Li sanki zihnindeki bir listede bulunan maddeleri okurmuş gibi konuşuyor. "<i>Spyglass</i>'ta muhabir — bunu hepimizin bildiğini varsayıyorum. Yirmi altı yaşında, hırslı, radikalden çok liberal. Bu yakınlarda ölen, dış haberler muhabiri Lester Rey'in kızı. Annesi yedi yıl önce yaşanan dostça boşanmanın ardından yeniden, bir mimarla evlenmiş, Ewingsville, B.Y.'de yaşıyor. Kardeşi yok. Berkeley'de tarih ve ekonomi okumuş, iftihar derecesiyle mezun olmuş. İş hayatına <i>L.A. Recorder</i>'da başlamış, <i>Tribune</i> ve <i>Herald</i>'a politik makaleler yazmış. Bekâr, yalnız yaşıyor, faturalarını zamanında ödüyor."</p>

  <p>"Hendekteki su kadar yavan" diye yorum yapıyor Napier.</p>

  <p>"O zaman niçin ondan bahsettiğimizi hatırlat bana" diyor Smoke.</p>

  <p>Fay Li Grimaldi'ye hitap ediyor: "Onu salı günü, açılış töreni esnasında Araştırma bölümünde gezinirken yakaladık. Dr. Sixsmith'le randevusu olduğunu iddia etti."</p>

  <p>"Neyle ilgiliymiş?"</p>

  <p>"<i>Spyglass</i> için röportaj yapacakmış, ama bana kalırsa bir şeyler öğrenmeye çalışıyordu."</p>

  <p>CEO Napier'a bakıyor, o da omuz silkiyor. "Anlamak zor, Bay Grimaldi. Bir şeyler öğrenmeye çalışıyorsa, öğrenecek bir şeyler olduğunu biliyor demektir."</p>

  <p>Grimaldi zaten aşikâr olan gerçekleri bir de kendisi belirtme zaafına karşı koyamıyor. "Rapor."</p>

  <p>"Gazetecilerin hayal güçleri fazla çalışır" diyor Li, "özellikle de ilk büyük haberlerini yapmaya aç, genç gazetecilerin. Bana kalırsa Dr. Sixsmith'in ölümünün... Nasıl söylesem?"</p>

  <p>Alberto Grimaldi'nin yüzünde kafasının karıştığını gösteren bir ifade beliriyor.</p>

  <p>"Bay Grimaldi" diye araya giriyor Smoke, "Fay'in ağzından çıkaramayacak kadar ince olduğu bakla bence şu: bu Rey denen kadın Dr. Sixsmith'i temizlediğimizi düşünüyor olabilir."</p>

  <p>"'Temizlediğimizi' mi? Tanrım. Gerçekten mi? Joe? Sen ne düşünüyorsun?"</p>

  <p>Napier avuçlarını açıyor. "Fay haklı olabilir, Bay Grimaldi. <i>Spyglass</i> ayağı sıkıca yere basmakla ünlü bir dergi değil."</p>

  <p>"Bu dergiye karşı elimizde bir şey var mı?" diye soruyor Grimaldi.</p>

  <p>Napier başını sallıyor. "Hemen araştıracağım."</p>

  <p>"Telefon etti" diye devam ediyor Li, "bir-bilim-adamının-günlük-hayatı makalesi için bizimkilerden birkaç kişiyle röportaj yapıp yapamayacağını sordu. Ben de onu bu akşam otelde vereceğimiz yemeğe davet ettim, hafta sonu onu birkaç kişiyle tanıştıracağımı vaat ettim. Aslına bakarsanız" —saatine bakıyor— "onunla orada bir saat sonra buluşacağım."</p>

  <p>"Ben onay verdim, Bay Grimaldi" diyor Napier. "Etrafa burnunu sokacaksa bizim gözümüzün önünde, yakalayabileceğimiz bir yerde soksun."</p>

  <p>"Çok haklısın, Joe. Çok haklısın. Ne büyüklükte bir tehdit oluşturduğuna kanaat getirelim. Aynı zamanda zavallı Rufus'la ilgili marazi şüphelere son verelim." Hepsi de gergin tavırlarla gülümsüyor. "Eh, Fay, Joe, işimiz bitti, vakit ayırdığınız için teşekkürler. Bill, sana Toronto'daki işlerle ilgili birkaç şey söyleyeceğim."</p>

  <p>CEO ile iş bitiricisi yalnız kalıyor.</p>

  <p>"Dostumuz" diye başlıyor Grimaldi, "Lloyd Hooks. Beni endişelendiriyor."</p>

  <p>Bill Smoke bu sözleri ölçüp biçiyor. "Ne açıdan?"</p>

  <p>"Elinde kare as varmış gibi bir hali var. Hiç hoşuma gitmiyor. Onu izle."</p>

  <p>Bill Smoke başını yana eğiyor.</p>

  <p>"Luisa Rey için de bir kaza hazırlasan fena olmayacak. Havaalanında mükemmel bir iş çıkardın, ama Sixsmith yabancı uyruklu, seçkin bir bilim adamıydı ve bu kadının oyunu kurallarına göre oynamadığımız yönünde dedikodular ortaya çıkarması hiç iyi olmaz." Başıyla Napier ve Li'nin yönünü işaret ediyor. "Bu ikisi Sixsmith'le ilgili herhangi bir şeyden şüpheleniyor mu?"</p>

  <p>"Li hiçbir şey düşünmüyor. O bir halkla ilişkiler uzmanı, o kadar. Napier de etrafına bakınmıyor. Körler vardır, Bay Grimaldi, isteyerek kör olanlar vardır, bir de yakında emekliye ayrılacak olanlar."</p>

  <h2 id="sigil_toc_id_45">28</h2>

  <p>Isaac Sachs, Swannekke Otel'in barında, koya bakan pencerenin yanında kamburunu çıkarmış halde oturuyor ve akşamın yumuşak mavileri içindeki yatları izliyor. Önündeki masada, hiç dokunmadığı birası duruyor. Bilim adamının düşünceleri Rufus Sixsmith'in ölümünden, Sixsmith Raporu'nun bir kenara sakladığı kopyasının bulunması korkusuna, oradan da Napier'ın gizlilik uyarısına kayıyor. <i>Anlaşmanıza göre, Dr. Sachs, fikirleriniz Seaboard Anonim Şirketi'nin malı. Alberto Grimaldi gibi bir adamla yaptığınız anlaşmayı bozmak istemezsiniz, değil mi?</i> Çok incelikli olmasa da etkili.</p>

  <p>Sachs karnında bu korku düğümünü hissetmeden dolaşmanın nasıl bir şey olduğunu hatırlamaya çalışıyor. Connecticut'taki eski laboratuvarını özlüyor; orada dünya matematikten, enerjiden ve atom kademelerinden oluşuyordu, kendisi de o dünyanın kâşifiydi. Yanlış tarafa sadık kaldığında, insanın beyninin otel odalarına saçıldığı bu siyasi düzenle işi yok onun. <i>O raporu parçalayacaksın, Sachs, sayfa sayfa.</i></p>

  <p>Sonra düşünceleri hidrojen birikimine, patlamaya, hınca hınç dolu hastanelere, radyasyon zehirlenmesinden kaynaklanan ilk ölümlere kayıyor. Resmi soruşturmaya. Günah keçilerine. Sachs elinin eklemlerini birbirine vuruyor. Seaboard'a ettiği ihanet şu ana kadar yalnızca bir düşünce suçuydu, eyleme geçmemişti. <i>O çizgiyi aşmaya cesaret edebilir miyim?</i> Otel müdürü bir grup çiçekçiyi yemek salonuna götürüyor. Bir kadın ağır hareketlerle aşağı iniyor, henüz gelmemiş birini arayarak etrafına bakınıyor ve kalabalık bara yöneliyor. Sachs onun iyi seçilmiş süet tayyörüne, narin siluetine, abartısız incilerine beğeniyle bakıyor. Barmen kadına bir kadeh beyaz şarap veriyor ve bir espri yapıyor; kadın gülümsemese de esprinin farkında olduğunu belirtecek bir hareket yapıyor. Sachs'ın olduğu tarafa dönüyor ve Sachs onun beş gün önce Megan Sixsmith'le karıştırdığı kadın olduğunu fark ediyor. Karnındaki korku düğümü sıkılaşıyor ve Sachs yüzünü diğer tarafa çevirerek aceleyle verandadan çıkıyor.</p>

  <p>Luisa koya bakan pencereye doğru yürüyor. Masada hiç dokunulmamış bir bira var, ama sahibinden herhangi bir işaret yok; Luisa da hâlâ ılık olan sandalyeye oturuyor. Bu, bardaki en iyi masa. Akşamın yumuşak mavileri içindeki yatları izliyor.</p>

  <h2 id="sigil_toc_id_46">29</h2>

  <p>Alberto Grimaldi'nin gözleri mumlarla aydınlatılmış yemek salonunda dolaşıyor. Salon, dinlendiğinden daha çok söylenen cümlelerle dolup taşıyor, insanlar onun konuşmasına, şu an Grimaldi'nin yardımcı CEO'su William Wiley'le ciddi bir tavırla konuşmakta olan Lloyd Hooks'inkinden daha fazla ve daha uzun süre güldüler. <i>Bu ikisi bu kadar dikkatle neyi tartışıyorlar acaba?</i> Grimaldi, Bill Smoke'a ileteceği bir başka zihinsel not karalıyor. Çevre Koruma Kurumu başkanı ona Henry Kissinger'ın okul yıllarıyla ilgili bitmek tükenmek bilmeyen bir hikâye anlatıyor, Grimaldi de hayalinde dinleyiciler canlandırarak onlara güç konusunda konuşma yapıyor.</p>

  <p><i>"Güç. Ne demektir? 'Başka birinin kaderini belirleme imkânı.' Bilim adamları, zengin müteahhitler, kamuoyunu oluşturanlar: benim jetim La Guardia'dan kalkabilir ve ben daha B.Y.'ye inmeden sizi bitirebilirim. Wall Street'teki nüfuzlu insanlar, seçilmiş yetkililer, hâkimler; sizi yerinizden etmek için biraz daha zamana ihtiyacım olabilir ama siz de en az diğerleri kadar dibe batarsınız."</i> Grimaldi dikkat etmediğini anlayıp anlamadığını görmek için ÇKK başkanına bakıyor — anlamamış. <i>"Ama çoğunluk köle gibi, koyun gibi yaşarken nasıl oluyor da bazı insanlar diğerleri üzerinde hâkimiyet kuruyor? Bunun cevabı kutsal bir üçlü. Bir: Tanrı vergisi karizma. İki: bu Tanrı vergisi yetenekleri nihayete erdirecek disiplin; insanlığın toprağı yetenekler açısından bereketli olsa da, disiplin olmadığında on bin tohumdan ancak bir tanesi çiçek açabilir."</i> Grimaldi, Fay Li'nin o can sıkıcı Luisa Rey'i, Spiro Agnew'un ilgi kaynağı olduğu bir gruba yönlendirmesini izliyor. Muhabir fotoğraflarındaki halinden daha güzel: Demek Sixsmith'e tasmayı böyle takmış. Bill Smoke'la göz göze geliyor. <i>"Üç: güç elde etme isteği. İşte insanların kaderinin özündeki gizem budur. Yoldaşları gücü kaybeder, yanlış kullanır ya da güçten korkarken kimilerini gücü elde etmeye iten nedir? Bağımlılık mı? Servet mi? Yaşama içgüdüsü mü? Doğal ayıklama mı? Bana kalırsa bunlar bahaneler ve sonuçlardır, esas neden değil. Buna verebileceğimiz tek cevap 'Nedeni yoktur. Bu bizim doğamızda var olabilir. 'Kim' ve 'Ne' soruları, 'Neden' sorusundan daha derine iner."</i></p>

  <p>Çevre Koruma Kurumu başkanı, kendi konuşmasının can alıcı cümlesine sarsılarak gülüyor. Grimaldi dişlerinin arasından kıkırdıyor. "Müthiş, Tom, tek kelimeyle <i>müthiş.</i>"</p>

  <h2 id="sigil_toc_id_47">30</h2>

  <p>Luisa Rey, Fay Li'yi ondan bir zarar gelmeyeceğine inandırmak için aptal muhabir rolünü elinden geldiğince iyi oynuyor. Ancak o zaman Sixsmith gibi reaktöre karşı olan insanları bulacak kadar serbest kalabilir. Güvenlik şefi Joe Napier Luisa'ya babasını hatırlatıyor — babası gibi sessiz, ciddi; babasına yakın yaşta ve saçı dökülmüş. On servisten oluşan, görkemli yemek boyunca Napier'i, bir iki kez onu düşünceli biçimde izlerken yakalıyor. "Fay, Swannekke Adası'nda kendini hapis kalmış gibi hissetmiyor musun hiç?"</p>

  <p>"Swannekke'de mi? Tam bir cennet!" diyor halkla ilişkiler uzmanı heyecanla. "Buenas Yerbas bir saat uzaklıkta, kıyının aşağısında L.A. var, ailem San Francisco'da, benim için çok ideal. Mali yardım alan mağazalar ve kamu hizmetleri, ücretsiz klinik, temiz hava, sıfır suç oranı, deniz manzarası. Erkekler bile" diyor alçak sesle, "insanı uğraştırmıyor —aslına bakarsan personel dosyalarına girebiliyorum— böylece etrafta kaçık tipler olmadığını biliyorsun. Erkekler demişken — Isaac! Isaac! Göreve çağrılıyorsun." Fay Li, Isaac Sachs'ın dirseğini tutuyor. "Geçen gün Luisa Rey'le karşılaştığını hatırlıyorsundur."</p>

  <p>"Çok hoş bir görevmiş. Yeniden merhaba, Luisa."</p>

  <p>Luisa, Sachs'ın elini sıkışında bir gerginlik seziyor.</p>

  <p>"Bayan Rey" diyor Fay Li, "Swannekke antropolojisi üzerine bir makale yazmak için burada."</p>

  <p>"Aa, öyle mi? Oldukça sıkıcı bir kabileyiz. Umarım gerekli kelime sayısına ulaşırsınız."</p>

  <p>Fay Li yüzüne ışık saçan bir tebessüm yerleştiriyor. "Eminim Isaac sana biraz zaman ayırıp sorularını yanıtlayabilir, Luisa. Değil mi, Isaac?"</p>

  <p>"Ben sıkıcının da sıkıcısıyım."</p>

  <p>"Ona inanma, Luisa" diye uyarıyor Fay Li. "Isaac'in stratejisinin bir parçası bu. Gardını indirdiğinde üstüne saldıracak." Sözde kadın-katili topuklarının üstünde sallanıyor ve ayak parmaklarına bakarak rahatsız bir tavırla gülümsüyor.</p>

  <h2 id="sigil_toc_id_48">31</h2>

  <p>İki saat sonra, koya bakan pencerenin yanındaki masada Luisa Rey'in karşısında oturmakta olan Isaac Sachs, "Isaac Sachs'ın trajik kusuru" diye analiz yapıyor, "şu. Savaşçı olamayacak kadar korkak ama yere yatıp iyi bir köpekçik gibi yuvarlanacak kadar korkak değil." Sözcükler ağzından buzda kayan Bambi gibi kayarak çıkıyor. Masada büyük bir kısmı boşalmış bir şarap şişesi duruyor. Bar terk edilmiş. Sachs en son ne zaman bu kadar sarhoş ya da bu kadar gergin ve aynı zamanda rahat olduğunu hatırlayamıyor; kendisini rahat hissediyor, çünkü akıllı bir genç kadın ona eşlik ediyor; gergin, çünkü vicdanını rahatsız eden bu çıbanı kesip atmaya hazır. Sachs, Luisa Rey'i çekici buluyor olmasını ise alaycı bir şaşkınlıkla karşılıyor ve bu koşullar altında karşılaştıklarına hayıflanıyor. Kadın ve muhabir kimlikleri bulanıklaşıp birbirlerinin içine geçiyor. "Haydi konuyu değiştirelim" diyor Sachs. "Arabanız" — Hollywood'a özgü abartılı bir SS subayı aksanıyla konuşuyor, "<i>Volkswagen</i>'iniz. Adı ne?"</p>

  <p>"Beetle'ımın bir adı olduğunu nereden bildiniz?"</p>

  <p>"Bütün Beetle sahipleri arabalarına ad koyar. Ama lütfen John, George, Paul ya da Ringo olduğunu söylemeyin bana." * <i>Tanrım, Luisa Rey, çok güzelsin.</i></p>

  <p class="dipnot">* Otomobilin modeli ("Beetle") ile John Lennon, George Harrison, Paul McCartney ve Ringo Starr'ın oluşturduğu Beatles grubunun adı arasındaki ses benzerliği kullanılarak yapılmış bir söz oyunu (ed.n.)</p>

  <p>"Gülersiniz" diyor.</p>

  <p>"Gülmeyeceğim."</p>

  <p>"Güleceksiniz."</p>

  <p>"Ben, Isaac Caspar Sachs, gülmeyeceğime ant içerim."</p>

  <p>"Caspar gibi bir göbek adınız varken gülmezseniz isabet olur zaten. Adı Garcia."</p>

  <p>İkisi de hiç ses çıkarmaksızın sarsılıyor ve sonunda kahkahayı patlatıyorlar. <i>Belki o da benden hoşlanmıştır, belki yalnızca işini yapmıyordur.</i></p>

  <p>Luisa nihayet kahkahalarına ket vuruyor. "İçtiğiniz bütün antları bu kadar kolay mı bozuyorsunuz?"</p>

  <p>Sachs "suçluyum" anlamına gelen bir hareket yapıyor ve gözlerini kuruluyor. "Genelde daha uzun süre tutarım. Neden bu kadar komik geldiğini anlamıyorum, yani, Garcia" —yine gülüyor— "o kadar da komik bir isim sayılmaz. Bir keresinde arabasına Rosinante adını koyan bir kızla çıkmıştım, Tanrı aşkına."</p>

  <p>"Berserkeley* bir Beatnik olan eski erkek arkadaşım koymuştu bu adı. Jerry Garcia'nın adını vermişti, hani şu Grateful Dead grubundaki. Arabayı contası patladığında getirip yurdumun önüne bırakmış, kısa bir süre sonra da beni bir ponpon kız için terk etmişti. Dandik, ama doğru."</p>

  <p class="dipnot">* Kaliforniya Üniversitesi'nin Berkeley'deki ayağı olan "Berkeley" ile İngilizce'de "çılgına dönmüş" anlamına gelen "berserk" kelimesi birleştirilerek söz oyunu yapılmış (ç.n.)</p>

  <p>"Nasıl oldu da lehim lambasıyla yakmadın arabayı?"</p>

  <p>"Eski sahibinin adi bir meni torbası olması Garcia'nın suçu değil ki."</p>

  <p>"O herif deliydi herhalde." Sachs bunu söylemeyi planlamamış olmasına rağmen söylediklerinden utanmıyor.</p>

  <p>Luisa Rey söyleneni zarifçe onaylıyor. "Hem Garcia o arabaya uygun bir ad. Sürekli ayarları bozuluyor, arada bir fazla hızlanıyor, orası burası parçalanıyor, bagajı kilitlenmiyor, yağ sızdırıyor ama hiç pes etmiyor."</p>

  <p><i>Onu evine davet et,</i> diye düşünüyor Sachs. <i>Salaklık etme, çocuk değilsiniz.</i></p>

  <p>Dalgaların ay ışığına boğulmuş kıyıya vuruşunu izliyorlar.</p>

  <p><i>Söyle.</i> "Geçen gün" —sesi mırıltı gibi çıkıyor ve midesi bulanıyor— "Sixsmith'in odasında bir şeyler arıyordun." Gölgeler sanki kulaklarını dikiyor. "Öyle değil mi?"</p>

  <p>Luisa kulak misafiri olan biri var mı diye etrafına bakındıktan sonra çok alçak sesle, "Dr. Sixsmith'in bir rapor yazdığını biliyorum."</p>

  <p>"Rufus o şeyi tasarlayan ve inşa eden takımla dirsek dirseğe çalışmak zorundaydı. Yani benimle."</p>

  <p>"O zaman vardığı sonuçlardan haberin var? HYDRA reaktörüyle ilgili?"</p>

  <p>"Hepimiz biliyoruz. Jessops, Moses, Keene... hepsi biliyor."</p>

  <p>"Bir tasarım kusuru mu var?"</p>

  <p>"Evet." <i>Hiçbir şey değişmedi, ama her şey değişti.</i></p>

  <p>"Bir kaza olursa ne kadar kötü olur?"</p>

  <p>"Dr. Sixsmith haklıysa kötüden çok çok daha kötü olur."</p>

  <p>"Swannekke niçin daha fazla soruşturma yapılana dek askıya alınmıyor?"</p>

  <p>"Para, güç, olağan şüpheliler."</p>

  <p>"Sixsmith'in bulgularına katılıyor musun?"</p>

  <p><i>Dikkatli ol.</i> "Hatırı sayılır bir teorik riskin mevcut olduğuna katılıyorum."</p>

  <p>"Şüphelerini kendine saklaman için baskı yapıldı mı sana?"</p>

  <p>"Bütün bilim adamlarına yapıldı. Bütün bilim adamları bunu kabul etti. Sixsmith dışında."</p>

  <p>"<i>Kim,</i> Isaac? Alberto Grimaldi mi? Bu iş en yukarıya kadar çıkıyor mu?"</p>

  <p>"Luisa, eğer bu raporun kopyalarından biri eline geçse <i>ne yapardın</i>?"</p>

  <p>"Elimden geldiğince çabuk kamuoyuna açıklardım."</p>

  <p>"Farkında mısın..." <i>Söyleyemeyeceğim.</i></p>

  <p>"Tepedeki insanların, HYDRA'nın itibardan düşmesini görmek yerine beni ölmüş görmeyi tercih edeceğinin mi? Şu an farkında olduğum tek şey bu."</p>

  <p>"Hiçbir söz veremem." <i>Tanrım, amma zayıfsın.</i> "Bilim adamı oldum çünkü... bu çamurlu bir akıntıda altın aramak gibi. Gerçekler altındır. Ben... ben ne yapmak istediğimi bilmiyorum..."</p>

  <p>"Gazeteciler de en az bilim adamlarının çalıştığı kadar çamurlu akıntılarda çalışır."</p>

  <p>Ay suyun üstünde dans ediyor.</p>

  <p>Luisa sonunda, "Yapmadan duramayacağın ne varsa onu yap."</p>

  <h2 id="sigil_toc_id_49">32</h2>

  <p>Luisa rüzgârın sert estiği sabahın erken saatlerinde golfçülerin yemyeşil sahada yürüyüşlerini izliyor ve bir gece önce Sachs'ı evine davet etseydi neler olabileceğini düşünüyor. Onunla kahvaltıda buluşacaklar.</p>

  <p>Acaba Javier'i aramalı mıydı diye düşünüyor. <i>Annesi değilsin, velisi değilsin, yalnızca bir komşusun</i>. İkna olmuyor olmasına, ama çöp bacasında ağlarken bulduğu çocuğu nasıl yok sayamadıysa, nasıl apartman görevlisinin dairesine gidip, anahtarlarını ödünç alıp, çocuğun biricik pul albümlerini bulmak için çöpleri eşelemeden duramadıysa, şimdi de kendisini bu zor durumdan nasıl çekip çıkaracağını çözemiyor.</p>

  <p>Çocuğun başka kimsesi yok ve on bir yaşındaki çocuklar kurnazlıktan anlamıyor. <i>Hem senin başka kimin var?</i></p>

  <p>"Dünyanın bütün yükü omuzlarındaymış gibi görünüyorsun" diyor Joe Napier.</p>

  <p>"Joe. Gel, otur."</p>

  <p>"Oturacağım valla. Kötü haberlerim var. Isaac Sachs en içten özürlerini gönderiyor, ama seni ekmek zorunda kaldı."</p>

  <p>"Öyle mi?"</p>

  <p>"Alberto Grimaldi bir grup Alman'ı tavlamak için bu sabah Three Mile Adası'ndaki tesisimize uçtu. Teknik destekçi olarak Sidney Jessops gidecekti, ama Sid'in babası kalp krizi geçirdi, Isaac de bir sonraki tercihti."</p>

  <p>"Aa, çoktan gitti yani?"</p>

  <p>"Korkarım öyle. Şimdi" —Napier saatine bakıyor— "Colorado'da, Kayalık Dağlar'ın üstündedir. Akşamdan kalma olduğuna da şüphem yok."</p>

  <p><i>Yaşadığın hayal kırıklığını belli etme.</i> "Ne zaman dönecek?"</p>

  <p>"Yarın sabah."</p>

  <p>"Ah." <i>Kahretsin, kahretsin, kahretsin.</i></p>

  <p>"Isaac'in iki katı yaşındayım, ondan üç kat da çirkinim ama Fay benden sana tesisi gezdirmemi istedi. İlgini çekeceğini düşündüğü birkaç kişiyle röportaj da ayarladı."</p>

  <p>"Joe, hepiniz bana hafta sonunuzdan bu kadar büyük parçalar ayırdığınız için çok naziksiniz" diyor Luisa. <i>Sachs'ın ihanetin eşiğinde olduğunu biliyor muydunuz? Nasıl? Belki de Sachs bir yemdi. İşler boyumu iyice aşmaya başladı.</i></p>

  <p>"Fazla vakti olan, yalnız bir ihtiyarım ben."</p>

  <h2 id="sigil_toc_id_50">33</h2>

  <p>"ARGE bölümüne tavuk kümesi diyoruz, çünkü bütün yumurta kafalılar burada çalışıyor." Luisa bunları iki saat sonra, Joe Napier kontrol odasının kapısını açık tutarken gülümseyerek not defterine yazıyor. "Reaktör binasına ne diyorsunuz?"</p>

  <p>Sakız çiğneyen bir teknisyen, "Cesurların Evi" diye sesleniyor.</p>

  <p>Joe'nun yüzündeki ifade <i>komik</i> diyor. "Bu <i>kesinlikle</i> kayda girmesin."</p>

  <p>"Joe güvenlik kanadına ne dediğimizi söyledi mi?" Kontrolör sırıtıyor. Luisa başını sallıyor.</p>

  <p>"Maymunlar Cehennemi." Napier'a dönüyor. "Konuğunu tanıtsana, Joe."</p>

  <p>"Carlo Böhn, Luisa Rey. Luisa bir muhabir, Carlo başteknisyenimiz. Buralarda takılırsan ona takılan başka birçok isim duyabilirsin."</p>

  <p>"Joe seni beş dakikalığına azat edebilirse sana ufak imparatorluğumu göstereyim."</p>

  <p>Napier, Böhn ona floresan ışıkla aydınlatılmış, panel ve ölçüm aletlerine ev sahipliği eden odayı gösterirken Luisa'yı izliyor. Daha alt kademedeki çalışanlar çıktıları kontrol ediyor, göstergelere bakıp kaş çatıyor, kâğıt altlıklarında bir şeyleri işaretliyorlar. Böhn Luisa'yla flört ediyor, Luisa'nın arkası dönükken Napier'la göz göze geliyor ve kavun-göğüs işareti yapıyor. Napier başını ciddi ciddi sallıyor. <i>Milly olsa başının etini yerdi,</i> diye düşünüyor. <i>Seni yemeğe çağırır, fazla besler ve dırdır edilmesi gereken konularda dırdır ederdi.</i> Luisa'yı altı yaşındaki, <i>büyümüş de küçülmüş ufaklık olarak hatırlıyor. Seni son Onuncu Bölge Karakolu toplantısında gördüğümden beri yirmi yıl geçmiş olmalı. O küstah minik kızın seçebileceği o kadar meslek varken gazeteci olması, Sixsmith'in ölümünün kokusunu alabilecek o kadar muhabir varken buraya onun gelmesi ne garip. Neden Lester Rey'in kızı? Neden emekli olmama bu kadar az kalmışken? Bu kötü şaka kimin aklına geldi? Şehrin mi?</i></p>

  <p>Napier dokunsalar ağlayacak gibi.</p>

  <h2 id="sigil_toc_id_51">34</h2>

  <p>Güneş batarken Fay Li Luisa Rey'in odasını çabucak ve ustalıkla arıyor. Klozet tankının içine bakıyor, yatağın şiltesinde yırtık var mı diye kontrol ediyor, gevşemiş bir bölüm var mı diye halıları yokluyor, minibara, dolaba bakıyor. Dosya, orijinalin fotokopisi çekilerek normal hacminin dörtte birine indirilmiş olabilir. Li'nin ehli resepsiyon görevlisi, Sachs ve Luisa'nın sabahın erken saatlerine kadar konuştuğunu bildirmişti. Sachs bu sabah görevden alınmıştı, ama salak değildi, dosyayı kadının alması için bir yere koymuş olabilirdi. Li telefonun ağızlık bölümünü söküyor ve Napier'ın pek sevdiği, rezistör şekli verilmiş vericilerinden birini buluyor. Luisa'nın küçük valizinin ceplerini karıştırıyor ama <i>Zen ve Motosiklet Bakım Sanatı</i> dışında basılı hiçbir malzeme bulamıyor. Muhabirin yazı masasının üstünde bıraktığı not defterini karıştırıyor, ama Luisa'nın kısaltılmış notlarından pek bir şey anlaşılmıyor.</p>

  <p>Fay Li zamanını boşa harcayıp harcamadığını merak ediyor. <i>Zamanını boşa harcamak mı? Mexxon Oil Sixsmith Raporu için verdiği teklifi yüz bin dolara çıkardı. Yüz bin dolarla vermeye hazırlarsa bir milyon da verirler. Atom enerjisi programının tümünü erkenden mezara sokmak için bir milyon nedir ki? Aramaya devam et.</i></p>

  <p>Telefon dört kez çalıyor: Luisa Rey'in lobide olduğuna, asansörün gelmesini beklediğine dair bir uyarı. Li hiçbir şeyin yerinin değişmediğine emin olduktan sonra çıkıyor ve aşağı merdivenle iniyor. On dakika sonra resepsiyondan Luisa'ya telefon ediyor. "Merhaba, Luisa, ben Fay. Döneli çok oldu mu?"</p>

  <p>"Çabucak bir duş alacak kadar."</p>

  <p>"Verimli bir öğleden sonra geçirdiğini umuyorum."</p>

  <p>"Hem de nasıl. İki üç makaleye yetecek kadar malzeme topladım."</p>

  <p>"Harikulade. Dinle, başka bir planın yoksa golf klübünde akşam yemeğine ne dersin? Swannekke ıstakozunun üstüne yoktur."</p>

  <p>"İddialı bir yorum."</p>

  <p>"<i>Benim</i> sözüme inan demiyorum."</p>

  <h2 id="sigil_toc_id_52">35</h2>

  <p>Önlerinde ıstakoz kabuklarından oluşma bir şarapnel yığını var. Luisa ve Fay Li parmaklarını limon kokulu suyla dolu kâselere batırıyorlar ve Li'nin kaşı, garsona tabakları almasını söylüyor. "<i>Amma</i> döküp saçtım." Luisa peçetesini masaya bırakıyor. "Ben senin yanında pasaklı kalıyorum, Fay. Genç kızlar için İsviçre'de bir görgü okulu açmalısın."</p>

  <p>"Seaboard'daki çoğu insan beni hiç de öyle görmüyor. Takma ismimi söyleyen olmadı mı sana? Bay Li."</p>

  <p>Luisa kendisinden nasıl bir cevap beklendiğinden emin değil. "Hangi bağlamda olduğunu söylersen ben de yorum yapabilirim."</p>

  <p>"İşe başlayalı bir hafta bile olmamıştı, kantindeydim, kahve alıyordum. Yanıma bir mühendis yaklaştı, mekanik bir sorunu olduğunu söyledi, yardım edip edemeyeceğimi sordu. Arkadaşları arkada kıs kıs gülüyorlardı. 'Bundan şüpheliyim' dedim. Adam 'Edersin, canım' dedi. Çubuğunu yağlamamı ve somunlarındaki aşırı baskıyı hafifletmemi istedi."</p>

  <p>"Kaç yaşındaydı bu mühendis? On üç mü?"</p>

  <p>"Kırk yaşında, evli, iki de çocuğu var. Neyse, bunun üzerine arkadaşları kahkahalar atmaya başladı. Sen olsan ne yapardın? Akıllıca bir lafla ona haddini bildirir, sinirlendiğini belli mi ederdin? Ona tokat atıp isterik damgası mı yerdin? Ayrıca onun gibi iğrenç herifler tokatlanmaktan hoşlanır. Hiçbir şey yapmaz miydin? Bu tesisteki herhangi bir adamın sana böyle şeyler söyleyip de yakayı kurtarabileceği anlamına gelse bile?"</p>

  <p>"Resmi şikâyet?"</p>

  <p>"Kadınların işler sertleştiğinde hemen üstlerine koştuğunu kanıtlamaz mı bu?"</p>

  <p>"Ne yaptın peki?"</p>

  <p>"Onu Kansas'taki santralımıza aldırttım. Tanrı'nın unuttuğu bir yere, hem de ocak ayının ortasında. Karısına acıyorum, ama sonuçta o herifle evlenmiş. Bu kulaktan kulağa dolaşınca lakabım Bay Li oldu. Gerçek bir kadın zavallı adama bu kadar zalimce davranmazdı, hayır efendim, gerçek bir kadın yaptığı espriyi iltifat kabul ederdi." Fay Li masa örtüsündeki kırışıkları düzeltiyor. "Sen işyerinde böyle şeylerle uğraşıyor musun?"</p>

  <p>Luisa, Nussbaum ve Jakes'i düşünüyor. "Her zaman."</p>

  <p>"Belki kızlarımız daha özgür bir dünyada yaşar, ama biz bunu unutalım daha iyi. Kendimize yardım etmek zorundayız, Luisa. Erkekler bize yardım etmez."</p>

  <p>Gazeteci gündemin değiştiğini hissediyor.</p>

  <p>Fay Li ona doğru eğiliyor. "Umarım beni Swannekke Adası'ndaki işlerin içyüzünü bilen bir dost olarak görüyorsundur."</p>

  <p>Luisa bu sözlere ihtiyatla yaklaşıyor. "Gazetecilerin içeriden insanlara ihtiyacı vardır, Fay, ben de sözlerini aklımda tutacağım. Ama seni uyarmam gerek, <i>Spyglass</i>'ın pek öyle zengin kaynakları..."</p>

  <p>"Erkekler parayı icat etti, kadınlarsa karşılıklı yardımı."</p>

  <p><i>Bilge bir kadın</i>, diye düşünüyor Luisa, <i>tuzaklarla fırsatları birbirinden ayırt edebiliyor.</i> "Önemsiz bir muhabir senin statünde bir kadına nasıl "yardım edebilir" bilemiyorum, Fay."</p>

  <p>"Kendini azımsama. Dost canlısı gazeteciler çok değerli müttefiklerdir. Swannekke mühendislerinin yıllık patates kızartması tüketiminden daha ağır meseleleri tartışmak istediğin bir zaman gelirse" —sesi çatal bıçak şangırtılarının, kokteyl barındaki piyano müziğinin ve arka plandaki kahkahaların altına iniyor— "mesela Dr. Sixsmith'in HYDRA reaktörüyle ilgili derlediği veriler gibi, sana garanti veriyorum, işbirliğine düşündüğünden çok daha yatkın olduğumu göreceksin."</p>

  <p>Fay Li parmaklarını şıklatıyor ve tatlı arabası yola koyuluyor.</p>

  <p>"Şimdi, limonlu ve kavunlu dondurma, hem kalorisi çok düşük, hem de damağı temizler. Kahveden önce yemek için ideal. Bu konuda bana güvenir misin?"</p>

  <p>Geçiş o kadar kusursuz ki, Luisa az önce duyduklarını gerçekten duyup duymadığını merak ediyor. "Bu konuda sana güveneceğim."</p>

  <p>"Birbirimizi anladığımıza sevindim."</p>

  <p>Luisa merak ediyor: <i>Gazetecilikte ne derece hilekârlık kabul edilebilir?</i> Babasının bir öğleden sonra, hastane bahçesinde verdiği cevabı hatırlıyor: <i>Bir hikâyeyi elde etmek için hiç yalan söyledim mi? Hem de ne kuyruklu yalanlar söyledim. Beni gerçeğe bir iki santim de olsa yaklaştıracak her türlü yalanı söyledim.</i></p>

  <h2 id="sigil_toc_id_53">36</h2>

  <p>Luisa'nın rüyaları çalan bir telefonla tersyüz oluyor ve Luisa ay ışığıyla aydınlanan odaya düşüyor. Önce lambayı, sonra saatli radyoyu eline alıyor; en sonunda ahizeye ulaşıyor. Bir an ne kendi adını, ne de üstünde yattığı yatağın nerede olduğunu hatırlayabiliyor. "Luisa?" diyor bir ses kara boşluğun içinden.</p>

  <p>"Evet, ben Luisa Rey."</p>

  <p>"Luisa, benim, Isaac, Isaac Sachs, şehirlerarası arıyorum."</p>

  <p>"Isaac! Neredesin? Saat kaç? Neden..."</p>

  <p>"Şşşt, uyandırdığım için özür dilerim, dün sabahın köründe bir yerlere sürüklendiğim için de. Dinle, Philadelphia'dayım. Saat doğu saatiyle yedi buçuk, Kaliforniya'da hava çok geçmeden aydınlanır. Hâlâ orada mısın Luisa? Hat kesilmedi ya?"</p>

  <p><i>Korkuyor.</i> "Evet, Isaac, dinliyorum."</p>

  <p>"Swannekke'den ayrılmadan önce Garcia'ya sana vermesi için bir hediye bıraktım, bir <i>dolce far niente</i>." Cümle kulağa havadan sudan gelsin diye çabalıyor. "Anlıyor musun?"</p>

  <p><i>Ne diyor bu adam, Tanrı aşkına?</i></p>

  <p>"Beni duyuyor musun, Luisa? Garcia'nın sana bir hediyesi var."</p>

  <p>Luisa'nın beyninin daha uyanık bir bölümü devreye giriyor. <i>Isaac Sachs Sixsmith Raporu'nu Volkswagen'ine bıraktı. Bagajın kilitlenmediğinden söz etmiştin. Konuşmamızın dinlendiğini var sayıyor.</i> "Çok naziksin, Isaac. Umarım sana fazla pahalıya patlamamıştır."</p>

  <p>"Her sentine değdi. Güzellik uykunu böldüğüm için özür dilerim."</p>

  <p>"Sana güvenli bir uçuş diliyorum, yakında görüşmek üzere. Akşam yemeği yeriz, belki?"</p>

  <p>"Çok sevinirim. Eh, uçağımı kaçırmayayım."</p>

  <p>"Güvenli uçuşlar." Luisa telefonu kapatıyor.</p>

  <p><i>Şüphe çekmemek için daha geç bir saatte mi çıkmalıyım? Yoksa Swannekke'yi hemen şimdi terk mi etmeliyim?</i></p>

  <h2 id="sigil_toc_id_54">37</h2>

  <p>Bilim köyünün dört yüz metre kadar uzağında, Joe Napier'ın penceresi şafaktan bir saat önceki gökyüzünü çerçeveliyor. Elektronik izleme cihazlarından oluşan bir konsol odanın yarısını kaplıyor. Bir hoparlörden kesik bir telefon hattının mırıltıları geliyor. Napier ciyaklayan bir iki makaralı kasedi geriye sarıyor. "Swannekke'den ayrılmadan önce Garcia'ya sana vermesi için bir hediye bıraktım, bir <i>dolce far niente</i>. Anlıyor musun?"</p>

  <p><i>Garcia mı? Garcia mı?</i></p>

  <p>Napier soğumuş olan kahvesine yüzünü buruşturuyor ve "LR#2" adlı bir dosyayı açıyor. İş arkadaşları, dostlar, irtibatlar... endekste Garcia diye biri yok. <i>Bill Smoke'u ben Luisa'yla konuşana kadar ona yaklaşmaması için uyarsam iyi olacak.</i> Çakmağını çakarak hayata döndürüyor. <i>Bill Smoke bırak uyarmayı, bulunması bile zor bir adam.</i></p>

  <p>Napier sert dumanı akciğerlerine çekiyor. Telefonu çalıyor: arayan Bill Smoke. "Ee, bu Garcia denen tip kim?"</p>

  <p>"Bilmiyorum, dosyada bir şey yazmıyor. Dinle, sen gidip de..."</p>

  <p>"Bilmek senin lanet olası işin, Napier."</p>

  <p><i>Artık benimle böyle konuşuyorsun demek?</i> "Hop! Dur bir..."</p>

  <p>"Sana hop." Bill Smoke yüzüne kapatıyor.</p>

  <p><i>Kötü, kötü, hem de çok kötü.</i> Joe ceketini kapıyor, sigarasını söndürüyor, karargâhı terk ediyor ve Luisa'nın kaldığı, tesisin diğer ucundaki otele yürüyor. Beş dakikalık bir yürüyüş. Bill Smoke'un sesindeki tehditkâr tonu hatırlıyor ve koşmaya başlıyor.</p>

  <h2 id="sigil_toc_id_55">38</h2>

  <p>Eşyalarını küçük valizine tıkıştırırken Luisa'nın üstüne çok güçlü bir <i>deja vu</i> hissi üşüşüyor. <i>Robert Frobisher da borcunu ödemeden otelinden kaçmıştı.</i> Merdivenleri kullanıyor ve bomboş lobiye iniyor. Hah kar gibi sessiz. Arka ofiste bir radyo hiçbir anlam ifade etmeyen tatlı fısıltılarla çalıyor. Luisa herhangi bir açıklama yapmasına gerek kalmadan çıkabileceğini umarak ana kapıya yürüyor. Kapılar insanları dışarıda tutmak için kilitleniyor, içeride değil; Luisa kısa bir süre sonra otel bahçesini aşıp park yerine doğru yürüyor. Şafaktan önceki okyanus esintisi hayal meyal vaatlerde bulunuyor. Denizden uzaklaştıkça geceye ait gökyüzü koyu pembeye dönüşüyor. Etrafta kimse yok, ama Luisa arabasına yaklaşırken koşmamak için kendisini zor tutuyor. <i>Sakin ve acelesiz görün, gündoğumunu izlemek için burunda araba sürdüğünü söyleyebilirsin.</i></p>

  <p>Bagaj ilk bakışta boş görünüyor, ama halı bir tümseği gözlerden saklıyor. Luisa halının altında siyah plastik çöp torbasıyla sarılıp sarmalanmış bir paket buluyor. Vanilya rengi bir klasörü açıyor ve yarı karanlık havada başlığını okuyor: <i>HYDRA-Sıfır Reaktörü — İşlemsel Bir Değerlendirme Modeli — Proje Başkanı Dr. Rufus Sixsmith — Bu Dosyayı İzinsiz Olarak Bulundurmak, 1971 Tarihli Askeri ve Sınai Casusluk Yasası Dolayısıyla Federal Bir Suçtur.</i> Beş yüz kadar sayfa dolusu tablolar, akış şemaları, matematiksel işlemler ve kanıtlar. Luisa'nın içinde bir coşku patlaması yaşanıyor ve sesi yankılanıyor. <i>Sakin ol, bu yalnızca başlangıcın sonu.</i></p>

  <p>Luisa'nın gözüne park yerinin ortasında bir hareket çarpıyor. Bir adam. Luisa Garcia'nın arkasına saklanıyor. "Hey! Luisa! Bekle!" <i>Joe Napier!</i> Luisa anahtarlardan, kilitlerden ve kapılardan oluşan bir rüyadaymışçasına vanilya rengi klasörü siyah çöp torbasına sarıp yolcu koltuğunun altına tıkıştırıyor — Napier şimdi koşuyor, elindeki fenerin ışığı yarı karanlığı bir ıslık sesiyle bölüyor. Motor tembel, aslanımsı bir kükremeyle çalışıyor ve Volkswagen fazla hızlı geriliyor. Joe Napier arabanın arkasına çarpıyor, bağırıyor ve Luisa onun abartılı bir komedi oyuncusu gibi hoplayıp zıpladığını görüyor.</p>

  <p>Özür dilemek için durmuyor.</p>

  <h2 id="sigil_toc_id_56">39</h2>

  <p>Bill Smoke'un paslı, siyah Chevy'si yavaşlayarak Swannekke Köprüsü'nün gişelerinden birinin yanında duruyor.</p>

  <p>Işıklardan oluşan bir şerit boğazları aşarak kara parçasının üzerine nokta nokta düşüyor. Gişe görevlisi arabayı tanıyor ve çoktan sürücü penceresinin yanına gelmiş bile. "İyi günler, efendim!"</p>

  <p>"Öyle olacak gibi, Richter, değil mi?"</p>

  <p>"Ever, Bay Smoke."</p>

  <p>"Joe Napier'ın az önce seni aradığını ve turuncu bir Volkswagen'in kontrol noktasından geçmesine izin vermemeni emrettiğini tahmin ediyorum."</p>

  <p>"Doğru, Bay Smoke."</p>

  <p>"Bu emri Bay Grimaldi'nin özel yetkisiyle iptal etmek üzere buradayım. Volkswagen geldiğinde bariyeri kaldıracak ve benim onu takip etmeme imkân sağlayacaksın. Şimdi anakara kontrol noktasındaki arkadaşına telefon edecek ve benim arabamı görene kadar kimseyi geçirmemesini söyleyeceksin. Bay Napier on beş dakika kadar sonra buraya geldiğinde, Alberto Grimaldi'nin ona 'Yatağına dön' dediğini ileteceksin. Anlaşıldı mı, Richter?"</p>

  <p>"Anlaşıldı, Bay Smoke."</p>

  <p>"Yanlış hatırlamıyorsam bu bahar evlenmiştin."</p>

  <p>"Mükemmel bir hafızanız var, efendim."</p>

  <p>"Evet, öyle. Bir aile kurmayı umuyorsun, değil mi?"</p>

  <p>"Karım dört aylık hamile, Bay Smoke."</p>

  <p>"Sana güvenlik işinde nasıl başarılı olunacağına dair bir tavsiyede bulunacağım, Richter. Bu tavsiyeyi duymak ister misin, oğlum?"</p>

  <p>"İsterim, efendim."</p>

  <p>"En aptal köpek bile oturup izleyebilir. Ne zaman başka tarafa bakmak gerektiğini bilmek ise beyin ister. Söylediklerim sana bir şey ifade ediyor mu, Richter."</p>

  <p>"Kesinlikle ediyor, Bay Smoke."</p>

  <p>"O halde yeni kuracağın ailenin geleceği güvende olacaktır."</p>

  <p>Smoke arabasını askeri karakolun yanından geriye alıyor ve koltuğunda aşağı kayıyor. Altmış saniye sonra motoru boğulup duran bir Volkswagen burundan köprüye direksiyon kırıyor. Luisa duruyor, penceresini indiriyor, Richter ortaya çıkıyor ve Smoke "ailesel bir sorun" kelimelerini yakalıyor. Richter kadına güvenli bir yolculuk diliyor ve bariyer kalkıyor.</p>

  <p>Bill Smoke arabasını önce birinci, sonra ikinci vitese alıyor. Chevy köprüye ulaştığında yol yüzeyinin sonik dokusu değişiyor. Üçüncü vites, dördüncü, pedal zemine yapışıyor. İşi bitmiş Beetle'ın stop lambaları gitgide yaklaşıyor; elli metre, otuz metre, on...</p>

  <p>Smoke farlarını yakmamış. Boş olan karşı şeride direksiyon kırıyor, beşinci vitese geçiyor ve yandan yaklaşıyor. Smoke gülümsüyor. <i>Joe Napier olduğumu sanıyor.</i> Direksiyonu sertçe çeviriyor ve Beetle onun arabasıyla köprü parmaklıkları arasına sıkışınca metalik çığlıklar duyuluyor. Parmaklık betondan kopuyor ve Beetle boşluğa savruluyor.</p>

  <p>Smoke frenlere yükleniyor. Serin havaya çıkıyor ve sıcak lastik kokusu alıyor. Biraz geride, on sekiz metre kadar aşağıda, bir Volkswagen'in ön tamponu denizin içinde kayboluyor. <i>Üç dakika içinde boğulacak, tabii düşerken beli kırılmadıysa.</i> Bill Smoke kendi arabasının karoserindeki hasarı inceliyor ve içinde bir boşluk hissediyor. <i>Adsız, yüzsüz cinayetler insan temasının getirdiği heyecandan yoksun oluyor,</i> diye karar veriyor.</p>

  <p>Isısı sonuna kadar artırılmış Amerikan güneşi yeni bir şafağın doğduğunu haber veriyor.</p>
</body>
</html>
