<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="sonmi">Tam olarak olduğunu söylediği kişi değilse kimdi Hae-Joo Im?</p>

  <p>Tam da bu soruyu yanıtlayarak kendi kendimi şaşırttım: Sendika.</p>

  <p>Hae-Joo, "Evet, o şeref bana ait" dedi.</p>

  <p>Öğrenci Xi-Li son derece tedirgin olmuştu.</p>

  <p>Hae-Joo ya ona güveneceğimi ya da birkaç dakika içinde öleceğimi söyledi.</p>

  <p>Başımla onayladım: Ona güvenecektim.</p>

  <p class="sonmi">Ama size kimliğiyle ilgili yalan söylemişti — ona bu kez niçin inandınız? Sizi kaçırmaya niyeti olmadığını nereden biliyordunuz?</p>

  <p>Bilmiyordum. Emin değildim. Kararımı <i>karakterini</i> temel alarak vermiştim. Zamanın bu kararımın doğruluğunu ispatlayacağını ummaktan başka çarem yoktu. Kadim Cavendish'i kaderine bıraktık ve kendi kaderimize kaçtık: koridorları aştık, yangın çıkışlarından geçtik, ışıktan ve insanlardan mümkün olduğunca kaçmıyorduk. Hae-Joo merdivenlerde beni kucağında taşıdı: benim o merdivenleri yardımsız inmeye çalışmamı bekleyecek vaktimiz yoktu.</p>

  <p>Bay Chang bir altbodrumda, sade bir ford'un içinde bekliyordu. Selam verip alacak zaman yoktu. Araç haykırarak canlandı ve hızlanarak tünellerden, boş ford parklarından geçti. Bay Chang pist yolunun hâlâ açık olduğunu bildiren sony'sine göz attı. Hae-Joo Bay Chang'e oraya gitmesini söyledi, sonra cebinden bir sustalı bıçak çıkardı ve sol elinin başparmağının ucunu kesti, oydu ve oradan minicik, metalik bir yumurta çıkardı. Onu pencereden attı ve bana da Ruhhalkamı atmamı emretti. Xi-Li de Ruh'unu çıkardı.</p>

  <p class="sonmi">Sendika adamları gerçekten kendi ebedi Ruh'larını kesip atıyor mu? Hep bunun bir şehir efsanesi olduğunu düşünmüşümdür.</p>

  <p>Bir direniş hareketi, Oybirliği'nden başka türlü nasıl kaçabilir? Aksi takdirde, ne zaman bir trafik ışığını geçseler tespit edilme riskleri olurdu. Ford tam bir rampayı çıkıp köşeyi dönmüştü ki pencerelerden bir fosforik asit tipisi girdi; hava camla doldu, metal paneller inledi, ford duvarlara sürtündü ve sarsılarak aniden durdu.</p>

  <p>Çömeldiğim yerden colt atışları duydum.</p>

  <p>Ford inledi ve yeniden hızlanarak hareket etti. Bir nesne araca güm diye çarptı.</p>

  <p>Ön koltuktan dayanılmaz bir acıyla feryat eden bir insan sesi yükseldi. Hae-Joo, Xi-Li'nin başına bir colt dayadı ve ateş etti.</p>

  <p class="sonmi">Ne? Kendi adamına mı? Neden?</p>

  <p>Oybirliği'nin dumdum kurşunları kalodoksalinle stimulini kombine eder. Kalodoksalin kurbanına büyük ıstırap çektiren bir zehirdir, kurbanın çığlıkları yerini ele verir; stimulin ise kurbanın bilincini kaybetmesine engel olur. Xi-Li fetüs duruşuyla yana yığıldı. Benim tanıdığım neşeli doktora öğrencisi Hae-Joo Im kaybolmuştu; hem de öyle bir kaybolmuştu ki, gerçekte hiç var mıydı, merak ettim. Ford'un içine yağmur ve rüzgâr doldu. Bay Chang ford'u nerdeyse onunla aynı genişlikteki bir çöp yolunda hızla sürüyor, su borularını yerlerinden söküyordu. Kampüs çevre yoluna girdiğinde yavaşladı. İleride, kampüs kapılarında kırmızı-mavi ışıklar yanıp sönüyordu. Havada süzülen bir uçak ağaç tepelerine çarparak trafiği bir projektörle tarıyordu; hoparlörlerden kim bilir kime verilen tutarsız emirler yükseliyordu. Bay Chang bizi hazır olmamız için uyardı, motoru kapattı ve yoldan çıktı. Ford hoplayıp zıpladı, tavanı başıma çarptı; Hae-Joo nasıl becerdiyse beni altına sıkıştırdı. Ford hız ve ağırlık kazandı, aynı zamanda hafifledi. Son düşüşümüz zihnimde, başka bir ford'da hapis olmaktan kaynaklanan bir siyahlık, atalet ve yerçekimi hissini içeren eski bir anının canlanmasına sebep oldu. Neredeydi? Kimdi o?</p>

  <p>Bambu kıymık kıymık oldu, metal yırtıldı, kaburgalarım kapıya çarptı.</p>

  <p>Nihayet sessizlik. Ford ölmüştü. Sonra böceklerin şarkılarını, yapraklara vuran yağmuru ve ardından gitgide yaklaşan, aceleci fısıltılar duydum. Hae-Joo'nun altında eziliyordum; inleyerek kıpırdandı. Oram buram morarmıştı, ama hiçbir yerim kırılmamıştı. İğne ışığı gözlerimi acıttı. Dışarıdan bir ses, "Komutan Im?" diye tısladı.</p>

  <p>Bay Chang daha önce cevap verdi: "Şu kapıyı açın." Eller bizi dışarı çekti. Xi-Li'nin cesedi olduğu yerde bırakıldı. Birbirini takip eden tedirgin yüzler, kararlı yüzler, nadir uyuyan yüzler gördüm: Sendika adamlarından oluşan bir kafile. Beton bir barakaya taşındım ve bir kanalizasyon deliğinden aşağı indirildim. "Endişelenme" dedi Hae-Joo bana, "Ben buradayım." Ellerim paslı basamakları kavradı, dizlerim kısa bir tünelin yerlerine sürtündü. Başka kollar beni kaldırıp bir tamircinin atelyesine soktular, sonra da iki kişilik bir yönetici ford'una indirdiler. Başka emirlerin verildiğini duydum, sonra Hae-Joo arabaya atladı ve motoru çalıştırdı. Bay Chang bir kez daha yok olmuştu. Önümüzdeki garaj kapıları sarsılarak açıldı. Sonra nazikçe yağan yağmuru, banliyölerin arka sokaklarını ve sıkışık bir otoyolu hatırlıyorum. Etrafımızdaki ford'larda işinden dönen yalnız insanlar, buluşmuş olan çiftler, küçük aileler vardı; kimileri durgun, kimileri şamatacıydı. Hae-Joo nihayet konuştuğunda sesi soğuktu. "Bir dumdum kurşunu bir yerimi sıyırırsa, ben nasıl Xi-Li'ye uyguladıysam sen de bana çabucak ötenazi uygula." Buna verecek cevabım yoktu. "Soracak yüzlerce sorun olmalı, Sonmi. Sana biraz daha sabretmen için yalvarıyorum — şimdi yakalandığımız takdirde ne kadar az şey bilirsen o kadar iyi olur, inan bana. Önümüzde yoğun bir akşam var. Öncelikle Huamdonggil'i ziyaret edeceğiz." Şehrin o bölgesini biliyor musun, Arşivci?</p>

  <p class="sonmi">O insanlık dışı varoşta Göz'lensem, bakanlığım beni işten atardı. Ama lütfen niyazım için betimleyin orayı.</p>

  <p>Huamdonggil alçak tavanlı, eğri büğrü köhne evlerden, aşağı sınıf motellerden, rehinci dükkânlarından, uyuşturucu barlarından ve randevuevlerinden oluşan, Eski Seul Transit İstasyonu'nun güneydoğusunda, belki sekiz kilometrekareyi kaplayan habis bir labirenttir. Sokakları ford'ların giremeyeceği kadar dardır; ara sokakları leş gibi atık ve lağım suyu kokar. BokCorp o bölgeye hiç yaklaşmaz. Hae-Joo ford'u özel bir garaja bıraktı ve kapüşonumu indirmemem için beni uyardı: burada çalman üretilmişler, beceriksizce ameliyat edilerek hizmet verebilecek hale getirilir ve kendilerini genelevlerde bulurdu. Safkanlar kapıların önüne yığılmışlardı, tenleri şehrin yakıcı yağmuruna uzun sürelerle maruz kalmaktan dolayı şişip iltihaplanmıştı. Bir erkek çocuğu elleriyle dizlerinin üstünde, önündeki su birikintisinden şapır şupur su içiyordu. "Ensefalitli ya da kurşunciğerli göçmenler" dedi Hae-Joo bana. "Hastaneler Ruh'larını boşaltıyor; yalnızca ötenazi iğnesi yaptıracak ya da Huamdonggil'e gelecek dolarları kalıyor. Bu zavallı reziller yanlış seçim yapmış."</p>

  <p>Göçmenlerin böylesine sefil olmak için Üretim Sahaları'ndan niçin kaçtıklarını anlayamıyordum. Hae-Joo sıtma, sel, kuraklık, serseri ekin genleri, parazitler, genişleyen çorak topraklar ve çocuklarının hayatını daha iyi hale getirmek için doğal bir istekten oluşan bir liste saydı. Beni Papa Song Şirketi'nin, bu göçmenlerin kaçtığı fabrikalarla kıyaslandığında çok daha insani göründüğüne dair temin etti. Kaçak taşıyıcılar Oni-ki Şehir'de gökten dolar yağdığı yönünde vaatlerde bulunuyor, göçmenler de buna inanmak için yanıp tutuşuyor; gerçek hiçbir zaman geri dönmüyor, çünkü kaçak taşıyıcılar tek yönde çalışıyor. Hae-Joo beni iki başlı, miyavlayan bir kediden uzaklaştırdı. "Isırırlar."</p>

  <p>Juche'nin ikinci başkentinde niçin böyle bir şeyi hoş gördüğünü sordum.</p>

  <p>Her şehirde, diye cevap verdi rehberim, şehrin istenmeyen insan atıklarının sessizce ama gözlerden pek uzak olmayan biçimde parçalara ayrıldığı bir kimyasal tuvalet bulunur. Bu aşağı tabakaları motive eder. "Çalış, harca, çalış" der Huamdonggil gibi varoşlar, "yoksa senin hayatın da burada biter." Dahası, girişimciler daha saygıdeğer bölgelerden sıkılan yukarı tabaka insanları gelsin diye iğrenç zevku sefa alanları inşa etmek için kanuni boşluktan yararlanıyor. Huamdonggil böylece vergiler ve rüşvetlerle ayakta kalıyor. MediCorp can çekişen insandan aşağı varlıklar sağlıklı organlarını bir kese ötenazi ilacıyla takas edebilsin diye her hafta bir klinik açıyor. Organi Corp'un şehirle kârlı bir sözleşmesi var; her gün, felaketadamlarına benzer bir şekilde bağışık-genomlanmış üretilmişlerden oluşan bir ekip gönderiyor ve bu ekip sinekler yumurtadan çıkmadan önce ölüleri silip süpürüyor. Hae-Joo bana sessiz olmamı söyledi; hedefimize varmıştık.</p>

  <p class="sonmi">Tam olarak nereye, yani?</p>

  <p>Tam olarak neresi olduğunu söyleyemem: Huamdonggil'deki binaların şebeke numarası yok, bölgenin haritası da çıkarılmamış. Çıkıntı şeklinde bir mahjong eviydi, atık suları dışarıda tutmak için üst pervazları yüksek tutulmuştu ama binayı görsem tanıyabileceğimden şüpheliyim. Hae-Joo güçlendirilmiş kapıyı çaldı, gözetleme deliğinde bir hareket oldu, sürgüler geri çekildi ve kapı eşiğinde bir kapıcı belirdi. Kapıcının zırhı lekeli ve koyu renkti, elindeki demir çubuksa öldürücü görünüyordu; Ma Arak Na'yı beklememizi homurdandı. Zırhının boyunluk bölümünün altında bir üretilmiş yakası olup olmadığını merak ettim.</p>

  <p>Duvarları kâğıt paravanlardan oluşan dumanlı bir koridor ileride kıvrılarak görüş açımızdan çıkıyordu. Mahjong taşlarının sesini duydum, ayak kokusu aldım, egzotik giysili safkan işgörenlerin tepsilerle içecek taşımasını izledim. Canlarının sıkıldığını gösteren yüz ifadeleri, kâğıt paravanın arkasından çıktıkları an dişi bir memnuniyet ifadesine dönüşüyordu. Hae-Joo'yu taklit ettim ve Huamdonggil'in sokaklarında kirlenmiş olan nike'larımı çıkardım.</p>

  <p>"Eh, haberler kötü olmasa sen burada olmazdın." Konuşan kişi bize tavandaki bir kapaktan sesleniyordu; perdeli dudaklarının, hilal şekilli gözlerinin ve hırıltılı sesinin genomlanmış olmasından mı, yoksa mutasyona mı uğramış olmasından mı kaynaklandığım tahmin edemiyordum. Mücevher siğilli parmakları kapağın kenarını kavramıştı.</p>

  <p>Hae-Joo, Ma Arak Na'ya Madam diye hitap ediyordu. Kadının bilgilerini güncelledi: bir hücre kansere yakalanmıştı, Mephi tutuklanmıştı, Xi-Li dumdumlanmış ve öldürülmüştü, yani evet, haberler daha kötü olamazdı.</p>

  <p>Ma Arak Na'nın çift dili bir iki kez kıvrıldı ve açıldı; kanserin ne derece yayıldığını sordu. Sendika adamı tam da bu soruyu yanıtlamak için geldiği cevabını verdi. Müessesenin madamı vakit kaybetmeden salona geçmemizi söyledi.</p>

  <p class="sonmi">Salon mu?</p>

  <p>Gürültülü bir mutfakla sahte bir duvarın arkasındaki, zayıf bir solarla aydınlanan gizli bir odacık. Şehirden olmasa da binadan yaşlı olduğu kesin olan dökme demirden bir mangalın kenarında bir fincan yakut limonu duruyordu. Yıpranmış yer minderlerine oturduk. Hae-Joo içeceği yudumladı ve bana kapüşonumu çıkarmamı söyledi. Kalaslı tavandan güm güm sesler ve gıcırtılar geliyordu, bir kapak açıldı ve Ma Arak Na'nın yüzü belirdi. Beni, bir Sonmi'yi, gördüğünde hiçbir şaşkınlık belirtisi göstermedi. Kadim mangal son derece modern bir devreyle çalışarak vınladı. Koyu renk, parıldayan bir küre ve yansıyan sessizlik salonu doldurana dek genişledi, mutfaktan gelen sesleri boğdu. Son olarak, mangalın üzerindeki alacalı ışık dönüşüm geçirerek bir sazan haline geldi.</p>

  <p class="sonmi">Bir sazan mı?</p>

  <p>Evet, sazan. Esrarlı, inci ve mandalina renginde, mantarlarla leke leke, mandarin bıyıklı, yarım metre uzunluğunda bir sazan. Kuyruğunun tek bir tembelce tokadı balığı bana doğru fırlattı. O hareket ettiğinde nilüferlerin kökleri ayrıldı. Kadim gözleri benimkileri okudu; yan taraflarındaki yüzgeçler dalgalandı. Sazan yakamı okuyabilmek için birkaç santimetre alçaldı ve yaşlı bir adamın adımı söylediğini duydum. Bulanık sualtı havasında Hae-Joo'yu nerdeyse göremiyordum.</p>

  <p>"Seni yaşıyor gördüğüme minnettarım" 3-B'den bize iletilen ses kültürlüydü, ama boğuk ve hırıltılıydı — "ve seninle tanışmaktan şeref duyuyorum. Ben Sendika'dan An-Kor Apis." Balık teatral görünümünden dolayı özür diledi, Oybirliği bütün yayınları taradığı için kamuflaj şarttı.</p>

  <p>Anladığımı söyledim.</p>

  <p>An-Kor Apis yakında çok daha fazlasını anlayacağıma söz verdi ve Hae-Joo'ya döndü. "Komutan Im."</p>

  <p>Hae-Joo eğilerek selam verdi, Xi-Li'ye ötenazi uyguladığını bildirdi.</p>

  <p>Kıdemli Sendika adamı bunu zaten bildiğini, Hae-Joo'nun acısını giderebilecek bir anestetik olmadığını ama Xi-Li'yi öldürenin Oybirliği olduğunu ve Hae-Joo'nun tek yaptığının bir kardeşini bir hapishane kübünde alçaltıcı bir ölümden kurtarmak olduğunu söyledi. Apis daha sonra Hae-Joo'yu, Xi-Li'yi feda etmesinin boşa olmadığı yönünde yüreklendirdi. Bunu kısa bir özet takip etti: altı hücre kaybedilmişti, on iki tanesi ise tehlikenin önünü almak için imha edilmişti, "iyi haber" Üye Mephi'nin nöroişkence başlamadan önce intihar etmeyi başarmış olmasıydı. An-Kor Apis daha sonra refakatçime beni Birinci Batı Kapısı'nı kullanarak Seul'den çıkarması, konvoy halinde kuzey kampına gidilmesi ve verilen öğütleri iyi düşünmesi emrini verdi.</p>

  <p>Sazan daireler çizdi ve göğsümden çıkarak tekrar belirmeden önce salonun duvarının içinde kayboldu. "Dostlarını akıllıca seçtin, Sonmi. Birlikte korpokratik medeniyeti tanınmayacak derecede değiştirebiliriz." Yakında tekrar görüşeceğimize söz verdi. Küre küçülerek mangalın içine çekildi ve salon eski haline döndü. Sazan bir ışık şeridine, bir noktacığa ve sonunda hiçliğe dönüştü.</p>

  <p class="sonmi">Hae-Joo üstünüzde Ruh olmadan bir şehir çıkışından nasıl geçmeyi planlıyordu?</p>

  <p>Ruh yerleştirici birkaç dakika sonra yanımıza getirildi. Zayıf, özelliksiz bir adamdı, Hae-Joo'nun ucu kopuk parmağını mesleki bir horgörüyle inceledi. Jel paketinden cımbız yardımıyla minicik bir yumurta çıkardı, açık dokunun içine yerleştirdi ve üstüne cilt spreyi sıktı. Böyle önemsiz görünen bir noktacığın onu taşıyanlara tüketiciliğin bütün haklarını verirken korpokrasinin geri kalanını hizmet etmeye mahkûm etmesi bana o zaman da garip bir müstehcenlik gibi gelmişti, şimdi de öyle geliyor. "Adın Ok-Kyun Pyo" dedi yerleştirici Hae-Joo'ya ve kurmaca geçmişinin bütün sony'lerden yüklenebileceğini ekledi.</p>

  <p>Yerleştirici bana döndü ve çantasından bir lazer pens çıkardı. Beni çeliği kesecek ama canlı bir dokuya hiçbir zarar vermeyecek şekilde tasarlandığını söyleyerek temin etti. Önce yakamı çıkardı, bir tık sesi duydum, yakam çekilirken hafifçe gıdıklandım ve bir anda ellerimdeydi. Bu bana çok garip geldi: sanki kendi göbek bağını tutuyor gibi oluyorsun, Arşivci.</p>

  <p>"Şimdi, derialtı barkodu için." Boğazımı anestetikle sildi, canımın yanacağını söyleyerek beni uyardı ama aygıtının söndürücüsü barkodun havayla temas ettiğinde patlamasını önleyecekti.</p>

  <p>"Dâhice." Hae-Joo merakla bakıyordu.</p>

  <p>"Tabii ki dâhice" diye çıkıştı yerleştirici. "Kendim tasarladım. Ama patentini alamıyorum ve bu beni çok usandırıyor." Hae-Joo'yu elinde bir bezle hazırda bekletiyordu; boğazım sanki diş diş bir bıçakla kesiliyormuşçasına acıdı. Hae-Joo kanı durdururken yerleştirici bana Sonmi~451'in eski kimliğini, bir cımbızın dişleri arasındaki mikroçipi gösterdi. Onu bizzat, büyük bir dikkatle imha edeceğine söz verdi. Yarama iyileştirici sıktı ve ten rengi bir bandaj uyguladı. "Şimdi de" diye devam etti, "daha ad bile konamayacak kadar yeni bir suç. Bir üretilmişe Ruh yerleştirmek. Deham nasıl ödüllendirilecek? Bir gösteriyle mi? Bir Nobel ödülü ve üniversitede ense yapabileceğim bir işle mi?"</p>

  <p>"Korpokrasiye karşı savaşın tarihinde bir paragrafla" dedi Hae-Joo.</p>

  <p>"Vay be, sağ ol, kardeşim" diye cevapladı yerleştirici. "Tüm bir paragraf." Bu ameliyat da çabucak bitti. Adam sağ avcumu bir bezin üstüne koydu, işaretparmağımın ucuna pıhtılaştırıcı ve anestetik sıktı, bir santimetreden daha küçük bir kesik açtı, içeri bir Ruh yerleştirdi ve cilt spreyi uyguladı. Olumsuz tavırları bu kez aslında içten olan özünü gizleyemedi. "Ruh'un vaat edilmiş topraklarda sana talih getirsin, Yun-Ah Yoo kardeş." Ona teşekkür ettim. Ma Arak Na'nın tavandaki kapağından olan bitenleri izlediğini tamamen unutmuştum, ama birden konuştu. "Yoo kardeş yeni Ruh'una uygun yeni bir yüz edinmeli, yoksa buradan vaat edilmiş topraklara kadar rahatsız edici sorular sorulabilir."</p>

  <p class="sonmi">O halde bir sonraki durağınız yüzmimarıydı, öyle mi?</p>

  <p>Öyleydi. Kapıcı bize Huamdonggil'in şöyle böyle saygıdeğer olan en yakın komşusuyla arasındaki sınıra, Toegyero Caddesi'ne kadar eşlik etti. Shinch'on'da, bir zamanlar moda olan bir çarşıya metrolandık ve yürüyen merdivenle şıngırdayan avizelerin arasından yukarı çıktık.</p>

  <p>Bizi çok yukarılarda, ağıla benzer bir mahalleye çıkardı; burada yalnızca gidecekleri yerden çok emin olan tüketiciler dolaşıyordu. Sürekli dönen, bir yerlere sapan yolda görülmesi zor girişler ve gizemli isim levhaları sıra sıra dizilmişti; bir çıkmaz sokağın sonundaki sade bir kapının yanındaki girintide bir pars zambağı çiçek vermişti. "Konuşma" diye uyardı Hae-Joo beni, "bu kadını pohpohlamazsan iğnelerini batırır." Zili çaldı.</p>

  <p>Pars zambağının çizgileri parladı, bize ne istediğimizi sordu.</p>

  <p>Hae-Joo Madam Ovid'le randevumuz olduğunu söyledi.</p>

  <p>Çiçek bize bakmak için uzandı, beklememizi söyledi.</p>

  <p>Kapı kayarak açıldı. Kemik beyazı bir safkan "Ben Madam Ovid'im" diye bildirdi. Çiyilaç sert güzelliğini çok önce, yirmilerinin ortasında dondurmuştu; sesi hızarı andırıyordu. "Sizin randevunuz yok, her kimseniz artık. Burası üst tabakalara ait bir kurum. Biokozmetikçilerim yalnızca referanslı müşterileri kabul eder. Daha aşağı katlardan birindeki bir maskenakilcisini deneyin."</p>

  <p>Kapı yüzümüze kapandı.</p>

  <p>Hae-Joo boğazını temizledi ve pars zambağına doğru konuştu. "Lütfen Madam Ovid'e Heem-Young Hanım'ın en içten ve samimi selamlarını gönderdiğini bildir." Bir sessizlik oldu. Pars zambağı kızardı ve uzaktan mı geldiğimizi sordu.</p>

  <p>Hae-Joo giriş kodunu tamamladı. "Yeterince uzağa gidersen kendini bulursun."</p>

  <p>Kapı açıldı, ama Madam Ovid'in horgörüsünde hiçbir azalma olmadı. "Heem-Young Hanım'a kim karşı gelebilir?" Bize oyalanmadan onu takip etmemizi emretti. Işık ve ses emicilerle döşenmiş perdeli koridorlarda bir dakika yürüdükten sonra birdenbire beliren sessiz bir erkek yardımcı bize katıldı ve bir kapı daha aydınlık bir stüdyoya açıldı. Seslerimiz geri döndü. Yüzmimarlık aletleri steril solarda parlıyordu. Madam Ovid bana kapüşonumu çıkarmamı söyledi. Aynı Ma Arak Na gibi o da şaşkınlık belirtisi göstermedi; onun tabakasından bir hanımın bir Papa Song restoranına adım attığından şüpheliyim. Madam tedavinin ne kadar süreceğini sordu. Hae-Joo ona doksan dakika sonra oradan ayrılacağımızı söylediğinde ev sahibemiz o keskin soğukkanlılığını kaybetti. "Neden bir tüp macun ve bir rujla işinizi kendiniz görmüyorsunuz? Heem-Young Hanım Pars Zambağı'nın penceresine önce-sonra kodak'ları asan, iskonto yapan bir sıvacı dükkânı olduğunu mu sanıyor?"</p>

  <p>Hae-Joo aceleyle tam bir dönüşüm beklemediğimizi, bir Göz'ü ya da öylesine bakan birini yanıltmak için yalnızca birkaç kozmetik uyarlama istediğimizi açıkladı. Doksan dakikanın gülünç denecek kadar kısa bir süre olduğunu kabul etti, Heem-Young Hanım bu yüzden bu işin en iyisine ihtiyaç duymuştu. Gururlu yüzmimarı pohpohlandığını fark etti ama buna karşı bağışık değildi. "Doğru" diye böbürlendi, "kimse, <i>kimse</i> yüzün içindeki yüzü benim gibi göremez." Madam Ovid çeneme açı verdi, tenimi, rengimi, saçımı, gözkapaklarımı ve kaşlarımı değiştirebileceğini söyledi. "Gözleri mutlaka bir safkan rengine boyamalıyız" dedi. Gamzeler konabilirdi ve elmacıkkemiklerimin çıkıklığı azaltılabilirdi. Seksen dokuz adet çok değerli dakikamızı en iyi şekilde değerlendirmeye söz verdi.</p>

  <p class="sonmi">Peki Madam Ovid'in sanat eserine ne oldu? Rahimtankından yeni çıkmış bir Sonmi'ye benziyorsunuz.</p>

  <p>Oybirliği mahkemeye çıkacağım için yüzümü yeniledi. Bir yıldız aktris rolüne uygun görünmeli. Ama seni temin ederim, Pars Zambağı'ndan yüzüm sızlayarak çıktığımda Gözetmen Rhee bile beni tanıyamazdı. Fildişi rengindeki irislerim elalaştırılmış, gözlerim uzatılmış, saç köklerim siyahlaştırılmıştı. Merak ediyorsan tutuklandığımda çekilen kodak'larıma bakabilirsin.</p>

  <p>Madam Ovid bize güle güle demedi. Dışarıda, yürüyen merdivenin yanında kırmızı balonlu altın bir çocuk bekliyordu. Onu çarşının altındaki yoğun bir ford parkına dek takip ettik. Çocuk yok oldu ama balon bir arazi taşıtının sileceğine bağlı kaldı. Bununla Birinci Otoyol'dan Birinci Doğu Kapısı'na gittik.</p>

  <p class="sonmi">Birinci Doğu Kapısı'na mı? Sendika lideri —Apis— batıya gitmenizi emretmişti.</p>

  <p>Evet, ama lider emirlerinin sonuna "öğütleri iyi düşün" sözlerini eklemişti, bu da "bu emirlerin tersini yap" anlamına geliyor. Bu yüzden batı, doğu demekti; kuzey, güney demekti; "konvoy halinde yolculuk et" ise "yalnız yolculuk et" demekti.</p>

  <p class="sonmi">Bu bana fazlasıyla basit bir şifre gibi geliyor.</p>

  <p>Titiz beyinler sade şeylerin üstünde durmazlar. Otoyolda hızlanırken refakatçime Hae-Joo Im isminin gerçek mi sahte mi olduğunu sordum. Sendika adamı onun işini yapan bireyler için hiçbir ismin gerçek olmadığını söyledi. Çıkış aşağı, gişelere doğru kıvrıldı ve iyice yavaşladık; önümüzde, sırada bekleyen bütün sürücüler ford'larının penceresinden uzanıp Ruh'larını Gözletiyorlardı. Yürütücüler soru sormak için ford'ları rasgele durduruyordu ve bu bizim için endişe vericiydi. "Yaklaşık otuzda bir" diye mırıldandı Hae-Joo, "düşük ihtimal." Tarayıcıya girme sıramız geldi. Hae-Joo işaretparmağını Göz'e yerleştirdi, tiz bir alarm sesi duyuldu ve bariyer kapandı. Etrafımızdaki ford'lar kaçış umudu bırakmıyordu. Hae-Joo bana tısladı. "Gülümsemeye devam et, hiçbir şey yokmuş gibi davran!"</p>

  <p>Bir yürütücü yanımıza yaklaştı, başparmağını kaldırdı. "Dışarı."</p>

  <p>Hae-Joo çocuk gibi sırıtarak emre uydu.</p>

  <p>Yürütücü ona ismini ve gideceği yeri sordu.</p>

  <p>"Ah, şey, Ok-Kyun Pyo." Hae-Joo'nun sesi bile değişmişti. "Memur bey. Biz, şey, dış bölgedeki bir motele gidiyoruz." Hae-Joo etrafına bakındı ve anlamını Boom-Sook'la arkadaşlarından öğrendiğim müstehcen bir el hareketi yaptı. Bu otel ne kadar uzakta, diye sordu yürütücü. Saatin yirmi üçü geçtiğinden haberi yok muydu?</p>

  <p>"Yoju'daki BamBamÖldün Moteli." Hae-Joo komplo planlıyormuşçasına, budalaca bir tonda konuştu. "Kuytu bir yer, makul fiyatlar, muhtemelen bir yürütücünün tesisten ücretsiz yararlanmasına izin verirler. Hızlı yoldan gittiğinizde yalnızca otuz dakika sürüyor, on numaralı doğu çıkışından çıkıyorsunuz." Uyku saatinden çok önce orada olacağımıza söz verdi.</p>

  <p>"İşaretparmağınıza ne oldu?"</p>

  <p>"Ah, Göz <i>ondan</i> mı kırpıştı?" Hae-Joo teatral bir inleme koyverdi ve boş boş konuştu; teyzesinin evinde doğal bir avokado ayıklarken kesmişti; her yer kan olmuştu, bundan sonra yalnızca çekirdeksiz avokado yiyecekti, doğa bu kadar da zahmet etmeye değmezdi.</p>

  <p>Yürütücü ford'un içine baktı ve bana kapüşonumu çıkarmamı emretti.</p>

  <p>Korkumun çekingenlik olarak yorumlanacağını umdum.</p>

  <p>Bana erkek arkadaşımın hep bu kadar çok konuşup konuşmadığını sordu.</p>

  <p>Utangaç bir tavırla başımı salladım.</p>

  <p>Ben o yüzden mi hiç konuşmuyordum?</p>

  <p>"Evet, efendim" dedim, benim bir Sonmi olduğumu elbette anlayacaktı, "evet, Memur bey."</p>

  <p>Yürütücü Hae-Joo'ya kızların onlarla evlenene kadar itaatkâr ve yumuşak başlı olduklarını, sonra dırdır etmeye başladıklarını ve hiçbir zaman susmadıklarını söyledi. "Haydi yola düşün" dedi.</p>

  <p class="sonmi">O gece uyku saatine gerçekten nerede girdiniz? Köhne bir motelde değil, herhalde?</p>

  <p>Hayır, ikinci çıkıştan çıktık, sonra aydınlatılmamış bir kır yoluna girdik. Dikenli çamlardan bir set yüzün üzerinde birime sahip bir endüstriyel tarlayı gözlerden saklıyordu. Uyku saati bu kadar yakınken hareket halinde olan tek araç bizim ford'umuzdu. Park ettik ve rüzgârlı bir ön avluyu aşarak üzerinde HYDRA FİDANLIK ŞİRKETİ yazan beton bir binaya vardık. Hae-Joo'nun Ruh'u yanıp sönünce döner kapı açıldı. İçeride bir bahçıvanlık birimi değil kırmızı ışıkla aydınlatılmış, altında devasa tanklar olan bir kemer vardı. Hava rahatsız edici derecede sıcak ve nemliydi. Tankların gözlem pencerelerinden gördüğüm karmakarışık, tel tel sıvı tankların içeriklerini bir an gözlerden sakladı. Sonra ayrı ayrı kollar, bacaklar ve eller ortaya çıktı; yeni doğmuş, birbirinin eşi yüzler.</p>

  <p class="sonmi">Rahimtankları mı?</p>

  <p>Evet. Bir genetik birimindeydik. Rahim sıvısının içinde asılı kalmış, öbek öbek üretilmiş embriyolarını izledim; kendi doğuşuma şahit oluyordum, unutma. Bazıları uyuyor, bazıları parmaklarını emiyor, bazıları bir yeri kazıyormuş ya da koşuyormuşçasına elini ya da ayağını hareket ettiriyordu. Hae-Joo'ya burada mı üretildiğimi sordum. Hae-Joo hayır dedi, Papa Song'un Kwangju'daki fidanlığı bundan beş kat büyükmüş. Bakmakta olduğum embriyolar Sarı Deniz'in altındaki uranyum tünellerinde çalışmak üzere tasarlanmıştı. Tabak gibi gözleri karanlıkta görebilecek şekilde genomlanmıştı. Aslında, filtrelenmemiş, parlak günışığına maruz kaldıkları takdirde deliriyorlardı.</p>

  <p>Sıcak hava Hae-Joo'nun kısa sürede terden parlamasına sebep olmuştu. "Sabuna ihtiyacın olmalı, Sonmi. Çatı katımız şu tarafta."</p>

  <p class="sonmi">Bir çatı katı mı? Bir üretim fidanlığında mı?</p>

  <p>Sendika adamı ironiden pek hoşlanıyordu. "Çatı katımız" dediği yer bir gece bekçisinin boş odasıydı; beton duvarlı bu odada yalnızca bir su duşu, tek bir karyola, bir masa, birkaç sandalye, tıkalı bir klima ve kırık bir pinpon masası vardı. Şişman borular tavan boyunca sıcak bir nabız gibi atıyorlardı. Bir sony-paneli rahimtanklarının görüntülerini sunuyor, bir pencere ise fidanlığa bakıyordu. Hae-Joo şimdi duş almamı önerdi, yarın alıp alamayacağımın garantisi olmadığını söyledi. Mahremiyetime saygı göstermek için duşun önüne bir muşamba astı ve ben vücudumu yıkarken kendisine sandalyelerden yatak yaptı. Duştan çıktığımda karyolada bir kese Sabun'la birlikte yeni giysiler de beni bekliyordu.</p>

  <p class="sonmi">Hae-Joo'nun gerçek adını bile bilmeden, ne idüğü belirsiz bir yerde uyurken kendinizi savunmasız hissetmediniz mi?</p>

  <p>Çok yorgundum. Üretilmişler Sabun sayesinde yirmi saatin üstünde uyanık kalabilir, sonra yıkılıp uykuya dalarız.</p>

  <p>Birkaç saat sonra uyandığımda Hae-Joo pelerininin üstünde horluyordu. Taemosan'dan kaçarken çizilen yanağındaki pıhtılaşmış kandan oluşan bir kabuğu inceledim. Safkanların teni bizimkine göre çok hassas oluyor. Gözyuvarları kapaklarının ardında oynuyordu; odada hareket eden başka hiçbir şey yoktu. Xi-Li'nin adını söylediğini duyar gibi oldum, belki de öylesine bir ses çıkarmıştı. Rüya görürken hangi "ben" olduğunu merak ediyordum. Sonra kendi kimliğimle, Yun-Ah Yoo'yla ilgili bir şeyler öğrenmek için Ruh'umu Hae-Joo'nun el-sony'sine okuttum. At Yılı'nın İkinciayının otuzunda Naju'da doğmuş bir genetik öğrencisiydim. Babam Papa Song'da yardımcıydı, annem ev hanımıydı, kardeşim yoktu... veriler onlarca, yüzlerce sayfa devam ediyordu. Uyku saati bitmeye yüz tuttu. Hae-Joo uyandı, şakaklarına masaj yaptı.</p>

  <p>"Ok-Kyun Pyo şimdi sert bir starbuck'a hayır demezdi."</p>

  <p>Disney salonundan beri aklımdan çıkmayan soruyu sormanın vaktinin geldiğine karar verdim. Sendika tek bir denek üretilmişi korumak için neden bu kadar feci bir bedel ödemeye razı olmuştu?</p>

  <p>"Ah." Hae-Joo mırıldandı ve uykuyu gözlerinden çekip aldı. "Uzun bir cevap, uzun bir yolculuk."</p>

  <p class="sonmi">Cevap vermekten yine mi kaçındı?</p>

  <p>Hayır. Kırsal bölgenin daha da derinlerine ilerlerken soruma cevap verdi. Senin niyazın için özetleyeceğim, Arşivci. Nea So Copros kendisini ölümüne zehirliyor. Toprağı kirli, nehirleri cansız, havası toksinlerle dolu, yiyecek kaynakları serseri genlerle dolu. Aşağı tabakalar bu mahrumiyete karşı ilaç satın alamıyor. Melanom ve sıtma kuşakları yılda kırk kilometre kuzeye ilerliyor. Tüketici Sahaları'na tedarikte bulunan Afrika ve Endonezya'daki Üretim Sahaları artık yüzde altmışın üstünde ikamet edilemez durumda. Korpokrasinin meşruluğu, serveti kuruyor. Juche'nin yeni Zenginleştirme Yönetmeliği kanayan yaralara ve kesik uzuvlara yapıştırılan yara bandından farksız. Korpokrasinin tek stratejisi iflas etmiş ideolojilerin uzun zamandır favorisi olan strateji: inkâr. Aşağı tabakalara mensup safkanlar insandan aşağı yaratıkların durumuna düşüyor. Yöneticiler durumu seyretmek ve papağan gibi Yedinci İlmihal'i tekrarlamaktan başka bir şey yapmıyor: "Bir Ruh'un değeri içindeki dolarlar kadardır."</p>

  <p class="sonmi">Ama aşağı tabakalara mensup safkanların Huamdonggil gibi yerlere düşmesine izin vermenin mantığı nedir? Bir sınıf olarak? Onların işgücünün yerini ne doldurabilir?</p>

  <p>Biz. Üretilmişler. Üretilmemizin hemen hiç masrafı yok ve daha iyi, daha özgür bir yaşama özlem duymuyoruz. Özel bir Sabun verilmediği takdirde kırk sekiz saatte miadımız doluyor, bu yüzden kaçamıyoruz. Mükemmel birer organik makineyiz. Nea So Copros'ta köle olmadığı fikrine hâlâ bağlı mısın?</p>

  <p class="sonmi">Sendika bu... sözde "illet"i devletimizden nasıl söküp atmayı planlıyordu?</p>

  <p>Devrimle.</p>

  <p class="sonmi">Ama Yönetim Kurulu'nun marşının da söylediği gibi, Nea So Copros dünyanın doğan tek güneşi! Çatışma-öncesi Doğu Asya hastalıklı demokrasiler, devlet cinayetleriyle dolu otokrasiler ve önü alınamayan çorak topraklardan oluşan bir kaostu, aynen dünyanın geri kalanının şu an olduğu gibi! Juche bölgeyi birleştirmese ve kordon altına almasa dünyanın geri kalanıyla birlikte barbarlığa dönüş yapardık! Mantıkla çalışan herhangi bir örgüt nasıl olur da korpokrasiye karşı gelen bir inancı benimser? Bu yalnızca terörizm değil, aynı zamanda intihardır.</p>

  <p class="sonmi">Doğan bütün güneşler batar, Arşivci. Bizim korpokrasimiz artık bunama kokuyor.</p>

  <p class="sonmi">Eh, Sendika propagandasını kalpten benimsemiş görünüyorsunuz, Sonmi~451.</p>

  <p>Ben de senin korpokrasi propagandasını kalpten benimsemiş olduğunu gözlemleyebilirim, Arşivci.</p>

  <p class="sonmi">Yeni arkadaşlarınız, Sendika'nın, iki milyon safkandan oluşan ve iki milyon üretilmiş asker tarafından desteklenen bir orduya sahip bir devleti tam olarak nasıl yıkmayı planladığından söz etti mi?</p>

  <p>Evet. Altı milyon üretilmişin aynı anda yükselmesini sağlayarak.</p>

  <p class="sonmi">Bu bir hayal. Delilik.</p>

  <p>Bütün devrimler gerçekleşene kadar öyledir, sonra tarihsel kaçınılmazlıklar haline gelirler.</p>

  <p class="sonmi">Sendika bu "aynı anda yükselme" olgusunu nasıl gerçekleştirebilir ki?</p>

  <p>Savaş alanı, senin de anlayacağın gibi, nöromoleküler. Rahimtankındaki ve Sabun fabrikalarındaki birkaç yüz Sendika adamı Süleyman'ın katalistini ana akıntılara ekleyerek böyle geniş çaplı bir yükselmeyi tetikleyebilir.</p>

  <p class="sonmi">Diyelim ki on milyon üretilmiş yükseldi — bu kadar fazla üretilmiş bile medeniyet tarihindeki en istikrarlı devlet piramidine ne gibi bir zarar verebilir?</p>

  <p>Fabrikalarda kim çalışacak? Atıkları işlemden geçirecek? Balık tarlalarını yemleyecek? Petrol ve kömür çıkaracak? Reaktörleri ateşleyecek? Binalar inşa edecek? Restoranlarda hizmet edecek? Yangınları söndürecek? Kordonda bekçilik edecek? Exxon tanklarını kim dolduracak? Kim kaldıracak, kazacak, çekecek, itecek? Tarlaları kim sürecek, ekinleri kim biçecek? Şimdi anlamaya başladın mı? Safkanlar artık korpokrasimizin ve bütün toplumların dayanağı olan bu temel yeteneklere sahip değil. Asıl soru, altı milyon yükselmişin kordonbekçileri ve Huamdonggil'deki gibi, kaybedecek hiçbir şeyi olmayan aşağı tabaka safkanlarla birleşince ne zarar vermeyeceği.</p>

  <p class="sonmi">Oybirliği düzeni sağlar. Yürütücülerin hepsi de Sendika ajanı değil.</p>

  <p>Yoona~939 bile kölelik yerine ölümü seçti.</p>

  <p class="sonmi">Peki bu planlanmış ayaklanmada sizin rolünüz neydi?</p>

  <p>İlk rolüm Süleyman'ın yükseliş katalistinin işe yaradığına dair bir kanıt olmaktı. Bunu yaptım ve dejenere olmayarak hâlâ yapıyorum. Gerekli nörokimyasallar Oniki Şehir'in her birindeki yeraltı fabrikalarında sentezleniyordu.</p>

  <p>"İkinci rolün" dedi o sabah Hae-Joo bana, "büyükelçilik olacak." General Apis benim Sendika'yla yükselen üretilmişler arasında bir sözcü görevini üstlenmemi istiyordu. Onları devrimciler olarak harekete geçirecektim.</p>

  <p class="sonmi">Teröristlerin kukla başkanı olma konusunda neler hissettiniz?</p>

  <p>Endişe duydum: ben tarihi değiştirmek üzere genomlanmamıştım; bunu yoldaşıma söyledim.</p>

  <p>Hae-Joo hiçbir devrimcinin o şekilde genomlanmadığı karşılığını verdi. Sendikanın şimdilik tek istediğinin Apis'in teklifini hemencecik reddetmemem olduğunu söyledi.</p>

  <p class="sonmi">Sendika'nın daha aydınlık bir yarın için ne gibi bir proje oluşturduğunu merak etmediniz mi? Yeni düzenin devirdiğinden daha beter bir despotluk sistemi doğurmayacağını nereden biliyordunuz? Bolşevik ve Suudi Arabistan Devrimleri'ni düşünün. Kuzey Amerika'nın felakete yol açan o dini darbesini düşünün. Gitgide artan reformların, dikkatli atılan adımların yer aldığı bir program uygulamak en akıllıca yol olmaz mıydı?</p>

  <p>Bir sekizinci-tabaka mensubu için olağanüstü bilgilisin, Arşivci. Acaba ilk olarak bir yirmi birinci yüzyıl devlet adamının ağzından dökülen şu sözleri duydun mu: "Bir uçurum iki adımda aşılamaz."</p>

  <p class="sonmi">Konuşmamız tartışmaya dönüşmeye başladı, Sonmi. Yolculuğunuza dönelim.</p>

  <p>Saat on bire doğru, daha dar yolları kullanarak Suanbo Ovası'na vardık. Haşaratla mücadele uçakları safran rengi gübre bulutları saçıyor, ufkun görünmesine engel oluyordu. Hae-Joo Gözİstatistiği'ne maruz kalmaktan endişeleniyordu, bu yüzden bir KeresteCorp fidanlığı yolunu takip ettik. Gece yağmur yağmış ve toprak yolda su birikintileri oluşmuştu, bu yüzden yavaş ilerliyorduk ama başka hiçbir araç görmedik. Norfolk çamı ve kauçuk ağacının birleşiminden oluşan sıra sıra melezler dikilmişti; sanki ağaçlarlardan oluşan çok kalabalık bir alay ford'umuzun yanından uygun adım geçiyordu. Ben arabadan yalnızca bir kez, Hae-Joo bir tenekeden exxon tankını doldururken indim. Ova aydınlıktı, ama fidanlığın içinde öğle vakti bile karanlık ve nemli, sessiz bir alacakaranlığa dönüşmüştü. Duyulan tek ses küt iğnelerin arasından geçen steril rüzgârın sesiydi. Ağaçlar böceklerin ve kuşların yaklaşmayacağı şekilde genomlanmıştı, durgun hava leş gibi böcek ilacı kokuyordu.</p>

  <p>Orman başladığı gibi aniden bitti, arazi iyice engebeli bir hale büründü. Doğuya yolculuk ettik, Woraksan Otlağı güneyimizdeydi, Ch'ungju Gölü kuzeye doğru yayılıyordu. Gölün suyuna somon göletinden gelen atıkların kokusu sinmişti. Gölün diğer yakasındaki tepelerde şirketlerin muazzam logoları yer alıyordu. Peygamber Malthus'un bakır taşından heykeli kurak araziye tepeden bakıyordu. Yolumuz Ch'ungju-Teagu-Pusan ekspres yolunun altından geçti. Hae-Joo o yola girmeye cesaret etse iki saat sonra Pusan'da olabileceğimizi söyledi, ama yavaş yavaş da olsa taşradan gitmek daha güvenliydi. Kasislerle dolu ama Gözsüz yolumuz kıvrılarak Sobaeksan Dağları'na yöneldi.</p>

  <p class="sonmi">Hae-Joo Pusan'a bir günde gitmeye çalışmıyor muydu?</p>

  <p>Hayır. Saat on yedi sularında ford'u terk edilmiş bir kereste deposuna sakladı ve yola yaya devam ettik. Dağlarda yaptığım ilk yürüyüş de beni en az Seul'deki ilk araba yolculuğum kadar büyüledi. Kireçtaşı tümseklerinden yosunlar sızmıştı; yarıklarda köknar fidanları ve üvezler büyümüştü; bulutlar gökyüzünde kayıyordu, esinti doğal polen kokulan taşıyordu; bir zamanlar genomlanmış olan pervaneler, elektronlar gibi başlarımızın etrafında dönüp duruyorlardı. Kanatlarının logoları nesiller boyu mutasyona uğrayarak tesadüfi bir hece listesine dönüşmüştü: doğanın korpokrasiye karşı elde ettiği ufak bir zafer. Kayalardan oluşan açıktaki bir rafta Hae-Joo bir uçurumun karşı tarafını işaret etti. "Onu görüyor musun?"</p>

  <p>Kimi? Yalnızca kayadan bir yüz görüyordum.</p>

  <p>Bakmaya devam et, dedi ve dağın yamacında bağdaş kurmuş bir devin kayaya oyulmuş hatları ortaya çıktı, ince ellerinden birini, zarif bir hareketle kaldırmıştı. Silahlar ve doğal unsurlar hatlarını parçalamış, tahrip etmiş ve çatlatmıştı, ama nereye bakacağınızı biliyorsanız ana hatlarını hâlâ seçebiliyordunuz. Devin bana Timothy Cavendish'i hatırlattığını söyledim, bu Hae-Joo Im'in uzun süredir ilk kez gülümsemesine neden oldu. Devin insanları anlamsız bir doğuş ve yeniden doğuş döngüsünden kurtarmayı vaat eden bir ilah olduğunu söyledi; o çatlak kayada belki hâlâ bir ilahilik vardı. Ancak cansız suretler bu kadar canlı olabilir. Sanırım MadenCorp bu dağlara el attığında onu tamamen yok edecek.</p>

  <p class="sonmi">Im sizi niçin bu ne idüğü belirsiz yerde geziye çıkarmıştı?</p>

  <p>Ne idüğü belirsiz yerler bile bir yerlerdir, Arşivci. Bağdaş kurmuş devi geçip bayıra çıktığımızda, bir açıklıkta mütevazı bir tahıl tarlasına, çalıların üstünde kurumakta olan giysilere, sebze ekilmiş alanlara, bambuyla inşa edilmiş kaba saba bir sulama sistemine ve bir mezarlığa rastladık. Bir de cılız şelaleye. Hae-Joo beni dar bir yarıktan geçirerek daha önce gördüklerime hiç benzemeyen süslü binalarla çevrili bir avluya soktu. Çok yakınlarda gerçekleşmiş olan bir patlama döşeme taşlarında kraterler açmış, keresteleri parçalamış ve kiremitli çatıyı çökertmişti. Bir pagoda tayfuna dayanamamış ve ikizinin üstüne devrilmişti. Diğerini doğramalardan çok sarmaşıklar ayakta tutuyordu. Gece burada konaklayacaktık, Hae-Joo öyle söyledi. Burada on beş asırdır ayakta duran bir manastır varmış, ta ki korpokrasi Çatışmalardan sonra tüketicilik öncesi dinleri fesh edene dek. Şimdi burası aşağı tabaka bir şehir hayatı sürmektense ekmeklerini dağdan çıkarmayı tercih eden, mülklerine el konmuş safkanlara bir sığınak görevi görüyor.</p>

  <p class="sonmi">Demek Sendika sözcüsünü, mesihini bir sabıkalılar kolonisinin arasına gizledi?</p>

  <p>Mesih: bir Papa Song işgöreni için ne şaşaalı bir unvan. Arkamızda kırış kırış, güneşten yanıp kavrulmuş, Cavendish'in zamanındaki ihtiyarların göründüğü kadar yaşlı görünen köylü bir kadın topallayarak, ensefali izleri taşıyan bir çocuğa yaslanarak avluya girdi. Dilsiz olan çocuk Hae-Joo'ya utangaç bir tavırla gülümsedi, kadınsa Hae-Joo'yu bir anne şefkatiyle kucakladı. Başrahibeye Bayan Yoo olarak tanıtıldım. Gözlerinden biri süt renginde ve kördü, diğeriyse pırıl pırıl ve dikkatli. Cana yakın bir hareketle ellerimi ellerinin arasına aldı. "Hoş geldin" dedi bana, "hem de çok hoş geldin."</p>

  <p>Hae-Joo bombanın açtığı krateri sordu.</p>

  <p>Başrahibe yerel bir Oybirliği alayının bombaları diş çıkarmak için kullandıklarını söyledi. Geçen ay gökte bir uçak belirmiş ve uyarıda bulunmaksızın bir bomba bırakmış. Bir adam ölmüş, birkaç koloni üyesi ise ağır yaralanmış. Nefretten kaynaklanan bir hareketti, dedi Başrahibe üzgün bir tavırla, ya da canı sıkılan bir pilotun işiydi, belki de bir geliştirici bölgede yöneticiler için bir sağlık kaplıcası oteli için potansiyel görmüş ve bölgenin temizlenmesini istemişti. Refakatçim gerçek sebebi öğreneceğine söz verdi.</p>

  <p class="sonmi">Bu "koloni üyeleri" tam olarak kimlerdi? Gecekonducular mı? Teröristler mi? Sendika mı?</p>

  <p>Her bir koloni üyesinin farklı bir hikâyesi vardı. Uygur muhaliflerle, Ho Chi Minh Deltası'ndan gelen, arazileri kuraklaşan çiftçilerle, şirket politikalarıyla çatışmış olan, bir zamanlar saygı gören şehirlilerle, istihdam edilemez sapkınlarla, akıl hastalığı nedeniyle dolarsız kalanlarla tanıştırıldım. Yetmiş beş koloni üyesinin en genci dokuz haftalıktı, en yaşlısı, yani Başrahibe, ise altmış sekiz yaşındaydı; gerçi üç yüz yaşında olduğunu da söylese inanırdım, öyle bir vakara sahipti.</p>

  <p class="sonmi">Ama insanlar yaşamlarını bayilikler ve çarşılar olmadan nasıl sürdürebilir? Ne yiyorlardı? Ne içiyorlardı? Peki ya elektrik? Eğlence? Yürütücüler ve düzen? Nasıl hiyerarşi uyguluyorlardı?</p>

  <p>Git ziyaret et onları, Arşivci. Başrahibe'ye seni benim yolladığımı söyleyebilirsin. Hayır mı? Eh, yiyecekleri ormandan ve bahçelerden, suları şelaleden geliyordu. Çöp sahasına yaptıkları keşif gezileri sayesinde alet edevat yapmak için plastik ve metal buluyorlardı. "Okul" sony'lerinin gücü bir su türbininden geliyordu. Solar gece lambaları gündüz saatlerinde şarj oluyordu. Eğlenceleri kendileriydi; tüketiciler 3-B ve AdV olmadan yaşayamaz, ama insanlar bir zamanlar yaşıyorlardı, hâlâ da yaşayabiliyorlar. Yürütme mi? Sorunların çıktığı oluyordu şüphesiz, hatta zaman zaman krizler bile yaşanıyordu. Ama işbirliği yaptıklarında insanların aşamayacağı hiçbir kriz yoktur.</p>

  <p class="sonmi">Peki, ya dağda kış?</p>

  <p>Onlardan önceki rahibeler on beş asır boyunca nasıl hayatta kaldıysa onlar da öyle kalıyorlardı: plan yaparak, tutumlu olarak ve metanet göstererek. Manastır bir mağaranın üstüne inşa edilmiş, Japon ilhakı sırasında haydutlar tarafından genişletilmişti. Bu tüneller kışın hava şartlarına ve Oybirliği uçaklarına karşı sığınak görevi görüyordu. Ah, bu hayat pek de pastoral bir Ütopya değil. Evet, kışlar çok sert geçiyor; bazı mevsimlerde yağmur bitmek tükenmek bilmiyor, ekinler hastalıklara yenik düşüyor, ilaçları da fena halde kısıtlı. Çok az sayıda koloni üyesi yukarı tabakalara mensup tüketiciler kadar uzun yaşıyor. Onlar da herkes gibi atışıyor, suçlamalarda bulunuyor ve üzülüyorlar, ama en azından bunu toplum halinde yapıyorlar; birlikte olmanın kendisi de bir ilaçtır. Nea So Copros'ta artık hiç toplum yok, yalnızca karşılıklı şüphe duyan alt tabakalar var. O gece uyurken dedikodu, müzik, şikâyetler ve kahkahalar bana ninni oldu, Papa Song'daki yatakhanemden beri ilk defa kendimi güvende hissettim.</p>

  <p class="sonmi">Sendika'nın bu koloniden ne gibi bir çıkarı vardı?</p>

  <p>Basit: Sendika donanımı, örneğin solarlarını tedarik ediyor, koloni de bunun karşılığında en yakın Göz'den kilometrelerce uzakta güvenli bir ev sağlıyor. Şafaktan hemen önce uyku tünelimde uyandım ve tapınağın ağzına süründüm. Bekçi yanında bir colt ve demlenmiş stimulin bulunduran orta yaşlı bir kadındı; geçeyim diye sivrisinek telini kaldırdı ama beni manastır duvarlarının altında leş arayan çakallara karşı uyarmayı da ihmal etmedi. Sesimin duyulacağı bir mesafede kalmaya söz verdim ve avluyu aştım, dar kayaların arasından zorlukla geçerek siyahlar ve grilerden oluşan balkona çıktım.</p>

  <p>Dağ eriyip gitti; vadiden hava yükseliyor, hayvanların bağırtılarını, çağrılarını, hırlama ve soluma seslerini yukarı taşıyordu. Birinin bile hangi hayvandan geldiğini tespit edemedim; kendimi sansürlenmiş gizemlerle ilgili bütün bilgilerime rağmen çok güçsüz hissettim. Gökyüzündeki yıldızlar ne muazzamdı! Ah, dağlardaki yıldızlar şehirlerin göklerindeki o zavallı, iğne ucu gibi yıldızlara hiç benzemez, o kadar dolgundurlar ki ışık içlerinden damla damla dökülür. Bir metre ötemde bir kaya kıpırdadı. "Ah, Bayan Yoo" dedi Başrahibe, "erkencisiniz."</p>

  <p>Ona günaydın dedim.</p>

  <p>Daha genç koloni üyelerinin kenardan kayıp düşecek diye güneş doğmadan etrafta dolaşmasından endişe duyduklarını açıkladı. Giysisinin yeninden bir pipo çıkardı, içini doldurdu ve yaktı. İçtiğinin ham, buralarda yetişen bir yaprak olduğunu kabul etti, rafine marlboro'lardan senelerdir zevk almıyordu. Piponun dumanı rayihalı deri ve kurumuş gübre gibi kokuyordu.</p>

  <p>Uçurumun karşısındaki kayalıkta bulunan taş figürü sordum.</p>

  <p>Siddhartha'nın başka isimleri de olduğunu, ama artık çoğunun kaybolduğunu söyledi. Selefleri bütün hikâyeleri ve hutbeleri bilirlermiş; ama eski Başrahibe ve kıdemli rahibeleri tüketicilik-dışı dinlere mensup olmak suç haline geldiğinde Fenerev'e mahkûm olmuştur. Şu anki Başrahibe o sıralar çömezmiş, Oybirliği onun yeniden uyum programına alınabilecek kadar genç olduğuna kanaat getirmiş. Pearl City'de bir yetimler bloğunda yetiştirilmiş ama manastırı ruhen hiçbir zaman terk etmemiş. Yıllar sonra dönmüş ve harabede şu anki koloniyi kurmuş.</p>

  <p>Siddhartha'nın gerçekten bir tanrı olup olmadığını sordum.</p>

  <p>Çoğu ona öyle derdi, diye onayladı Başrahibe, ama Siddhartha talihi ya da hava durumunu etkilemez, bir ilahın geleneksel işlevlerinden çoğunu yerine getirmezmiş. Siddhartha daha ziyade ölü bir adam ve canlı bir idealmiş. Bu adam acının üstesinden gelmeyi ve kişinin ilerideki reenkarnasyonlarını etkilemeyi öğretirmiş. "Ama ben ideale dua ederim." Kadın düşünceli devi işaret etti. "Erkenden gelirim, böylece ciddi olduğumu bilir."</p>

  <p>Siddhartha'nın beni onun kolonisinde yeniden dünyaya getireceğini umduğumu söyledim.</p>

  <p>Yeni günün ışığıyla dünya şimdi daha açık seçik görülüyordu. Başrahibe bunu niçin umduğumu sordu.</p>

  <p>Cevabımı oluşturmam biraz vakit aldı. Safkanların hepsinin gözlerinde bir açlık, bir tatminsizlik gördüğümü söyledim; sadece tanıdığım koloni üyeleri farklıydı. Başrahibe başıyla onayladı. Tüketiciler anlamlı herhangi bir seviyede tatmin hissedebilseler korpokrasinin sona ereceğini söyledi. Bu yüzden Basın onunki gibi kolonileri hor görmeyi, onları bağırsak kurtlarına benzetmeyi, SuCorp'tan yağmur suyu, SebzeCorp'tan telif hakkı, HavaCorp'tan oksijen çalmakla suçlamayı pek severdi. Başrahibe gün olur da Yönetim Kurulu koloninin korpokratik ideolojiye alternatif olabilecek bir sistem olduğuna karar verirse "bağırsak kurtları"na artık "terörist"ler deneceğinden, akıllı bombaların üstlerine yağmur gibi yağacağından, tünellerinin ateşler içinde yanacağından korkuyordu. Koloninin görünmez bir biçimde, gizlice gelişmesi gerektiğini öne sürdüm.</p>

  <p>"Aynen öyle." Sesini alçalttı. "Bu da bir safkanı oynamak kadar zor bir denge işi, bana kalırsa."</p>

  <p class="sonmi">Safkan olmadığınızı baştan beri biliyor muymuş? Nasıl?</p>

  <p>Sormak münasebetsizce olur gibi geldi. Belki Sabun içerken meskenimizdeki bir gözetleme deliğinden izlenmiştim. Ev sahibemiz beni deneyimin koloni üyelerine Sendika adamı bile olsalar misafirlerini dostça gözetlemeyi öğrettiğini söyledi. Başrahibenin kendisi eski manastırların misafirperverlik kurallarının böylesine ihlal edilmesinden hiç hoşlanmıyordu, ama daha genç koloni üyeleri herkesin yakından gözlenmesinde ısrarcıydı. Hakkımdaki bilgisini yalnızca bana ilerideki girişimlerimde şans dilemek için ortaya koymuştu; korpokrasinin aşağı tabakalara karşı işlediği bütün suçlar arasında, dedi Başrahibe, "hiçbir şey sizin kabilenizin köleleştirilmesinden daha adice değildir."</p>

  <p class="sonmi">Üretilmişlerden söz ediyor herhalde? Ama belirli bir kitleden mi bahsediyordu —restoranlardaki işgörenler gibi — yoksa genel mi konuşuyordu; Nea So Copros'taki bütün üretilmişler?</p>

  <p>Bilmiyordum ve Pusan'daki bir sonraki gecemize dek öğrenemedim. Ama biz konuşurken avluda kahvaltı hazırlıkları başlamıştı, tencerelerle tavaların tıngırtısı duyuluyordu. Başrahibe avluya giden yarığa baktı ve tonunu değiştirdi. "Bu genç çakal da kim peki?"</p>

  <p>Dilsiz çocuk sessizce yanımıza geldi ve Başrahibenin ayaklarının yanına oturdu. Güneş ışığı dünyanın etrafında eğilip bükülüyor, kır çiçeklerine kırılgan bir renk veriyordu.</p>

  <p class="sonmi">Yani kaçaklığınızın ikinci günü başladı.</p>

  <p>Evet. Hae-Joo patatesli çörek ve incir balıyla kahvaltı etti; bir önceki gecenin aksine kimse beni safkan yiyecekleri yemeye zorlamadı. Vedalarımızı ederken Hae-Joo'nun gitmesine göz yaşı döken genç kızlardan iki ya da üçü bana, rehberimi çok eğlendiren nefret dolu bakışlar attılar. Hae-Joo yılmaz bir devrimci gibi davranmak zorundaydı, ama bazı açılardan hâlâ bir oğlan çocuğuydu. Başrahibe beni kucaklarken kulağıma, "Siddhartha'dan dileğini yerine getirmesini dileyeceğim" diye fısıldadı. Onun bakışları altında o görkemli tepeyi terk ettik ve ford'umuzu el değmemiş halde bulduğumuz gürültülü ormanın içinden aşağı yürüdük.</p>

  <p>Yongju'ya doğru sorunsuz ilerledik. Aynı kök-tipinde iri-kıyım üretilmişlerin sürdüğü kereste kamyonlarını geçtik. Ama Andongho Gölü'nün kuzeyindeki pirinç ovası, açıkta kalmış kereste raylardan geçilmiyordu, biz de günün çoğunu Gözİstatistiklerden uzak biçimde ford'un içinde geçirdik; çıktığımızda saat on beş civarıydı.</p>

  <p>Chuwangsan Nehri'nin üstündeki eski asma köprüyü geçerken bacaklarımızı esnetmek için ford'dan çıktık. Hae-Joo safkan mesanesinden dolayı özür diledi ve iki yüz metre aşağıdaki ağaçların arasına işedi. Bense diğer taraftaki, kuş pisliğiyle lekelenmiş kanyonun kenarlarına tünemiş olan siyah-beyaz papağanları inceledim; kanat çırpışları ve ötüşleri bana Boom-Sook Kim'i ve yönetici arkadaşlarını hatırlattı.</p>

  <p>Dar ve derin bir dere yukarıya akıyor, aşağıda ise Chuwangsan Nehri lağım görevi için Ulsong'un revağının altında kaybolmadan önce aynı hizadaki tepelerin arasından akıyordu. Şehrin üstünde küme küme uçaklar siyah-gümüş noktacıklar halinde uçuyordu.</p>

  <p>Köprünün kabloları hiç uyarıda bulunmadan, parlayan bir yönetici ford'unun ağırlığı altında gıcırdadı. Böyle bir taşra yolunda rastlanması şüphe uyandıracak kadar pahalı bir otomobildi. Hae-Joo colt'unu almak için ford'un içine eğildi. Sonra ellerini ceketinin cebine sokup bana döndü, "Hiçbir şey söyleme, bırak ben konuşayım, yere yatmak için de hazır ol" diye mırıldandı. Yönetici ford'u gerçekten de yavaşlayarak durdu. Yüzünün değiştirildiği belli olan tıknaz bir adam sürücü koltuğunda döndü ve başını dostça salladı. "Güzel bir öğleden sonra."</p>

  <p>Hae-Joo da başıyla onayladı ve havanın pek boğucu olmadığını söyledi.</p>

  <p>Safkan bir kadın yolcu tarafının kapısını açarak bacaklarını dışarı sallandırdı. Bedenini iyice sarıp sarmalayan giysilerinden yalnızca kalkık burnuyla dolgun dudakları görünüyordu. Sırtı bize dönük halde karşıdaki parmaklıklara yaslandı ve bir marlboro yaktı. Sürücü ford'un bagajını açtı ve orta büyüklükte bir köpeği taşımaya uygun, hava delikleri olan bir kutu çıkardı. Kutunun kilidini açtı ve içinden çarpıcı, mükemmel biçimli ama minicik, yaklaşık otuz santimetre boyunda bir dişi figür çıkardı; figür dehşet içinde miyavladı ve debelenerek kaçmaya çalıştı. Bizi görünce minyatür, sözsüz çığlıkları yalvaran bir tona büründü.</p>

  <p>Biz bir şey yapmaya ya da söylemeye fırsat bulamadan adam figürü saçlarından tutarak köprünün üzerinden fırlattı ve düşüşünü izledi. Figür aşağıdaki kayalara çarptığında adam diliyle bir cup sesi çıkardı ve kıkırdadı. "Çok pahalı bir çöpten" —bize sırıttı— "ucuza kurtulmak buna denir."</p>

  <p>Kendimi sessiz kalmaya zorladım. Hae-Joo bunun için ne kadar çaba harcadığımı sezerek koluma dokundu. Cavendish disney'indeki, bir safkanın bir suçlu tarafından balkondan aşağı atıldığı sahne zihnimde yeniden canlandı.</p>

  <p class="sonmi">Attığı üretilmiş bir canlı oyuncak bebekti herhalde?</p>

  <p>Evet. Yönetici bize bu konuda her şeyi anlatmaya çok hevesliydi. "Zizzi Hikaru bebeği, geçen değil ondan önceki Altılı'da <i>herkeste olmazsa olmaz</i> bir nesneydi. Kızım bana bir dakika rahat vermedi. Tabii, resmi karım da" —başıyla köprünün diğer tarafındaki kadını işaret etti— "sabah, öğle, akşam başımın etini yiyordu. 'Kızım atlıkarıncamızda Zizzi'si <i>olmayan tek kız</i> olursa komşularımızın yüzüne nasıl bakacağım?' Bu şeylerin pazarlamacılarına hayran kalıyor insan. Değersiz bir üretilmiş oyuncağı alıp onu şatafatlı, antika bir idole benzeyecek şekilde genomluyorlar, fiyatı <i>elli bin</i> artıyor; tabii bu tasarımcı giysilerini, bebek evini, aksesuarları <i>eklemezsen</i> böyle. Ben de ne yaptım? Sırf kadınlan susturmak için parasını verdim! Dört ay sonra ne oldu dersiniz? Moda değişti ve Marilyn Monroe zavallı Zizzi'ciği tahtından indirdi." Bize tiksinti dolu bir tavırla lisanslı bir üretilmiş imhacısının işi üç bin dolara yaptığını söyledi, ama —adam parmağını parmaklığa doğru salladı— kaza sonucu düşüş bedavaydı. Zaten dolar kaybetmişti, dahasını da mı harcayacaktı? "Ne yazık ki" — Hae-Joo'ya göz kırptı, "boşanmalar o kadar kolay olmuyor, değil mi?"</p>

  <p>"Dediğini duydum, Koca-Kıç!" Karısı hâlâ dönüp yüzümüze bakmaya tenezzül etmiyordu. "Bebeği bayiye geri götürüp Ruh'una tekrar dolar yükletmeliydin. Bizim Zizzi'miz defoluydu. Şarkı bile söyleyemiyordu. Lanet olası şey ısırdı beni." Koca-Kıç tatlı tatlı cevap verdi, "Neden ölmedin anlayamıyorum, bir tanem." Kocası gözlerini vücudumda dolaştırır ve Hae-Joo'ya bu ücra yerde tatil mi yapıyoruz yoksa iş için mi geçiyoruz diye sorarken kadın rasgele küfürler etti.</p>

  <p>"Ok-Kyun Pyo hizmetinizde, efendim." Hae-Joo hafifçe eğildi ve kendisini küçük bir şirket bölümü olan Eagle Muhasebe Bayii'nde beşinci tabakadan bir yardımcı olarak tanıttı.</p>

  <p>Yöneticinin merakı söndü. "Öyle mi? Ben P'yonghae ile Yongdok arasındaki Golf Sahili'ni yönetiyorum. Golf oynar mısın, Pyo? Hayır mı? <i>Hayır</i> mı? Golf yalnızca bir oyun değildir, biliyorsun, golf bir kariyer avantajıdır!" Paegam sahasının her hava koşulunda açık olduğunu, çimlerinin yalanabildiğim, elli dört delikli olduğunu, Sevgili Başkan'ın meşhur su bahçelerine benzer göl özelliklerine sahip olduğunu söyledi. "Su tabakası için yapılan açık artırmada yerel aşağı tabakayı ezdik. Normalde bir gözetmen olmadığın takdirde ne aşkla ne parayla üyelik elde edebilirsin, ama seni sevdim, Pyo, üyelik bölümümüzdeki çalışanlara adımı söylemen yeterli: Gözetmen Kwon."</p>

  <p>Ok-Kyun Pyo coşkuyla minnetini belirtti.</p>

  <p>Durumdan hoşnut olan Gözetmen Kwon yönetici hayatının hikâyesini anlatmaya başladı, ama karısı marlboro'sunu Zizzi Hikaru'nun arkasından fırlattı, ford'a bindi ve elini on saniye boyunca kornadan ayırmadı. Zebra tüylü papağanlar göğe fırladılar. Yönetici Hae-Joo'ya hüzünle gülümsedi ve evlendiğinde bir oğlu olması için fazladan dolar ödemesini tavsiye etti. Onlar uzaklaşırken ford'unun köprüden uçup suya gömülmesini diledim.</p>

  <p class="sonmi">Onu bir katil olarak mı görüyordun?</p>

  <p>Elbette. Dahası o kadar sığdı ki, ne olduğundan haberi bile yoktu.</p>

  <p class="sonmi">Ama Gözetmen Kvuon gibi adamlardan nefret etmek bütün dünyadan nefret etmek demektir.</p>

  <p>Bütün dünyadan değil, Arşivci, yalnızca üretilmişlerin bu kadar sebepsizce, rasgele öldürülmesine müsaade eden korpokratik piramitten.</p>

  <p class="sonmi">Pusan'a ne zaman varabildiniz?</p>

  <p>Hava kararırken. Hae-Joo Pusan rafinerisinden yükselen, kavun pembesini antrasit grisine dönüştüren exxon bulutlarına işaret etti ve geldiğimizi haber verdi. Pusan'ın kuzey kenarından, Gözsüz bir çiftlik yolundan girdik. Hae-Joo ford'u Somyon banliyösünde bir garaja bıraktı ve Ch'oryang Meydanı'na giden metroya bindik. Chongmyo Plaza'dan daha küçüktü ama en az orası kadar yoğundu ve dağların sessiz boşluğundan sonra insana garip geliyordu.</p>

  <p>Üretilmiş dadılar göz kulak oldukları yönetici çocuklarının arkasından koşturuyordu; boş boş dolaşan çiftler boş boş dolaşan çiftleri inceliyordu; şirketlerin sponsorluk ettiği 3-B'ler birbirlerini gölgede bırakmak için yarışıyorlardı. Arka sokaktaki ucuz bir çarşıda eski tarz bir festival yapılıyor, seyyar satıcılar avuç içi kadar hatıra eşyalar, "hayat boyu arkadaş"lar satıyordu: dişsiz timsahlar, maymun tavukları, kavanozlar içinde balinalar. Hae-Joo bana bu evcil hayvanların eski bir seyyar satıcı numarası olduğunu söyledi: hiç değişmez bir biçimde, onları eve götürdükten kırk sekiz saat sonra ölüyorlardı. Bir sirk adamı megafonla çığırtkanlık yapıyordu: "İki Başlı Şizoid Adam'a Hayret Edeceksiniz! Gelin Madam Matruşka ve Hamile Embriyosunu görün! Canlı Kanlı Merikan'ı görün, korkudan nefesiniz kesilsin — ama parmaklarınızı kafesine sokmayın!" Nea So Copros'un her yerinden safkan denizciler edepsizce şeyler yapılan barlarda oturuyor, PezevenkCorp'un adamlarının gözetimi altında üstsüz rahatlatıcılarla flört ediyordu: kösele gibi Himalayalılar, Han Çinlileri, solgun, kıllı Baykallılar, sakallı Özbekler, sırım gibi Aleut Adalılar, bakirimsi Vietnamlılar ve Taylandlılar. Genelevlerin AdV'si aç bir safkanın hayal edebileceği her bir küçük suçun tatminini vaat ediyordu. "Seul bir Yönetim Kurulu Üyesi'nin sadık eşiyse" dedi Hae-Joo, "Pusan külotsuz metresidir."</p>

  <p>Arka sokaklar daha da daraldı. Cereyan şişeleri ve teneke kutuları sürüklüyor, kapüşonlu figürler yanımızdan acele içinde geçiyordu. Hae-Joo beni gizli bir kapıdan içeri soktu, fenerlerle aydınlatılmış bir tünelden ilerleyip kale kapısını andıran kare parmaklıklı bir girişe geldik. Yandaki bir pencerenin üzerinde KUKJE KONAKLARI yazıyordu. Hae-Joo bir zile bastı. Köpekler havladı, panjur kalktı ve birbirinin eşi olan bir çift kılıç diş cama saldırarak salyalarını bulaştırdı. Tıraşsız bir kadın onları kenara çekti ve bize baktı. Mücevhersiğilli yüzü Hae-Joo'ya bakıp onu tanıyınca aydınlandı ve kadın bağırdı: "Nun-Hel Han! Nerdeyse on iki ay oldu! Girdiğin dövüşlerle ilgili dedikoduların yarısı bile doğruysa, hiç şaşmamak gerek! Filipinler nasıldı?</p>

  <p>Hae-Joo'nun sesi yine değişmişti. Aksam şimdi öyle kaba sabaydı ki yanımdakinin hâlâ o olup olmadığını istemdışı bir hareketle kontrol ettim. "Batıyor, Bayan Lim, hem de çok hızlı batıyor. Odamı başkasına kiraya vermediniz, değil mi?" "Ah, benim evim güvenilirdir, sen onun için endişelenme!" Gücenmiş gibi yaptı ama bir sonraki yolculuğu da sonuncusu kadar uzun sürerse yeni bir dolar bipine ihtiyacı olacağına dair uyarıda bulundu. Kapı yükseldi ve kadın bana baktı. "Nun-Hel senin şu tüy yumağı bir haftadan fazla kalırsa tek kişilik dairelerden çift kişilik parası alırız. Kurallar böyle. Canın isterse. Benim için hava hoş."</p>

  <p>Gemici Nun-Hel Han yalnızca bir iki gece kalacağımı söyledi.</p>

  <p>"Her limanda" —kadın pis pis sırıttı—, "demek doğru."</p>

  <p class="sonmi">O da Sendika üyesi miydi?</p>

  <p>Hayır. Ucuz motel sahipleri dolar için kendi annelerini bile ele verir; bir Sendika adamını ele vermenin ise kazancı çok daha yüksektir. Ama Hae-Joo'nun söylediği gibi, boş boş sorular soranların da cesaretini kırarlar, içeride, yamru yumru basamaklardan oluşan merdivende tartışma ve 3-B sesleri yankılanıyordu. Sonunda merdiven çıkmaya alışıyordum. Dokuzuncu katta daracık bir koridor bizi üstünde çizikler olan bir kapıya götürdü. Hae-Joo kapının menteşesine daha önceden yerleştirilmiş bir kibrit çöpünü aldı ve yönetimin feci bir dürüstlük kurdeşenine teslim olduğunu belirtti. Nun-Hel'in ucuz odasında rutubetli bir şilte, düzenli bir küçük mutfak, farklı iklimlere uygun bir dolap dolusu kıyafet, bir grup gemicinin üstünde ata biner gibi oturmuş çıplak beyaz fahişelerin bulanık bir fotosu, Oniki Şehirden ve ufak limanlardan alınmış hatıralar, ve tabii ki, Sevgili Başkan'ın çerçeveli bir kodak'ı. Ucunda ruj izi olan bir marlboro bir bira kutusunun üstüne öylece bırakılmıştı. Pencere panjurluydu.</p>

  <p>Hae-Joo duş aldı ve üzerini değiştirdi. Bana bir Sendika hücre toplantısına katılması gerektiğini söyledi ve beni panjuru açmamam ve kendisi ya da Apis şu şifreyi söylemedikçe kapıya ve telefona cevap vermemem için uyardı. Şifreyi, yani "Bunlar nesnelerin gözyaşları" sözlerini bir kâğıt parçasına yazdı, sonra kâğıdı küllükte yaktı. Buzdolabına az miktarda Sabun koydu ve sabah, uyku saatinin bitiminden hemen sonra döneceğine söz verdi.</p>

  <p class="sonmi">Sizin gibi bir ilticacı daha şaşaalı bir karşılamayı hak etmiyor muydu?</p>

  <p>Şaşaalı karşılamalar dikkat çeker. Birkaç saati sony'den Pusan'ın coğrafyasını inceleyerek geçirdim, sonra duş aldım ve Sabun'umu içtim. Uyandığımda geç olmuştu, sanıyorum, saat altıyı geçmişti. Hae-Joo yorgunluktan bitmiş halde döndü, elinde bir torba keskin kokulu <i>ttokbukgi</i> vardı. Ona bir fincan starbuck yaptım, bunu minnetle içti ve kahvaltısını etti.</p>

  <p>"Tamam, Sonmi — pencerenin orada dur ve gözlerini kapat."</p>

  <p>Bu emre uydum. Paslı panjurun kaldırılma sesini işittim. Hae-Joo, "Bakma... bakma... şimdi aç gözlerini" dedi.</p>

  <p>Çatılardan, oto yollardan, işlerine gidenlerden, AdVlerden, beton... ve orada, arka planda, parlak ilkbahar göğünün tortuları çöküp koyu mavi bir şerit oluşturmuştu. Ah, aynı kar gibi bu da büyülemişti beni. "Ben" kelimesinin getirdiği bütün üzüntüler orada acısızca, huzur içinde çözülüp parçalanmıştı sanki.</p>

  <p>Hae-Joo bildirdi, "Okyanus."</p>

  <p class="sonmi">Daha önce hiç görmemiş miydiniz?</p>

  <p>Yalnızca Papa Song'un İftihar'daki yaşamı gösteren 3-B'lerinde. Gerçeğini, kendi gözlerimle hiç görmemiştim. Oraya gidip ona dokunmaya ve kıyısında yürümeye özlem duydum, ama Hae-Joo daha uzakta bir yere yerleşene dek hava aydınlıkken gizlenmemizin daha emniyetli olacağını düşünüyordu. Sonra şilteye yattı ve bir dakika içinde horlamaya başladı. Saatler geçti, binaların arasından görülen okyanus parçalarından geçen yük gemilerini ve deniz taşıtlarını seyrettim. Aşağı tabakadan ev kadınları yakındaki çatılarda yıpranmış nevresimlerini havalandırdı. Günün ilerleyen saatlerinde hava kapadı ve zırhlı uçaklar alçaktaki bulutların arasından gürüldeyerek geçtiler. Ben sony ile çalıştım. Yağmur yağdı. Hâlâ uyumakta olan Hae-Joo diğer tarafına döndü ve, "Hayır, bir arkadaşın arkadaşı yalnızca" sözlerini geveledi ve yine sustu. Ağzından aşağı süzülen salya yastığını ıslattı. Profesör Mephi'yi düşündüm. Son seminerimizde ailesine yabancılaştığından bahsetmiş ve beni eğitmek için, kızını eğitmeye ayırdığından fazla zaman ayırdığını itiraf etmişti. Artık yaşamıyordu ve bunun sebebi Sendika'ya olan inancıydı. Minnet, suçluluk ve başka duygular hissettim.</p>

  <p>Hae-Joo öğleden sonranın ortalarında uyandı, duş aldı ve ginseng çayı demledi. Safkanların gökkuşağını andıran mutfağına nasıl imreniyorum, bir bilsen, Arşivci. Yükselişimden önce Sabun bana var olabilecek en lezzetli madde gibi geliyordu, ama şimdi yavan ve gri geliyor. Gelgelelim, bir safkan yiyeceğini ağzıma bile sürsem midem bulanıyor ve sonra kusuyorum. Hae-Joo panjuru indirdi. "İrtibat kurma zamanı" dedi bana. Sonra Sevgili Başkan'ın kodak'ını duvardan indirdi ve yüzü aşağı gelecek şekilde alçak sehpaya koydu. Sony'sini lekeli çerçeveye saklanmış bir prize bağladı.</p>

  <p class="sonmi">Yasadışı bir alıcı-verici mi? Üstelik Nea'nın mimarının kodak'ına saklanmış?</p>

  <p>Kutsal şeyler, kutsal olmayan şeyleri saklamak için iyi bir yerdir. Yaşlı bir adamın 3-B'si berraklaşarak parladı; ucuza tedavi edilmiş bir yanık hastasına benziyordu. Dudakları sözleriyle senkronize biçimde oynamıyordu, beni Pusan'a sağ salim vardığım için kutladı ve kimin yüzünün daha güzel olduğunu sordu. Onun mu, yoksa sazanın mı?</p>

  <p>Dürüstçe yanıtladım: sazanın.</p>

  <p>An-Kor Apis'in kahkahası öksürüğe dönüştü. "Bu benim gerçek yüzüm, bugünlerde ne anlama geliyorsa artık." Hasta görünüşünün ona uyduğunu söyledi, çünkü ona rastlayan yürütücüler hastalığının bulaşıcı olabileceğinden çekiniyormuş. Sevgili memleketimizi baştan başa aşmaktan zevk alıp almadığımı sordu.</p>

  <p>Hae-Joo Im bana çok iyi baktı, diye cevap verdim.</p>

  <p>General Apis Sendika'nın üretilmişleri vatandaş yapmak için verdikleri mücadelede oynamamı istediği rolü anlayıp anlamadığımı sordu. Evet, diye başladım, ama kararsızlığımı ortaya koyma şansım olmadı. "Kararını vermeden önce seni burada, Pusan'da bir görüşe tabi tutmak, sana kararını şekillendirebilecek bir deneyim yaşatmak istiyoruz, Sonmi." Beni bunun çok hoş bir deneyim olmasa da gerekli olduğuna dair uyardı. "Böylece geleceğinle ilgili bilinçli bir karar verebileceksin. Kabul ediyorsan Hae-Joo seni şimdi götürebilir."</p>

  <p>Elbette gideceğimi söyledim.</p>

  <p>"O zaman çok yakında yeniden konuşacağız" diye söz verdi Apis ve görüntü vericisini kapattı. Hae-Joo dolabından bir çift teknisyen üniforması ve yarım siperlik çıkardı. Bunları giydik, sonra otel sahibesi giysilerimizi görmesin diye üstümüze birer pelerin aldık. Dışarısı soğuktu ve üstümdeki iki kat giysi için minnettardım. Metroyla liman terminaline gittik ve bir nakliye aracı büyük okyanus şileplerinin yanından geçerek bizi rıhtıma götürdü. Deniz gece yağlı ve siyah, gemiler de bir o kadar yalın ve ciddi görünüyordu ama parlak renkli bir şilebin altın renkli kemerleri vardı, bir denizaltı sarayına benziyordu. Onu önceki yaşamlarımdan birinde görmüştüm. Hae-Joo'ya zaten bildiği şeyleri söyleyerek "Papa Song'un Altın Gemisi" dedim ve Onikiyıldızlıları doğuya, okyanusu aşarak iftihar'a götürdüğünü açıkladım.</p>

  <p>Hae-Joo hedefimizin Papa'nın Altın Gemisi olduğunu doğruladı.</p>

  <p>İskelede güvenlik pek sıkı değildi: ayaklarını masasının üstüne koymuş, 3-B'den üretilmiş gladyatörlerin Şanghay Kolezyumu'nda birbirlerini katledişlerini seyreden, gözleri sulanmış bir safkan. "Siz kimsiniz?"</p>

  <p>Hae-Joo Ruh'unu adamın Göz'üne okuttu. "Beşinci tabakadan teknisyen — Shik Gang."</p>

  <p>El-sony'sini kontrol etti ve buraya yedinci güvertedeki bozuk termostatları ayarlamak için gönderildiğimizi söyledi.</p>

  <p>"Yedi mi?" Bekçi yılışıkça sırıttı. "Umarım yeni yemek yememişsinizdir." Sonra bana baktı. Ben de yere baktım. "Bu susmak bilmeyen maratoncu kim peki, Teknisyen Gang?"</p>

  <p>'Yeni yardımcım. Yardımcı Teknisyen Yoo."</p>

  <p>"Öyle mi? Bu zevkkubbemize ilk ziyaretiniz mi?"</p>

  <p>Başımla onayladım.</p>

  <p>Bekçi ilk seferin diğerlerine hiç benzemediğini söyledi. Bize ayağının tembelce bir seğirişiyle veda etti.</p>

  <p class="sonmi">Bir şirket gemisine binmek bu kadar kolay mı oldu?</p>

  <p>Papa Song'un Altın Gemisi yasadışı yolcuları çeken bir mıknatıs sayılmaz, Arşivci. İskeledeki tayfa, yardımcılar ve çeşitli teknisyenler işlerine öyle yoğunlaşmışlardı ki bizi fark etmediler bile. Servis şaftları boştu; kimseyle karşılaşmadan Gemi'nin göbeğine indik. Nike'larımız metal merdivenlerde tıngırdadı. Devasa bir motorun davulu andıran sesi geliyordu. Birinin şarkı söylediğini duyduğumu sandım ama herhalde kulaklarım yanılıyor diye düşündüm. Hae-Joo elindeki güverte planına danıştı, bir giriş kapağını açtı ve bana bir şey söylemek ister gibi duraksadığını hatırlıyorum. Ama fikrini değiştirdi, içeri tırmandı, benim tırmanmama yardımcı oldu ve kapağı arkamızdan kilitledi.</p>

  <p>Kendimi ellerimle dizlerim üstünde, büyükçe bir depo odasının tavanından sarkan daracık bir asma koridorda buldum. Koridorun uzak ucu kanatlı kapılarla gözden saklanmıştı, ama delikli zeminden Onikiyıldızlı Papa Song işgörenlerinin sadece ileri giden turnikelerden oluşma bir padokta sıralanmış olduğunu görebiliyordum. Yoona'lar, Hwa-Soon'lar, Ma-Leu-Da'lar, Sonmi'ler ve Chongmyo Plaza Restoranı'nda kullanılmayan bazı köktipleri, hepsi de o tanıdık altın-kırmızı üniformayı giymiş. Eski kız kardeşlerimi dışarıda, Papa Song kubbesinin dışında görmek rüya gibiydi. Tekrar tekrar Papa Song'un İlahisi'ni söylüyorlardı; arka plandaki hidrolik makinelerin sesi bu mide bulandırıcı melodinin altında bas görevi görüyordu. Ama sesleri kulağa ne kadar sevinçli geliyordu! Yatırımları ödenmişti. Hawaii'ye yapacakları yolculuk nihayet gelip çatmıştı ve İftihar'daki yeni yaşamları kısa bir süre sonra başlayacaktı.</p>

  <p class="sonmi">Onlara hâlâ imreniyor gibisiniz.</p>

  <p>Onları asma koridordan izlerken geleceklerinin kesinliğine imreniyordum. Bir dakika kadar sonra sıranın başındaki bir yardımcı bir sonraki işgöreni altın kemerlerden geçmeye buyur etti ve kız kardeşleri alkışladı. Şanslı Onikiyıldızlı dönüp arkadaşlarına el salladı, sonra hepimizin 3-B'de gördüğü lüks kamarasına götürülmek üzere kemerden geçti. Turnikeler döndü, üretilmişler birer sıra ilerledi. Bu işlemi birkaç kez izledikten sonra Hae-Joo ayağıma hafifçe vurdu ve koridorda sürünerek ilerlememi işaret etti, kanatlı kapıdan geçerek bir sonraki odaya girdik.</p>

  <p class="sonmi">Görülme tehlikeniz yok muydu?</p>

  <p>Hayır. Parlak avizeler koridorun altından ışık veriyordu, yani birkaç metre aşağıdaki gürültülü, ağıl benzeri zeminden görülmemiz imkânsızdı. Hem zaten oraya izinsiz giren kaçaklar değil, bakım işiyle uğraşan teknisyenlerdik. Bir sonraki oda bu hapishane küpünden pek de büyük olmayan ufak bir bölmeydi. Şarkılar ve gürültüler duyulmaz oldu; bölmede tuhaf bir sessizlik hâkimdi. Bir platformda plastik bir sandalye duruyordu; bu sandalyenin üstünde, tavandaki tek raya asılı, büyük, miğferden oluşan bir mekanizma vardı. Papa Song'un kırmızı üniformasından giymiş, gülümseyen üç yardımcı, işgöreni bu sandalyeye oturttular. Bir yardımcı miğferin, yıllarca Papa Song'un Sabah Duaları'nda vaat edildiği gibi yakasını çıkaracağını açıkladı. Heyecanlı işgören, "Teşekkürler, Yardımcı" diye mırıldandı. "Ah, çok teşekkürler!"</p>

  <p>Miğfer Sonmi'nin başına ve boynuna oturtuldu. O anda bu hücredeki kapı sayısının garipliği dikkatimi çekti.</p>

  <p class="sonmi">Ne açıdan "garip"?</p>

  <p>Tek bir kapı vardı: ağıldan buraya giriş kapısı. Şu ankinden önce giren işgörenler odadan nasıl çıkmıştı? Miğferden gelen yüksek çatırtı dikkatimin yeniden platforma odaklanmasını sağladı. İşgörenin başı doğal olmayan bir açıyla sarktı. Gözlerinin beyazının ortaya çıktığını ve miğferi tek raya bağlayan kablolu omurganın gerildiğini gördüm. Miğfer beni dehşete düşürerek yükseldi, işgören dimdik oturdu, sonra da havaya kalktı. Cesedi sanki biraz dans etti; yükün bir kısmı yüzünün derisine binince ölüm anında donmuş olan, beklenti dolu gülümsemesi gerildi. Bu arada aşağıda bir işçi plastik sandalyedeki kanı elektrik süpürgesiyle çekti, bir diğeriyse silerek temizledi. Tek raylı miğfer yükünü bizim koridorumuza paralel olarak taşıdı, kanatlı bir kapıdan geçti ve bir sonraki odaya girdi. Yeni bir miğfer plastik tabureye doğru alçaldı; üç yardımcı bir sonraki heyecanlı işgöreni oturtuyorlardı bile.</p>

  <p>Hae-Joo kulağıma fısıldadı. "Onları kurtaramazsın, Sonmi. Gemiye bindiklerinde sonları gelmişti bile." Aslında, diye düşündüm, daha rahimtanklarındayken sonları gelmişti.</p>

  <p>Bir başka miğfer bir çatırtıyla kapandı. Bu seferki işgören bir Yoona'ydı.</p>

  <p>Anlıyorsun ya, o an hissettiklerimi anlatacak kelimeleri bulamıyorum.</p>

  <p>Sonunda Hae-Joo'nun talimatına uymayı ve asma koridorda sürünüp ses geçirmez bir bölümden geçerek bir sonraki odaya girmeyi başardım. Burada, miğferler cesetleri büyükçe, mor ışıkla aydınlatılmış bir mahzene taşıyordu; orası Papa Song'un Gemisi'nin çeyreğini kaplıyor olmalıydı. Biz girerken santigrat birden düştü ve makinalar kulağımızı patlatırcasına kükredi. Altımızda bir mezbaha üretim bandı vardı, başında ise ellerinde makaslar, kılıç testereler ve kesmek, kazımak, ezmek için birçok alet olan figürler vardı. İşçiler baştan aşağı kana bulanmışlardı. Bu işçilere kasap desem gayet yerinde olur: yakaları kesiyor, giysileri çıkarıyor, saçları kazıyor, cildi soyuyor, elleri ve bacakları kesiyor, etleri dilimliyor, organları çıkarıyorlardı... drenaj kanalları kanı emiyordu... Çıkan ses, tahmin edebileceğin gibi Arşivci, sağır ediciydi.</p>

  <p class="sonmi">Ama... neden — Ne olabilir böyle bir... kıyımın amacı?</p>

  <p>Korpokrasinin ekonomisi. Genetik endüstrisinde rahim-tankları, en çok da Sabun için aşırı miktarlarda, sıvılaştırılmış biyolojik madde talebi var. Bu proteini tedarik etmek için çalışma yaşamlarının sonuna varmış olan üretilmişlerin geri dönüşümünü sağlamaktan daha ucuz bir yol olabilir mi? Ayrıca, "kurtarılan proteinlerin kalanı Papa Song'un gıda ürünlerinin imalinde kullanılıyor, bunlar Nea So Copros'un her yerindeki şirket restoranlarında tüketiciler tarafından yeniyor. Mükemmel bir gıda döngüsü.</p>

  <p class="sonmi">Betimlediklerin akla hayale sığmayacak şeyler, Sonmi~451. Restoranlara gıda ve Sabun tedarik etmek için üretilmişleri katletmek... hayır. Akıl almaz bir suçlama bu, hayır, vicdansızca, hayır, ağza alınmayacak bir şey bu! Bir Arşivci olarak gördüğüne inandığın şeyleri gördüğünü inkâr edemem, ama korpokrasinin bir tüketicisi olarak gördüklerinin kesinlikle Sendika'nın sahnelediği bir oyun olduğunu, senin için oynandığını söylemek zorundayım. Böyle bir... mezbahacılığın var olmasına izin verilemez. Sevgili Başkan böyle bir şeye asla izin vermez! Juche Papa Song'un yönetici tabakasının tümünü Fenerev'de iyonize ederdi! Üretilmişler emeklilere ayrılmış bölgelerde emeklerinin karşılığını almasalar, bütün piramit... hıyanetlerin en çirkini olurdu.</p>

  <p>İş iştir.</p>

  <p class="sonmi">Sizin tarif ettiğiniz şey "iş" değil, sanayileştirilmiş kötülük!</p>

  <p>İnsanlığın böyle kötülükleri hayata geçirme becerisini azımsıyorsun. Şunu düşün. 3-B'lerini gördün ama kendin gidip de üretilmişlerin emeklilik köyünü gördün mü hiç? Sessizliğini hayır olarak alıyorum. Kendi gidip de bu köyleri gören birini tanıyor musun? Yine hayır. Peki üretilmişler emekli olduktan sonra nereye gidiyor? Sadece işgörenler değil, her yıl çalışma yaşamlarının sonuna gelen yüz binlerce üretilmiş. Şimdiye kadar onlarla dolup taşan Ama nerede bu şehirler?</p>

  <p class="sonmi">Nea So Copros'ta bu büyüklükte bir suç kök salamaz. Üretilmişlerin bile Başkan tarafından garanti edilen, dikkatle belirlenmiş hakları var!</p>

  <p>Nasıl granit bile erozyona karşı hassassa, haklar da çiğnenmeye öyle açıktır. Beşinci <i>Bildirim</i> kabilecilik kadar eski bir döngüyü; Öteki'ne karşı cehaletin nasıl korkuyu doğurduğunu, korkunun nasıl nefreti doğurduğunu, nefretin nasıl şiddeti doğurduğunu, şiddetinse nasıl daha fazla şiddeti doğurduğunu açıklıyor, ta ki bütün "haklar," bütün yasalar en güçlünün isteklerine göre şekillenene dek. Korpokraside bu Juche demek. Juche'nin istediği ise üretilmiş alt sınıfın temiz biçimde imha edilmesi.</p>

  <p class="sonmi">Ama İftihar ve benzerlerinin 3-B'lerine ne demeli? Onları Chongmyo Plaza'da, Papa Song'un restoranında bizzat gördünüz. İşte size kanıt.</p>

  <p>İftihar Neo Edo'da dijilenmiş, sony'lerle üretilen bir imge. Gerçek Hawaii'de ya da herhangi bir yerde değil. Gerçekten de, Papa Song'daki son haftalarım boyunca İftihar'ın görüntüleri sürekli kendilerini tekrar ediyor gibi geliyordu. Aynı Hwa-Soon, aym kumlu yoldan aynı taşlık denize koşuyordu. Yükselmemiş kız kardeşlerim olan biteni fark etmiyordu, ben de o zaman kendimden şüphe etmiştim, ama şimdi gerçeği biliyorum.</p>

  <p class="sonmi">İfadeniz protestolarıma rağmen siz nasıl verirseniz öyle kaydedilecek. İlerlemeliyiz. Bu kıyımı ne kadar izlediniz?</p>

  <p>Tam olarak hatırlayamıyorum. Belki on dakika, belki bir saat. Hae-Joo'nun beni yemekhaneden geçirdiğini ve o sırada hiçbir şey hissetmediğimi hatırlıyorum. Safkanlar iskambil oynuyor, erişte yiyor, tütün içiyor, sony'leriyle çalışıyor, şakalaşıyor, olağan hayatın içinde rollerini oynuyorlardı. Geminin göbeğinde olup bitenleri bilirken nasıl orada öyle umursamazca oturabiliyorlardı? Sanki işlemden geçenler canlı üretilmişler değil de salamura sardalyalarmış gibi? Vicdanları niçin bu korkunç durum sona ersin diye haykırmıyordu? Sakallı güvenlik görevlisi göz kırptı ve "Yine gel, canım" dedi.</p>

  <p>Motele dönerken metroda, yanımızdan yolcular kayıp giderken tek rayda kayan cesetler "gördüm." Merdivenlerden inerken onların infaz odasında havada asılı olduklarını "gördüm." Odasına girdiğimizde Hae-Joo soları yakmadı; panjuru birkaç santimetre kaldırarak Pusan'ın ışıklarının odadaki karanlığı yumuşatmasına izin verdi ve kendisine bir bardak soju doldurdu. Aramızda tek bir kelime bile geçmedi. Kız kardeşlerim arasında İftihari görüp de hayatta kalan bir tek ben vardım.</p>

  <p>Sevişmemiz keyifsiz, zarafetten yoksun ve mecburen doğaçlamaydı, ama yaşayanlara ait bir hareketti. Hae-Joo'nun sırtındaki ter yıldızcıkları bana olan hediyesiydi; onları dilimle topladım. Sevişmemiz bittikten sonra genç adam gergin bir tavırla, sessizlik içinde bir marlboro içti ve doğum izimi merakla inceledi. Kolumun üstünde, onu ezerek uyuyakaldı. Onu uyandırmadım; hissettiğim acı uyuşmaya, uyuşma ise koluma iğneler batıyormuş gibi bir hisse dönüştü, sonra eğilip bükülerek Hae-Joo'nun altından çıktım. Onun üstüne bir battaniye örttüm; safkanlar hava nasıl olursa olsun serseri soğuk algınlıklarına yakalanabiliyor. Şehir kendisini uyku saatine hazırladı. AdV'ler ve ışıklar kapatıldıkça lekeli parıltısı sönükleşti. Son sıranın sonundaki üretilmiş de ölmüş olmalıydı artık. İşlem bandı temizlenmiş ve sessiz olmalıydı. Kasaplar, üretilmişlerse yatakhanelerinde, safkanlarsa evlerinde aileleriyle olmalıydı. Altın Gemi yarın yeni bir limana yelken açacak, geri dönüşüm işlemi orada yeniden başlayacaktı.</p>

  <p>Saat sıfırda Sabun'umu içtim ve vücudunun sıcaklığıyla ısınmış battaniyenin altına girip Hae-Joo'nun yanına yattım.</p>

  <p class="sonmi">Sizi yeterince hazırlamadan Altın Gemi'ye götürdükleri için Sendika'ya kızgın değil miydiniz?</p>

  <p>Apis ya da Hae-Joo hangi kelimeleri kullanabilirdi ki?</p>

  <p>Sabah nemli ve pusluydu. Hae-Joo duş aldı, sonra koca bir kâse pirinç, lahana turşusu, yumurta yedi ve su yosunu çorbası içti. Ben de yıkandım. Safkan sevgilim masada karşıma oturdu. O protein-çıkarma bandını gördüğümüzden beri ilk kez konuştum. "O gemi yok edilmeli. Nea So Corpos'taki, ona benzeyen bütün mezbahalar batırılmalı."</p>

  <p>Hae-Joo evet dedi.</p>

  <p>"Bu gemileri inşa eden tersaneler yıkılmalı. Bu iş için kullanılan sistemler parçalanmak. Bu sistemlere izin veren kanunlar yerle bir edilmeli ve yeniden inşa edilmeli."</p>

  <p>Hae-Joo evet dedi.</p>

  <p>"Nea So Copros'taki her bir tüketici, yönetici ve Juche Yönetim Kurulu Üyesi ister rahimtankında, ister rahimde büyütülmüş olsunlar, üretilmişlerin safkanlar olduklarım anlamalı. İkna işe yaramazsa yükselmiş üretilmişler Sendika'yla birlikte bu amaç için savaş vermeli, hangi kuvvet gerekiyorsa onu kullanmalı."</p>

  <p>Hae-Joo evet dedi.</p>

  <p>"Yükselmiş üretilmişlerin ideallerini belirlemek, öfkelerini depolamak, enerjilerini yönlendirmek için bir İlmihal'e ihtiyaçları var. Bu haklar bildirisini ben yazacağım. Sendika böyle bir İlmihal'in yayılmasını sağlar mı, sağlayabilir mi?"</p>

  <p>Hae-Joo, "Biz de bunu bekliyoruz işte" dedi.</p>

  <p class="sonmi">Mahkemenizde bulunan birçok uzman tanık, Bildiriler'in ister yükselmiş ister yükselmemiş olsun, bir üretilmişin eseri olabileceğini yalanladı ve asıl yazarın Sendika ya da safkan bir Kaldırma Yanlısı olduğunda ısrar etti.</p>

  <p>"Uzmanlar" anlamayı başaramadıkları şeyleri ne kadar tembelce yok sayıyor!</p>

  <p><i>Bildiriler</i>'i üç haftada, Pusan'ın dışındaki Ulsukdo Ceo'da, Nakdong Halici'ne bakan, medeniyetten uzak bir yönetici villasında ben, yalnızca ben yazdım. Yazılışı sırasında bir yargıca, bir genetikçiye, bir sözdizimciye, ve General An-Kor Apis'e danıştım; ama <i>Bildiriler</i>in Yükselmiş İlmihalleri, onların mahkememde "sapkınlık tarihindeki en çirkin ahlaksızlık" adı verilerek kınanan mantığı ve etiği <i>benim</i> zihnimin meyveleriydi, Arşivci, sana bu sabah anlattığım deneyimlerle beslenmişlerdi. Bu hayatı başka kimse yaşamadı. <i>Bildiriler</i>im Yoona~939 infaz edildiğinde filizlendi, Boom-Sook ve Fang'le yaşadığım olaylarla beslendi, Mephi ve Başrahibeden öğrendiklerimle güçlendi ve Papa Song'un mezbahasında doğdu.</p>

  <p class="sonmi">Metninizin tamamlanmasından kısa bir süre sonra yakalandınız, değil mi?</p>

  <p>Aynı öğleden sonra. İşlevimi yerine getirdiğimde, Oybirliği'nin artık serbestçe dolaşmama izin vermesi için sebep kalmamıştı. Tutuklanışım Basın için dramatize edildi. <i>Bildiriler</i>imi sony ile Hae-Joo'ya verdim. Birbirimize son kez baktık; hiçbir şey, hiçbir şey söylememek kadar dokunaklı olamaz. Birbirimizi bir daha görmeyeceğimizi biliyordum, belki o da bunu bildiğimi biliyordu.</p>

  <p>Mülkün kenarında ufak bir yaban ördeği kolonisi kirliliğe rağmen hayatta kalmayı başarmıştı. Serseri genler onlara safkan atalarında olmayan bir dayanıklılık vermişti. Sanırım onları kendime benzetiyordum. Onları ekmekle besledim, suda yürüyenlerin krom parlaklığındaki yüzeyde gamzeler oluşturmasını izledim, sonra gösteriyi içeriden seyretmek üzere eve döndüm. Oybirliği beni fazla bekletmedi.</p>

  <p>Altı uçak suyun üstünde daireler çizdi, bir tanesi çiçek bahçesine indi.</p>

  <p>Yürütücüler uçaklardan atladı, colt'larını çektiler, birçok el hareketi ve gösterişli bir cesaretle, karınlarının üstünde pencereme süründüler. Girsinler diye kapıları ve pencereleri açık bırakmıştım, ama yürütücüler keskin nişancılar, megafonlar ve patlayan bir duvarla gösterişli bir kuşatma düzenledi.</p>

  <p class="sonmi">Baskını beklediğinizi mi ima ediyorsunuz, Sonmi?</p>

  <p>Manifestomu bitirdikten sonra bir sonraki sahne ancak tutuklanmam olabilirdi.</p>

  <p class="sonmi">Me demek istiyorsunuz? Neyin "bir sonraki sahne"si?</p>

  <p>Ben daha Papa Song'da işgörenken planlanan tiyatro oyununun.</p>

  <p class="sonmi">Dur, dur, dur. Olan biten her şey neydi peki? Bütün itirafının senaryosu yazılmış olaylardan oluştuğunu mu söylüyorsun?</p>

  <p>Ana olaylar, evet. Bazı aktörler, mesela Boom-Sook ve Başrahibe oyun oynadıklarını bilmiyorlardı ama ana karakterlerin hepsi kışkırtıcılardı. Hae-Joo Im ve Üye Mephi kesinlikle öyleydi. Senaryodaki incecik çatlaklan fark etmedin mi?</p>

  <p class="sonmi">Ne gibi?</p>

  <p>Wing~027 en az benim kadar kararlı bir yükselendi: ben gerçekten o kadar eşsiz miydim? Kendin de söyledin, Sendika gizli silahını Kore'yi baştan başa aşsın diye tehlikeye atar mıydı? Gözetmen Kwon'un asma köprüde Zizzi Hikaru üretilmişini öldürmesi safkan zalimliğinin altını çizmek için biraz fazla uygun değil miydi? Zamanlaması fazlasıyla yerinde değil miydi?</p>

  <p class="sonmi">Ya Xi-Li, Taemosan'dan kaçtığınız gece öldürülen genç safkan? Onun kanı ketçap değildi herhalde!</p>

  <p>Kesinlikle değildi. O zavallı idealist Oybirliği'nin disney'inde harcanabilecek bir figürandı.</p>

  <p class="sonmi">Ama, ya Sendika? Sendika'nın bile senaryonuz için uydurulduğunu mu söylüyorsunuz?</p>

  <p>Hayır. Sendika benden önce vardı, ama varoluş nedeni devrimi körüklemek değil. Birincisi, Xi-Li gibi toplumsal durumdan hoşnut olmayanları kendisine çekiyor ve onları Oybirliği'nin izleyebileceği bir yerde tutuyor. İkincisi, Nea So Copros'un bütün hiyerarşik devletler gibi, toplumsal uyum için ihtiyaç duyduğu düşmana sahip olmasına imkân sağlıyor.</p>

  <p class="sonmi">Oybirliği'nin bu sahte macera hikâyesini sahnelemek için niçin bu kadar masrafa ve zahmete girdiğini hâlâ anlayamıyorum.</p>

  <p>Bu on yılın gösteri niteliğindeki mahkemesini yapabilmek için. Nea So Copros'taki her bir safkanın her bir üretilmişe şüpheyle yaklaşmasını sağlamak için. Juche'nin yeni Üretilmiş Miat Kanunu'na aşağı tabakadan onay alabilmek için. Kaldırma Akımı'nı gözden düşürebilmek için. Görüyorsun ya, bu komplo bütünüyle ses getiren bir başarıyla sonuçlandı.</p>

  <p class="sonmi">Ama bu komplodan haberiniz varsa niçin işbirliği yaptınız? Ne' den Hae-Joo Im'in size bu kadar yaklaşmasına müsaade ettiniz?</p>

  <p>Bir şehit, ona ihanet edenlerle niçin işbirliği yapar?</p>

  <p class="sonmi">Siz söyleyin.</p>

  <p>Son hamlenin de ötesini görürüz. <i>Bildiriler</i>imden söz ediyorum, Arşivci. Basın Nea So Copros'u benim ilmihallerime boğdu. Şimdi korpokrasideki bütün okul çocukları benim on iki "küfür"ümü biliyor. Gardiyanlarım bana <i>Bildiriler</i>'deki belirtileri gösteren üretilmişlere karşı ülke çapında bir "İhtiyat Günü" belirleneceği dedikoduları bile çıktığını söylüyor. Fikirlerim milyarlarla çarpılarak yayıldı.</p>

  <p class="sonmi">Ama bu ne amaca hizmet edecek? Gelecekte ortaya çıkabilecek bir devrime mi? Asla başarılı olamaz.</p>

  <p>Seneca da Neron'u şöyle uyarmıştı: Kaçımızı öldürürsen öldür, bizden sonra geleni öldüremeyeceksin. Hikâyem bitti. Gümüşi niyazını kapat. Yürütücüler iki saat sonra beni Fenerev'e götürecek. Son bir istekte bulunacağım.</p>

  <p class="sonmi">Söyle, yeter.</p>

  <p>Sony'ni ve erişim kodlarını istiyorum.</p>

  <p class="sonmi">Ne indirmek istiyorsunuz?</p>

  <p>Başka bir zamanda bir gece önce başladığım bir disney'i.</p>
</body>
</html>
