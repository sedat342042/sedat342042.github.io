<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>İhtiyar Georgie'nin yoluyla benimki o kadar çok kesişti ki hatırlamak istemiyorum; ben ölüp gittikten sonra o şeytanın bana neler yap'cağını kim bilir? Bana şur'dan iki parça et verin de, ilk karşılaşmamızı anlatıvereyim. Şööle kalın, sulu bi' parça olsun ha, o karton gibi kupkuru şeyden istemem.</p>

  <p><br /></p>

  <p>Adam, abim, bi' de babamla ben üstümüz başımız leş gibi, Honokaa Pazarı'ndan yayan dönüyo'duk, yollar çamurluydu, el arabasının dingili de kırıktı. Akşam bize erkenden yetişti, biz de Sloosha Geçidi'nin güney yakasında çadır kurduk, çünkü Waipio Nehri günlerdir ilkbahar diye yağıp duran yağmurla coştuydu. Sloosha dost bi' araziydi ama hep bataklıktı, Waipio Vadisi'nde bi' milyon kuş dışında kimsecikler yaşamazdı, işte ondan ne çadırımızı kurduk ne arabamızı yürütebildik. Babam Adam'la o çadırı kurarken beni de çırayla ateş yakmak için dal toplamaya yolladı.</p>

  <p>Şindi, Honokaa'da sakat bi' it bacağı yedim diye o gün ne ağzım duruyo'du, ne arkam. Tam demirağaçlarının oraya çömelmişken birden üstümde gözler hissettim. "Kim var or'da?" diye seslendim, eğreltiotları sesimi yuttu.</p>

  <p><i>Ah, karanlık bir noktadasın, oğlum,</i> diye mırıldandı ses boğan eğreltiotları.</p>

  <p>"Adını sööle!" diye bağırdım, ama sesim az çıktı. "Bıçağım var, aha bur'da!"</p>

  <p>Tam başımın üstünden biri fısladı, <i>Adını sööle, oğlum, Cesur Zachry mi yoksa Korkak Zachry mi</i>? Bi' yukarı baktım ki, çürüyen bi' demirağacında bacak bacak üstüne atıvermiş İhtiyar Georgie oturuyo'du, aç gözlerinde pek sinsi bi' sırıtış vardı.</p>

  <p>"Senden korkmuyorum!" dedim ona, ama ne yalan söyleyeyim, sesim fırtınada ördek osuruğu gibi çıkmıştı. İhtiyar Georgie dalından atladığında içim titriyo'du, soora n'oldu dersiniz? Arkamda bulanıktan bi' fırtınaya karışıp yok oldu. Yerinde dolgun, yağlı bi' kuş vardı, kurtçuk arıyo'du, yakalayıp şişe geçir beni diyo'du! Eh, Cesur Zachry İhtiyar Georgie'yi sindirdi her'alde, o da kendine daha korkak avlar aramaya gitti, dedim. Bu esrarengiz macerayı babamla Adam'a anlatmak istiyo'dum, ama hikâye anlatmak adamın ağzıyla midesi doluyken daha tatlıdır, ben de hiçbi' ses çıkarmadan bacaklarımı kaldırıverdim, o etine dolgun tüylü pisliğe yanaştım, soora üstüne atlayıverdim.</p>

  <p>Kuş efendi parmaklarımın arasından kaydı ve tüydü, ama ben vazgeçmeyecektim, hayır, o yamru yumru, dikenli çalılıklara kadar nehirden yukarı kovaladım onu, kuru dallara falan takıldım, dikenler yüzümü pek fena çizdi, ama anlarsınız ya, kendimi kaptırdıydım, ne ağaçların azaldığını fark ettim, ne daha bi' yakından kükreyen Hiilawe Çağlayanı'nı duydum. Taa ki açıklığa dalıp bi'kaç at görene kadar. Yok, vahşi at değildi bunlar, bunlar zımbalı deri zırhla süslenmiş beygirlerdi, bu da Büyük Ada'da tek bi' anlama gelir, evet, Konalar.</p>

  <p>O boyalı vahşilerden on on iki tanesi kalkmaya, kırbaçlarıyla bıçaklarına uzanmaya hazırdı, bana savaş naraları atıyo'lardı! Ah, şimdi geldiğim yöne geri kaçan bendim, evet, avcı av olmuştu. En yakındaki Kona beni kovalıyordu, diğerleri beygirlerinin üstünde hoplayıp zıplıyor, eğleniyor gibi gülüyorlardı. Şindi, panik insanın ayaklarına kanat takar, ama beynini çamurlar, ben de tavşan kesilip babamın yanına koştum. Alt tarafı dokuz yaşındaydım, n'olacağını düşünmeden içgüdülerimi izledim. Ama çadırımızın oraya dönemedim, yoksa şindi burada oturup da size bi'şeycik anlatamazdım, ip gibi bi' köke —belki de Georgie'nin ayağıydı— takıldım, kuru yapraklı bi' çukura devriliverdim, tepemden gök gürültüsü gibi geçen Konalar beni görmedi. Or'da durup sarhoş bağırışlarını dinledim, geçip gittiler, bi'kaç metre ötedeki ağaçların or'dan, doğrudan Sloosha'ya gittiler. Babamla Adam'a.</p>

  <p>Sinsi sinsi, hızla süründüm ama çok geç kalmıştım, evet, hem de çok. Konalar kampımızı çevreliyo'du, kırbaçları boyuna şaklıyo'du. Babam baltasını sallıyo'du, abim de mızrağını eline almıştı, ama Konalar onlarla oynuyo'du sadece. Açıklığın ucunda durdum, anlıyo'sunuz ya, korku kanıma işlemişti, yoluma devam edemiyo'dum. Şak! dedi bi' kırbaç, babamla Adam yere yıkıldı, kumda yatıp yılanbalıkları gibi kıvranıp durdular. Kona reisi, köpekbalığı kılıklı bi' herifti, beygirinden inip sığdan sular sıçratarak babama yaklaştı, boyalı kardeşlerine dönüp gülümsedi, bıçağını çıkarıp babamın boğazını bi' kulağından diğer kulağına kesiverdi.</p>

  <p>Babamın şerit şerit akan kanı kadar kırmızı şey görmedim ömrümde. Reis babamın kanını bıçağından yaladı.</p>

  <p>Adam korkudan ölüyo'du, beti benzi atmıştı. Boyalı domuzların teki ayaklarıyla ellerini bağladı ve en büyük abimi bi' çuval arpa gibi eyerine atıverdi, diğerleri de demir aletler falan bulmak için kampımızı yağmaladılar, almadıkları ne varsa parçaladılar. Reis atına bindi, döndü ve dosdoğru bana baktı... gözleri ihtiyar Georgie'nin gözleriydi. <i>Korkak Zachry</i>, diyo'lardı, <i>sen benim olmak için doğdun, anlıyo' musun, niye savaşıyo'sun</i>?</p>

  <p>Onu haksız çıkardım mı? Olduğum yerde kalıp bıçağımı bi' Kona'nın gırtlağına sapladım mı? Onları kamplarına kadar izleyip Adam'ı kurtardım mı? Hayır, Dokuz Yaşındaki Cesur Zachry yapraklı bi' deliğe giriverdi, salya sümük ağladı, kendi de yakalanıp köle olmasın diye Sonmi'ye dua etti. Ben Sonmi olaydım da bu sözleri duyaydım, iğrenip başımı sallar ve beni bi' saman böceği gibi eziverirdim.</p>

  <p>Akşam indikten sonra bi' döndüm ki, babam hâlâ sallanarak yatıyo'du; anlıyo'sunuz ya, nehir artık sakinleşiyo'du, hava da açılıyo'du. Babam beni severdi de döverdi de. Şindi mağara balığı gibi kaygan, öküz gibi ağır, taşlar kadar da soğuktu; nehir kanının her bi' damlasını emmiş götürmüştü. O an ne adam gibi üzülebiliyo' ne bi' şey yapabiliyo'dum, anlıyo'sun ya, her bi' şey çok korkunçtu. Sloosha Geçidi Bony Sahili'nden dokuz on kilometre ötedeydi, ben de babamı oracığa gömüp bi' tümsek yaptım. Başrahibenin kutsal sözlerinin hepsini hatırlayamıyo'dum, bi' tek <i>Sevgili Sonmi, sen ki aramızda yaşarsın, bu değerli ruhu bir vadi rahmine geri döndür, sana yalvarıyoruz</i> diyebildim, Waipio'yu yayan geçtim, karanlık ormandan geçerken sustalı bıçağımı elimden hiç bırakmadım.</p>

  <p>Yaramaz bi' baykuş bana öttü, <i>İyi dövüştün, Cesur Zachry!</i> Sesini kessin diye kuşa bağırdım ama gene öttü, <i>Yoksa ne yaparsın? Beni de Konuları patakladığın gibi pataklar mısın? Ay, n'olursun merhamet göster!</i> Kohala Dağları'nda yaban köpekleri uluyo'du, <i>Korkaaaaaaaaaaaak Zachry-yy-y</i>. Sonunda ay yüzünü gösterdi, ama o soğuk hanım hiçbi' şeycik söylemedi, hayır, söylemesi de gerekmedi, ne düşündüğünü biliyo'dum. Adam da dört-beş-altı kilometrecik ötede aynı aya bakıyo'du, ama ona yardım etmekten o kadar acizdim ki, Uzak Honolulu'da olsa da fark etmezdi. Birden yere kapaklandım, ağladım, ağladım, evet, kordonu boğazına dolanan bi' bebecik gibi ağladım.</p>

  <p>Yokuş yukarı bi' buçuk kilometre soora Abel'in Hanesi'ne vardım ve onlara seslendim. Abel'in en büyük oğlu Isaak beni içeri aldı, ben de Sloosha Geçidi'nde olan biteni anlattım, ama... bütün gerçeği anlattım mı? Hayır, Abel'in battaniyelerine sarılmış, ateşleriyle ısınmış oğlan Zachry yalan söyledi. Konaları nası' babamgilin kampına götürdüğümü söylemedim, anlıyo'sun ya, bi' tek çalılarda kuş avlamaya gittim, döndüğümde de babam ölmüş, Adam gitmişti, her bi' yerde Konaların beygirlerinin toynak izleri vardı, dedim. Bi' şeycik yapamazdım, ne o zaman, ne şindi. On yağız Kona Abel'in bütün çoluğunu çocuğunu, babamı kestiği gibi kolayca kesip doğrardı.</p>

  <p>Yüzleriniz bana soruyo'. Niye yalan söyledim?</p>

  <p>Bööle anlattığımda, anlıyo'sunuz ya, Aptal Zachry de diildim, Korkak Zachry de. Bi' tek Şanssız Zachry'ydim. Yalanlar İhtiyar Georgie'nin akbabalarıdır, yukar'da daireler çizerler, üstüne atılıp pençelerini geçirmek için küçümen, cılız ruhlar ararlar ve o akşam Abel'in Hanesi'ndeki küçümen cılız ruh, evet, bendim.</p>

  <p>Şindi kırış kırış bi' herife bakıyo'sunuz, betciğer nefesimi kemirip bitiriyo' ve önümde fazla kış yok, hayır, hayır, biliyorum. Kırk yıl önceki halime bağırıyorum, evet, Dokuz Yaşındaki Zachry'ye, <i>Hey, dinle! Bazen dünyaya karşı zayıf kalırsın! Bazen hiçbi' şeycik yapamazsın! Bu senin suçun diil, yalnız bu adi dünyanın suçu!</i> Ama ne kadar yüksek sesle bağırırsam bağırayım, Çocuk Zachry beni duymuyo', hiçbi' zaman da duymayacak.</p>

  <p>Keçi dili bi' yetenektir, doğduğun gün sende ya vardır, ya yoktur. Varsa, keçiler ne dersen onu yapar, yoksa, seni ayaklarının altında çiğneyip çamurlayıverirler, soora da oracıkta durup küçük görürler seni. Her gün şafak vakti dişi keçileri sağardım, çoğu gün de bütün sürüyü alıp Elepaio Vadisi'nin boğazına çıkarır, Vert'bry Geçidi'nden geçirir, Kohala Dağları'na otlamaya götürürdüm. Bees Teyze'nin keçilerine de çobanlık ederdim, on beş-yirmi keçileri vardı, yani göz kulak olunacak, doğumlarına yardım edilecek, hasta olanlar var mı diye bakılacak elli-altmış keçi vardı. O aptal hayvanları kendimden çok severdim. Yağmur yağdığında sülüklerini ayıklayacağım diye sırılsıklam olurdum, güneş parlarken yanıp kapkara olurdum, Kohala'nın iyice yükseklerine çıktıysak da çoğu zaman üst üste üç dört gece dönmezdim, hayır. Gözlerin hep or'dan oraya dolaşacaktı. Dağlarda yaban köpekleri dolaşırdı, mızrağınla beklemezsen gelip yeni doğan yavruları kapı verirlerdi. Babam çocukken Mookini'den gelen vahşiler Rüzgâraltı'ndan buraya çıkar, bi' iki keçi götürürlermiş, ama soora Konalar Mookinileri katletmiş, gerisi de güneye kaçmış, eski evlerini hep yosunlar bağlayıp karıncalar basmış. Kohala Dağları'nı, oranın kuytularını, akarsularını, tekinsiz yerlerini kimse biz keçi çobanları gibi bilmez. Eski yağmacıların fark etmediği çelik ağaçlarını, bi' de Eskilerin yaptığı iki üç binayı bi' biz biliriz.</p>

  <p>İlk bebeciğimi Cutter Foot Hanesi'nden Jayjo'yla, pek güneşli bi' günde, bi' limon ağacının altında peydahladım. En azından o ilkti diye biliyorum. Kızlar kimle ne zaman n'aaptıklarını hiç söölemez. On iki yaşındaydım, Jayjo'nun vücudu sımsıkı, istekliydi, gülüp duruyo'duk, ikimizin de başı aşktan dönüyo'du, delirmiştik, evet, aynı siz ikiniz gibi. Jayjo olgunlaşıp dolgunlaşınca evlensek mi dedik, gelip Bailey'nin Hane'sinde yaşayacaktı. Bi'ssürü boş odamız vardı, anlıyo'sunuz ya. Ama soora Jayjo'nun suyu çok erken patladı, Banjo beni alıp Cutter Foot'a, kızın yanına götürdü. Ben vardıktan üç-beş dak'ka sonra da bebecik doğuverdi.</p>

  <p>Bu anlattığım insanı güldürecek bi' hikâye diil, ama siz Büyük Ada'daki hayatımı sordunuz, aklıma gelen hatıralar da bunlar. Bebeciğin ağzı yoktu, hayır, burun deliği de yoktu, nefes alamıyo'du. Jayjo'nun anası kordonu makaslarken can çekişiyo'du, zavallı minik hergele. Gözleri hiç açılmadı, bi' tek sırtında babasının ellerinin sıcaklığını hissetti, soora rengi kötüleşti, tekme atmayı bıraktı ve ölüverdi.</p>

  <p>Jayjo soğuk soğuk terliyo'du, o da ölüyo' gibiydi. Kadınlar yoldan çekil dediler, aktara yer açacakmışım.</p>

  <p>Yün çuvala sardıkları ölü bebeciği Bony Sahili'ne götürdüm. Çok yalnızdım, Jayjo'nun mu tohumu çürük, benim tohumum mu çürük, yoksa benim şansım mı çürük, bilemiyo'dum. Kançiçeği çalılarının altı sessiz sakindi, dalgalar hasta inekler gibi sahile geliyo', sonra geriye düşüyo'lardı. Bebeciğin tümseği, babamınki kadar vakit almadı. Bony Sahili'nin havası yosun ve çürük et kokuyo'du, çakıl taşlarının arasında eski püskü kemikler duruyo'du, insan or'da gereğinden fazla kalmazdı, tabii bi' sinek ya da kuzgun olarak doğmadıysa.</p>

  <p>Jayjo ölmedi, hayır, ama hiç öyle başı döne döne gülmedi bi' daha, evlenmedik de, hayır, insan tohumunun saf, olmadı safa yakın doğup doğmayacağını bilecek, di' mi? Yoksa sen ölüp gidince çatındaki yosunu kim kazıyacak, putunu ak karıncalar gelmesin diye kim yağlayacak? Jayjo'yla bi' toplantıda, bi' pazarda karşılaşacak olsam, <i>Yağmurlu bi' sabah, di' mi?</i> derdi, ben <i>Evet, bana kalırsa akşam inene kadar yağ'cak</i>, derdim, sonra da geçer giderdik. Üç yıl soora Kane Vadisi'nden bi' dericiyle evlendi, ama düğünlerine gitmedim.</p>

  <p>Oğlandı. Ölen, adsız bebeciğimiz. Oğlan.</p>

  <p>Vadiinsanlarının tek bi' tanrısı vardı, adı da Sonmi'ydi. Büyük Ada'daki vahşilerin mızrak sallayamayacağınız kadar çok tanrısı olurdu. Hilolular da canları isteyince Sonmi'ye dua ederler, ama başka tanrıları da vardır, köpekbalığı tanrıları, yanardağ tanrıları, mısır tanrıları, hapşırık tanrıları, kıllı-siğil tanrıları, amaan, sen bi' ad koy, Hilolar o adı verecek bi' tanrı bulur. Konaların da bi'ssürü savaş tanrıları ve at tanrıları falan var. Ama Vadiinsanları vahşilerin tanrılarını bilmeye layık bulmazdı, hayır, bizim için yalnızca Sonmi gerçekti.</p>

  <p>O aramızda yaşar, Dokuz Katlı Vadiler'i gözetirdi. Çoğu zaman onu göremezdik, bazen görünür, bastonlu bi' acuzenin şekline bürünürdü, ama ben bazen onu pırıldayan bi' kız olarak görürdüm. Sonmi hastalara yardım eder, kötü şansı düzeltir, hak'katen medeni bi' Vadiinsanı öldüğünde onun ruhunu alır, Vadiler'de bi' yerdeki rahme geri götürürdü. Bazen geçip gitmiş hayatlarımızı hatırlar, bazen hatırlayamazdık; bazen Sonmi Başrahibe'nin rüyasına girer, kimin kim olduğunu söyleyiverirdi, bazen söylemezdi ama biz her zaman Vadiinsanı olarak yeniden doğacağımızı bilirdik, ölüm bizi pek o kadar korkutmazdı, hayır.</p>

  <p>Tabii ruhunu İhtiyar Georgie almazsa. Anlıyo'sunuz ya, vahşiler gibi davranır, bencillik eder, Medeniyet'i reddederseniz, ya da Georgie aklınızı çeler de barbarlık falan ederseniz, o zaman ruhunuz ağırlaşır, çentik çentik olur, üstüne taşlar binmiş gibi aşşaa çekilir. Sonmi o zaman sizi hiçbi' rahme sığdıramaz. Böyle üçkâğıtçı, bencil insanlara "taşlanmış" denirdi, Vadiinsanları için de bundan korkunç bi' kader yoktu.</p>

  <p><br /></p>

  <p>Bony Sahili'nde, Kane Vadisi'yle Honokaa Vadisi arasında Puthane'den başka bina yoktu, içeri girmeyin diyen yoktu, ama kimse ööle elini kolunu sallayarak girmezdi, çünkü o çatılı karanlığı ihlal etmek için iyi bi' sebebiniz yoksa şansınız çürür giderdi. Hayatlarımız boyunca oyduğumuz, cilaladığımız, üstüne kelimeler yazdığımız putlarımız öldükten sonra oraya konurdu. Benim zamanımda raflarda binlercesi vardı, evet, her biri de atalarımızı Düşüş'ten kaçırmak için Büyük Ada'ya getiren Flotilla'dan beri doğan, yaşayan, yeniden doğan, benim gibi bi' Vadiadamıydı.</p>

  <p>Puthane'ye ilk girişimde yammda babamla Adam ve Jonas vardı, yedi yaşındaydım. Anam Catkin'i doğururken bi' sızıntı hastalığına tutulmuştu, babam da bizi annemi iyileştirsin diye Sonmi'ye dua etmeye buraya getirmişti, çünkü Puthane özel ve kutsal bi' mekândı, Sonmi çoğu zaman bur'da olur, dualarınızı dinlerdi, içeride sulu bi' karanlık vardı. Balmumu, tik ağacı, yağ ve zaman gibi kokuyo'du içerisi. Putlar zeminden tavana kadar bütün duvarları kaplayan raflarda duruyo'du, kaç tane olduğunu sayamıyo'dum, hayır, onları keçi gibi sayamazsınız, ama yaprakların sayısı nası' ağaçlardan fazlaysa, giden-hayatların sayısı da şimdiki-hayatlardan fazlaydı. Babamın sesi gölgelerin arasından konuştu, tanıdıktı ama bi' tuhaftı, Sonmi'den anamın ölüşüne bi' dur demesini, ruhunun vücudunda kalmasına izin vermesini istiyo'du, ben de içimden aynı duayı ettim, ama İhtiyar Georgie'nin beni Sloosha Geçidi'nde işaretlediğini biliyo'dum. Soora sessizliğin altından bi' kükreme duyduk, okyanus gibi milyonlarca fısıltıdan oluşmuştu, ama okyanus diildi o, hayır, putlardı ve Sonmi'nin or'da olduğunu, bizi dinlediğini anladık.</p>

  <p>Anam ölmedi. Sonmi merhametlidir, anlıyo'sunuz ya.</p>

  <p>Puthaneye ikinci girişim Rüya Gecesi'ndeydi. Putlarımızdaki on dört çentik yetişkin bi' Vadiinsanı olduğumuzu söyleyince Puthane'de bi' başımıza uyurduk, Sonmi de bize özel rüya gördürürdü. Kimi kızlar kimle evleneceklerini görürdü, kimi oğlanlar nası' geçin'ceklerini, bazen de gördüğümüz şeyleri kehanette bulunsun diye gidip Başrahibe'ye anlatırdık. Sabah Puthane'den çıktığımızda artık kadın ve erkek olurduk.</p>

  <p>Güneş batınca Puthane'de babamın battaniyesinin altında yattım, kendi oyulmamış putumu da başıma yastık ettim. Dışar'da Bony Sahili tıngırdıyo' ve tıkırdıyo'du, dalgalar çalkalanıp kaynaşıyo'du, birden bi' çobanaldatanın sesini duydum. Ama çobanaldatan diildi duyduğum, hayır, tam dibimde gizli bi' kapak açılmıştı, yeraltındaki gökyüzüne inen bi' ip sallanıyo'du. <i>Aşağı in</i>, dedi Sonmi bana, ben de ööle yaptım, ama ip insan parmaklarıyla bileklerinden dokunmuştu. Yukarı bakınca bi' de ne göreyim, Puthane'nin zemininden ateş geliyo'. <i>İpi kes</i>, dedi üçkağıtçı bi' adam, ama kesmeye korkuyo'dum, çünkü kesersem düşerdim, di' mi?</p>

  <p>Bi' sooraki rüyada Jayjo'nun odasındaydım, ucube doğan erkek bebeciğimi kucağıma almıştım. O günkü gibi tekmeler savuruyo', kıvranıp duruyo'du. <i>Çabuk, Zachry</i>, dedi adam, <i>bebeciğinin suratını kesip bir ağız yap da nefes alabilsin!</i> Bıçağım elimdeydi, ben de oğlumun suratında gülümseyen bi' yarık açtım, peynir kesmek gibiydi. Ağızdan kelimeler saçıldı. <i>Niye öldürdün beni, baba?</i></p>

  <p>Son rüyamda Waipio Nehri'nin kıyısında yürüyo'dum. Diğer kıyıda Adam'ı gördüm, mutlu mesut balık tutuyo'du! El salladım, ama beni görmedi, ben de uyanıkken or'da olmayan bi' köprüye koştum, evet, altınımsı bronzdan bi' köprüye. Sonunda Adam'ın tarafına geçtiğimde zırıl zırıl ağladım, çünkü küflenmiş kemiklerle toz toprağın içinde çırpman minik bi' gümüş yılanbalığından başka hiçbi' şey yoktu or'da.</p>

  <p>Yılanbalığı Puthane'nin kapısının altından giren gün ışığıydı. Üç rüyayı hatırladım ve yağmur çiselerken köpüklü dalgaların arasından yürüyüp Başrahibe'ye gittim, kimseyle de karşılaşmadım. Başrahibe okulun arkasında tavuklarını besliyo'du. Rüyalarımı dikkatle dinledi, soora o ne anlama geldiklerini görmek için Sonmi'ye dua ederken okulda beklememi sööledi.</p>

  <p>Okul odasında Medeniyet Günleri'nin kutsal gizemi vardı. Vadilerdeki her bi' kitap oranın raflarında duruyo', pörsüyüp kurtlanıyo'du ama evet, bilgi kitaplarıyla kelimeleriydi onlar! Or'da bi' dünya topu da vardı. Bütün Dünya koskocaman bi' top olsaydı, insanlar nası' kenarından düşmezdi, anlamıyo'dum. Hâlâ da anlamıyorum. Anlıyo'sunuz ya, okulda pek ööle akıllı diildim, Catkin gibi diildim, her bi' şey farklı olsa o bi' sooraki Başrahibe olabilirdi. Okulun pencereleri camdandı, Düşüş'ten beri de kırılmamıştı. Ama en hayret verici şey saatti, evet, Vadiler'de ve bütün Büyük Ada'da, bildiğim kadarıyla bütün Ha-Vaay'da hâlâ çalışan tek saat. Ben öğrenciyken bizi izleyip yargılayan, tik-tak eden o örümcekten korkardım. Başrahibe bize Saat Dilini öğrettiydi, ama <i>Çeyrek</i>'le <i>Buçuk</i>'tan başka hepsini unuttum. Başrahibe'nin <i>Medeniyet zamanla olur, bu saatin ölmesine izin verirsek zaman da ölür, o zaman Düşüş'ten önceki Medeniyet Günleri'ne nası' döneriz?</i> dediğini hatırlıyorum.</p>

  <p>O sabah da Başrahibe kehanette bulunup geri gelene, karşıma oturana kadar saatin tik-taklarını izledim. Bana İhtiyar Georgie'nin ruhuma göz koyduğunu, işte ondan rüyalarımı anlamları bulansın diye lanetlediğini sööledi. Ama Sonmi ona gerçek kehanetin ne olduğunu söölemiş. Siz de bu kehanetleri hatırlamalısınız, çünkü bu hikâyenin gidişatını birden çok kez değiştir'cekler.</p>

  <p>Bir: <i>Eller yanıyo', o ip kesilmesin.</i></p>

  <p>İki: <i>Düşman uyuyo', gırtlağı kesilmesin.</i></p>

  <p>Üç: <i>Bronz yanıyo', o köprü geçilmesin.</i></p>

  <p>İtiraf ettim: hiçbi' şey anlamamıştım. Başrahibe kendisinin de anlamadığını, ama dooru zaman gelince <i>benim</i> anlayacağımı sööledi ve kehanetlerini hafızama kazıttı. Soora bana kaavaltı için bi' yumurta verdi, kuştan yeni çıktı diye hâlâ ıslak ve sıcaktı, bi' de bana yumurtanın sarısını kamışla nası' emeceğimi gösterdi.</p>

  <p><br /></p>

  <p>Öngörülülerin Büyük Gemisi'ni mi anlatmamı istiyo'sunuz?</p>

  <p>Hayır, Gemi efsane falan değil, sizle ben nası' gerçeksek o da ööle gerçek. İşte bu gözler o gemiyi gördü, ohoo, hem de yirmi kereden fazla. Gemi yılda iki kere, ilkbaharla sonbahar yarı-yarılarına dooru geceyle gündüz aynı uzunluktayken Flotilla Körfezi'ne gelirdi. Ama vahşi kasabalarına hiç gitmezdi; ne Honokaa'ya, ne Hilo'ya, ne Rüzgâraltı'na. Niye mi? Çünkü bi' tek biz Vadiinsanlarında Öngörülüler'e yetecek kadar Medeniyet var, evet. Geminin ulu bi' kuş tanrısı olduğunu sanan barbarlarla takas makas istemezlerdi. Gemi gökyüzü rengindeydi, tam kıyıya yanaşana kadar göremezdiniz onu. Küreği yoktu, hayır, yelkenleri de yoktu, ne rüzgâra ihtiyacı vardı ne dalgaya, çünkü dümeninde Eskilerin Zekâsı vardı. Gemi büyükçe bi' adacık genişliğinde, alçak bi' tepe boyundaydı, iki-üç-dört yüz kişi taşıyabiliyo'du, belki de bi' milyon.</p>

  <p>Nası' hareket ediyo'du? Yolculuğu onu nereye götürüyo'du?</p>

  <p>O ışık bombalarıyla Düşüş'ü nası' atlatmıştı? Eh, cevapların çoğunu hiç öörenemedim ve çoğu hikâyecinin aksine Zachry'nin hikâyeleri uydurma diildir. Gemide yaşayan kabileye Öngörülüler deniyo'du, Öngörü Adası denen bi' yerden geliyo'lardı. Öngörü Maui'den büyüktü, Büyük Ada'dan küçüktü, kuzeyin maviliklerinin çok uzaklarındaydı. Ondan fazlasını ne bilir ne söölerim.</p>

  <p>Gemi Okul Başı'ndan on taş atımlık mesafede demir atar, Gemi'nin baş kısmından yabanarısına benzer, bi' çift daha küçük gemi çıkar, dalgaların üstünden uçup kumsala gelirlerdi. Her birinde altı sekiz erkekle kadın olurdu. Ah, her bi' şeyleri harikuladeydi. Gemikadınları da erkek gibiydi, anlıyo'sunuz ya, saçları Vadikadınlarınınki gibi örgülü diildi, kırpılmıştı, hem de sırım gibi, kuvvetliydiler. Tenleri sağlıklı ve pürüzsüzdü, hiçbi' yara bere yoktu ama hepsi mayalı bi' siyah-kahverengiydi, birbirlerine de Büyük Ada'da gördüğünüz insanlardan daha çok benziyo'lardı. Öngörülüler pek konuşmazdı, hayır. Kumsaldaki gemilerin başında iki nöbetçi beklerdi, onlara <i>Adınız ne, efendim</i>? ya da <i>Yolculuk nereye, hanımefendi</i>? diye soracak olsak sanki <i>Hiçbi' soruya cevap vermeyeceğim, boşuna başka soru sorma</i> der gibi başlarını sallarlardı bi' tek. Gizemli bi' Zekâ yaklaşmamıza engel olurdu. Hava daha bi' yoğunlaşırdı, ilerleyemezdin. Bi' de başın döner, başın ağrırdı, inat edip yoluna devam edemezdin, hayır.</p>

  <p>Takas Ortak Alan'da yapılırdı. Öngörülüler bi' garip konuşurlardı, Hilolular gibi tembel tembel, yanlış diil de esprili ve soğuk. Onlar kumsala varana kadar söylenti kulaktan kulağa dolaşır, çoğu hane meyveler, sebzeler ve etlerle dolu sepetleri bi' acele Ortak Alan'a götürüyor olurdu. Öngörülüler bi' de özel fıçılarını nehirden taze suyla doldururdu. Öngörülüler Büyük Ada'da yapılanlardan kat kat iyi olan demir alet edevatlarını takas ederlerdi. Takas yaparken adam dolandırmaz, o Honokaa'daki vahşiler gibi adam dövmezlerdi ama kibar konuşmak sanki önünde bi' çizgi çeker, <i>Sana saygı duyuyorum, ama benim kanımdan diilsin, o yüzden bu çizgiyi aşma tamam mı</i>, der.</p>

  <p>Evet, Öngörülülerin bizle takas ederken sıkı kuralları vardı. Büyük Ada'da olan şeylerden daha Zeki alet edevatı takas etmezlerdi. Mesela, babam öldürüldükten sonra insanlar toplaştı, Sloosha Geçidi'nden Dokuz Vadi'mize gelmek için kullandığımız anayolu, Muliwai Yolu'nu korumak için Abel'in Hanesi'nin yanı başına asker yerleştirmeye karar verdiler. Başrahibe Öngörülüler'den kendimizi Konalara karşı koruyabilelim diye bi' takım özel silahlar istedi. Öngörülüler hayır dediler. Başrahibe nerdeyse yalvardı onlara. Gene de hayır dediler, mesele ööle kapandı gitti.</p>

  <p>Bi' başka kural da bize okyanusun ötesinde hatta Öngörü Adası'nda bile —adı dışında— n'olduğunu anlatmamaktı. Inouye Hanesi'nden Napes, Gemi'ye binebilmek için çalışmak istedi, Öngörülüler'in gülmeye en çok yaklaştığını gördüğüm an da o andı. Reisleri hayır dedi, kimsecikler de şaşırmadı. Bu kuralları hiç çiğnemezdik, çünkü bizle takasta bulunmakla Medeniyetimizi şereflendirdiklerini düşünürdük. Başrahibe onları hep şölene davet ederdi, ama reisleri hep nazikçe hayır derdi. Aldıkları malları gemilerine yüklerlerdi, bi' saat soora da Gemi gitmiş olurdu; ilkbaharda doğuya, sonbaharda kuzeye giderdi.</p>

  <p>Yani insanların hatırladığından beri her sene geliyo'lardı. Ben on altı yaşındayken Meronym diye Öngörülü bi' kadın haneme gelip büyü yapana kadar; ondan soora bi' daha hiçbi' şey aynı olmadı, ne benim hayatımda, ne Vadilerde, hayır, hiçbi' zaman.</p>

  <p>Vert'bry Geçidi'nin bayaa arkasında Ay'ın Yuvası diye bi' bayır vardı, Kohala çayırlarından Rüzgârüstü'nün en iyi manzarası or'dan görünürdü. Pırıl pırıl bi' bahar öğleden soora keçileri Ay'ın Yuvası'nda otlatıyo'dum ki, Gemi'nin Flotilla Körfezi'ne yanaştığını gördüm, çok güzeldi, okyanusla aynı renkteydi, dosdooru ona bakmasanız göremezdiniz, hayır. Şindi çabucak takasa gitmem gerektiğini biliyo'dum ama, anlıyo'sunuz ya, keçilere göz kulak olmam lazımdı, hem ben Ortak Alan'a gidene kadar Öngörülüler gitmiş olurdu büyük ihtimal. Ben de yerimden kıpırdamadım, ööle aylaklık ettim, yaban kazları ve balinalarla gelip giden o hayret verici Zekâ Gemisi'ne baktım durdum.</p>

  <p>Kendime or'da bu yüzden kaldım diyo'dum, ama asıl sebep Roses adındaki kızdı, anası ilaç yapabilsin diye <i>palila</i> yaprakları topluyo'du. Birbirimize bayaa azgındık, anlıyo'sunuz ya, o uyku getirici, şamatalı öğleden sonra onun şehvetli mangolarıyla nemli incirini höpürdetiyo'dum, doğrusu başka bi' yerciğe de gitmek istemiyo'dum, Roses da o gün pek <i>palila</i> yaprağı toplayamadı, hayır. Ah, siz gençler gülüyo'sunuz ama şu an siz nasılsanız zamanında ben de ööleydim.</p>

  <p>Akşam olup da keçileri eve götürünce bi' baktım ki anam tek kanatlı kaz gibi çırpınıp duruyo', bana ööle bi' sayıp sövüyo'du ki olan biteni anca Sussy'den öğrenebildim. Ortak Alan'daki takastan sonra Öngörü reisi Başrahibe'yle baş başa konuşmak istemiş. Uzun uzun konuştuktan sonra Başrahibe dışarı çıkıp ahaliyi toplantıya çağırmış. Yakındaki hanelerde oturan Vadiadamları or'daymış, bi' tek Bailey Hanesi'nden, yani bizim evden kimsecik yokmuş. Anlıyo'sunuz ya, anam da Ortak Alan'a gitmemiş. Toplantı da oracıkta başlayıvermiş. <i>Öngörülülerin reisi bu yıl özel bi' takasta bulunmak istiyo</i>', demiş Başrahibe. <i>Bi' Gemikadını yaşayışımızı öörenmek ve biz Vadiinsanlarını anlamak için yarım yıl boyunca bi' hanede yaşamak ve çalışmak istiyo'. Bunun karşılığında reis bize bugün takas ettiğimiz her bi' şey için iki katı ödeme yapacak. Ağlar, tavalar, tencereler, demir alet edevat, her bi' şey iki katı. Şindi bunun ne büyük bi' şeref olduğunu düşünün, bi' de bi' sonraki Honokaa Takası'nda bu alet edevatlara neler neler alabileceğimizi düşünün.</i> Eh, toplaşan herkesten şööle gürül gürül bi' <i>Evet!</i> yükselmesi uzun sürmemiş, Başrahibe bi' sooraki sorusunu şamatacıların sesini bastırabilmek için bağırarak sormuş. <i>Öngörülü misafirimizi kim ağırlayacak?</i> Ah, o <i>Evet!</i> bağırtıları sanki bıçakla kesilivermiş. Ahali birden bi'ssürü bahane buluvermiş. <i>Yerimiz yok. Yolda iki bebeciğimiz var, misafirimiz iyi uyuyamaz. Bizim hanenin or'daki sivriler onu paramparça eder.</i> Lafı ilk eden o Paslı Volvo denen yağlı hergeleymiş. <i>Bailey'nin Hanesi olmaz mı</i>? Anlıyo'sunuz ya, ne anam ne ben orda olup itiraz edebildiğimiz için fikir pek beğenilmiş. <i>Evet, Bailey baba öldürüldüğünden beri bi'ssürü boş odaları var! Bailey'ler Ortak Alan'dan geçen hasatta koyduklarından fazlasını aldılar, evet, bu görevleri! Evet, Bailey hanesinde çalışacak binlerine ihtiyaçları vardır, Bailey ana memnun olacak!</i> İşte toplantının kararına bööle varılmış.</p>

  <p>Eh, şindi tek kanatlı kaz bendim, evet. Öngörülüler ne yiyip içer? Samanda uyurlar mı? Uyurlar mı? Altı ay! Anam Gemi Takası'na gitmediğim için bana sövüp sayıyo'du, evet, Bailey'lerin asıl reisi anamdı. Ben hanedeki en büyük erkektim, iyi polisi oynamalıydım. Tam, <i>Bak, Başrahibeye gidip bur'da Öngörülü falan misafir edemeyiz biz, diyeceğim</i> derken kapımız tak, tak, tak dedi.</p>

  <p>Evet, gelen Başrahibeydi, yerleşsin diye Öngörülü'yü getirmişti, yanında okul yardımcısı Mylo da vardı. O an hoşumuza gitse de gitmese de Vadi'nin misafirinin bizim başımıza kaldığını anladık. Şindi <i>Kaybol</i> diyemezdik ya? Çatımıza, putlarımıza utanç lekesi sürülürdü. Gemi-kadınında Zekâ'nın o garip sirkemsi kokusu vardı ve ilk o konuştu, çünkü anamla benim dillerimiz düğümlenmişti. <i>İyi akşamlar</i>, dedi, <i>Ben Meronym, size Vadiler'de kaldığım sürece bana ev sahipliği yap'cağmız için teşekkür ederim</i>, dedi. Mylo tedirgin oldum diye bana kurbaa gibi, alaylı alaylı bakıyo'du, onu oracıkta öldürebilirdim.</p>

  <p>Ev sahiplerinin n'aapması gerektiğini ilk hatırlayan Sussy oldu; misafirimizi oturttu ve Jonas'ı yiyecek içecek falan getirmeye yolladı. Meronym konuştu, <i>Benim insanlarımın ziyaretin başında ev sahiplerine ufak tefek hediyeler verme âdeti vardır, umarım sizin için sakıncası yoktur.</i> Getirdiği çantalardan birini karıştırdı ve bize hediyeler verdi. Anamınki pek güzel bi' tencereydi, Honokaa'da beş altı balya yün ederdi, nefes nefese bööle değerli bi' hediyeyi kabul edemeyeceğini, yabancılara kucak açmanın Sonmi'nin yolu olduğunu sööledi, evet, onları hoş karşılamak karşılıksız olmalıydı, yoksa hiç karşılamasak yeriydi, ama Öngörülü kadın bu hediyelerin ödeme olmadığını sööledi, hayır, onlar gösteril'cek iyi yürekliliğe önceden edilen teşekkürdü yalnız, anam da tencereyi bi' daha reddetmedi, hayır. Sussy'yle Catkin'e yıldız gibi parlayan kolyeler hediye edilmişti, gözleri koca koca oldu, çok sevindiler, Jonas'a da onu büyüleyen tüm bi' kare ayna düştü, bur'larda göreceğiniz o kırık dökük parçalardan on kat parlaktı.</p>

  <p>Mylo artık ööle kurbaa gibi sırıtmıyo'du, ama bu hediye işi benim hiç hoşuma gitmemişti, hayır, anlıyo'sunuz ya, bu yabancı ailemi satın alıyo'du ve ben bööle bi' şeye gelemezdim. Gemikadınına hanemizde kalabil'ceğini sööledim ama hediyesini istemedim, işte o kadar.</p>

  <p>Bunları istediğimden daha kabaca sööledim, anam da bana kötü kötü baktı ama Meronym sanki normal konuşmuşum gibi bi' tek <i>Tabii, anlıyorum</i>, dedi.</p>

  <p>O akşam da, sooraki bi'kaç akşam da hanemizi ziyarete gelenler eksik olmadı; Dokuz Vadi'nin aşşaasından, yukar'sından, akrabalar, kardeşler, çoluk çocuk, aileden insanlar, bi' tek takasta karşılaştığımız yarı-yabancılar, evet, Mauka'dan Mormon'a kadar herkes geldi, Yaşlı Laklak Ana dooruyu mu söölüyo, Baileylerde canlı kanlı bi' Öngörülü mü kalıyo onu görmek için kapımızı çaldı. Tabii bütün ziyaretçileri içeri davet etmek zorundaydık, onlar da mutfağımızda oturan Sonmi'nin kendisiymiş gibi hayretle, ağızları açık bakakaldılar, ama hayretleri yemeğimizi yiyip biramızı tepelerine dikemeyecekleri kadar büyük diildi tabi, içerken de Öngörü ve o harikulade Gemi'leriyle ilgili yıllardır soramadıkları sorular ağızlarından sel gibi boşandı.</p>

  <p>Ama tuhaf olan şuydu. Meronym sorulara cevap veriyo' gibiydi, ama cevapları insanın merakını hiç gidermiyo'du, hayır, azıcık bile. Cluny Hanesi'nden kuzenim Spensa sordu, <i>Geminiz nası' hareket ediyo'</i>? Öngörülü cevap verdi, <i>Füzyon motorları ile</i>. Herkes Sonmi gibi bilgiç bilgiç baş salladı, <i>Ah, füzyon motorlarıymış, evet</i>, kimse "füzyon motoru"nun n'oolduğunu sormadı çünkü ahalinin önünde barbar ya da salak gibi görünmek istemiyo'lardı. Başrahibe Meronym'den bize bi' dünya haritasında Öngörü Adası'nı göstermesini istedi ama Meronym bi' noktayı işaret edip <i>Bur'da</i> deyiverdi.</p>

  <p><i>Ner'de</i>? diye sorduk. Anlıyo'sunuz ya, gösterdiği yerde mavi denizden başka bi' şeycik yoktu, diğerlerini bilmem ama ben bizle alay ettiğini düşündüm.</p>

  <p>Öngörü Adası Düşüş'ten hemen önce çizilen hiçbi' haritada yok, dedi Meronym, çünkü Öngörü'nün kurucuları onu sır olarak sakladı. Daha eski haritalarda varmış, evet, ama Başrahibeninkilerde değil.</p>

  <p>Artık biraz cesaretlenmiştim, misafirimize Öngörülülerin o yüksek Zekâlarıyla falan niye biz Vadiinsanlarını öğrenmek istediğini sordum. Ona bilmediği ne ööretebilirdik ki biz? <i>Öğrenen zihin yaşayan zihindir</i>, dedi Meronym, <i>ve her tür Zekâ gerçek Zekâdır, ister eski ister yeni Zekâ olsun, ister yüksek ister alçak Zekâ olsun</i>. Benim dışımda kimse bu sözlerdeki pohpohlamayı ya da bu kurnaz casusçunun gerçek niyetlerini saklamak için cehaletimizi kullandığını görmüyo'du, ben de ilkini takip eden şu ikinci soruyu sordum: <i>Ama siz Öngörülülerin Bütün Dünya'dan daha fazla, daha ulu Zekânız var, di' mi</i>? Ah, sözlerini ööle bi' kurnazca seçiyo'du ki! <i>Ha-Vaay'ın kabilelerinden daha çok, evet, ama Düşüş'ten önceki Eskiler'den daha az</i>. Anlıyo' musunuz? Pek bi' şey söölemiyo', di' mi?</p>

  <p>Bize sadece üç dürüst cevap verdiğini hatırlıyorum. Potterlardan Ruby niçin bütün Öngörülülerin hindistancevizi gibi koyu renk tenleri olduğunu sordu, Gemi'lerinden hiç solgun ya da pembe birinin indiğini görmediydik. Meronym atalarının Düşüş'ten önce alkabuk hastalığından korunsunlar diye koyu tenli bebecikler yapabilmek için tohumlarını değiştirdiğini sööledi, bebeciklerin bebecikleri de ööle olmuş, babasına bak oğlunu al, evet, tavşanlarla salatalıklar gibi.</p>

  <p>Inouye Hanesi'nden Napes evli olup olmadığını sordu, çünkü kendisi bekârdı ve makadamya cevizi bahçesiyle incir ve limon fidanlığı vardı. Herkes güldü, Meronym bile gülümsedi. Bi' kez evlendiğini sööledi, evet, bi' de şindi Öngörü'de yaşayan Anafi adında bi' oğlu olmuş ama kocasını yıllar önce vahşiler öldürmüş. Limon ve incirleri kaçırdığına üzüldüğünü ama koca aramak için fazla yaşlı olduğunu sööledi, Napes de hayal kırıklığıyla başını sallayıp <i>Ah, Gemikadını, kalbimi kırdın, evet, kırdın</i>, dedi.</p>

  <p>En son kuzenim Kobbery, <i>Kaç yaşındasınız</i>? diye sordu. Evet, hepimiz bunu merak ediyo'duk. Ama cevabına kimse hazır diildi. <i>Elli</i>. Evet, ööle dedi ve siz şu an nası' şaşırdıysanız biz de ööle şaşırdık. <i>Elli</i>. Mutfağımızdaki hava sanki buzdan bi' rüzgâr esmişçesine değişti. Elli yaşına kadar yaşamak harikulade, hayır, elli yaşına kadar yaşamak tuhaf, hiç doğal diil, di' mi? <i>O zaman Ongörülüler ne kadar yaşıyo'</i>? diye sordu Kara Öküz'den Melvil. Meronym omuz silkti. <i>Altmış, yetmişlerine kadar</i>. Hepimizin nefesi kesildi! Normalde kırkımıza varınca Sonmi'ye acımıza son vermesi ve bizi bi' an önce yeni bi' bedende hayata döndürmesi için dua ederiz; bu sevdiğiniz köpek hastayken, ıstırap çekerken gırtlağını kesivermek gibidir. Elli yaşına kadar yaşayan ve alkabuktan derisi pul pul dökülmeyen ya da betciğerden ölmeyen tek Vadiadamı Üçüncü Truman'dı ve herkes onun kasırgalı bi' gece İhtiyar Georgie'yle anlaşma yaptığını biliyo'du, evet, o budala fazladan bi'kaç yıl için ruhunu satmıştı. Bu cevaptan soora konuşmalar bitti, ahali vır vır soruları ve cevapları konuşarak çıkıp gittiler, herkes fıslıyo'du. <i>Sonmi'ye şükür bizim hanede kalmıyo'</i>.</p>

  <p>Kahrolası düzenbaz misafirimiz herkese dikkatli olmalarını, ona hiç güvenmemelerini öğrettiği için memnundum, ama o gece gözümü bile kırpmadım; sivriler, gece kuşları ve kurbaaların sesleri, bi' de hanemizde usul usul dolaşıp, or'dan bi' şeyler alıp buraya koyan gizemli birinin tıkır tıkır sesleri uyutmuyo'du beni. Bu gizemli kişinin adı Değişim'di.</p>

  <p><br /></p>

  <p>Birinci, ikinci, üçüncü gün Öngörülü kadın haneme sinsi sinsi yerleşti. İtiraf etmek gerek, kraliçe arı falan gibi davranmıyo'du, hayır, hiç tembellik etmiyo'du. Süt sağarken Sussy'ye, yün eğirirken anama yardım ediyo'du, Jonas'la yumurta toplamaya gidiyo'du, Catkin'in okul dırdırını dinliyo'du, su getirip odun kesiyo'du ve her bi' şeyi çabucak ööreniyodu. Tabii laklakçılar gözlerini ondan ayırmıyo'du, yirmi beş yaşında görünen ama elli yaşında olan bu hayret verici kadını görmek isteyen ziyaretçiler gelip duruyo'du. Onun numaralar falan yapmasını bekleyenlerin hayalleri kısa bi' süre sonra yıkıldı çünkü hiç ööle bi' şey yapmıyo'du, hayır. Anam, Gemikadını için tasalanmayı bi' iki günde bıraktı, evet, bi' de üstüne onunla arkadaşça sohbet eder oldu. <i>Misafirimiz Meronym şööle, misafirimiz Meronym bööle</i> diyip duruyo'du, sabahtan akşama kadar hiç susmuyo'du, Sussy'yse ondan on kat beterdi. Meronym bi' tek işine bakıyo'du, ama akşamları masamıza oturup özel kâğıtlarına bi' şeyler yazıyodu, bizim kâğıtlardan çok daha güzel kâğıtlarına. Çok da hızlı yazıyo'du, ama bizim dilimizde yazmıyo'du, hayır, başka bi' konuşmada yazıyo'du. Anlıyo'sunuz ya, Eski Ülkeler'de başka diller de konuşuluyo'du, bi' bizimki diil. <i>Ne yazıyo'sun, Meronym Teyze</i>? diye sorardı Catkin, ama Öngörülü sadece <i>Günlerimi, güzelim, günlerimin nası' geçtiğini</i>, derdi.</p>

  <p>Aileme <i>güzelim</i> falan demesinden nefret ediyo'dum, ihtiyarların gelip ona nası' uzun yaşanacağını sormasından da hiç hoşlanmıyo'dum. Ama beni en çok tedirgin eden Vadiinsanlarının okuyamadığı bi' dilde, Vadiler hakkında bi' şeyler yazmasıydı. Zekâ mıydı, casusluk muydu, yoksa bu işte İhtiyar Georgie'nin parmağı mı vardı?</p>

  <p><br /></p>

  <p>Buharlı bi' şafak vakti tam sütü sağmıştım ki misafirimiz benle keçi gütmeye gelmek istedi. Anam elbette evet dedi. Ben evet demedim; ben buz gibi, taş gibi bi' sesle <i>Keçi otlatmak sizin gibi Zeki ahalilere pek ilginç gelmez</i>, dedim. Meronym kibarca, <i>Vadiinsanlarının yaptığı her bi' şey benim için ilginçtir, ev sahibi Zachry, ama iş görürken seni izlememi istemiyo'san tamam, o zaman ööle de</i>, dedi. Anlıyo' musunuz? Sözleri kaygan güreşçiler gibiydi, <i>hayır</i>ını <i>evet</i>e çeviriveriyo'lardı. Anam şahin gibi bakıyo'du, ben de T<i>abii, olur, evet, gelin</i> demek zorunda kaldım.</p>

  <p>Keçileri Elepaio Yolu'ndan güderken başka hiçbi' şey söölemedim. Cluny'nin Hanesi'ni geçerken kardeşlerimden biri, Gubboh Hogboy sohbet etmek için bağırdı, <i>Nası' gidiyo' Zachry</i>? Ama Meronym'i görünce afalladı, bi' tek <i>Dikkatli git, Zachry</i> dedi. O kadını başımdan atmak için ölüp bitiyo'dum, keçilerime <i>Oyalanmayın, tembel hergeleler</i> dedim ve daha hızlı yürüdüm, yorulsun diye uğraşıyo'dum, anlıyo'sunuz ya, Vert'bry Geçidi'nden yokuş yukarı yürüdük ama kadın vazgeçmedi, hayır, Ay'ın Yuvası'na giden taşlık yolda bile. Öngörülülerin keçiler kadar çevik olduğunu o zaman öörendim işte. Ne düşündüğümü biliyo' ve içinden bana gülüyo' diye düşündüm, hiç bi' şeycik söölemedim ona.</p>

  <p>Ay'ın Yuvası'na ulaşınca n'aaptı? Parmak Kayası'na oturdu, bi' defter çıkardı ve o harikulade manzarayı çizdi. Ah, Meronym çok muhteşem çizerdi, itiraf etmek gerek. Dokuz Katlı Vadiler o kâğıtta kıyılarıyla, burunlarıyla, dağlıklarıyla, ovalarıyla aynı gerçek gibi belirdi. Onunla ilgilenir görünmek istemiyo'dum, ama kendime engel olamadım. İşaretlediği her bi' şeyin ismini sööledim, o da hepsini yazdı, ööle ki resmin yarı çizim yarı yazıya döndüğünü sööledim, <i>Aynen ööle</i> dedi Meronym, <i>harita çizdik</i>.</p>

  <p>Şindi. Arkamızdaki köknarların arasında bi' dalın kırıldığını duydum. Rüzgârdan diildi, hayır, bunu yapan bi' bacaktı, orası kesin, ama ucundaki ayak mıydı, toynak mı, yoksa pençe mi, onu bilemiyo'dum. Konaların, Kohala'ların rüzgârüstü tarafına geldikleri pek görülmezdi, ama Sloosha Geçidi'ne geldikleri de pek görülmezdi, hayır, ben de bi' bakmak için fundalığa girdim. Meronym de benle gelmek istedi, ama ona olduğun yerde kal dedim. İhtiyar Georgie ruhumu daha taşlamak için gelmiş olabilir miydi? Yoksa' münzevi bi Mookini yiyecek mi arıyo'du? Mızrağım elimdeydi, köknarlara yaklaştım, yaklaştım...</p>

  <p>Yosun bağlamış kalın bi' kütükte Roses ata biner gibi oturuyo'du. <i>Bakıyorum yeni bi' arkadaşın var</i>, dedi kibar kibar, ama gözlerinde öfkeli bi' yaban kancığı vardı.</p>

  <p><i>O mu?</i> diyerek arkamda oturup konuşmamızı izleyen Meronym'i işaret ettim. <i>Laklakları duymadın mı, Gemikadını Sonmi'nin nenemi hayata döndürdüğü yaşta! Onu kıskanmasana! O senin gibi diil, Roses. Kafasında o kadar Zekâ var ki, boynu kırılmış.</i></p>

  <p>Roses artık pek kibar diildi. <i>Yani bende Zekâ yok mu?</i></p>

  <p>Ah ah, kadınlar! Söylediklerinizden en kötüsünü çıkarırlar, boyuna <i>Bak bana neler dedin!</i> diye hatırlatıp dururlar. Öfkeden bi' yerlerim sertleşmişti, Roses da anca ellerle konuşmaktan anlardı diye düşündüm. <i>Öyle demediğimi biliyo'sun seni salak karı.</i></p>

  <p>Lafımı bitiremedim, çünkü Roses yüzüme ööle bi' tokat patlattı ki yer birden yaklaştı, kıçımın üstüne düşüverdim. O kadar şaşırdım ki, or'da yere kapaklanmış bi' bebecik gibi öölece oturdum; elimi burnuma bi' götürdüm, parmaklarım kıpkırmızı oldu. <i>Ah</i>, dedi Roses, soora <i>Ha</i>! dedi, sonra da <i>Dişi keçilerinle istediğin gibi car car konuş, çoban, ama benle konuşamazsın, İhtiyar Georgie ruhunu taşlayasıca</i>! Aşkımız bi' milyon parçaya bölündü, Roses da sepetini sallayarak çekip gitti.</p>

  <p><br /></p>

  <p>Mutsuzlukla utanç suçlayacak birine açtır, ben de Roses'ı kaybettiğim için kahrolası Öngörülü'yü suçladım. O sabah Ay'ın Yuvası'nda keçilerime bağırdım ve Meronym'e bi' hoşçakal bile demeden keçileri Parmak Çayırı'na dooru güttüm. Beni rahat bırak'cak kadar Zekâ'ya sahipti; hatırlarsanız onun da Öngörü Adası'nda bi' oğlu vardı.</p>

  <p>O akşam eve geldiğimde anam, Sussy ve Jonas oturuyo'lardı. Burnumu görünce birbirlerine sinsi sinsi baktılar. <i>Hörgücüne n'ooldu, kardeş</i>? diye sordu Jonas havalı havalı. <i>Bu mu? Ah, Ay'ın Yuvası'nda düşüp yere vurdum</i>, dedim ona çabucak.</p>

  <p>Sussy kıs kıs güldü. <i>Roses'ın Yuvası'nda vurdum mu demek istiyo'sun, Zachry abi</i>? dedi ve üçü birden kişner gibi gülmeye başladı; öfkeden kıpkırmızı oldum. Kız kardeşim bana laklağı Roses'ın kuzeni Wolt'un konuştuğu Bejesus'la görüşünce öörendiğini sööledi, ama ben onu dinlemiyo'dum, hayır, ben Meronym'e ihtiyar Georgie'li lanetler okuyo'dum, bi' türlü de susmuyo'dum, Meronym o gece Bailey hanesinde diildi neyse ki, Bees Teyze'de dokuma ööreniyodu.</p>

  <p>Okyanusa inip ateşli mutsuzluğuma su serpmek için Ay Hanım'ı seyrettim. Bi' yeşil kaplumbağanın yumurta bırakmak için kendini kumsala çektiğini hatırlıyorum, kaplumbağayı nerdeyse oracıkta sinirimden mızrağımla vuracaktım, anlıyo'sunuz ya, benim hayatım bööle adaletsizse bi' hayvanınki neden ööle olmasın? Ama gözlerini gördüm, gözleri o kadar kadimlerdi ki geleceği görmüşlerdi, ben de kaplumbağayı bıraktım, gitsin. Gubboh'la Kobbery tahtalarıyla gelip ışıl ışıl suda sörf yapmaya başladılar, Kobbery çok iyi sörfçüydü, bana da katılayım diye seslendiler ama sörf yap'cak havada diildim, hayır, okula gidip Başrahibe'yle halletmem gereken bi' işim vardı. Gidip dertlerimi uzun uzun anlattım.</p>

  <p>Başrahibe beni dinledi ama bana hiç inanmadı, hayır, Meronym'i ağırlamamak için bahaneler buldum sandı. <i>Gemiyi gördün, demir aletlerini gördün, bize göster'çekleri Zekâ'yı gördün. Öngörülüler Dokuz Vadi'yi işgal etmeyi planlasa sence hakkaten bur'da oturup konuşuyo' olur muyduk ? Meronym'in hepimizi döşeğimizde öldürmeyi planladığının kanıtını getir, o zaman ahaliyi toplarım. Kanıtın yoksa dilini tut. Özel bi' misafiri suçlamak kibarca bi' şey diil, Zachry, baban görse hiç hoşuna gitmezdi.</i></p>

  <p>Bizim Başrahibe dediklerini kimseye diretmezdi, ama konuşmanın ne zaman bittiğini anlardınız. Konu kapanmıştı, o zaman, tek başımaydım, evet, Zachry Öngörülülere karşı.</p>

  <p><br /></p>

  <p>Günler doğdu, battı; yaz yemyeşil, köpüklü köpüklü ısındı. Meronym'in Vadilerde sinsice dolaşmasını, ahaliyle görüşüp nası' yaşadığımızı, nelere sahip olduğumuzu, kaçımızın dövüşebildiğini öörenmesini ve Kohalalardan Vadiler'e girişlerin haritasını çıkarmasını izledim. Benden yaşlı ve kurnaz bi' iki adamın Öngörülü'den şüphelenip şüphelenmediklerini ağızlarından almaya çalıştım, ama <i>işgal</i> ya da <i>saldırı</i> gibi bi' laf ettiğimde dehşete düşüp bana ve suçlamalarıma mızrak salladılar. Ben de utanıp sustum, anlıyo'sunuz ya, laklaklar adıma leke sürsün istemedim. Meronym'e nazik rolü yapıyo'dum ki tembelleşip o arkadaşlık maskesinin az'cık düşmesine müsaade etsin, bana o maskenin arkasındaki gerçek planlarını göstersin, evet, ahaliyi toplaması için Başrahibe'ye göster'cek bi' kanıt versin bana.</p>

  <p>Bekleyip görmekten başka seçeneğim yoktu. Meronym hakkaten seviliyo'du. Kadınlar yabancı olduğu, Yaşlı Laklak Ana'ya bi' şeycik anlatmayacağı için sırlarını ona döküyo'lardı. Başrahibe misafirimizden okula gelip numaralar ööretmesini istedi, Meronym de evet dedi. Catkin onun iyi bi' hoca olduğunu sööledi ama onlara Başrahibe'nin kendi Zekâ'sından öte bi' şey ööretmemiş, ama Catkin istese ööretebileceğini biliyo'muş. Öörencilerin kimileri Öngörülülere benzemek için yüzlerini boyamaya bile başlamış, ama Meronym onlara yüzlerini yıkamazlarsa bi' şeycik ööretmiy'ceğini söölemiş, çünkü Zekâ'yla Medeniyet'in ten rengiyle alakası yokmuş, hayır.</p>

  <p>Şindi, bi' akşam verandada otururken Meronym putlarla ilgili sorular soruyo'du. <i>Putlar ruhlar için bi' ev mi? Yoksa yüzlerin, akrabaların, yaşın ortak anısı mı? Yoksa Sonmi'ye edilen bi' dua mı? Yoksa bu hayatta, bi' sonraki hayat için mesajlar yazılan bi' mezar taşı mı?</i> Anlıyo'sunuz ya, Öngörülüler boyuna neden ve ne diye sorarlardı, bi' şeyin bi' şey olması onlara yetmezdi, hiç peşini bırakmazlardı. Maui'deki Düofizit de aynıydı, di' mi? Bees enişte cevap vermeye çalışıyo'du ama veremiyo'du, ondan açıklaması istenene kadar putların tam olarak n'olduğunu bildiğini itiraf etti. Puthane, dedi Bees Teyze, Vadiinsanlarının geçmişini ve bugününü bi' arada tutar. Şindi, başkasının düşüncesini ööle pek sık okuyamazsınız, ama o an Gemikadınmın <i>Ah, o zaman bu Puthane'yi gidip görmem lazım, evet</i>, diye düşündüğünü anladım. Hayır hiçbi' şeycik söölemedim, ama bi' sonraki şafakta Bony Kumsalı'na yürüdüm ve İntaar Kayası'nın tepesine saklandım. Anlıyo'sunuz ya, yabancıyı putlarımıza saygısızlık ederken, daha da iyisi tekini cebe atarken yakalarsam benden yaşlı Vadiadamlarını ona karşı doldurabilir, böölece halkımla akrabalarımı Öngörülü'nün gerçek planlarına uyandırabilirdim.</p>

  <p>İntaar Kayası'nda bekledim, Georgie'nin bur'dan aşşaadaki diş gıcırdatan köpüklerin içine ittiği insanları düşündüm. İyi hatırlıyorum, rüzgârlı bi' sabahtı, kumullar, otlar uçuşuyo', kan çiçeği çalıları sallanıp duruyo', kumsala koca koca dalgalar çarpıyo'du. Kaavaltı için getirdiğim mantarları yedim, ama daha yemeğimi bitirmeden kimi Puthane'ye yürürken gördüm dersiniz? Meronym'i, evet, <i>ve</i> Inouye'den Napes'i. Hırsızlar gibi birbirlerine sokulmuşlar, fıs fıs konuşuyo'lardı! Ah, şimdi kafam nası' da çalışıyo'du! Napes bu yabancının sağ kolu mu olmuştu? Öngörülüler sinsi, hain Zekâlarıyla hepimizi Kohalalara sürüp, or'dan da denize attıktan soora Dokuz Vadi'nin şefi olarak Başrahibe'nin yerine geçmeyi mi planlıyo'du yoksa? Şindi, Napes'in bi' çekiciliği vardı, herkes onu severdi, o komik hikâyelerini, gülümseyişini falan. Bende keçi dili varsa, Napes'te de insan dili vardı. Kelimeleri onun gibi hünerli kullananlara hiç güvenemezsin. Napes'len Meronym bi' çift horoz gibi cesurca Puthane'ye girdiler. Köpek Py Meronym'in söölediği gibi dışar'da bekledi.</p>

  <p>Arkalarından rüzgâr gibi sessizce süründüm. Napes ışık girsin de önlerini görebilsinler diye kapıyı açık bırakmıştı, kapı ben parmak ucumda arkalarından girerken hiç gıcırdamadı. En eski putların durduğu loş, gölgeli rafların or'dan Napes'in mırıltısını duydum. Planlar, kompilolar, biliyo'dum işte! Duy'cağımı duymak için daha yakına süründüm.</p>

  <p>Ama Napes dedesinin babasının adı Truman diye böbürleniyo'du, evet, bur'da, Maui'deki Büyük Ada'da hâlâ öykülerde dolaşan Üçüncü Truman'ın ta kendisi. Eh, siz gençler Truman Napes'in öyküsünü bilmiyo'sanız öğrenmenizin zamanı gelmiş de geçiyo' bile, kıpırdamadan oturun, sabırlı olun ve şu kahrolası otu verin bana.</p>

  <p><br /></p>

  <p>Truman Napes Eskiler'in aletleri hâlâ or'da bur'daki kraterlerde çürüdüğü zamanlarda mal arayıcıymış, çerçöpü karıştırırmış. Bi' sabah aklına Eskiler'in güvende olsun diye Mauna Kea'ya değerli aletlerini saklamış olabileceği gelmiş. Bu fikir kafasında akşama kadar büyüdükçe büyümüş, Truman o ürkütücü dağa tırmanmak üz're hazırlanmış; or'da gör'ceğini gör'cek ve ertesi gün çekip git'cekmiş. Karısı ona <i>Delisin sen, Mauna Kea'da ihtiyar Georgie'yle gizli duvarlarına saklı tapınaklarından başka bi' şey yok. Sen ölüp de ruhun onun olmadıkça sokmaz seni içeri</i> demiş. Truman bi' tek <i>Yat zıbar, seni deli karı, o saçma batıl inançların hepsi yalan</i> demiş, uyumuş uyanmış, gün doğarken Waipio Vadi'sinden yürüyüp gitmiş.</p>

  <p>Cesur Truman üç gün hiç durmadan yürümüş, tırmanmış, şindi size anlat'cak zamanım yok ama, bi'ssürü macera yaşamış. Bulutlar arasındaki o ürkünç, hayaletli zirveye çıkana kadar her bi' şeyi atlatmış. O zirveyi Büyük Ada'nın her bi' yerinden görürsünüz, ama o kadar yüksekmiş ki aşşaadaki dünyayı hiç göremiyo'muş Truman. Kül rengiymiş, evet, yeşilden eser yokmuş ve or'da bur'da kuduz yaban köpekleri gibi bi' milyon rüzgâr esiyo'muş. Şindi Truman demirtaşından hayret verici bi' duvarın önünde kalakalmış, duvar servilerden yüksekmiş, bütün zirveyi kilometrelerce sarıyo'muş. Truman bütün gün duvarın etrafını dolaşıp gir'cek bi' delik aramış, çünkü üstünden atlamak, altını kazmak mümkün diilmiş, ama tam hava kararmadan önce ne bulmuş dersiniz? Hawili bi' adam, evet, rüzgârdan korunmak için başlık takmış, bi' kayanın arkasında bağdaş kurmuş, pipo içiyo'muş. Hawili de Mauna Kea'da mal ararmış, hem de Truman'la aynı sebepten, inanabiliyo' musunuz? Orası ööle ıssız bi' yermiş ki, Truman'la adam birlik olup or'da ne bulurlarsa yarı yarıya paylaşmaya karar vermişler.</p>

  <p>Eh, soora Truman'ın şansı dönüvermiş, evet. Kalınlaşan bulutlar, incecik ve sulu olmuş, o heybetli duvardaki çelik kapı sarsılmış, gökgürültüsü gibi homurdanmış, kendi kendine aralanmış. Kahramanımız o kapıdan —Zekâ mıymış büyü mü, Truman bilmiyo'muş— küme küme esrarengiz tapınaklar görmüş, tıpkı eski hikâyelerin söölediği gibi, ama Truman korkmamış, hayır, Eskiler'in değerli alet edevatları kesin bunların içindedir diye düşünüp heveslenmiş. Hawili'nin sırtına şaplak atıp <i>Yo-ho-ho, Hawili kardeş, Düşüş'ten önceki krallarla senatörlerden bile zengin ol'caz!</i> demiş. Ama Truman Napes de torununun torunu gibiyse o sıra büyük ihtimal yağmaladıkları her bi' şeyi nası' kendine saklayacağını düşünüyo'dur.</p>

  <p>Ama o Hawili gülümsemiyo'muş, hayır, başlığının altından kötü kötü konuşmuş. <i>Vadili kardeşim, nihayet uyuma zamanım geldi.</i></p>

  <p>Truman Napes bi' şey anlamamış. <i>Daha güneş batmadı, ne diyo'sun? Benim uykum falan yok, senin niye geldi?</i></p>

  <p>Ama Hawili o fena kapıdan içeri girmiş. Truman'ın aklı iy'ce karışmış, arkasından seslenmiş, <i>Uyuma zamanı diil şindi, Hawili kardeş! Şindi Eskiler'in değerli aletlerini yağmalama zamanı!</i> Truman ortağının peşinden o sessiz yere girmiş. Her yerde kara, eğri büğrü taşlar varmış, gökyüzü de kara ve parça parçaymış. Hawili dizlerinin üstüne çöküp dua etmiş. Truman'ın yüreği buz gibi olmuş, anlıyo'sunuz ya, rüzgâr soğuk eliyle dizleri üstündeki Hawili'nin başlığını itip çıkarmış. Truman ortağının çoktan ölüp gitmiş bi' ceset olduğunu görmüş, yarı iskelet-yarı kurtlu etmiş, rüzgârın o soğuk eli de İhtiyar Georgie'nin eliymiş, evet, şeytan or'da duruyo', yamuk bi' kaşık sallıyo'muş. <i>Dışar'da yalnızlığın acısını çekmiyo 'muydun, değerlim,</i> demiş şeytanların kralı Hawili'ye, <i>çoktan ölmüşken, taşlanmış ruhunla yaşayanların topraklarında avare gezerken? Çağrıma niye daha önce kulak vermedin, seni budala herif?</i> Soora ihtiyar Georgie yamuk kaşığını Hawili'nin gözçukurlarına sokmuş, evet, ve üstünden vıcık vıcık beyin damlayan ruhunu çıkarmış, ve ezmiş onu, evet, at gibi dişlerinin arasında çıtırdamış ruh. Hawili iki büklüm olmuş ve aniden or'daki kara, eğri büğrü taşlardan biri olmuş.</p>

  <p>İhtiyar Georgie Hawili'nin ruhunu yutmuş, ağzını silmiş, kıçından geğirmiş, konuşmaya başlamış. Truman'a dooru dans ederek, <i>Barbar ruhları pek leziz ve hoş</i> diye kafiye yapmış, <i>ceviz turşuları, şarap ne mayhoş</i>. Truman hiç kıpırdayamıyo'muş, hayır, karşısındaki o kadar korkunç bi' manzaraymış ki, anlıyo'sunuz ya. <i>Ama Vadililerin ruhları saf ve kuvvetli, erirler dilimde, sanırsın ki bal peteği.</i> Şeytanın nefesi balıkla osuruk gibi kokuyo'muş. <i>Anlaşman yarı yarıyaydı</i>, demiş ihtiyar Georgie. Kendi yamru yumru kaşığını yalamış. <i>Kendi yarını şimdi mi istersin, yoksa ölünce mi, Mormon Vadisi'nden Truman Napes Third?</i></p>

  <p>Truman nihayet kıpırdayabilmiş ve canını kurtarmak için tavşan gibi kaçmış, o fena kapıdan dışarı atlamış ve o taşlık dağdan kayarak inmiş, arkasına bi' kere bile bakmamış. Vadiler'e döndüğünde daha maceralarını anlatamadan herkes ona hayretle bakmış. Truman'ın saçı önceden karga gibi simsiyahmış, ama geldiğinde bi' bakmışlar ki, saçı köpüklü dalgalardan bile beyaz olmuş. Saçının her bi' teli.</p>

  <p><br /></p>

  <p>Hatırlarsınız ben, Zachry, Puthane'deki deliğine saklanmış, Napes'in o küflü hikâyeyi ağırlamaktan hiç hazzetmediğim misafirime anlatışını ve Meronym'e ailesinden ölenlerin putlarını gösterişini dinliyo'dum. Napes kadına onların anlamını ve nası' kullanıl'caklarını uzun uzun anlattı, soora da gidip ağları onarması gerektiğini sööledi ve çekip gitti, Meronym'i or'da tek başına bıraktı. Daha yeni gitmiş gitmemişti ki Öngörülü karanlıkta seslendi, <i>Ee, Trumatı hakkında ne düşünüyo'sun Zachry</i>?</p>

  <p>Ah, nası' da şaşırmıştım, or'da durup konuşmalarını gizlice dinlediğimi bildiği hiç aklıma gelmemişti. Ama sesi sanki planı beni utandırmak diilmiş gibi çıkıyo'du, evet, sanki Puthane'ye beraber gitmişiz gibi rol yapıyo'du. <i>Sence Truman yaşlı kadınlara salak hikâyeler anlatan herifin teki mi? Yoksa anlattıklarında dooruluk payı var mı?</i></p>

  <p>Artık or'da dilmiş gibi yapmanın anlamı yoktu, hayır, çünkü or'da olduğumu gayet iyi biliyo'du. Ayağa kalkıp Öngörülü'nün oturduğu ve putların çizimini yaptığı rafların oraya yürüdüm. Gözlerim loş ışıkta baykuş gibi olmuştu, şindi Meronym'in yüzünü adam gibi görebiliyo'dum. <i>Burası kutsal yerlerin en kutsalıdır</i>, dedim ona. <i>Sonmi'nin evindesin</i>. En güçlü kuvvetli kelimeleri ediyo'dum, ama sözlerim or'da saklandığımı anladığı için cılızlaşıyo'du. <i>Bizim putları gözetlemek hiçbi'yabancıya düşmez.</i></p>

  <p>Ben ne kadar kabaysam Meronym de o kadar kibardı. Girmek için Başrahibe'den izin istedim. Girebil'ceğimi sööledi. Napes ailesininkiler dışında hiçbi' puta dokunmuyorum. Napes <i>dokunabilirsin</i> dedi. <i>Lütfen niye bu kadar korktuğunu açıkla, Zachry, anlamak istiyorum ama bi' türlü anlayamıyorum</i>.</p>

  <p>Anladınız mı? Öngörülü siz daha saldırmadan ner'den saldır'cağınızı görüyo'du! <i>Başrahibemizi kandırabilirsin</i>, dedim ona soğukça ve huysuzca, <i>anamı, ailemi, bütün kahrolası Dokuz Vadi'yi kandırabilirsin ama beni hiç mi hiç kandıramazsın! Bütün gerçeği söölemediğini biliyorum!</i> Bi' kere olsun ben onu şaşırtmıştım, surat asmayı bırakıp düşündüklerimi apaçık söölemek hoşuma gitmişti.</p>

  <p>Meronym kaşlarını çatar gibi oldu. <i>Ne konuda bütün gerçeği söölemiyorum</i>? Evet, Zekâ Kraliçesi'ni bi' güzel köşeye sıkıştırmıştım.</p>

  <p><i>Niye topraklarımızı anlamak için geldiğini! Yaşayışımızı anlamak için! Bizi anlamak için!</i> Meronym iç çekti ve Napes'in putunu raftaki yerine koydu. <i>Önemli olan gerçeğin bütünü ya da bi' kısmı diil, Zachry, önemli olan size zararı olup olmadığı, evet.</i> Bi' sonraki sözleri mideme saplanan bi' mızrak gibiydi. <i>Hem senin de herkesten sır gibi sakladığın bi' "bütün gerçek" yok mu, Zachry</i>?</p>

  <p>Düşüncelerim bulanıklaştı. Sloosha Geçidi'nde olanları nası' bilebilirdi? Yıllar önceydi o! Öngörülüler Konalarla işbirliği mi yapıyo'du? İnsanların gömülü utançlarını bulmak için iy'ce derinleri kazan bi' Zekâları mı vardı? Hiçbi' şey söölemedim.</p>

  <p><i>Yemin ederim, Zachry, dedi, Sonmi üstüne yemin ederim ki...</i></p>

  <p>Ah, ona bağırdım, yabancılarla vahşilerin Sonmi'ye inanmadığını, diliyle Sonmi'nin adını kirletmemesini sööledim.</p>

  <p>Meronym her zamanki gibi sakince konuştu. Çok yanılıyo'dum, Sonmi'ye inanıyo'du o, evet, benden bile çok inanıyo'du, ama istersem oğlu Anafi üzerine yemin edecekti. Onun talihiyle yaşamı üzerine yemin ederim ki, dedi, hiçbi' Öngörülü Vadiinsanlarına zarar vermeyi planlamıyo'du, hiçbi' zaman da planlamamıştı, Öngörülüler kabileme sandığımdan çok çok çok daha fazla saygı duyuyo'du. İmkânı olduğu zaman bana bütün gerçeği anlat'cağına ant içti. Sonra da çekip gitti, zaferini de yanında götürdü.</p>

  <p>Ben bi' süre daha kaldım ve babamın putunu ziyaret ettim, puta işlenmiş yüzünü gördüğümde Waipio Nehri'nde yatan yüzünü gördüm. Ah, utanç ve üzüntünün getirdiği sıcak yaşlar nâsı' da dökülüyo'du. Bailey Hanesi'nin başı olmam lazımdı, ama ne korkak bi' kuzucuktan daha kuvvetli konuşabiliyo'dum, ne de tuzağa düşmüş bi' tavşandan daha çevik hareket edebiliyo'dum.</p>

  <p><br /></p>

  <p><i>Bana kanıt getir, Vadiadamı</i>, dediydi Başrahibe, <i>yoksa dilini tut</i>. Ben de şindi her an nası' kanıt bul'cağımı düşünüyo'dum, kanıtı onurluca elde edemezsem, n'apalım, sinsice elde edecektim. Bi'kaç gün soora ailem Meronym'le birlikte Bees Teyze'deydi, Öngörülü bal yapmayı ööreniyodu. Keçileri otlatmaktan erken döndüm, evet, güneş daha Kohalaların üstündeydi, ve misafirimizin odasına gizlice girip alet edevat çantasını aradım. Bulmam uzun sürmedi, Gemikadını çantasını döşeme tahtasının altına saklamıştı, içinde ilk geldiğinde bize verdiğine benzer ufak tefek hediyeler vardı, ama Zekâ aletleri de vardı, içinden tıkırtı gelmeyen, ama kapakları da olmadığından açamadığım bi'kaç kutu, keçilerin kavalkemiğine benzeyen ve bi' o kadar pürüzsüz ama lavtaşı gibi gri ve ağır olan tuhaf bi' alet, hünerli ellerden çıkma iki çift çizme, içinde çizimler ve gizli Öngörülü dilinde yazılar olan üç dört defter. O çizimlerin ner'de yapıldığını bilmiyorum, ama Büyük Ada'da diildi, hayır, rüyamda bile görmediğim bitkilerle kuşlar vardı. Sonuncusu en hayret vericisiydi.</p>

  <p>Gümüşi, büyükçe bi' yumurtaydı, bebecik kafası kadardı, parmak koyul'cak yerlerinde girintiler ve işaretler vardı. Tuhaf bi' ağırlığı vardı, yuvarlanmıyo'du. Biliyorum, kulağa mantıklı gelmiyo', ama Eskilerin Zekâsı'nın, uçan hanelerin, şişelerde büyütülen bebeciklerin ve Bütün Dünya'da or'dan oraya kayan resimlerin hikâyeleri de kulağa mantıklı gelmiyo', ama bi' zamanlar ööle şeyler varmış, hikâyeciler ve eski kitaplar ööle diyo'. Ben de o gümüşi yumurtayı avuçlarıma aldım, birden mırlamaya ve parlamaya başladı, evet, sanki canlıydı. Yumurtayı hemencecik bıraktım, parıltısı sönüp öldü. Ellerimin sıcaklığından mı kıpırdıyo'du?</p>

  <p>Merakım ööle bi' açtı ki, yumurtayı tekrar elime aldım; yumurta ısınıp titreşti, birden oracıkta bi' hayalet-kız belirdi! Evet, yumurtanın tam üstünde bi'hayalet-kız, ben bur'da otururken nası' gerçeksem o da ööle gerçek, başıyla boynu oracıkta, ayın parladığı sudaki bi' yansıma gibi duruyo'du ve konuşuyo'du! Korkuya kapılıp elimi gümüşi yumurtadan çektim, ama hayalet-kız olduğu yerde kaldı, evet.</p>

  <p>N'aaptı? Benim size yaptığım gibi, konuştu da konuştu. Ama normal bi' hikâyeci diildi, hayır, Eskilerin dilinde konuşuyo'du, hikâye de anlatmıyo'du aslında, sırf alçak sesli bi' erkek sesinin sorularına cevap veriyo'du, ama adam yüzünü hiç göstermedi. Bi' kelimeyi anlıyo'sam, sooraki beş altı kelimeyi anlamıyo'dum. Kızın dudaklarında hiç kaybolmayan acı bi' gülüş vardı, ama beyaz gözleri hüzünlüydü, hem de çok, ama gururlu ve güçlüydü de. Cesaretimi toplayınca konuştum, <i>Kardeş, sen kayıp bi' ruh musun?</i> diye mırıldandım, söölediklerimi duymamış gibi yaptı, ben de <i>Kardeş, beni görebiliyo' musun?</i> diye sordum. Sonunda hayalet-kızın benle konuşmadığını, beni göremediğini anladım.</p>

  <p>Bulut gibi teniyle kılımsı saçlarını okşamaya çalıştım ama yemin ederim, parmaklarım içinden geçiverdi, evet, sudaki bi' yansıma gibi. Kâğıdımsı pervaneler de uçarak parlayan gözleriyle ağzının içinden geçiyo'lardı, bi' ileri bi' geri, bi' ileri bi' geri.</p>

  <p>Ah, ne garip, ne güzel ve hüzünlüydü, yüreğim acıyo'du.</p>

  <p>Hayalet-kız birden kaybolup yumurtanın içine girdi, yerini bi' adam aldı. Bu seferki hayaletimsi bi' Öngörülü'ydü, üstelik bu beni görebiliyo'du ve sert sert konuştu. <i>Sen kimsin, çocuk, ve Meronym ner'de</i>?</p>

  <p>Öngörülü bana doğru eğildi ve yüzü büyüdü. Sesi hırıltılı, diş dişti. <i>Sana iki soru sordum, çocuk, hemen şimdi cevap ver yoksa ailene ööle bi' lanet okurum ki hiçbi' bebeciğiniz bi' aydan fazla yaşamaz, ne şindi ne soora!</i></p>

  <p>Terledim, kuru kuru yutkundum. <i>Ben Zachry, efem, dedim, Meronym çok iyi, evet, Bees Teyze'de bal yapmayı ööreniyo.</i></p>

  <p>Öngörülü gözleriyle ruhumu taradı, evet, bana inanıp inanmayacağına karar veriyo'du. <i>Meronym kendisi yokken ev sahibinin misafirinin eşyalarını karıştırdığını biliyo' mu? Dooruyu sööle, bana yalan söölendi mi hemencecik anlarım.</i></p>

  <p>Başımı sallarken acı çekeceğim diye irkildim.</p>

  <p><i>İyi dinle bak.</i> Adam Başrahibeler gibi kesin konuşuyo'du. <i>Bu niyazı, tuttuğun bu "yumurta"yı şindi yerine koy'caksm. Kimseye ama kimseye bi' şey söölemiceksin. Yoksa n'aaparım, biliyo' musun?</i></p>

  <p><i>Evet</i>, dedim. <i>Aileme ööle bi' lanet okursun ki hiçbi' bebecik yaşamaz</i>.</p>

  <p><i>Evet, anlamışsın</i>, dedi o gök gürültüsü sesli adam. <i>Seni izleyeceğim, Bailey Hanesi'nden Zachry</i>, dedi hayalet-Öngörülü, anlıyo'sunuz ya, ihtiyar Georgie gibi hangi hanede yaşadığımı bile biliyo'du. Ortadan kayboldu, gümüşi yumurta yavaş yavaş yatıştı ve öldü. Meronym'in eşyalarını çabucak çantasına geri koydum, çantayı da tahtanın altına sakladım; keşke etrafı karıştırmasaydım diyo'dum. Anlıyo'sunuz ya, bulduğum şeyi şüphelerimin kanıtı diye Başrahibe'ye gösteremezdim, hayır, bulduğum şey bi' Zekâ'ydı; şansımın üzerinde bi' lanet ve, kendime itiraf ettim, ev sahibi olarak onuruma sürülen bi' lekeden başka bi' şeycik diildi.</p>

  <p>Ama o hayalet-kızı unutamıyo'dum, hayır, uyurken de uyanıkken de rüyalarıma giriyo'du. O kadar çok şey hissediyo'dum ki kalbimde hepsine yer yoktu. Ah, genç olmak kolay diil, çünkü kafanı karıştıran ve seni tedirgin eden her bi' şey kafam ilk kez karıştırıyo' ve seni ilk kez tedirgin ediyo'.</p>

  <p><br /></p>

  <p>Ay Hanım şişmanladı, Ay Hanım zayıfladı, Meronym'i almaya gel'cek geminin gelmesine kalan altı ayın üçü n'oolduğunu anlamadan geçiverdi. Misafirimizle aramda bi' tür ateşkes vardı şindi. Gemikadınına güvenmiyo'dum ama hanemdeki varlığına katlanıyo', daha iyi casusluk edebileyim diye ona kibar davranıyo'dum. Soora fırtınalı bi' öğleden soora, daha sonra ol'cak bi'ssürü şeyin ilki yaşandı ve bu, aramızdaki ateşkesi ööle bi' değiştirdi ki, artık onun kaderiyle benimki asma yaprağının damarları gibi birbirine bağlı ol'caktı.</p>

  <p>Yağmurlu bi' sabah Munro Kardeş'in en küçük çocuğu F'kugly yokuştan tırmanıp geldi ve beni Ranch Yokuşu'nun üstündeki şemsiye yapraklarının altında buldu, çok feci haberler getirmişti. Kız kardeşim Catkin sicimle balık tutmaya Köpek Kayası Kumsalı'na gitmiş ve bi' akrep balığına basmıştı, şindi Munro Hanesi'nde titreye titreye, ateşler içinde can çekişiyo'du. Aktar Wimoway, Roses'ın anası, ona bakıyo'du ve Hilolu şifacı Leary büyülerini yapıyo'du ama Catkin'in hayatı soluyo'du, evet. İrikıyım, kaslı adamlar bile akrep balığı sokunca yaşayamazken minicik, zavallı Catkin nası' yaşayacaktı? İki üç saat soora ölüp gidecekti.</p>

  <p>F'kugly keçilerin başında durdu, ben de kızılcık ağaçlarının arasından koşup Munro Hanesi'ne gittim, evet, durum aynı F'kugly'nin dediği gibiydi. Catkin yanıp tutuşuyo'du, nefes alamıyo' gibiydi ve kimseyi tanımıyo'du. Wimoway zehirli yüzgeçleri cımbızla çıkarmış, yarayı <i>noni</i> lapasıyla temizlemişti; Sussy de Catkin'in başına ıslak bezler koyuyo'du. Jonas Puthane'ye, Sonmi'ye dua etmeye gitmişti. Sakallı Leary Hilo büyülerini mırıldanıyo' ve kötü ruhları kovmak için püsküllü sopalarını sallıyo'du. Leary'nin pek yardımı oluyo' gibi görünmüyo'du, hayır, Catkin ölüyo'du ve hava ölüm kokuyo'du. Ama anam Leary'nin or'da olmasını istiyo'du, anlıyo'sunuz ya, bi' tanesinin olsun size yardım edebil'ceğini düşünürseniz bi' milyon şeye inanabilirsiniz. Ben or'da öölece oturup, Catkin'in alev alev ellerini tutmaktan ve Konaların babamla Adam'ı kırbaçlamalarını elim kolum bağlı izleyişimi hatırlamaktan başka n'aapabilirdim ki? Şindi, ses belki babamın, belki Sonmi'nin sesiydi, belki de kimsenin diil de benim kendi sesimdi, ama alçak bi' ses tam da kulağımın içine bi'baloncuk patlatır gibi, <i>Meronym</i> dedi.</p>

  <p>Laklağa göre Meronym Gusjaw'ın Deresi'ndeydi, ben de oraya koştum ve evet, or'daydı, o buharı tüten yağmurda küçük Zekâ kavanozlarına Gusjaw'ın Deresi'nden su dolduruyo'du, anlıyo'sunuz ya, Wolt or'dan geçerken onu görmüş ve laklağı anlatmıştı. Öngörülü'nün özel alet çantası Sonmi'ye şükür yanındaydı. Tünaydın, diye seslendi Gemikadını, suları sıçratarak geldiğimi görünce.</p>

  <p><i>Aydın maydın diil</i>, diye bağırdım. <i>Catkin ölüyo'</i>! Meronym ona akrep balığını anlatırken üzgün üzgün dinledi ama özür diledi, hayır, yanında iyileştirici Zekâ yoktu, hem zaten Wimoway'in otlarıyla Leary'nin büyüleri Büyük Ada'nın şifalarıydı, Büyük Ada'daki hastalar için de en iyisi bunlardı, di' mi?</p>

  <p><i>İt boku</i>, dedim.</p>

  <p>Başını üzgün üzgün salladı.</p>

  <p>Şindi sinsice konuşuyo'dum. <i>Catkin sana teyze diyo' ve akrabası olduğuna inanıyo'. Hanemizde sanki ööleymişsin gibi davranmayı biliyo'sun. Bizi daha iyi inceleyebilmek için bi' numara mı o? Şu senin "bütün gerçek olmayan" şeyin başka bi' bölümü mü</i>?</p>

  <p>Meronym irkildi. <i>Hayır, Zachry, diil</i>.</p>

  <p><i>İyi, o zaman</i>, şansımı zorluyo'dum, <i>bana kalırsa sende akrabana yardım edecek özel Zekâ var</i>.</p>

  <p>Meronym kelimelerinin arasına sopa kattı. <i>Niye aletlerimi gene karıştırıp benim özel Öngörülü Zekâmı kendin çalmıyo'sun</i>?</p>

  <p>Evet, gümüşi yumurta olayını biliyo'du. Bilmiyo'muş gibi yapmıştı ama biliyo'du. İnkâr etmenin anlamı yoktu, ben de etmedim. <i>Biz bur'da durup atışırken kız kardeşim ölüyo'</i>.</p>

  <p>Dünyada ne kadar nehir, ne kadar yağmur varsa yanımızdan geçip gitti. Meronym sonunda evet dedi, Catkin'i görmeye gelecekti, ama akrep balığı zehri hem hızlı hem yoğundu, büyük ihtimal küçük kardeşimi kurtarmak için bi' şey yapamayacaktı ve bu gerçeği şindi kafama soksam iyi ol'caktı. Ne evet ne hayır dedim, bi' tek onu çabucak Munro Hanesi'ne götürdüm. Öngörülü içeri girdiğinde Wimoway neler yaptığını açıkladı ama Sakallı Leary, <i>Ooo, buraya bi' şeytan yaklaştı, onu özel güçlerimle seziyorum, dedi</i>.</p>

  <p>Catkin kendinden geçmişti, evet, ööle put gibi kıpırtısız, kaskatı yatıyo'du, boğazından fısıltı gibi bi'nefes çıkıyo'du, o kadar. Meronym'in üzgün suratı, <i>Hayır, çok geç, artık bi' şey yapamam</i>, dedi ve hoşçakal demek için kız kardeşimin alnını öptü; soora üzgün üzgün yağmurun altına döndü. <i>Bakın işte</i>, diye öttü Leary, <i>Öngörülülerin Zekâsı çelikten sihirli gemileri hareket ettirebilir ama kızın ruhunu yaşamla ölüm arasındaki meyus bataklıklardan ancak Melek Lazarus'un Kutsal Şarkısı döndürebilir</i>. Ben de çaresizdim, kız kardeşim ölüyo'du, yağmur çatıda davul çalıyo'du ama kulağımdaki o ses bi' türlü susmuyo'du. <i>Meronym</i>.</p>

  <p>Nedenini bilmeden onu takip ettim. Munro'nun çömlek atelyesinin kapısına sığınmış, yağmuru izliyo'du. <i>Senden iyilik istemeye hakkım yok, iyi bi' ev sahibi olmadım sana, hayır, hem de çok fena bi' ev sahibi oldum, ama</i>... Sözcükleri bulamıyo'dum.</p>

  <p>Ongörülü ne kıpırdadı, ne bana baktı, hayır. <i>Kabilenizin yaşamı doğal bi' düzene sahip. Catkin ben bur'da olsam da olmasam da o akrep balığına bas'caktı.</i></p>

  <p>Yağmurkuşları o şakır şukur şarkılarını söölediler. <i>Ben aptal bi' keçi çobanıyım, o kadar, ama bana kalırsa sırf bur'da olmakla bile doğal düzeni bozuyo'sun. Hiçbi' şey yapmayarak Catkin'i öldürüyo'sun. Or'da yatan, kalbiyle ciğerleri akrep balığı zehriyle eriyen senin oğlun Anafi olsa, doğal düzen senin için bu kadar önemli olmazdı, di' mi</i>?</p>

  <p>Cevap vermedi, ama dinlediğini biliyo'dum.</p>

  <p><i>Bi' Öngörülü'nün hayatı niye Vadiinsanlarınınkinden önemli</i>?</p>

  <p>Sükûnetini kaybetti. <i>Ben her kötü bi' şey olduğunda Sonmi Hanım'ı oynamak, parmağımı şıklatıp her şeyi düzeltmek için bur'da diilim! Ben yalnızca bi' insanım, Zachry, aynı senin gibi, aynı herkes gibi!</i></p>

  <p>Söz verdim, <i>her kötü bi' şey olduğunda diil, sırf bu seferlik</i>. Gözlerinde yaşlar vardı. Bu tutabil'ceğin ya da bozabil'ceğin bi' söz diil. Aniden kendimi ona Sloosha Geçidi'yle ilgili her bi' gerçeği anlatırken buldum, evet, her bi' şeyi. Konaları nası' babamı öldürmeye, Adam'ı esir almaya götürdüğümü ve o ana kadar nası' kimseye itiraf etmediğimi. Bu sırrı düşmanıma niye anlattığımı sözümün sonuna gelene kadar anlayamadım, soora niye olduğunu kavradım ve ona da sööledim. <i>Sana şindi kendim ve ruhumla ilgili anlattığım şeyler boğazıma dayanmış bi' bıçak, ağzıma sokulmuş bi' tıkaç gibi. Sana söölediklerimi Yaşlı Laklak Ana'ya anlatabilir, beni istediğin an mahvedebilirsin. O sana inanır, inanmalı da, çünkü anlattıklarımın her bi' kelimesi doğru; ahali de inanır çünkü ruhumun taşlanmış olduğunu seziyo'lar. Şindi, sende Catkin'i iyileştirebil'cek bi' Zekâ, ya da herhangi bi' şey varsa, onu bana ver, bana sööle, ya da bi' şey yap. Kimse bilmeyecek, hiçbi' zaman, yemin ederim, sırf şenle ben.</i></p>

  <p>Meronym ellerini sanki üzüntüden patlayacakmış gibi başına koydu ve, <i>Başkanım bunu bi' öörenirse, bütün fakültemi laavedebilirler</i>, gibilerinden bi' şey sööledi. Evet, ağzından zaman zaman hiç mi hiç bilmediğim kelimeler dökülürdü. Alet çantasındaki kapaksız bi' kavanozdan minicik, karınca yumurtası kadar küçük, turkuaz bi' taş çıkardı ve onu kimse görmeden, kimse gördüğünü bile düşünmeden, gizlice Catkin'in ağzına koymamı sööledi. <i>Ve Sonmi aşkına</i>, diye uyardı Meronym beni, <i>Catkin ölmezse, ki bunu garanti etmiyorum, aktarın onu iyileştirdiğini sanıp övünmesini sağla, sakın o yılan-yağı satan, vudu büyücüsü Hilolu kendine pay çıkarmasın, tamam mı</i>?</p>

  <p>Ben de o turkuaz ilacı aldım ve ona sadece bi' kez teşekkür ettim. Meronym, <i>Lafını bile etme, ne şimdi, ne ben yaşadığım sürece</i>, dedi ve bu sözü tuttum. Taşı Meronym'in dediği gibi alnındaki ıslak bezi değiştirirken değerli kardeşimin ağzına attım, kimse de bi'şey görmedi. Ne mi oldu?</p>

  <p>Üç gün soora Catkin okula dönmüş, derslerini ööreniyodu, evet.</p>

  <p>Üç güncük! Eh, ben de artık Öngörülü'nün bizi köleleştirmek için casusluk ettiğini gösterecek kanıt aramaktan vazgeçtim. Hilo'lu Leary bütün dünyaya, yoldaki kurbaalara bile ondan daha büyük bi' şifacı olmadığını, Öngörülülerin bile ondan iyi olmadığını duyurdu, ama ahali çoğunlukla kardeşimi onun diil Wimoway'in iyileştirdiğine inandılar.</p>

  <p><br /></p>

  <p>Catkin'in hastalığından bi' ay kadar sonra yemekte tavşanla kızarmış kulkas yiyo'duk ki, Meronym şaşırtıcı bi' haber verdi. Gemi dönmeden önce Mauna Kea'ya tırmanmaya ve gör'ceğini görmeye niyetli olduğunu sööledi. Anam endişelenmişti bile, önce o konuştu. <i>Ama niye, Meronym kardeş? Mauna Kea'da koca koca taşlarla bitmeyen kıştan başka bi' şeycik yok.</i></p>

  <p>Anam hepimizin düşündüğü şeyi söölememişti, çünkü barbar ve vahşi gibi görünmek istemiyo'du, ama Sussy kendini hiç tutmadı. <i>Mero Teyze, oraya çıkarsan İhtiyar Georgie seni dondurur, zalim ve eğri büğrü kaşığıyla ruhunu çıkarıp yer, bi' daha hiç dünyaya gelemezsin, vücudun don yemiş kayaya döner. Bur'da, Vadiler'de kalırsan güvende olursun.</i></p>

  <p>Meronym Sussy'le hiç dalga geçmedi, bi' tek Öngörülülerde ihtiyar Georgie'yi uzak tut'cak bi' Zekâ olduğunu sööledi. Rüzgârüstünün haritasını çizebilmek için Mauna Kea'ya çıkması lazımmış, hem zaten Vadiinsanları Rüzgâraltı'yla Waimea'daki Kona hareketleriyle ilgili daha çok şey bilmeliymiş. Eskiden olsa bööle laflar şüphelerimi ayağa kaldırırdı, ama artık ööle düşünmüyo'dum, hayır, ama misafirimiz için feci endişeliydim. Bu haber ortaya çıkınca laklak günlerce durmadı. <i>Gemikadını Mauna Kea'ya tırmanacak!</i> Ahali gelip Meronym'i İG'nin tapınağına burnunu sokmaması için uyardılar, yoksa o dağdan bi' daha inemeyeceğini söölediler. Napes bile ziyarete geldi, Mauna Kea'ya bi' hikâyede tırmanmanın ayrı olduğunu, gerçekten tırmanmanın deli işi olduğunu sööledi. Başrahibe Meronym'in istediği yere gelip gidebileceğini sööledi, ama kimseye Meronym'e rehberlik etmesini söölemeyecekti, o zirve fazla gizemli ve riskliydi, çıkmak üç gün inmek üç gün sürerdi, yolda da yaban köpekleri, Konalar ve Sonmi bilir başka neler vardı, hem zaten Honokaa takasına hazırlanırken hanelerdeki herkesin yardımı lazımdı.</p>

  <p>On'la birlikte gitmeye karar verince kendim de dahil herkesi şaşırttım. Ahırdaki en cesur öküz olarak bilmezdi kimseler beni. Niye ööle karar verdim peki? Çok basit. Birincisi, Meronym'e Catkin için borçluydum, iki, ruhum zaten yarı taşlanmıştı, evet, yeniden doğmayacağım gün gibi açıktı, kaybedecek neyim vardı ki? İhtiyar Georgie yeniden doğ'cak birininkindense benim ruhumu yesindi, di' mi? Bu cesaret diil, hayır, sırf mantık. Anam pek memnun olmadı, hasat zamanı geldiği için Vadiler'de yoğun bi' zamandı bu ara, ama Meronym'le yola çıkacağımız şafak gelip çattığında bana tütsüleyip salamura yaptığı yollukları verdi ve babamın beni bööle büyümüş ve cesur görmekten gurur duy'cağını sööledi. Jonas bana çok keskin, özel bi' kayabalığı mızrağı, Sussy de bizi kovalarsa Georgie'nin gözünü alsın diye inci kabuğundan muskalar verdi. Kuzenim Kobbery keçilerimi gütmek için gelmişti, o da ailesinin bağlarından bi' torba kuru üzüm getirdi. Catkin sonuncuydu, bana da Meronym'e de birer öpücük verdi ve bizden altı gün içinde dönme sözü aldı.</p>

  <p>Sloosha Geçidi'nin doğusundan Kuikuihaele Yolu'na tırmanmadık, hayır, kara tarafından güneye çıkıp Waiulili Suyu'nu aştık, ve Hiilawe Şelalesi'nin or'daki, beş altı yıl önce babamı öldüren Kona'yı şaşırttığım açıklığı tanıdım. Şindi her yerini ağaçlar sarmıştı, bi' tek orta yerinde eski kamp ateşlerinin izleri vardı. Hiilawe Gölcüğü'nün sığ kıyısında Jonas'ın hediyesi olan mızrakla bi'kaç kayabalığı avladım, onları da yolluğumuza ekledik. Yağmur yağdığı için Waiulili Akarsuyu yaya geçilemeyecek kadar coşmuştu, biz de şekerkamışlarının arasından yürüdük, evet, Kohala Sırtı'na gelene kadar zor bi' gün oldu; rüzgârlı açıklık nefesimizi kesti, bulutların arası açıldığında Mauna Kea'yı gördük, gökyüzünden de yüksekti, evet. Şindi, Mauna Kea'yı daha önce Honokaa'dan görmüşlüğüm vardı tabii, ama tırmanmayı planladığın bi' dağı görmek, tırmanmaya niyetin olmayan bi' dağı görmeye benzemiyo' hiç. Pek hoşuna gitmiyo' insanın, hayır. Yeterince sessiz olursanız onu <i>duyabilirsiniz</i>. Şekerkamışları seyrekleşip yerini kavlı çamlara bıraktı, Eskiler'in Waimea Yolu'na çıktık. Bu eski, çatlak yolda bi'kaç kilometre yürümüştük ki bi' gölcüğün yamacında dinlenen bi' kürk avcısıyla gülen köpeciğine rastladık. Adamın adı İhtiyar Yanagi'ydi, betciğeri o kadar ilerlemişti ki, aile işini çok geçmeden Genç Yanagi devralır diye düşündüm. Değerli bitkiler arayan aktarlar olduğumuzu sööledik; Yanagi belki bize inandı, belki de inanmadı ama bizim kayabalıklarıyla mantar takas etti ve Waimea Kasabası'nın eskisi kadar dostane olmadığını sööleyip uyardı bizi, hayır, Konaların lafları da, dövüşleri de değişkendi, sağları solları hiç belli olmuyo'du.</p>

  <p>Waimea Kasabası'nın bi' buçuk kilometre kadar doğusundayken nal sesleri duyduk ve siyah aygırları üzerinde üç Kona dövüşçüsüyle midilli üzerindeki at bakıcısı çocuk yanımızdan geçemeden kendimizi yolun kenarındaki bi' çalılığa atıverdik. Nefretle korku içimi titretti, onları şişe geçirilmiş karidesler gibi öldürmek istedim, ama çok daha yavaş. Çocuğun Adam olabil'ceğini düşündüm, ama genç Konaları gördüğümde hep ööle düşünürdüm, miğfer takıyo'lardı, yüzlerini doğru dürüst seçemiyo'dum, hayır. Ondan soora pek konuşmadık, çünkü hiç fark etmediğin casuslar konuştuğunda seni duyabilir. Geniş yola varıncaya dek fundalıkların içinden güneye ilerledik. Geniş yolu hikâyecilerden duymuştum hep, işte önümdeydi; açık, uzun, dümdüz, taştan bi' yol. Filizlerle çalılıklar büyüyo'du, ama o rüzgârlı açıklık harikulade ve vahşiydi. Meronym Eskiler'in dilinde buraya Hava Limanı dendiğini sööledi, uçan gemileri buraya demir atarmış, evet, Pololu Bataklıklarındaki yaban kazları gibi. Geniş yolu geçmedik, hayır, kenarından yürüdük, or'da saklan'cak yer yoktu, anlıyo'sunuz ya.</p>

  <p>Güneş batarken kaktüslü bi' kovukta çadır kurduk, hava iy'ce kararınca ateş yaktım. Vadi'den ve hısım akrabamdan uzağım diye yalnız hissettim kendimi, ama o sahipsiz topraklarda Meronym'in maskesi düşüyo'du ve onu o zamana kadarkinden çok daha net görüyo'dum. Ona dosdoğru sordum, <i>Bütün Dünya, okyanusun ötesindeki uzak topraklar nası'</i>?</p>

  <p>Maskesi hemencecik düşmedi ama. <i>Sence nası'</i>?</p>

  <p>Ben de ona okuldaki eski kitaplarla resimlerde gördüğüm yerleri nası' hayal ettiğimi anlattım. Düşüş'ün hiç düşmediği yerler, Büyük Ada'nın tamamından büyük şehirler, Mauna Kea'dan bile yüksek, yıldızlı ve güneşli kuleler, tek bi' Öngörü Gemisi diil, milyonlarca gemi olan körfezler, herkesin yiyebil'ceğinden fazla, leziz yemekler yapan Zekâ kutuları, herkesin içebil'ceğinden fazla bira akıtan Zekâ boruları, her zaman ilkbahar yaşanan, kimsenin hasta olmadığı, kimsenin dövülmediği, kimsenin esir alınmadığı yerler. Herkesin safkan doğup güzel olduğu, yüz elli yıl yaşadığı yerler.</p>

  <p>Meronym battaniyesine iy'ce sarındı. <i>Annemle babam ve onların nesli okyanusun ötesinde bi'yerlerde Eskiler'in şehirlerinin Düşüş'ten sonra ayakta kalmayı başardığına inanırdı, aynı senin gibi Zachry. Hayalleri eski zamanlardan kalma isimlerle doluydu; Melbun, Orkland, Jo'burg, Buenas Yerbs, Mumbay, Sing'pur.</i> Gemikadını bana hiç bi' Vadi-insanının duymadığı şeyleri ööretiyo'du, ben de hiçbi' şey söölemeden dikkatle dinledim. <i>Halkımın Ongörü'ye varmasından elli yıl soora nihayet bizi buraya getiren Gemi'yi çalıştırdık.</i> Yaban köpekleri çok uzaklarda, yakında öl'cekler için uludu, öl'cekler biz olmayalım diye Sonmi'ye dua ettim. <i>Şehirleri eski haritaların söölediği yerde buldular, moloz yığını şehirler, ormanın boğduğu şehirler, hastalığın kasıp kavurduğu şehirler, ama hikâyelerdeki o yaşayan şehirlerden eser bile yoktu. Biz Ongörülüler cılız Medeniyet ateşimizin Bütün Dünya'daki en parlak ateş olduğuna inanmadık, her yıl daha uzaklara yelken açtık, ama daha parlak bi' ateş bulamadık. Çok yalnız hissettik kendimizi. İki bin çift el için çok değerli bi' yüktü bu! Yemin ederim, Bütün Dünya'da Dokuz Vadi'deki Zekâ'ya sahip olan ancak bi' avuç yer var.</i></p>

  <p>Bu sözleri duymak beni hem tedirgin etti, hem gururlandırdı, bi' baba gururu duydum, sanki on'la ben pek de farklı diilmişiz, o tanrı bense ona tapanlardan biri diilmişiz gibi hissettim.</p>

  <p><br /></p>

  <p>İkinci gün pamuk gibi bulutlar batıya batıya kaçtı, o sinsi, rüzgâr altındaki güneş cayır cayır tıslıyo'du. Buz gibi, isli derelerden kana kana su içtik. Yukarı tırmandıkça hava serinledi, sivriler sokmuyo'du artık bizi. Bodur, kuru ağaçlar Mauna Kea'dan fışkıran siyah, jilet gibi lavların orağıyla kesilmişti. O kayalıklardan yavaş geçmek lazımdı, evet, kayalardan birine parmağınızı bile sürtseniz hemencecik ıslak ıslak kanardı, çizmelerimle ellerime deri parçaları bağladım, aynısını Meronym'e de yaptım. Ayakları su toplamıştı, ne de olsa tabanları benimkiler gibi keçi sertliğinde diildi ama hiç yakınmıyo'du; o kadın başka her şey olabilirdi ama yakınmayı seven biri diildi. İğneli dikenli bi' ağaçlığa çadır kurduk, balmumu gibi bi' sis kamp ateşimizi saklıyo'du ama tabii sinsice yaklaşanları da saklıyo'du, iy'ce gerildim. Vücutlarımız yorgunluktan bitmişti ama zihinlerimizin uykusu yoktu, biz de yemek yerken biraz konuştuk. Zirveye çıktığımızda, dedim parmağımla yukarıyı işaret edip, <i>Truman Napes gibi İhtiyar Georgie'yle karşılaşmaktan korkmuyo'musun hak'katen</i>?</p>

  <p>Meronym havanın onun için çok daha korkutucu olduğunu sööledi.</p>

  <p>Aklımdakini sööledim: <i>Onun gerçek olduğuna inanmıyo'sun, di' mi</i>?</p>

  <p>Meronym İhtiyar Georgie'nin onun için gerçek olmadığını sööledi, ama gene de benim için gerçek olabilirdi.</p>

  <p><i>İhtiyar Georgie değilse</i>, dedim, <i>Düşüş kimin yüzünden yaşandı</i>?</p>

  <p>Cinslerini bilmediğim acayip kuşlar karanlıkta bi' iki dak'ka cıvıldayıp haberler getirdiler. Öngörülü cevap verdi: <i>Eskiler Düşüş'ü kendi başlarına getirdiler.</i></p>

  <p>Ah, sözleri dumandan bi' ipti. <i>Ama Eskiler'in Zekâsı var!</i></p>

  <p>Şöyle cevap verdiğini hatırlıyorum: <i>Evet, Eskilerin Zekâsı hastalıkların, kilometrelerin ve tohumların ustasıydı, mucizeleri sıradanlaştırmışlardı, ama tek bi' şeyin ustası diildi, o da insanların kalbindeki açlıktı, evet, daha fazlası için açlık.</i></p>

  <p><i>Neyin daha fazlası?</i> diye sordum. <i>Eskilerin her şeyi vardı.</i></p>

  <p><i>Ah, daha çok alet, daha çok yiyecek, daha yüksek hızlar, daha uzun hayatlar, daha kolay hayatlar, daha çok güç, evet. Bütün Dünya çok büyük, ama Eskilerin gökleri yırtıp denizleri kaynatmasına, toprağı delirmiş atomlarla zehirlemelerine ve çürük tohumları kullanmakta inat ettikleri için yeni hastalıkların üremesine, bebeciklerin ucube doğmasına sebep olan açlık için yeterince büyük diil. Çöküş önce yavaş yavaş başladı, soora şehirler birden barbar kabilelere dönüştü, Medeniyet Günleri sona erdi, geriye bi' tek, medeniyetin son közlerinin parladığı tek tük yerler kaldı.</i></p>

  <p>Meronym'e bu hikâyeyi Vadiler'de niye hiç anlatmıyo'sun diye sordum.</p>

  <p><i>Vadiinsanları</i>, dedi, <i>Medeniyeti insanların açlığının kurduğunu, ama yine insanların açlığının yıktığını duymak istemez. Daha önce yanında kaldığım başka kabilelerden biliyorum bunu. Bi' insana inandıklarının gerçek olmadığını söölediğinde genelde hayatlarının ve gerçeklerinin gerçek olmadığını söölediğini sanırlar.</i></p>

  <p>Evet, büyük ihtimal haklıydı.</p>

  <p><br /></p>

  <p>Üçüncü gün hava açık, gök masmaviydi ama Meronym'in bacakları pelte gibi oluyo'du, o yüzden onun alet çantası dışında her bi' şeyi sırtıma yükledim. Dağın yamacından güney yüzüne, Eskiler'in zikzaklar çizerek zirveye giden yollarından birinin kalıntısının olduğu yere yürümüştük. Öğlene dooru Meronym dinlenirken ben iki deste yapmaya yet'cek kadar çalı çırpı topladım, çünkü bur'dan soora artık pek ağaç yoktu. Aşşaa, Mauna Loa'ya bakarken Saddle Yolu'nda bi' alay at gördük, üstlerindeki Kona metalleri güneşte parlıyo'du. Biz o kadar yukarıdaydık ki atlar karınca gibi görünüyo'du. Keşke o vahşileri başparmaamla işaretparmaam arasında ezebilsem, içlerinden çıkan sümüğü de pantolonuma silebilseydim dedim. Kona'lar bu zirve yoluna gelmesin diye Sonmi'ye dua ettim, çünkü bur'da pusu kurabil'cek bi'ssürü yer vardı, bana kalırsa Meronym'le ben ne sert, ne de uzun süre dövüşebilirdik. Neyse ki ortalıkta hiç nal ya da çadır izi görmedim.</p>

  <p>Ağaçlar bitti ve rüzgâr iy'ce güçlenip coştu ama ne duman, ne tarla, ne tezek kokusu getirdi, bi' tek o güzel toz kokusu geliyo'du burnumuza. O sarp, çalılarla kaplı yamaçlarda pek kuş da yoktu, bi' tek çok yukarılardan uçan akbabalar vardı. Akşam olduğunda Meronym'in astronomlara, yani yıldızları okuyan Zekâ papazlarına ait bi' köy olduğunu söölediği, Eskiler'e ait bi' küme binaya rastladık. Bu köyde Düşüş'ten beri kimsecikler yaşamamıştı ve hayatımda oradan daha ıssız bi' yer görmedim desem yeridir. Ne su vardı, ne toprak. Gece inince soğuk bizi ööle bi' ısırdı ki, biz de kalın kalın giyindik ve boş bi' hanede ateş yaktık. Alevler o sevgi görmemiş duvarlarda, gölgelerle dans etti. Ertesi gün zirveye var'cağımız için tedirgindim, o yüzden beynimi susturmak için Meronym'e Başrahibenin dediği gibi Bütün Dünya'nın mı güneşin etrafında uçtuğunu, yoksa Hiloluların dediği gibi güneşin mi Bütün Dünya'nın etrafında uçtuğunu sordum.</p>

  <p><i>Başrahibe haklı</i>, diye cevap verdi Meronym.</p>

  <p><i>O zaman gerçek gerçek, görünen gerçekten farklı mı</i>? dedim.</p>

  <p>Meronym'in <i>Evet, genelde ööledir</i>, dediğini hatırlıyorum, <i>işte o yüzden gerçek gerçek elmaslardan bile değerli ve nadirdir</i>. O yavaş yavaş uykuya daldı, ama düşüncelerim beni uyutmadı, ta ki sessiz bi' kadın gelip ateşin yanına oturuncaya, sessizce hapşırıp titreyinceye kadar. Deniz kabuklarından yapılma kolyesi onun bi' Honomu balıkçısı olduğuna işaretti ve yaşıyo' olsaydı pek güzel olurdu, ona şüphe yoktu. Kadın parmaklarını ateşe dooru, o güzelim bronz ve yakut rengi taç-yapraklarına dooru açtı ama bi' tek içini çekti ve o iç çekişi bi' kuyudaki bi' kutuya kapatılmış bi' kuşunki kadar yalnızdı, anlıyo'sunuz ya, alevler onu hiç mi hiç ısıtamıyo'du. Gözyuvarlarının yerinde çakıllar vardı, ihtiyar Georgie ruhunu nihayet taşlanmış uykusuna yatırsın diye Mauna Kea'ya mı tırmanıyo'du, merak ettim. Ölüler yaşayanların düşüncelerini duyabilir, o boğulmuş balıkçı da bana o çakıl taşlarıyla uzun uzun baktı, evet diye başını salladı, soora da keyif için piposunu çıkardı ama ben ondan tütün istemedim. Uzunca bi' zaman soora uyandım, ateş ölüyo'du ve taşlanmış Honomu çekip gitmişti. Tozda hiç ayak izi bırakmamıştı ama piposunun dumanının kokusu bi' iki saniye burnuma geldi. <i>Bak işte</i>, diye düşündüm, <i>Meronym Zekâ ve hayatla ilgili bi'ssürü şey biliyo' ama Vadiinsanları ölümle ilgili daha çok şey biliyo'</i>.</p>

  <p><br /></p>

  <p>Dördüncü şafağımızda esen rüzgâr bu dünyadan diildi, hayır; o haşin, insanın gözünü alan ışığı yamultuyo', ufukları çembere alıyo', kelimeleri ağzınızdan, sıcaklığı da muşamba kürk dinlemeden vücudunuzdan koparıp alıyo'du. Astronomların köyünden zirveye giden yol fena halde kırık döküktü ve aşınmıştı, evet, koca koca toprak parçaları kayıp gitmişti, yerinde ne yaprak, ne kök, ne yosun kalmıştı, bi' tek deli bi' karı gibi gözlerimize tırnak atan kuru, buz gibi toz ve kumlar vardı. Vadide giydiğimiz çizmeler çoktan parçalanmıştı, Meronym de hem bana hem kendine bi' çift Öngörülü Zekâ çizmesi verdi; neyden yapıldıklarını bilmiyorum ama çok yumuşaklardı, çok da sıcak tutuyo'lardı, böölece yola devam edebildik. Altı yedi kilometre soora zemin düzleşti, artık kendimizi dağda gibi hissetmiyo'duk, hayır, daha çok bi' masadaki karıncalar gibiydik, dünyalar arasında kalmış bi' düzlükteydik sanki. Öğleye dooru sonunda bi' köşeyi döndük ve şoktan nefesim kesildi, çünkü tapınakları çevreleyen yer işte or'daydı, aynı Truman'ın dediği gibi, ama duvarlar serviler kadar yüksek diildi, hayır, daha çok ladin ağacı kadardı. Yol dooruca çelik kapıya gidiyo'du, evet, ama yıkılmamış duvarları o kadar da uzağa gitmiyo'du, hayır, bi' sabahın çeyreğinde yürüyüp bitirebilirdin. Şindi, içer'de, yüksek bi' zeminde tapınaklar duruyo'du, evet, Eskilerin Ha-Vaay'daki ya da Bütün Dünya'daki en garip binalarıydı bunlar belki de, kim bilir? Ama nası gir'cektik? Meronym o müthiş kapıyı okşadı ve, <i>Bunu menteşelerinden koparmak için kahrolası bi' el bombası lazım bize, evet</i>, diye mırıldandı. Ama alet çantasından el bombası diil de bi' Zekâ ipi çıkardı; Öngörülülerin ara sıra takas ettiği iplere benziyo'du, ince ve hafifti. Çelik kapının üstünde iki çıkıntı vardı, Meronym bunlardan birine kement atmayı denedi. Rüzgâr ondan daha kurnaz nişan alıyo'du, ama soora ben denedim ve kementi ilk deneyişte attım, İhtiyar Georgie'nin yerine el ele el ele tırmandık.</p>

  <p><br /></p>

  <p>Dünyanın tepesindeki o korkunç yerin içinde rüzgâr fırtınanın gözü gibi sus pus oldu. Güneş çok yukar'da, kükremesi sağır ediciydi, evet, içinden zaman boşanıyo'du. İçer'de yol falan yoktu, bi' tek Truman Napes'in anlattığı gibi bi' milyon kaya vardı, taşlanıp ruhları alınanların vücutlarıydı bunlar; ben de acaba akşam olmadan Meronym, ben ya da ikimiz birden kayaya mı dönüşeceğiz diye düşündüm. Or'da bur'da, beyaz-gümüşi, altın-bronz renkte bodur gövdeli, yuvarlak tepeli, yok denecek kadar az pencereli on on iki tapınak vardı. En yakındaki yalnızca yüz adım ötedeydi, önce ona bakmaya gittik. Eskiler'in bur'da Zekâ'larına ibadet edip etmediğini sordum.</p>

  <p>Benim kadar hayret içinde olan Meronym bunların tapınak olmadığını, <i>rasathane</i> olduğunu sööledi. Eskiler bunları gezegenleri, ayı, yıldızları ve aralarındaki boşluğu incelemek, her şeyin ner'de başlayıp ner'de bittiğini anlamak için kullanırmış. O eğri büğrü kayaların arasından adımlarımızı dikkatle attık. Yuvarlak olan Honomu usulü deniz kabuklarındandı, onun bi' gece önceki ziyaretçim olduğunu anladım. Rüzgâr uzaklardan dedemin fıslayan sesini getirdi. <i>Hain</i>. Evet, garip ama hayır, şaşırtıcı diil, çünkü or'daki her bi' şey garipti. <i>Hain</i>. Meronym'e bi' şey söölemedim.</p>

  <p><br /></p>

  <p>O rasathanenin kapısını nası' açtığını hiç bilmiyorum, boşuna didiklemeyin beni. Kapının tozlu ve paslı nişiyle niyaz yumurtası arasındaki bi' tür göbek kordonu bi' iki saniye işledi. Şindi bizi o yerin sakinlerinden korumakla meşguldüm. Dedemin fıslaması şindi dosdooru baktığınızda kaybolan yüzlere sayıp sövüyo'du. Rasathane kapısı açılırken keskin bi' tıslama duyuldu. Düşüş'ten önce solunmuş gibi bayat ve ekşi olan hava yüzümüze çarptı, büyük ihtimal ööleydi zaten. İçeri girince ne bulduk?</p>

  <p>Bööle bi' Zekâ'yı tanımlamak kolay diil. Or'daki aletler Ha-Vaay'da hatırlanmayan aletlerdi, adları da haliyle bilinmiyo'du, evet, or'da anlayabil'ceğim nerdeyse hiçbi' şey yoktu. Pırıldayan zemin; beyaz duvarlarla tavanlar; yuvarlak ve basık, kocaman bi' oda; odayı dolduran bi' adamdan daha geniş, beş adamdan daha uzun, koskoca bi' tüp. Meronym bunun bi' <i>radyo teleskop</i> olduğunu sööledi, Eskiler'in yaptığı, en uzağı gören gözmüş. Her bi' şey Sonmi'nin cüppesi kadar beyaz ve tertemizdi, evet, bizim getirdiğimiz dışında bi' toz zerresi bile yoktu içer'de. Ayaklarımızın zangırdattığı çelik balkonlarda oturulmayı bekleyen masalarla sandalyeler vardı. Bütün bu mükemmel Zekâ'yı görünce Gemikadını bile çarpılmışa dönmüştü. Gördüğümüz her bi' şeyi niyazına da gösterdi. Niyaz parladı, mırladı, pencereler gelip gitti. <i>Burayı hatırlıyo'</i>, diye açıkladı Meronym, ama ben pek anlamadım ve o yumurtanın gerçekte n'oolduğunu sordum.</p>

  <p>Meronym bi' anlığına dinlendi ve matarasından bi' yudum bira içti. <i>Niyaz bi' beyin, bi' pencere ve bi' hafızadır. Beyni az önce gördüğün rasathane kapısı gibi şeyleri açmaya yarar. Penceresi uzaklardaki başka niyazlarla konuşmaya yarar. Hafızası niyazın geçmişte görüp duyduğu şeyleri görmeye ve niyazımın görüp duyduğu şeyleri unutmasını engellemeye yarar.</i></p>

  <p>Meronym'e eşyalarını karıştırdığımı hatırlatmaktan utanıyo'dum, ama o an sormasam bi' daha hiç şansım olmayabilirdi, ben de soruverdim. <i>Bu niyazda daha önce gördüğüm parlayan, güzel kız bi' hafıza mıydı yoksa pencere mi?</i></p>

  <p>Meronym duraksadı. <i>Hafıza.</i></p>

  <p>O kızın hâlâ yaşayıp yaşamadığını sordum.</p>

  <p><i>Hayır</i>, dedi Meronym.</p>

  <p>O da Öngörülü müydü diye sordum.</p>

  <p>Yine duraksadı ve şindi bana bütün bi' gerçeği anlatmak istediğini, ama diğer Vadiinsanlarının bunu duymaya hazır olmayabil'ceğini sööledi. Kimseye bi' şey söölemeyeceğime babamın putu üzerine yemin ettim. <i>Pekâlâ. O Sonmi'ydi, Zachry. Atalarının tanrınız olduğuna inandığı, ucube doğan insan Sonmi.</i></p>

  <p>Sonmi de senin benim gibi insan mıydı? Bööle bi' delilik benim aklıma bi' kez bile gelmemiş, Başrahibe de hiç ööle bi' şey söölememişti. Sonmi Zekâ'nın bi' tanrısından, Darwin'den doğmuştu, biz buna inanıyo'duk. Meronym bu Sonmi'nin Öngörü Adası'nda ya da Büyük Ada'da yaşadığına mı inanıyo'du?</p>

  <p><i>Okyanusun ötesinde, çok batıda, yüzlerce yıl önce doğup ölmüş, dedi Meronym, eski adı Nea So Copros, kadim adıysa Kore olan, artık tamamen çoraklaşıp ölen bi'yarım adada yaşamış. Sonmi'nin kısa ve hainliklerle dolu bi' yaşamı olmuş, safkanlar ve ucube doğanlar onun söölediklerini anca Sonmi öldükten soora düşünmüşler.</i></p>

  <p>Bu yeni, şok edici bilgiler beynimde vızıldıyo', dönüp duruyo'du ve neye inan'cağımı bilemiyo'dum. Sonmi'nin hafızasının Meronym'in niyazında yüzlerce yıl soora n'aaptığını sordum.</p>

  <p>Şindi Meronym'in anlatmaya başladığına pişman olduğunu görebiliyo'dum, evet. <i>Sonmi'yi Eskiler'in ondan korkan reisleri öldürdü ama yaptıklarını ölmeden önce bi' niyaza anlattı. Hafızası benim niyazımda var, çünkü siz Vadiinsanlarını daha iyi anlayabilmek için onun kısa yaşamını inceliyo'dum.</i></p>

  <p>Demek kız o yüzden aklımdan çıkmıyo'du. <i>Bi' Zekâ hayaleti mi gördüm yani</i>?</p>

  <p>Meronym onayladı. <i>Zachry, gece olmadan girip bak'-cağımız bi'ssürü bina var.</i></p>

  <p><br /></p>

  <p>İkinci rasathaneye gitmek üzere yürürken kayalar konuşmaya başladı. <i>Ah, Öngörülüler hakkındaki düşüncelerin dooruydu, Zachry Kardeş! İnandığın ne varsa içine ediyo'</i>! Kulaklarımı tıkadım, ama evet, sesler bu ellerin içinden geçti. <i>Bu kadın Catkin'in hayatını sırf senin beynini borç ve şerefle bulandırmak için kurtardı!</i> O kayaların görünüşleri gibi kelimeleri de acıydı. Cevap vermemek için çenemi sımsıkı kenetledim. <i>Büyük Ada'nın Vadiinsanlarına ait olan Zekâ'sını kurcalayıp çalıyo'</i>! Gözkapaklarımın altına şeytani kum taneleri girdi. <i>Baban olsa bu yabancı solucanın sinsice güvenini kazanmasına izin vermezdi, kardeş, kendisini yük katırı olarak kullanmasına da!</i> O sözler o kadar dooruydular ki hiçbi' karşılık veremedim, acıyla tökezledim.</p>

  <p>Meronym düşmeme engel oldu. Kayaların onu kötülediğini itiraf etmedim, ama yolunda gitmeyen bi' şeyler olduğunu anlamıştı. <i>Bur'da hava incecik ve sulu</i>, dedi, <i>beynin de fena acıkacak ve bu tuhaf yeri daha da tuhaflaştıracak</i>.</p>

  <p>İkinci binaya vardık ve Öngörülü kapıyı açarken ben bitkince yere çöktüm. Ah, o avaz avaz güneş kafamı nası' boşaltıyo'du. <i>O çok sinsi, buna şüphe yok, Zachry!</i> Truman Napes Third, iri kayasının üstüne tünemişti. Meronym onu duymuyo'du bile. <i>Ona mı inanıyo'sun, yoksa kendi hısım akrabana mı</i>? diye seslendi bana üzgünce. <i>Senin gerçeklerin "incecik ve sulu hava"dan mı ibaret? Ben ööle miyim</i>? Ah, bi' saniye soora rasathane kapısı açılınca nası' da rahatladım. O hayaletler ve sopa gibi gerçekleri arkamızdan içeri giremiyo'du, anlıyo'sunuz ya, bana kalırsa Zekâ onları içeri sokmuyo'du.</p>

  <p>İşte bütün öğleden soora bööle geçti, evet. Rasathanelerin çoğu ilki gibiydi. Öngörülü kapıyı niyazıyla açıp içeriyi niyazıyla keşfediyo' ve or'da olduğumu nerdeyse unutuyo'du. Bense onun işi bitene kadar oturuyo', Zekâ havasını içime çekiyo'dum.</p>

  <p>Ama binaların arasında yürürken yamuk yumuk kayalar hep bi' ağızdan, <i>sen, Hain!, Yük katırı! ve Gemi kölesi!</i> gibi şeyler söölüyodu. Vadiinsanlarının hayaletleri aralanmayan, donmuş dudakları arasından bana yalvarıyo'du, evet, <i>O senin kabilenden diil! Senin renginden bile diil!</i> ve o an, or'da korkutucu derece haklı geliyo'lardı, şindi bur'da itiraf ediyorum. Şüphe içimi yiyip bitiriyo'du.</p>

  <p>O zamana kadar hiçbi' Öngörülü hiçbi' Vadiinsanına dooruları söölememişti ve o gün Meronym'in de diğerlerinden farksız olduğunu anlamıştım. Son binaya geldiğimizde kayalar mavi gökyüzünü tedirgin, sert bi' griye döndürmüştü. Meronym bu binanın bi' rasathane diil, jeneratör olduğunu sööledi; <i>elektrik</i> diye bi' Zekâ'yı üretiyo'muş, o da kalp nası' vücudu çalıştırırsa, bütün bi'yeri ööle çalıştırıyomuş. Makineleri falan hey'canla inceliyo'du ama ben Gemikadını tarafından haneme zorla girdiğinden beri kandırıldığım için kendimi salak ve ihanete uğramış gibi hissediyo'dum. Ne ne yap'cağımı, ne de planlarına nası' engel ol'cağımı biliyo'dum, ama Georgie'nin planları vardı, kahrolasıca.</p>

  <p>Bu jeneratörün içi diğer binalardan farklıydı. Yankılı odalara girdiğimizde Öngörülü kadın büyülendi, yüzü aydınlandı ama ben hiçbi' şey hissetmedim. Anlıyo'sunuz ya, or'da yalnız olmadığımızı biliyo'dum. Gemikadını tabii ki bana inanmadı, ama kocaman bi' demir kalbin sessizce durduğu en büyük odada, etrafı üstünde küçük pencereler ve numaralar falan olan masalarla çevrili bi' taht vardı, o tahtın üstünde de camdan bi' kemerin altında, yığılmış halde, Eskilerin ölü bi' papazı vardı. Öngörülü zorlukla yutkundu ve tahta yaklaştı. <i>Baş astronomlardan biri, her'alde</i>, dedi alçak sesle, <i>Düşüş geldiğinde bur'da intaar etmiş olmalı, mühürlü hava da cesedinin çürümesini önlemiş.</i> Bana kalırsa bööle harikulade bi' sarayda olsa olsa bi' papaz-kral olurdu, baş astronom diil. Meronym o feci yerin her santimini niyazının hafızasına yazmaya koyuldu, ben de mükemmel Medeniyet'in dünyasından kalma papaz-krala yaklaştım. Saçı darmadağındı, tırnakları kanca gibiydi ve yıllar yüzünü az da olsa küçültüp sarkıtmıştı, ama Zekâ'lı gökyüzü giysileri pek güzeldi, kulaklarında safirler vardı ve bana Bees Enişte'yi hatırlattı; burnu aynı onunki gibi domuza benziyo'du, evet.</p>

  <p><i>Dinle beni, Vadiadamı</i>, dedi intaar etmiş olan papaz-kral, <i>evet, dinle. Biz Eskiler Zekâ'dan hastalanmıştık ve şifamız Düşüş'tü. Öngörülü hasta olduğunu bilmiyo', ama ah, ne kadar hasta bilsen.</i> O cam kemerden uçuşan, güneşi boğan kar dalgaları görünüyo'du. <i>Onu uyut, Zachry, yoksa o ve onun türü uzaklardaki hastalığı sizin güzel Vadilerinize getir'cek. Ben onun ruhuna bur'da pek güzel göz kulak olurum, sen korkma</i>. Gemikadını elinde niyazıyla dolaşıyo', Catkin'le Sussy'ye öörettiği bi' Öngörülü ninnisini mırıldanıyo'du. Benim beynimse vızır vızır çalışıyo'du. Onu öldürmek barbarca, vahşice diil miydi?</p>

  <p><i>Bur'da yanlış ya da dooru yok</i>, dedi astronom kral, <i>bi' tek sen varsın, ya kabileni koruy'cak, ya kabilene ihanet edeceksin, evet, bur'da ya kuvvetli, ya zayıf bi' irade var. Öldür onu, kardeş. O tanrı değil, damar ve kandan yapılma, o kadar.</i></p>

  <p>Öldüremem dedim, laklak adımı katile çıkarırdı, Başrahibe ahaliyi toplardı, beni Vadiler'den sürerlerdi.</p>

  <p><i>Ah, kafanı çalıştır, Zachry</i>, diye dalga geçti kral benimle, <i>Kafanı çalıştır! Laklak ner'den bil'cek? Laklak diy'cek ki, "O her bi' şeyi bilen yabancı, hikâyelerimizi, usulümüzü yok saydı ve Mauna Kea'ya casusluk etmeye çıktı, cesur Zachry de yanında gidip ona göz kulak olmaya çalıştı ama kadının sandığı kadar Zekâ'lı olmadığı ortaya çıktı.</i>"</p>

  <p>Zaman geçti. <i>Tamam</i>, dedim sonunda gaddarca, dışarı çıktığımızda mızrakla öldüreceğim. Papaz-kral durumdan hoşnut gülümsedi, başka da bi' şeycik söölemedi. Sonunda kurbanım bana nası'sın diye sordu. <i>İyi</i>, dedim, ama çok gergindim, anlıyo'sunuz ya, o güne kadar öldürdüğüm en büyük şey keçiydi ve şindi bi' Öngörülü insanı öldür'ceğime yemin etmiştim. Yola çıkmamız gerektiğini, bur'da tipiye falan yakalanmak istemediğini sööledi ve önüme düşüp jeneratörden çıktı.</p>

  <p>Dışar'da bileğimize varan kar birikmişti ve kayalar sessizdi. Bi' kar fırtınası bitmişti ama arkasından bi' tane daha, daha şiddetli fırtına geliyo'du.</p>

  <p>Çelik kapıya dooru yürüdük, Meronym önümdeydi, ben Jonas'ın verdiği mızrağı sımsıkı tutuyo', başparmağımla keskinliğini ölçüyo'dum.</p>

  <p><i>Hadisene</i>! dedi Mauna Kea'daki her bi' kana susamış kaya.</p>

  <p>Oyalanmanın faydası yoktu, hayır. Sessizce Öngörülü'nün ensesine nişan aldım ve Sonmi ruhuma merhamet etsin, o sivri uçlu mızrağı bütün gücümle savurdum.</p>

  <p><br /></p>

  <p>Hayır, onu öldürmedim, anlıyo'sunuz ya, nişan almamla saplamam arasındaki saniyede Sonmi gerçekten ruhuma merhamet etmişti, evet, bana hedefi şaşırttı ve mızrak o çelik kapının üstünden uçup gitti. Meronym kafatasının az kalsın şişe geçiril'ceğini anlamadı bile, ama ben Mauna Kea'nın şeytanının beni oyuna getirdiğini gayet iyi anladım, evet, adını hepimiz biliyoruz, kahrolasıca.</p>

  <p><i>Or'da bi' şey mi gördün</i>? diye sordu Meronym mızrağımın arkasından bakıp.</p>

  <p>Evet, diye yalan sööledim, <i>ama kimse yoktu, hayır, bu yerin oyunlarından biriydi yalnız</i>.</p>

  <p><i>Gidiyoruz</i>, dedi, <i>hemen şindi gidiyoruz bur'dan</i>.</p>

  <p>İhtiyar Georgie'yi alt etmiştim, anlıyo'sunuz ya, mızrağımı attığıma göre artık onu çabucak öldürebil'cek bi' silahım yoktu elimde, ama öölece yatıp zaferimi izlemeyecekti, hayır, o sinsi hergeleyi iyi tanıyo'dum.</p>

  <p>Alet çantasıyla birlikte ipe tırmanırken Mauna Kea derin bi' nefes aldı ve bi' kükreyişte bizi karlara boğdu, yeri adam gibi göremiyo'dum, on rüzgâr yüzümüzü parçalayacak gibi saldırdı, parmaklarım soğuktan katılaştı, ipin yarısına kadar tırmanmışken tekrar aşşaa kaydım ve o ip ellerimi yaktı ama nihayet kendimi yukarı çektim ve alet çantasını sızlayan, derisi yüzülmüş avuçlarımla aldım. Meronym pek hızlı tırmanamıyo'du ama duvarın tepesine iy'ce yaklaşmıştı. O anda birden zaman durdu.</p>

  <p>Zaman durdu, evet, dooru duydunuz. Zaman benle malum bi' kurnaz şeytan dışında Bütün Dünya için durdu, evet, kim olduğunu biliyo'sunuz, duvarda kasıla kasıla yürüyo'du ve zaman durmuştu.</p>

  <p>Kar taneleri havada asılı kalmıştı. İhtiyar Georgie onları bi' kenara itiverdi. <i>Senle güzel güzel konuşmayı denedim, Zachry, seni inatçı çocuk, şimdiyse uyarıları kehanetleri ve emirleri kullanmam lazım. Bıçağını çıkar ve şu ipi kes</i>. Ayağıyla zaman durduğunda donakalmış olan Meronym'i tutan ipe dokundu. Yıpranmış yüzünü tipiden korumak için eğmişti ve kasları o ipe tırmanabilmek için gerilmişti. Aşşaada altı metrelik bi' boşluk vardı. <i>Zamanın tekrar akmasına izin verdiğimde düşüş onu öldürmeyebilir</i>, İhtiyar Georgie düşüncelerimi okuyo'du, <i>ama o aşşaadaki kayalar belkemiğiyle bacaklarını parçalayacak ve sabahı çıkaramayacak. Ölene kadar yaptığı delilikleri düşünsün dursun</i>.</p>

  <p>Meronym'i niye kendisinin öldürüvermediğini sordum.</p>

  <p><i>Niye-niye-niye?</i> İhtiyar Georgie benimle alay etti. <i>Senin yapmanı istiyorum, niye-niye-niyesi de şu. Anlıyo'sun ya, ipi kesmezsen o çok değerli ailen üç ay içinde ölmüş ol'cak, yemin ederim! Yemin ederim. Seçim senin. Bi' tarafta Cesur Anan, Güçlü Sussy, Akıllı Jonas, Tatlı Catkin var ve hepsi de öl'cek. Korkak Zachry yaşayacak ve pişmanlık ölene kadar yakasını bırakmayacak. Diğer tarafta kimsenin özlemeyeceği, ölü yabancının teki var. Sevdiğin dört kişi sevmediğin tek kişiye karşı. Büyü yapıp Adam'ı Konalardan kurtarabilirim bile</i>.</p>

  <p>Bundan kaçış yoktu. Meronym ölmeliydi.</p>

  <p><i>Evet, kaçış yok, çocuk. Beşe kadar sayıyorum.</i></p>

  <p>Bıçağımı çıkardım. Hafızamın toprağından bi' tohum filizlendi ve o tohum Georgie'nin az önce söölediği bi' kelimeydi, <i>kehanet.</i></p>

  <p>Bıçağımı da çabucak mızrağımın ardından aşşaa attım ve o şeytanın korkunç gözlerinin içine baktım. Çok şaşırmıştı ve silinmekte olan gülümsemesinde karanlık manalar gizliydi. Ona tükürdüm ama tükürüğüm bumerang gibi dönüp yüzüme çarptı. Niye? Delirmiş miydim, hezeyan mı geçiriyo'dum?</p>

  <p>İhtiyar Georgie fena bi' hata yapmıştı, anlıyo'sunuz ya, bana Rüya Gecesi'ndeki kehanetlerimi hatırlatmıştı. <i>Eller yanıyor, o ip kesilmesin</i>. Kararım zaten verilmişti, anlıyo'sunuz ya, ellerim yanıyo'du, demek ki bu ip Sonmi'nin bana kesmeyeceksin dediği ipti.</p>

  <p>Bıçağım yere düşüp çınladı ve zaman yine akmaya başladı. O şeytanın tipisinin milyon tane eliyle çığlığı bana saldırıp yumrukladı ama o duvarın üstünden atamadı, hayır, nası' becerdiysem Meronym'i yukarı çektim ve hiçbi' kemiğimiz kırılmadan diğer tarafa inebildik. Astronomların köyünden esen o öfkeli, siyah-beyaz kar fırtınasına sırtımızı verdik ve tökezleye düşe, dona dona yürüdük ama Sonmi'ye şükürler olsun ki kuru bi' çalı çırpı demeti bulduk, bi' şekilde ateş yaktım ve yemin ederim ki o ateş hayatlarımızı tekrar kurtardı. Buzu kaynatıp su haline getirdik, kemiklerimizin buzunu çözdük ve kürklerimizi kurutabildiğimiz kadar kuruttuk. Hiç konuşmadık, o kadar üşümüş ve bitkindik ki. İhtiyar Georgie'ye hayır dedim diye pişman olmuş muydum?</p>

  <p>Hayır, ne o zaman, ne şimdi. Meronym'in bu kahrolası dağa tırmanma sebebi ne olursa olsun onun Vadiinsanlarına ihanet edeceğine inanmıyo'dum, hayır, yüreğimde inanmıyo'dum, Konalar Vadi'ye yap'caklarını er geç yap'caklardı zaten. O olaylar zirveden indiğimiz ilk gecede henüz gelecekteydi. Arkadaşım yemekten sonra ilaç hapı yuttu, bana da verdi ve astronom kralın rüyasız uykusunu uyuduk.</p>

  <p><br /></p>

  <p>Şindi, Vadiler'e dönmek de pek ööle kolay olmadı, hayır, ama bu gece o maceraları anlatmanın zamanı diil. Meronym'le inerken pek konuşmadık, şindi bi' güven ve anlayış hissiyle birbirimize bağlıydık. Mauna Kea bizi öldürmek için elinden geleni yapmıştı ama biz birlikte hayatta kalmıştık. Onun kendi hısım akrabasından çok uzaklarda olduğunu nihayet anlıyo'dum ve yalnızlığına kalbim acıyo'du. Üç akşam soora Abel bizi garnizon hanesine buyur etti ve Bailey hanesine döndüğümüz haberini yolladı. Herkesin tek bi' sorusu vardı. <i>Or'da ne gördünüz</i>? Onlara zirvenin ıssız ve sessiz olduğunu, içinde kayıp Zekâ ve kemikler olan tapınaklar olduğunu sööledim. Ama kimseye astronom kralla ve Meronym'in Düşüş'le ilgili anlattıklarıyla ilgili tek kelime etmedim, özellikle de İhtiyar Georgie'yle çarpışmamı, hayır, onu yıllar yıllar soora anlattım.</p>

  <p>Meronym'in Öngörü Adası ve kabilesiyle ilgili bütün gerçeği niye söölemediğini de anladım. İnsanlar dünyanın bi' şekilde olduğuna inanıyo'sa ve onlara aslında ööle olmadığını söölerseniz başlarının, hem de belki kendi başınızın üstündeki çatıyı çökertebilirsiniz.</p>

  <p>Yaşlı Laklak Ana, Mauna Kea'dan inen Zachry'nin dağa çıkan Zachry'yle aynı olmadığının haberlerini yaymıştı, ve sanırım bu dooruydu, insanı az da olsa değiştirmeyen yolculuk yoktur. Kuzenim Kobbery, Dokuz Vadi'deki ana babaların kızlarını Bailey'lerin Zachry ile oynaşmayın diye uyardıklarını itiraf etti, çünkü o korkunç yerden kaçabildiğime ve ruhum hâlâ kafatasımda olduğuna göre İhtiyar Georgie'yle bi' işler çevirdiğimi sanıyo'lardı ve bu bütünüyle dooru olmasa da, bütünüyle yanlış da diildi. Jonas'la Sussy benimle eskisi gibi alay etmiyo'lardı. Ama anam döndüğümüzde ağladı ve bana sarıldı —Minik Zach'im benim— keçilerim dönmeme memnun oldular, Catkin de hiç değişmemişti. O ve okuldaki kardeşleri yeni bi' oyun bulmuşlardı, adı <i>Zachry'le Meronym Mauna Kea'da</i>ydı ama Başrahibe onlara bunu oynamamalarını söölemişti çünkü bazen yalancıktan bi' şeyler yapmak gerçeği değiştirebilirmiş. Çok güzel bi' oyundu, dedi Catkin, ama ne kurallarını ne de sonunu öörenmek istedim.</p>

  <p><br /></p>

  <p>Meronym'in Dokuz Vadi'deki son ayı yavaştan geçti ve Honokaa Takası zamanı gelip çattı. Rüzgârüstü insanlarının en büyük toplaşmasıydı bu, yılda bi' kere hasat ayından sonra gelirdi, o yüzden günlerce çalışıp hanemizin en çok takas ettiği şey olan keçiyünü battaniyeleri dokuduk. Şindi, babam öldürüldüğünden beri Honokaa'ya on ya da daha fazla kişilik gruplar halinde yürüyo'duk ama o yıl Meronym'i ağırladık diye elimize geçen özel Öngörülü aletleri sayesinde iki katı insan geldi. Kuru etler, deriler, peynirler ve yün için el arabaları ve yük katırları aldık. Wimoway'le Roses Vadiler'in yakınında büyümeyen otlar al'caklardı, o sıra Roses'la Kobbery birbirlerine sırnaşıyo'lardı ama benim için hava hoştu. Kuzenime şans diledim, ne de olsa hem şansa, hem de bi' kırbaçla demirden bi' sırta ihtiyacı ol'caktı.</p>

  <p>Sloosha Geçidi'nden geçerken yolcuların babamın tümseğine yeni taşlar koymalarını izlemek zorunda kaldım, âdetimiz buydu ve babamın onu hak'katen seven bi'ssürü arkadaşıyla kardeşi vardı. O şeytan bu korkak yalancıyla kendisine ziyafet çekebilmek için Mauna Kea'da tırnaklarını biliyo'du, evet. Sloosha'dan sonra Kuikuihaele'ye giden zikzak geldi. El arabalarından biri kırılıp devrildiği için yolculuk ağır ve susuz geçiyo'du, evet, uzak taraftaki o fukara köye vardığımızda öğle vakti geçeli çok olmuştu. Biz gençler yiyecek olsun diye hindistancevizi ağaçlarını salladık ve herkes o sütü bayıla bayıla içti. Eskilerin o dolambaçlı yolunda güneye, Honokaa Kasabası'na dooru yürürken okyanus esintisi taze taze yüzümüze çarptı ve gücümüz kuvvetimiz yerine geldi, biz de yolu kısaltmak için hikâyeler anlattık. Hikâyeci herkes sesini duyabilsin diye en öndeki katırın sırtına tersten oturuyo'du. Rod'rick, Kırmızı Halkalı Keçi Hırsızı Rudolf ve Demir Billy'nin İğrenç Sopasının Öyküsü'nü anlattı, Wolt da bi' aşk türküsü sööledi, "Ah, Vadiler'in Sally'si" ama biz üstüne değnekler fırlattık çünkü o kıvrak türküyü mahvetmişti. Soora Bees Enişte Meronym'den bize bi' Öngörülü hikâyesi anlatmasını istedi. Meronym bi' an duraksadı ve Öngörü hikâyelerinin pişmanlık ve kayıplarla dolu olduğunu, Takas Günü'nden önce bööle güneşli bi' öğleden soora anlatıl'cak türden şeyler olmadıını ama bize Panama denen çok uzak bi' yerde bi' yanıkyöreliden duyduğu bi' hikâyeyi anlatabil'ceğini sööledi. Hepimiz tamam dedik, Meronym en öndeki katıra bindi ve şindi size anlat'cağım kısacık, tatlı hikâyeyi anlattı; o yüzden hepiniz sesinizi kesin, kıpırdamadan oturun ve biri bana bi' bardak içki getirsin, boğazım kavruldu, yapış yapış oldu.</p>

  <p><br /></p>

  <p>İnsanlar eskiden, Düşüş zamanında nası' ateş yak'caklarını unutmuşlar. Ah, çok fena şeyler oluyo'muş, evet. Gece olunca ahali hiçbi' şey göremiyo'muş, kış gelince hiç ısınamıyo'larmış, sabah olunca hiçbi' şey pişiremiyo'larmış. Böölece kabile Bilge Adam'a gitmiş ve <i>Bilge Adam, bize yardım et, anlıyo'sun ya, nası' ateş yakıl'cağını unuttuk, ah, halimiz çok fena</i>, demişler.</p>

  <p>Bilge Adam Karga'yı çağırmış ve ona şunları söölemiş: <i>O deli okyanusu çabucak aş, Ulu Volkan'a uç ve ormanlık yamaçlarında uzunca bi' değnek bul. O değneği gagana al ve Ulu Volkan'ın ağzına uç, değneği o ateşli yerde köpük köpük kabaran alev gölüne batır. Soora da yanan değneği buraya, Panama'ya geri getir ki insanlar ateşi ve ateşi nası' yak'caklarını yeniden hatırlasınlar</i>.</p>

  <p>Karga Bilge Adam'ın emrine uymuş ve o deli okyanusu aşmış, Ulu Volkan'ın hem uzakta hem yakında tüttüğünü görene kadar uçmuş. Spiraller çizerek ormanlık yamaçlara inmiş, bi' kaç altın çilek didiklemiş, buz gibi bi' kaynaktan su içmiş, kanatlarını biraz dinlendirmiş, soora da uzunca bi' çam dalı bulmak için oraya buraya bakmış. Bir, 'ki, üç ve Karga yukarı fırlayıvermiş, dal gagasındaymış, cesur kuş cup diye Ulu Volkan'ın sülfürlü ağzına girmiş, dalışından son anda çıkmış, çam dalını da erimiş alevlerin içinde sürüklemiş, dal vuuuuuuş diye alev alıvermiş! Karga yükselmiş, o kavurucu ağızdan çıkmış, şindi ağzında yanan dalla uçuyo'muş, evet, eve dooru uçmaya başlamış, kanatlarını güm güm çırpıyo'muş, dal yanıyo'muş, günler geçiyo'muş, dolular yağıyo'muş, bulutlar kararıyo'muş, ah, ateş dalı yalıyo'muş, Karga'nın gözleri tütüyo'muş, tüyleri kızarıyo'muş, gagası yanıyo'muş. <i>Acıyo'</i>! diye ötmüş Karga. <i>Acıyo'</i>! Şindi, o dalı düşürmüş mü düşürmemiş mi? Ateş yakmayı hatırlıyo' muyuz, hatırlamıyo' muyuz?</p>

  <p><i>Anlıyo'sunuz ya</i>, dedi öndeki katırın üstünde ters oturan Meronym, <i>hikâye Kargalar ya da ateşle değil, biz insanların şevkimizi nasıl tekrar kazandığımızla ilgili</i>.</p>

  <p>Hikâye çok anlamlıydı demiyorum ama onu hiç unutmadım ve bazen daha az anlam daha çok anlam demektir. Neyse, gökyüzündeki kara bulutlar gündüzün bittiğine işaretti ve biz hâlâ Honokaa'dan bi'kaç kilometre uzaktaydık; o gece or'da yatalım diye çadır kurduk ve kim nöbet tut'cak diye zar attık, anlıyo'sunuz ya, zaman kötüydü ve pusuya düşürülme riskini almak istemiyo'duk. Ben altı-altı attım ve belki de şansım nihayet dönüyo'dur dedim kendime, ama kaderin parmağında oynattığı bi' budalaydım, evet, hepimiz ööleydik.</p>

  <p><br /></p>

  <p>Honokaa kuzeydoğu Rüzgârüstü'nün en hareketli kasabasıydı, anlıyo'sunuz ya, Eskiler burayı okyanusun yükselmesine karşı yükseğe inşa etmişlerdi, ööle Hilo'nun ve Kona'nın yarısına benzemezdi hiç, oraları çoğu ay sel basardı. Honokaa halkı çoğunluk tüccar ve imalatçıydı, Sonmi'ye taparlardı ama sinsilik edip şanslarını artırmak için Hilo tanrılarına da taparlardı, o yüzden biz Vadiinsanları onlara yarı vahşi gözüyle bakardık. Reislerine Senatör deniyo'du ve bizim Başrahibe'den daha güçlüydü, evet, koca koca mızraklı on on beş irikıyım adamdan oluşan bi' ordusu vardı ve bu adamların görevi herkesi Senatör'ün emirlerine uymaya zorlamaktı. Senatör'ü kimse seçmezdi, hayır, barbarca babadan oğula geçen bi' işti bu. Honokaa Hilo ve Honomu ahalileri için de, Vadiinsanları ve katledilmeden önce Mookiniler için de, iç taraftaki tepelerde yaşayan kabileler için de adil bi' orta yoldu. Kasabanın Eskiler'e ait duvarları yeniden yapılmıştı, fırtınada uçan çatılar tekrar tekrar onarılmıştı ama oranın dar ve dolambaçlı sokaklarında dolaşırken hâlâ or'da burda uçan kanolarla kendi kendine giden atsız arabaları hayal edebiliyo'dunuz. Son olarak da takas salonu vardı, Başrahibenin söylediğine göre bi' zamanlar <i>kilise</i> denen ve kadim bi' tanrıya ibadet edilen çok ferah bi' binaydı burası, ama o tanrıyla ilgili her bi' şey Düşüş'te kaybolup gitmişti. Kilisenin sağlam duvarları, pek güzel renkli camları vardı ve bina yemyeşil bi' alandaydı ve or'da koyunları, keçileri, domuzları falan bağlamak için bol bol kütük vardı. Senatör'ün adamları takas boyunca kasaba kapılarında ve ambarlarda nöbet tuttular, demir parmaklıklı hapishaneleri de vardı. Hiçbi' ordu adamı, hırsızlık yapmadıkça, huzuru bozmadıkça veya kanunu çiğnemedikçe hiçbi' tüccarı dövmezdi ama. Sanırım Honokaa Dokuz Katlı Vadi dışında Büyük Ada'da en çok kanuna sahip yerdi, ama kanunla Medeniyet hep aynı şey diildir, evet, mesela Konaların da Kona kanunu var ama onlarda Medeniyetin zerresi yok.</p>

  <p>O takasta biz Vadiinsanları hem kendi mallarımızı hem de ortak malları çok iyi bedellerle sattık. Öngörülü muşambaları için tepe kabilelerinden yirmi çuval pirinç, metal aletler içim Parker'ın Çiftliği'nden inekler ve postlar aldık. Meronym'in yabancı olduğunu kimseciklere söölemedik, hayır, onun nehrin yukarısındaki Polulu Vadisi'nin Hermit Hanesi'nden gelen Ottery olduğunu sööledik. Ottery'nin aktar olduğunu sööledik, kara derisiyle beyaz dişlerini açıklamak için de ucube doğduğunu ama şanslı olduğunu uydurduk. Öngörülü aletlerini yakın zamanda gizli bi' delikte zula edilmiş halde bulduk dedik, gerçi kimse <i>Bunu ner'den buldun</i>? diye sorup da dürüst bi' cevap almayı beklemiyo'du zaten. Yaşlı Laklak Ana o salyalı ağzını Dokuz Vadi'nin dışında kapalı tutar, o yüzden Lyons adındaki bi' hikâyeci bana geçen ay Mauna Kea'ya tırmanan Elepaio Vadili Zachry olup olmadığımı sorunca fena halde şaşırdım. <i>Evet</i>, dedim, <i>ben o vadiden Zachry'yim, ama bu hayattan o dağın tepesine çıkacak kadar da nefret etmiyorum, hayır</i>. Son-hayattaki Ottery Teyze'mle değerli yapraklar ve kökler bulmaya gittiğimi soöledim, ama ağaçların bittiği yerden daha yukarı çıkmamıştık, hayır, o farklı duyduysa da işte şindi yanlış duyduğunu söölüyodum ona. Lyons'un sözleri arkadaşçaydı ama Harrit kardeşim bana Lyons'la Sakallı Leary'yi sisli bi' çıkmazda konuşurken gördüğünü sööleyince eve döndüğümüzde onu Başrahibe'ye şikâyet etmeye ve onun ne düşündüğünü öörenmeye karar verdim. O Leary'den her zaman pis bi' koku geliyo'du burnuma ve bi'kaç saatcik soora ne kadar haklı olduğumu gör'cektim.</p>

  <p>Meronym'le eğirdiğimiz keçi yünüyle battaniyeleri takas ettik, mallarımız çabucak da bitti, evet, Kolekoleli bi' kızdan bi' çuval kaliteli Manuka kahvesi, az gedikli bi'kaç plastik boru, dolgun yulaflar ve bi'kaç çuval kuru üzüm aldım, başka ıvır zıvır da aldım ama şindi hepsini hatırlamıyorum. Kolekole ahalisi pek o kadar vahşi diil, ama ölülerini kendi yaşadıkları uzun evlerin altına gömüyo'lar çünkü or'da daha az yalnız ol'caklarına inanıyo'lar. Soora ortak malların takasına yardım ettim, soora or'da bur'da dolaştım, civar yerlerde yaşayan bi'kaç tüccara hal hatır sordum; vahşiler her zaman kötü insanlar olmuyo', hayır. Mackenzyinsanları'nın bi' köpekbalığı tanrısı uydurduğunu ve körfezlerine kesilmiş, ayaksız koyunlar kurban ettiğini öörendim. Her zamanki av alanlarından çıkıp doğuya yönelen Konalarla ilgili yüreklerimizle akıllarımıza gölge düşüren, olağan hikâyeleri dinledim. Birinin etrafında toplaşmış bi' şeyi izleyen bi' kalabalık gördüm, yaklaşınca izledikleri kişinin bi' taburede oturup insanların suratlarını çizen Meronym, ya da Ottery olduğunu gördüm! Çizimlerini ufak tefek biblolarla ya da bi'kaç lokma yiy'cekle takas ediyo'du ve insanlar yüzleri birden kâğıtta belirdikçe büyük bi' neşe içinde, hayretle onu izliyo'lardı, daha da fazla insan birikti, hepsi de, <i>Şindi beni çiz! Şindi beni çiz!</i> diyip duruyo'lardı. İnsanlar çizmeyi ner'den öörendiğini soruyo'lardı, Meronym'se hep <i>Öörenmedim, kardeş, yaptıkça alışıyo'sun</i>, cevabını veriyo'du. Çirkinlere sahip olduklarından daha güzel yüzler veriyo'du, ama tarih boyunca ressamlar hep ööle yaparlarmış, Çizimci Aktar Ottery ööle dedi. Evet, konu yüzler oldu mu cici yalanlar yaralayıcı gerçeklerden iyiydi.</p>

  <p>Akşam inince ambarlarımıza döndük ve nöbet için kura çektik, soora bar denen özel hanelerde parti başladı. Ben nöbetimi erken tuttum, soora müzikçiler bizi Kilise'ye çekene kadar Wolt ve Bees Enişte'yle birlikte Meronym'e etrafı dolaştırdık. Or'da bi' sıkmalı-hışıltı, banjolar, yayınbalığı kemancıları ve değerli, nadir bulunan türden çelik bi' gitar vardı; her kabile zenginliğini göstermek için fıçı fıçı içki getirmişti, tabii çuvallar dolusu mutlulukotu da vardı, çünkü Hiloların olduğu yerde mutlulukotu olmazsa olmazdı. Wolt'un piposundan derin nefesler çektim ve özgür Rüzgârüstü'müzden Konaların Rüzgâraltı'na yaptığımız dört günlük yürüyüş dört milyon gün gibi gelmeye başladı, evet, o gece beni mutlulukotu ninnileri sardı sarmaladı, soora davullar çalmaya başladı, anlıyo'sunuz ya, her kabilenin kendi davulları vardı. Nilüfer Gölcüğü Hanesi'nden Foday'la iki üç Vadili, keçi derisi ve kızılcık ağacından yapılma tamtamlar çaldılar, sakallı Hilolar gümbürtülü davullarını çaldılar, Honokaa'dan bi' aile sashkrranger'larıyla ritim tuttu, Honomu ahalisi deniz kabuğu teflerini salladı ve bu davul cümbüşü gençlerin bam tellerini tıngırdattı, benimkini de, evet, mutlulukotu da dansçılara ayaklarını yere vura vura, kanları kulaklarında uğuldaya uğuldaya dans ettirdi, yıllar geçti ve davulların her bi' gümlemesiyle üstümden bi' hayat daha döküldü, evet, ruhumun şindiye kadar, Düşüş'ün çok çok öncesinde sürdüğü bütün hayatları gördüm, evet, dörtnala giden bi' at fırtınada nası' görünürse ööle gördüm, ama gördüklerimi tarif edemem çünkü artık söz yoktu, ama o koyu tenli, kabilesinin dövmesine sahip Kolekole kızı iyi hatırlıyorum, evet, o eğilip bükülen bi' filizdi, ben de o fırtınaydım, ben estim o eğildi, ben daha çok estim o daha çok ve daha yakına eğildi, soora ben Karga'nın çırpılan kanatlarıydım, o değneği yalayan alevlerdi, ve Kolekole filizi ince uzun parmaklarını boynuma doladığında gözleri kuvartz gibi parlıyo'du ve kulağıma mırıldandı, <i>Evet, yine yapacağım ve evet, yine yapacağız</i>.</p>

  <p><i>Haydi kalk, çocuk</i>, deyip bi' tane patlattı babam bana tedirgince, bu yatakta tembellik edil'cek bi' sabah diil, seni kahrolası. Rüyam baloncuk gibi patlayıverdi ve kaşındıran Kolekole battaniyeleri altında iyice uyandım. Koyu tenli kızla birbirlerini yutan bi' çift yağlı kertenkele gibi birbirimize sarılmıştık. Üzüm bağı ve lav külü gibi kokuyo'du, zeytin rengi göğüsleri kalkıp iniyo'du ve onu izlerken içim sanki o yanımda uyuyan kendi bebeciğimmiş gibi şefkatle doldu. Beynim içtiğim mutlulukotundan hâlâ sisliydi ve puslu şafağın doğmasına rağmen dışar'dan hâlâ çılgın parti sesleri geliyo'du, evet, hasat takaslarında zaman zaman bööle olur. Esnedim, gerindim, evet, her yerim ağrısa da pek keyifli hissediyo'dum kendimi, güzel bi' kızı altınıza alınca nası' olur bilirsiniz. Yakınlarda bi' yerde pişen kaavaltıların dumanı tütüyo'du, ben de pantolonumu ceketimi falan giydim, Kolekole kızın gözleri iri iri açıldı ve <i>Günaydın, keçi çobanı</i>, diye mırıldandı, ben de güldüm ve, <i>Yiy'cek bi' şeyler alıp geleceğim</i>, dedim, kız bana inanmadı, ben de yanıldığını göstermeye ve kaavaltısını getirdiğimde gülümsemesini görmeye karar verdim.</p>

  <p>Dışarıda Kolekole ambarı Kasaba Duvarı'nın yanından giden parke taşlı bi' yolun uçundaydı ama kuzeyde miydi güneyde miydi bilemedim; tam ne tarafa gitsem diye düşünürken bi' Honokaa nöbetçisi surdan düştü ve beni bi'kaç santimle ıskaladı.</p>

  <p>Midem aynı anda hem yukarı fırlar, hem aşşaa düşer gibi oldu.</p>

  <p>Bi' okun sapı burnundan girmiş, kafasının arkasından çıkmıştı. Okun demir ucu o sabahı ve her bi' şeyi delip korkunç bi' yere dönüştürdü.</p>

  <p>O hem uzaktan hem yakından gelen parti sesleri çarpışma ve dövüşme sesleriymiş, evet! O dumanı tüten kaavaltı yanan sazlarmış, evet! Aklıma ilk gelen şey halkım oldu, ben de Vadililerin kasaba merkezindeki ambarına koştum, bi' yandan da KONALAR! KONALAR! diye bağırıyo'dum. Evet, o feci kelimenin kara kanatları Honokaa'da öfkeyle çırpıyo'du ve gökgürültüsü gibi bi' parçalanma sesi duydum, fena bi' çığlık yükseldi ve kasaba kapısının yıkılıp parçalandığını anladım. Meydana varmıştım ama panikten güm güm çarpan kalbim ilerlememe engel oldu ve korku, evet, korku ve o sıcak, leş gibi kokusu beni geri döndürdü. Dar yollardan dolaşıyo'dum ama Konaların kükreme, nal ve kırbaç sesleri gitgide yaklaştı, o sisli, alev alev yanan sokakları tsunami gibi doldurdu ve ne taraftan geldiğimi, ne tarafa gideceğimi bilmiyo'dum. Gözleri süt gibi bembeyaz, elindeki oklavayla havayı dövüp <i>O kirli ellerinizi bana süremeyeceksiniz diye bağıran</i> bi' yaşlı ana beni birden <i>güm!</i> diye yandaki hendeğe itti, ama kalktığımda hareketsiz ve solgundu, anlıyo'sunuz ya, göğsüne bi' ok saplanmıştı, soora birden bi' kırbaç <i>hoop</i> bacaklarımı birbirine yapıştırdı, <i>hoop</i> havaya fırladım, <i>hoop</i> başım aşşaa düştü ve <i>aaay</i> kaldırım taşları kafatasımı kırdı, evet, kafam soğuk bi' keskiyle doğranmıştan beter oldu.</p>

  <p>Uyandığımda genç bedenim acılar içindeydi, evet, dizlerim kırılmış, dirseklerimden biri morarıp kaskatı olmuş, kaburgalarım çatlamış, iki dişim kırılmıştı, çenem artık yerine oturmuyo'du ve kafamdaki şişlik ikinci bi' kafa gibiydi. Başıma kesil'cek bi' keçiymişim gibi çuval geçirmişlerdi, ellerimle ayaklarım zalimce bağlanmıştı, başka acınası vücutların üstüne ve altına yatırılmıştım, evet, ne o andan önce ne ondan soora ööle bi' acı tattım! Arabaların tekerlekleri inliyo'du ve demir nalların tıngırtısı duyuluyo'du; araba her sallandığında başımda bi' acı dalgalanıyo'du.</p>

  <p>Eh, her bi' şey açıktı. Aynı kayıp kardeşim Adam gibi Konaların kölesi olmak üzere götürülüyo'duk. Hâlâ yaşıyo' olduğuma pek memnun diildim, kanca yarasından kanlar akan, acı içinde, çaresiz, kıskıvrak bağlanmış bi' kuştan farkım yoktu. Debelenen bi' ayak hayalarımı ezdi, ben de <i>Bur'da başka uyanık olan var mı</i>? diye mırıldandım. Anlıyo'sunuz ya, o delikten hâlâ kaçabil'ceğimi sanıyo'dum ama karga sesli bi' Kona bi'kaç santimcik öteden bağırdı, <i>Çenenizi kapatın, benim kuvvetli delikanlılarım, yoksa bıçağım üstüne yemin ederim ki o it boku ağzından her birinizin dillerinizi keser alırım!</i> Koluma, sanki üstümde yatan biri işemiş gibi ılık bi' ıslaklık yayıldı, zaman geçtikçe soğudu. Konuşan beş Kona, üç at ve bi' piliç kafesi saydım. Esir tacirlerimiz Honokaa baskınında giysilerini parçalayıp altlarına aldıkları kızları konuşuyo'lardı, böölece yarım gün ya da daha fazla zamandır kafamda çuvalla durduğumu anladım.</p>

  <p>Hiç aç diildim, ama ah, ööle susamıştım ki ağzımın içi kül gibiydi. Konalardan birinin sesini tanıdım ama nası' tanıdığımı anlayamadım. Her uzun an yoldan gökgürültüsü gibi nal sesleri yükseliyor, sonra biri <i>Naşı' gidiyo' Komutanım?, Evet, efendim, Savaş iyi gidiyo'!</i> gibilerinden bi' şey diyo'du, böölece Konaların bi' tek Honokaa'ya baskın yapmadığını, Büyük Ada'nın kuzeyinin tamamını ele geçirmekte olduğunu anladım, evet, bu Vadiler'e de saldırıyo'lar demekti. Benim Dokuz Katlı Vadilerim. <i>Sonmi</i>, diye dua ettim, <i>Merhametli Sonmi, hısım akrabama göz kulak ol.</i></p>

  <p>Sonunda uyku beni aşşaa çekti ve rüyamda o Kolekole kızı gördüm, ama göğüsleriyle böğürleri kar ve lav taşındandı, arabada yeniden uyandığımda altımda yatan ölü bi' kölenin bedenimin bütün sıcaklığını emip alıyo' olduğunu fark ettim. <i>Hey, Konalar, bur'da bi' ölü var, belki ağırlığın bi' kısmından kurtulursanız atınız minnettar olur</i>, diye bağırdım. Üstümde yatan bi' çocuk o iyi yürekli, düşünceli tavsiyem için Kona sürücüsünün kırbacını yiyince ciyakladı, belki üstüme işeyen oydu. Kuşların ötüşünden akşamın yakın olduğunu anladım, evet, bütün gün arabayla taşınmıştık. Uzun bi' zaman soora durduk ve arabadan indirilip sürüklendim, bi' mızrakla dürtüldüm. Bağırdım ve debelendim, bi' Kona'nın <i>Bu nasılsa hâlâ yaşıyo'</i>, dediğini duydum, soora da kaldırılıp kulübe büyüklüğündeki bi' kayaya yaslandım, bi' süre soora da kafamdaki çuval çıkarıldı. Dooruldum ve o loş havada gözlerimi kıstım. Waimea Yolu'ndaydık ve yağmur çiseliyo'du, tam olarak ner'de olduğumuzu anladım, evet, küçük gölün yamacının or'daydık ve yaslandığımız o kulübe kadar kaya Meronym'le birlikte bi' aycık önce ihtiyar Yanagi'ye rastladığımız kayaydı.</p>

  <p>Konaların üç ölü köleyi yaban köpekleriyle kuzgunlar yesin diye bi' kenara atmalarını izledim ve arabadayken o sesi niye tanıdığımı anladım, anlıyo'sunuz ya, bizi yakalayanlardan biri Hikâyeci ve casus Leary'nin hikâyeci kardeşi Lyons'tu, İhtiyar Georgie onu kahretsin. Yaşayan on köle içinde benim dışımda Vadili yoktu, hayır, anladığım kadarıyla çoğu Honomu ve Hawi'ydi. Atılan üç köleden biri kuzenim Kobbery olmasın diye dua ettim. Hepimiz genç adamlardık, evet, demek daha yaşlıları Honokaa'da öldürmüşlerdi, Meronym'i de öldürdüklerini tahmin ettim, çünkü bööle şiddetli bi' saldırıdan sağ çıkamayacağını ve kaçamayacağını biliyo'dum. Konalardan biri yüzümüze göl suyu serpti, suyun hiçbi' acı damlasını kaçırmamak için ağızlarımızı açtık ama susuzluğumuzu gidermeye yetmedi. Reis at bakıcısına çadır kurmasını sööledi, soora da titreyen tutsaklarına hitap etti. <i>Bu sabahtan itibaren</i>, dedi boyalı hergele, <i>hayatlarınız, evet, bedenleriniz Kona'ya aittir ve bunu ne kadar çabuk kabul ederseniz Büyük Ada'nın ve bi' gün Bütün Ha-Vaay'ın sahiplerinin kölesi olarak yaşama şansınız o kadar artar</i>. Reis artık hayatlarımızın yeni kuralları olduğunu, ama neyse ki bunların öörenmesi kolay kurallar olduğunu sööledi. <i>İlk kural, köleler Kona sahiplerinin emirlerini çabucak ve nedenini sormadan yerine getirir. Bu kuralı çiğnerseniz sahibiniz de sizi azıcık çiğner, ya da çok çiğner, artık canı nası' isterse, ta ki siz emirlere uymayı öörenene kadar. İkinci kural, köleler sahipleri onlara bi' şey sormazsa konuşmaz. Bu kuralı çiğnerseniz sahibiniz dilinizi keser, ben de keserim. Üçüncü kural, kaçış planı yapmakla vakit kaybetmeyeceksiniz. Gelecek ay satıldığınızda yanaklarınıza sahiplerinizin işaretleri damgalanacak. Hiçbi' zaman safkan Konalar sanılmayacaksınız, çünkü ööle diilsiniz, doorusu Rüzgâr üstündekilerin hepsi ucube doğmuş boklardır. Bu kuralı çiğnerseniz yemin ederim yakalandığınızda sahibiniz ellerinizle ayaklarınızı keser, sikinizi kesip ağzınıza tıkar ve böceklerle sıçanlar kendilerine şölen çeksin diye sizi yol kenarına atıverir. Çabucak öl'ceğinizi sanabilirsiniz ama ben bunu bi'kaç kez yaptım ve şaşırtıcı derecede yavaş olduğunu gördüm, inanın bana</i>. Reis iyi köle sahiplerinin, diğerleri kaytaranların akıbetini hatırlasın diye arada bi' kötü ya da tembel bi' köleyi öldürdüğünü sööledi. Son olarak da kimsenin şikâyetçi olup olmadığını sordu.</p>

  <p>Şikâyetçi kimse yoktu, hayır. Biz barışçıl Rüzgârüstü erkeklerinin bedenleri yaralar, susuzluk ve açlıkla, ruhları ise gördüğümüz cinayetler ve önümüzdeki köle hayatının düşüncesiyle çökmüştü. Ne aile, ne özgürlük, ölene kadar yalnızca iş, acı, iş, acı. Hem o zaman ruhlarımız ner'de yeniden dünyaya gel'cekti? Adam'ı görür müyüm, yoksa çoktan ölmüş müdür diye düşündüm. Minyon bi' Hawi çocuk ağlamaya başladı, ama daha dokuz on yaşındaydı, kimse ona sesini kessin diye tıslamadı, aslına bakarsanız hepimiz için gözyaşı döküyo'du, evet. Jonas büyük ihtimal köle ol'caktı, Sussy'le Catkin de, ama bunlar kötü düşüncelerdi, anlıyo'sunuz ya, ikisi de yeterince güzeldi. Ama annem yaşlıydı. Konalar onu nası' kullan'caktı? Honokaa'daki, beni hendeğe iten oklavalı kadını düşünmek istemedim ama kendime engel olamadım. Lyons yanıma geldi, minyon çocuğa <i>Böö!</i> dedi, çocuk daha da fena ağlamaya başladı, Lyons güldü, sonra benim Öngörülü çizmelerimi çekip çıkardı. Kendi ayağına giyip hayran hayran baktı. <i>Keçi çobanı Zachry'ye artık Mauna Kea'ya mal bulmaya gitmek yok</i>, dedi o hain, <i>demek artık bunlara ihtiyacı olmayacak</i>, hayır. Hiçbi' şey söölemedim, ama Lyons hiçbi' şey söylememe <i>şeklimi</i> sevmedi, kendi çizmelerimle kafama ve kasığıma tekme attı. Emin diildim ama sanırım reisten soora en yetkili oydu, en azından kimse çizmelerim için ona meydan okumadı. Gece indi ve Konalar ateşin üstünde piliç kızarttı; o piliçlerin yağının bi' damlasını dilimizin üstünde hissetmek için hepimiz ruhumuzu takas edebilirdik. Şindi üşümeye başlamıştık ve Konalar köle pazarına götürmeden önce iy'ce kötülememizi istemeseler de mecalsiz kalmamızı istiyo'lardı, çünkü biz on kişiydik, onlarsa yalnızca beş. Bi' fıçı içki açtılar, içtiler, biraz daha içtiler, o leziz kokan piliçlerden parçalar kopardılar, biraz daha içtiler. Biraz mırıldandılar ve bize baktılar, soora Konalardan biri yanan bi' dalla yanımıza gönderildi. O dalı her birimizin yanında tutarken kabilesi <i>Evet!</i> ya da <i>Hayır!</i> diye bağırdı. Sonunda minyon Hawi'nin ayaklarını çözdü ve topallayan çocuğu kamp ateşinin yanına götürdü. Or'da onu ısıttılar, piliç ve içkiyle beslediler. Açlık, acı ve gölden gelen sivriler biz unutulan köleleri iy'ce tüketmişti ve o Hawi'yi fena kıskanıyo'duk, ta ki Konalar Lyons'un bi' baş hareketiyle minyonun pantolonunu yırtana, onu tutana, deliğini kuş yağıyla yağlayıp sırayla çocuğun ırzına geçene kadar.</p>

  <p>Lyons tam zavallı çocuğu beceriyo'du ki bi' <i>ksssss</i> sesi duydum ve Lyons yana devriliverdi. Diğer dördü kahkahayı patlattılar, anlıyo'sunuz ya, Lyons'un içtiği içkiden çişini tutamadığını sanmışlardı, ama soora bi' <i>ksss-ksss</i> sesi duyuldu ve başka bi' Konanın iki gözü arasında iki kırmızı nokta belirdi, o da taş gibi yere yığıldı. Miğferli ve pelerinli bi' Kona uzun adımlarla açıklığa girdi, elinde bizi yakalayan son üç kişiye doorulttuğu bi' tür incik kemiği vardı. Bi' <i>ksss</i> daha duyuldu ve çocuk Kona düştü. Reis mızrağını aldı ve miğferli katile fırlattı, ama mızrak yere indi, açıklığı çaprazlama aştı, mızrak katilin pelerinini yırttı ama vücuduna değmedi. Bi' <i>ksssSSSsss</i>'la reisin gövdesinde koca bi' delik açıldı ve adam ikiye ayrılır gibi oldu. Hissettiğim şoka umut karıştı ama bi' <i>şak!</i> sesi duyuldu. Son Kona'nın kırbacı o öldürücü incik kemiğine dolandı ve <i>şak!</i> Silah sanki sihirliymiş gibi kurtarıcının elinden Kona'nın eline geçiverdi. Son Kona silahı kurtarıcımıza doorulttu, ıskalamamak için yaklaştı ve ellerinin tetiği sıktığını gördüm. <i>KSSS!</i> Son Kona'nın başı yerinde yoktu ve arkasında duran ekmek ağacı cüruflu cüruflu yanıyo', çatırdıyo', yağmurun altında tütüyo'du.</p>

  <p>Vücudu bi' an ööle yalnız bi' halde, yürümeyi öörenen bi' bebecik gibi durdu, soora... <i>güüüm!</i> Anlıyo'sunuz ya, silahın ağzıyla kıçını karıştırmış ve kendi kafasını uçurmuştu. Gizemli Kona kurtarıcımız doorulup oturdu, dirseklerini ovdu, miğferini çıkardı ve beş ölüye üzgünce baktı.</p>

  <p><i>Bunun için fazla yaşlıyım</i>, dedi Meronym tatsızca, kaşlarını çatarak.</p>

  <p>Diğer köleleri çözdük ve Konaların yemeklerini yemelerine müsaade ettik, Meronym'in atının eyer çantalarında ikimize yet'cek kadar yiyecek vardı, hem o kölelikten kurtarılan hergelelerin alabil'cekleri her türlü yardıma ihtiyaçları vardı. Ölen beş kişiden Lyons'un ayaklarındaki çizmelerim dışında bi' şey almadık. <i>Savaşta</i>, dedi Meronym, <i>öncelikle çizmelerini düşün'ceksin, yemek falan daha soora aklına gel'cek</i>. Kurtarıcım bana bütün hikâyeyi uzun bi' süre soora, Rüzgâraltı Kohalalarda kuş uçmaz kervan geçmez bi' çalılıkta bulduğumuz Eskiler'e ait bi' yıkıntıda ateş yaktığımızda anlattı.</p>

  <p>Pek de uzun diildi hikâyesi, hayır. Meronym, Konalar Honokaa'ya saldırdığında Vadiinsanlarının ambarında diilmiş, hayır, kasaba surlarında denizi çiziyo'muş, ta ki yanan bi' ok defterini elinden düşürünceye kadar. Kasaba kapısı yıkılmadan Vadiinsanlarının ambarına dönmüş ama Bees Enişte ona benim kayıp olduğumu söölemiş, o da beni aramaya çıkmış, akrabalarımı en son o zaman görmüş. Atıyla miğferini bi' yola dalan ama geri çıkamayan bi' Kona reisinden almış. Meronym Kona kıyafeti ve atı kuşanınca karmaşayı fırsat bilip o kanlı, saldırı altındaki, alev alev kasabadan bi' yol bulup çıkmayı becermiş. Savaş falan yokmuş, hayır, daha çok bi' kuşatmaymış yaşanan, anlıyo'sunuz ya, Senatör'ün ordusu herkesten daha önce teslim olmuş. Meronym önce kuzeye, Vadiler'e dooru at sürmüş ama Kuikuihaele'de Vadiler'e saldırmadan önce toplanan Konalar varmış, Meronym de iç taraflara dönüp Waimea Yolu'nu takip etmiş ama o yolda da nöbetçiler varmış, durursa onu kimse Kona sanmazmış. Meronym güneye dönmüş, Hilo'ya gidip hâlâ özgür ellerde olup olmadığına bakacakmış. Ama Sonmi'ye şükürler olsun olduğu yerde kalmış ve or'dan geçen bi' at arabasına bakarken arabadan sarkan bi' çift ayak görmüş, o iki ayakta Öngörülü çizmeleri varmış ve Rüzgârüstü'nde Öngörülü çizmeleri giyen tek bi' adam tanıyo'muş. Beni gündüz vakti kurtarmaya cesaret edememiş, bi' kere de bi' grup atın çevresinden dolaştığı için arabayı gözden kaybetmiş ve Konalar Hawili çocuğu seçip beğenirken hep bi' ağızdan bağırıyo' olmasalarmış karanlıkta bizi görmeyebilir ve geçip gidebilirmiş. Ah, beni kurtarmak için ne riskler almış! <i>Neden saklanıp kendini kurtarmadın</i>? diye sordum.</p>

  <p>Yüzünde <i>salakça bi' soru</i> diyen bi' ifade belirdi.</p>

  <p>Evet, ama ne yap'caktık? Düşüncelerim fırtına gibi esiyo'du ve korku doluydu. <i>Vadiler büyük ihtimal saldırı altında ve alev alev yanıyo, Hilo henüz düşmediyse de düşmesi yakındır</i>.</p>

  <p>Arkadaşım yaralarımı bandajlarla falan sardı, soora bi' bardak ilacı dudaklarıma dooru kaldırdı. <i>Bu, çökmüş bedenini düzeltmeye yardımcı ol'cak, Zachry. Laklak etmeyi kes de uyu</i>.</p>

  <p><br /></p>

  <p>Mırıldanan bi' adam beni Eskiler'e ait, pencerelerinden yapraklar fışkıran delik deşik bi' sığınakta uyandırdı. Bi' düzine yerim ağrıyo'du ama keskin bi' acı hissetmiyo'dum. Sabah serindi, Rüzgâraltı kokuyo'du, ama Rüzgârüstü'ne gölgesi düşen umutsuz yeni çağ aklıma geldi ve uyanıyo' olduğum için kafamın içinde inledim. Meronym odanın diğer tarafında niyazını kullanarak beni eşyalarını karıştırırken yakalayan haşin Öngörülü'yle konuşuyo'du. Bi' an onlara baktım, bi' kez daha hayrete düştüm, anlıyo'sunuz ya, renkler niyazın pencerelerinde daha çeşitli, daha parlaktı. Öngörülü adam kısa bi' süre soora beni gördü ve başını şööle bi' kaldırdı. Meronym de bana döndü ve nası'sın dedi.</p>

  <p><i>Dünden daha iyi</i>. O özel Zekâ'yı görmek için yaklaştım. Eklemlerimle kemiklerim inlediler. Meronym, Düofizit adındaki bu Öngörülü'yle daha önce tanıştığımı sööledi, ben de çok korkutucu olduğu için unutmadım dedim. Penceredeki Öngörülü bizi dinliyo'du, kurukafa gibi suratı az'cık yumuşadı. <i>Ah, keşke bööle karanlık bi' zamanda görüşmüyo' olsaydık Zachry</i>, dedi Düofizit, <i>ama senden Meronym'e son kez yol gösterip onu Ikat'ın Parmağı'na götürmeni istiyorum. Orayı biliyo' musun</i>?</p>

  <p>Evet, biliyo'dum, Son Vadi'den kuzeye gidip Pololu Köprüsü'nü geçince kuzeydoğuya bakan kara parçası. Gemi Meronym'i almaya Ikat'in Parmağı'na mı gelecekti?</p>

  <p>İki öngörülü birbirlerine baktılar, bi' an soora Düofizit konuştu.</p>

  <p><i>Bizim de sana kötü haberlerimiz var, maalesef. Öngörü ve Gemi'deki niyazlardan günlerdir yayın alamıyoruz</i>.</p>

  <p>Yayın ne ki? diye sordum.</p>

  <p><i>Bi' mesaj</i>, dedi Meronym, <i>bi' pencere, şindi Düofizit'le yaptığımız gibi bi' toplaşma</i>.</p>

  <p>Niyazlar bozulmuş mu? diye sordum.</p>

  <p><i>Durum çok daha kötü olabilir</i>, dedi penceredeki, <i>anlıyo'sun ya, geçtiğimiz aylarda Öngörü Adası'na batıdan, Ank'ridge'den bi' hastalık yaklaşmaya başladı, evet, Zekâ'mızın tedavi edemediği korkunç bi' hastalık. Bu hastalığa yakalanan iki yüz kişiden anca' bi' tanesi kurtuluyo', evet. Biz Ha-Vaay'daki Öngörülülerin artık kendi başımızın çaresine bakmamız gerekiyo', çünkü Gemi büyük ihtimal gelmeyecek</i>.</p>

  <p><i>Ama ya Meronym'in oğlu, Anafi</i>? Meronym'in yüzünü görünce hay dilim kopaydı dedim içimden.</p>

  <p><i>Bilmeden yaşamak zorundayım</i>, dedi arkadaşım, hem de ööle bi' içli sööledi ki kendimi tutmasam ağlayacaktım. <i>Dünyada bööle yaşayan ilk insan diilim, sonuncu da olmayacağım</i>.</p>

  <p>Eh, bu laklak içimde var olduğunu fark bile etmediğim umudu öldürdü. Düofizit'e Bütün Ha-Vaay'da kaç Öngörülü olduğunu sordum.</p>

  <p><i>Beş</i>, dedi adam.</p>

  <p><i>Beş yüz mü</i>? diye sordum.</p>

  <p>Düofizit dehşetimi görmüştü, anlıyo'du. <i>Hayır, sadece beş. Zincirin her bi' ana adasında bi' tane. Gerçeğimiz basit, artık senin de bilmenin zamanı geldi. Bu hastalığın Öngörü'ye gel'ceğinden ve son kalan Medeniyet ışığını da söndür'ceğinden endişeliydik. Ha-Vaay'da daha fazla Medeniyet yay'cak iyi yerler arıyo'duk ve siz adalıları çok sayıda yabancı getirerek korkutmak istemedik</i>.</p>

  <p><i>Anlıyo'sun ya</i>, dedi Meronym, benim gerçek amaçlarımla ilgili korkuların tam olarak yanlış diildi.</p>

  <p>Artık umrumda diildi. Dedim ki, eğer bütün Öngörülüler Meronym gibiyse beş bin tanesi bile gelse Adalılar onları hoş karşılardı.</p>

  <p>Düofizit şu an ne kadar az sayıda Öngörülü'nün yaşıyo' olabil'ceğini düşündü ve yüzü karardı. <i>Kabilemin şu an bulunduğum yerdeki, Maui'deki patronu Başrahibeniz gibi dostane bi' liderdir. İki savaş kanosunun Maui Boğazları'nı geçmesini ve yarından sooraki günün öğleni Ikat'ın Parmağı'na gelmesi emrini verdi</i>.</p>

  <p>Meronym'i o vakte kadar oraya sağ salim ulaştır'cağıma yemin ettim.</p>

  <p><i>O zaman sana ona yardımcı olduğun için bizzat teşekkür edebilirim</i>. Düofizit onlarla birlikte Büyük Ada'dan kaçmak istersem kanolarda bana yer ol'cağını da ekledi.</p>

  <p>Kararımı verdim. <i>Teşekkür ederim</i>, dedim zor durumdaki Öngörülü'ye, <i>ama bur'da kalıp ailemi bulmalıyım</i>.</p>

  <p><br /></p>

  <p>Kaslarım kaynasın, morluklarım geçsin diye o yıkıntıda bi' gece daha saklandık. Savaşmak ya da durumu görmek için Vadiler'e koşamamak yüreğimi parçalıyo'du, ama Meronym Kona atlarıyla okçularının Kuikuihaele'den Vadiler'e akın ettiğini görmüştü ve Dokuz Vadi'de ööle uzun bi' savaş olmaz dedi bana, evet, günler diil saatler sürermiş anca'. Çok kasvetli, tekinsiz bi' gündü. Meronym bana o kavalkemiğine benzeyen özel silahı nası' kullan'cağımı ööretti. İyi nişan almayı öörenene kadar önce ananaslar, soora devasa kozalaklar, en son da meşe palamutlarıyla çalıştık. Meronym uyurken ben nöbet tuttum, soora ben uyudum Meronym nöbet tuttu. Az bi' zaman geçmişti ki ateşimiz alacakaranlık pusunu kirletmeye başladı, Konaların tuzlanmış koyun etleriyle su yosunlarını, üstüne de o yıkıntıda büyüyen <i>lilikoi</i> meyvelerini yedik. Atın yulaf torbasını doldurdum, onu okşadım ve adını Wolt koydum, çünkü kuzenim kadar çirkindi, soora akrabalarımdan hayatta kalan kim var diye kara kara düşündüm. Doorusunu söölemek gerekirse en kötüsü olduysa bile bilmemek bilmekten daha kötüydü.</p>

  <p>Aklıma öölesine bi' şey geldi, Meronym'e bi' Gemikadınının nası olup da Konalar kadar iyi at bindiğini sordum. Çoğu Öngörülü'nün hiç bi' hayvana binmeyi bilmediğini itiraf etti, ama kendisi Ank'ridge'in ve Uzak Couver'ın çok ötesinde Swannekke denen bi' kabileyle yaşamıştı. Vadililer nası' keçi yetiştiriyo'sa Swannekkeler de ööle at yetiştiriyo'lardı, evet, or'daki çocuklar daha yürümeden at binmeyi ööreniyolardı, Meronym de or'dayken öörenmişti. Meronym bana aralarında yaşadığı kabilelerle ilgili bi'ssürü şey ööretti ama şindi onları anlat'cak zamanım yok, hayır, iy'ce geç oluyo'. Ertesi gün Ikat'ın Parmağı'na hangi yoldan git'ceğimizi konuştuk, anlıyo'sunuz ya, Dokuz Vadi'nin üstünden, Kohalaların dar sırtından gidebilirdik, ya da önce Waipio Nehri'ni takip edip Abel'in Garnizonu'na geçebilir, casusuluk edebilirdik. Konalar Vadiler'i Mookini'ye yaptıkları gibi yakıp yıktıktan soora boşalttı mı yoksa hanelerimizi fethedip oraya yerleşmeyi ve bizi kendi topraklarımızda köle etmeyi mi düşünüyo'lar, bilmiyo'duk. Meronym'i Ikat'ın Parmağı'na sağ salim ulaştır'cağıma söz vermiştim, Kona atlılarını izlemeye çalışmak hiç de güvenli bi' şey diildi, ama Meronym önce Vadiler'e bakalım dedi, böölece ertesi gün ne yoldan gideceğimiz belirlendi.</p>

  <p>Sabah yapış yapıştı, alüvyonlu bi' rüzgâr esiyo'du. Atı geçerken çatır çutur kırdığımız şekerpancarlarından oluşma duvarların arkasında Kona birliklerinin bekleyip beklemediğini bilmeden Kohala Sırtları'nda koşturup Waipio Pınarındaki ağaçlıklardan geçirmek kolay olmadı. Çoğunluk yürüyo', atı da yularından çekiyo'duk ama sonunda öğlene dooru pınara vardık ve onu dere kenarında bi' ağaca bağladık, ladinlerin arasından Abel'in hanesine dooru sinsice ilerledik. Sis her bi' ağaç kütüğünü çömelmiş bi' Kona nöbetçisine dönüştürüyo'du, ama bulduğumuz kamuflaj fırsatı için Sonmi'ye minnettardım. Tepenin ucundan aşağı, garnizona baktık. Fena bi' manzaraydı, evet. Ayakta duran tek şey Abel'in kapısıydı; duvarlar, ek binalar hep yakılıp yıkılmıştı. Çıplak bi' adam kapının demirine asılmıştı, evet, ayak bileklerinden, Kona usulü asılmıştı, belki Abel'di, belki diildi ama kargalar çoktan karnını deşip yemeye başlamıştı ve bi' çift cesur yaban köpeği yere dökülen parçaları arıyo'du.</p>

  <p>Şindi, biz izlerken, esir alınmış otuz kırk başlık bi' grup Vadili Kuikuihaele'ye çıkarılıyo'du. O manzarayı öldüğüm güne kadar, hatta daha soora da hatırlayacağım. Kimisi yağmalanmış mallarla, aletlerle dolu arabaları çekiyo'du. Konaların bağırtıları ve emirleri havada uçuşuyo', kırbaçlar şaklıyo'du. Sis kabilemdeki insanların yüzünü seçemeyeceğim kadar yoğundu, ama, ah, Sloosha Geçidi'ne sürüklenen siluetleri ne üzücüydü. Hayaletler. Yaşayan Hayaletler. <i>Büyük Ada'nın son Medeni kabilesinin kaderine bak</i>, diye düşündüm, <i>evet, okulumuzla puthanemizin akıbeti bu işte, Kona tarlaları ve hanelerinde, Rüzgâraltı'ndaki ahırlarda, yataklarda, deliklerde kölelik etmek</i>.</p>

  <p>Ne yapabilirdim? Onlara saldıracak mıydım? Yirmi kadar Kona atlısı köleleri Rüzgâraltı'na götürüyordu. Meronym'in silahıyla bile yirmi adamdan ancak beşini devirebilirdim, şansım yaver giderse bi' kaç tanesini daha, ama soonra n'oolcaktı? Konalar dövüşün kokusunu aldıkları an Vadilileri mızraklayıp öldürürlerdi. Bu Cesur Zachry'yle Korkak Zachry'nin mücadelesi diildi, hayır, bu Yaşamak isteyen Zachry'yle Canına Susayan Zachry'nin savaşıydı ve size hangi Zachry'nin kazandığını söölerken hiç utanç duymuyorum. Meronym'e geri çekilip atın yanına gitme sinyali verdim, ama gözlerimde yaşlar vardı.</p>

  <p><br /></p>

  <p>Bücür, git bana bi' kızarmış kulkas getir. O çaresizliği hatırlamak içimi boşaltıyo'.</p>

  <p>Şindi Kohala otlaklarına geri dönüyo'duk, sis altımızdan kayıp gidiyo'du ve güneyde o bulut okyanusundan Mauna Kea yükseliyo'du, sanki tükürsen ulaş'cak kadar yakında ve net görünüyo'du, ben de ööle yaptım, evet, bi' ağız dolusu tükürdüm. Ruhum taşlanmış olabilir, şansım çürük olabilir ama hâlâ küfredebiliyo'dum. Dokuz Katlı Vadiler'in her birinden kobra gibi siyah duman şeritleri yükseliyo'du ve sanıyorum ki Büyük Ada'da leş yiyen ne kadar hayvan varsa hepsi de sabah bizim Vadiler'de kendine şölen çekiyo'du. Otlakta ilerleyince kimi benim, kimi Kaima'dan olan, oraya buraya dağılmış keçiler bulduk ama tek bi' keçi çobanı bile görmedik, hayır. Bi'kaç tanesini sağdım ve son özgür Vadilinin keçi sütünü içtik. Vert'bry Geçidi'nden Parmak Kayası'na indik, Meronym haritasını beş ay önce or'da çizmişti, evet, altı ay önce Roses'ı ellediğim fundalıkların üstündeydik. Okulun yerle bi' olduğunu gördüm, evet, son kitaplarla son saat artık kara bi' kabuktan ibaretti. Elepaio Nehri'ne at sürdük, oraya varınca indim, Meronym miğferini taktı ve ellerimi iplerle gevşekçe bağladı, böölece görüldüğümüz takdirde onu kaçmış bi' köleyi yakalayan bi' Kona sanabilirlerdi ve o kısacık süre bizim için yaşamsal olabilirdi. Yoldan Cluny'nin hanesine dooru yürüdük, orası nehrin yukarısındaki en yüksek haneydi. Meronym attan indi, binalar arasında fare gibi sessizce sürünürken silahını kavradı ama kalbim hiç de sessiz diildi, hayır. Bur'da şiddetli bi' dövüş olmuştu; aletler ezilmiş, kırılmıştı ama etrafta hiç ceset yoktu, hayır. Önümüzdeki yolculuk için taze yiy'cek aldık, Cluny'nin umursamayacağını biliyo'dum. Cluny'nin ön kapısından çıkarken paslı bi' demire saplanmış olan bi' hindistancevizi gördüm, etrafında sinekler vızıldıyo'du ve bu garipti, hiç doğal diildi. Biz de yakından baktık, gördüğümüz şey meğerse hindistancevizi falan diilmiş, hayır, Macca Cluny'nin başıydı o, evet, piposu bile hâlâ ağzındaydı.</p>

  <p>Bu boyalı Konalar ööle barbar hergelelerdi işte, kardeşlerim. Onlardan birine güvendiğiniz an kendinizi ölmüş sayın. Bailey Hanesi'ne yürürken Macca'nın başını düşünmek beni kudurtuyo'du.</p>

  <p><br /></p>

  <p>Süt odasında bi' kova ekşimiş keçi sütü duruyo'du, Sussy'nin o ters dönmüş süt sağma taburesinden sürüklendiğini, ona neler yapıldığını düşünmeden edemiyo'dum, ah, benim zavallı, tatlı, biricik kardeşim. Bahçedeki çamurda nal izleri vardı. Keçiler kaçmış, piliçlerimiz çalınmıştı. O kadar sessizdi ki. Ne dokuma tezgâhının tıkırtısı, ne Catkin'in şarkısı, ne Jonas'ın bi' şeylerle uğraşma sesi duyuluyo'du. Pınarın ve oluktaki bi' ardıcın gülüşünün dışında hiç ses yoktu. Kapıda beni korkunç bi' manzara beklemiyo'du, Sonmi'ye bu kadarı için şükrettim. İçerde, masa ters dönmüş, üstündeki yumurtalarla kayısılar yere saçılmıştı. Her odaya burçaklarımdan ödüm koparak girdim, ama hayır, Sonmi'ye şükürler olsun ailem henüz katledilmemiş gibi görünüyo'du...</p>

  <p>Suçlulukla keder yüzüme tokat gibi çarptı.</p>

  <p>Suçluluk hissediyo'dum, çünkü ben kirli, taşlanmış ruhuma rağmen hep hayatta kalmış, hep kaçabilmiştim. Keder hissediyo'dum, çünkü eski, kırılıp dökülmüş hayatımın yıkıntıları or'da, burada, her yerdeydi. Jonas'ın, babamın yıllar önce yonttuğu oyuncakları. Anamın kapılardan sarkan, yazın son günlerinin yumuşak esintisiyle sallanan dokumaları. Havadaki yanık balık ve mutlulukotu kokusu. Catkin'in okul ödevi hâlâ hep çalıştığı masada duruyo'du. Ne düşün'ceğimi, ne diy'ceğimi, n'aapcağımı bilemiyo'dum. <i>Ne yapacağım</i>? diye sordum hem kendime, hem arkadaşıma. <i>Ne yapacağım</i>?</p>

  <p>Meronym, Jonas'ın yaptığı, anamın onun ilk şaheseri dediği tahta kutunun üstüne oturdu. <i>Verilmesi çok tatsız, çok zor bi' karar, Zachry</i>, dedi. <i>Köle olana dek Vadilerde kalabilirsin. Hilo'ya kaçabilir ve Kona saldırısına kadar orda kalabilir, sonra ya öldürülür ya köle olursun. Yakalanana kadar ormanda, münzevi haydut hayatı yaşayabilirsin. Benimle Maui'ye giden boğazları geçebilirsin ama o zaman Büyük Ada'ya büyük ihtimal bi' daha dönemezsin.</i> Evet, seçeneklerim bunlardı, ama karar veremiyo'dum, tek bildiğim bur'da olanların intikamını almadan Büyük Ada'yı terk etmek istemediğimdi.</p>

  <p><i>Burası oturup düşünmek için pek güvenli bi' yer diil, Zachry</i>, dedi Meronym, hem de ööle bi' şefkat dolu sööledi ki, gözyaşlarım nihayet aktı.</p>

  <p><br /></p>

  <p>Ata binip nehir kıyısından ayrılırken tapınağımızdaki aileme ait putlar aklıma geldi. Şindi, onları ateş yakmak için her odun gerektiğinde kesilip biçilmeleri için or'da bıraksam Bailey Hanesi'nin bi' zamanlar var olduğunu kanıtlayacak hiçbi' şey kalmayacaktı. Ben de onları almak için tek başıma, koşa koşa döndüm. Geçitten geri yürürken kilerdeki raftan çanak çömleğin düştüğünü duydum. Donakaldım.</p>

  <p>Yavaşça döndüm ve baktım.</p>

  <p>Or'da şişman bi' sıçan yürüyo'du, bana kötü kötü bakıyo', bıyıklı burnunu oynatıyo'du.</p>

  <p><i>Bahse girerim şindi benim yerimin duvarında o ipi kesmediğine pişmansındır, Zachry, di' mi? Bütün bu üzüntüleri, kederleri çekmeyebilirdin.</i></p>

  <p>O yalancının yalanlarını dinlemedim. Konalar ne olursa olsun saldır'caktı, evet, bunun o şeytani hergeleyi yenmemle hiçbi' alakası yoktu. İhtiyar Georgie'ye fırlatmak için çömleği yerden aldım ama nişan almak istediğimde şişman sıçan yok olmuştu, evet, ve solumdaki boş odadan daha önce görmediğim yataktan iç çekişi andıran bi' esinti geliyo'du. Kaçıp gitmeliydim, evet, biliyo'dum, ama gitmedim, parmaklarımın ucunda içeri girdim ve bi' Kona askerinin or'da, yumuşak battaniyelerin arasında yattığını ve Mormon Vadisi'nden gelen mutlulukotunu derin derin çektiğini gördüm. Anlıyo'sunuz ya, Vadililerin hepsinin teslim olup esir alındığına o kadar emindi ki görev sırasında kafayı bulmuştu.</p>

  <p>İşte o kadar korktuğumuz düşman bur'daydı. On dokuz-yirmi yaşlarındaydı. İki kertenkele dövmesinin arasında beyaz kalmış âdemelmasında bi' damar atıyo'du. <i>Beni buldun, hadi şindi kes beni</i>, diye fıslıyo'du o boğaz. <i>Vur bıçağı</i>.</p>

  <p>İkinci kehanetimi hatırlıyo'sunuzdur, o an ben de hatırladım. <i>Düşman uyuyo', gırtlağı kesilmesin.</i> Kehanetin öngördüğü an buydu, kesin. Elimle koluma işi bitirme emri verdim, ama nası' olduysa kilitlenmiş, kapana kısılmış gibilerdi. O zamana kadar herkes gibi ben de az dövüşmemiştim. Ama daha önce kimseyi öldürmemiştim. Anlıyo'sunuz ya, Vadiinsanlarının kanunları cinayeti yasaklıyo'du, evet, birinin canını alırsanız bi' daha kimse sizinle bi' şeycik takas etmez, size bakmaz, hiçbi' şey yapmazdı, çünkü ruhunuz o kadar zehirlenmiş olurdu ki, onlara hastalık bulaştırabilirdiniz. Neyse, oracıkta, kendi yatağımın yanında dikildim, bıçağım o yumuşak, soluk renkli boğazdan bi'kaç santim uzaktaydı.</p>

  <p>O gülen ardıç hızlı hızlı, yüksek sesle bi' şeyler anlatıyo'du. Kuşların şarkıları bıçakların bilenme sesine benziyo', bunu ilk defa o anda, oracıkta fark ettim. Bu Kona'yı niçin öldürmemem gerektiğini biliyo'dum. Onu öldürmek Vadiler'i Vadililere geri vermeyecekti. Lanetli ruhumu taşlayacaktı. Bu hayatta Kona olarak yeniden doğmuş olsam, o ben olabilirdi ve ben kendimi öldürüyo' olabilirdim. Adam evlat edinilmiş ve Konalardan biri haline gelmiş olsa, kardeşimi öldürüyo' olabilirdim, İhtiyar Georgie onu öldürmemi <i>istiyo'du</i>. Bu nedenler onu kendi haline bırakmak ve sessizce çıkıp gitmek için yeterli diil miydi?</p>

  <p><i>Hayır</i>, diye cevap verdim düşmanıma, ve bıçağımı boğazına sürttüm. Sihirli yakutlar birikti, tazyikle aktı, yünlerin üstüne köpük köpük döküldü ve taş zeminde bi' gölcük oluşturdu. Bıçağımı ölünün gömleğine sildim. Bunun bedelini yavaş yavaş ödeyeceğimi biliyo'dum, ama önce dediğim gibi, bu yıkık dökük dünyamızda dooruyu yapmak her zaman mümkün olmuyo'.</p>

  <p><br /></p>

  <p>Çıkarken aceleyle içeri dalan Meronym'e çarptım. Konalar! diye tısladı. İçer'de yaptıklarımı ve neden acele ettiğimi açıklayacak zaman yoktu, ailemin putlarını atın eyer çantalarına doldurdum, Meronym de beni atın üstüne çekti. Yoldan Bees Teyze'nin üç dört atı geliyo'du. Ah, Bailey hanesinden son kez, ihtiyar Georgie kıçımızı ısırıyo'muş gibi hızla çıktık. Arkamda erkek sesleri duydum, geriye baktım ve zırhlarının parlayışını incir ağaçlarının arasından bile görebildim ama Merhametli Sonmi'ye şükürler olsun ki onlar bizim kayboluşumuzu göremediler. Bi' an soora Vadi'de tiz bi' boru sesi yankılandı, evet, ses üç kez duyuldu ve böölece Konaların öldürdüğüm askeri bulduklarını, alarm verdiklerini anladım. <i>Vadililerin hepsi esir alınmamış, katledilmemiş.</i> İkinci kehaneti çiğnememin bedelini sandığımdan da çabuk ödeyeceğimi biliyo'dum, evet, Meronym de biliyo'du.</p>

  <p>Ama şansımız henüz bitip tükenmemişti. İlkine başka boru sesleri karşılık verdi, ama onlar nehrin aşağısından geliyo'du, biz Vert'bry Geçidi'nden endişe içinde dörtnala geri döndük, ama pusuya düşürülmedik. Çok ucuz kurtulmuştuk, evet, hanemde bi' an daha kalsak Kona atlıları bizi gör'cek ve kovalayacaklardı. Açık Kohala Sırtı'ndan ve otlaklardan geçmemeye çalışarak, kamuflaj olsun diye ormanın kenarından gittik ve Meronym'e anca' o zaman uyuyan askere n'aaptığımı itiraf ettim. Nedendir bilmem ama sırlar adama onları çekip çıkarmazsa çürük dişler gibi rahat vermez. Meronym sırf dinledi, evet, beni hiç yargılamadı.</p>

  <p><br /></p>

  <p>Mauka Şelalesi'nde gizli bi' mağara biliyo'dum ve Meronym'i, her bi' şey plana uygun giderse Büyük Ada'da son gecesi olacak geceyi geçirmek üzere oraya götürdüm. Wolt, Kobbery ya da bi' başka keçi çobanının kaçmış ve oraya saklanmış olabilmeğini ummuştum, ama hayır, mağara boştu, içinde bi' tek keçi çobanlarının uyumak için or'da sakladığı battaniyeler vardı. Alize rüzgârı güçleniyo'du, şafakta Maui'ye gitmek üzere yola çıkacak kanolar için korktum, ama hava pek o kadar soğuk diildi, düşmanın o kadar yakınındayken ateş yakma riskini almadım, hayır. Yaralarımı şelalenin döküldüğü gölcükte yıkadım, Meronym banyo yaptı ve Cluny'nin hanesinden aldığım erzakla putları almak için döndüğümde hanemden aldığım incir ekmeğiyle yedik.</p>

  <p>Yerken hatırlamaktan ve anlatmaktan kendimi alamadım, hayır, sürekli ailemi, babamla Adam'ı anlatıp duruyo'dum, sanki sözlerde yaşarlarsa bedenlerde ölemezlermiş gibi. Meronym gidince onu fena özleyeceğimi biliyo'dum, anlıyo'sunuz ya, Büyük Ada'da çoktan katledilmemiş başka kardeşim yoktu. Ay Hanım yükseldi ve yukarıdan gümüşi, üzgün gözleriyle kırık dökük, güzel Vadilerime baktı; yaban köpekleri ölenler için ağıt yaktı. Vadikadınları artık bur'da bebecikler doğuramayacağı için kabilemden ölenlerin ruhlarının ner'de doğ'cağını düşündüm. Başrahibenin bunun cevabını vermek için or'da olmasını diledim, çünkü cevabı ben de, Meronym de bilmiyo'duk. <i>Biz Öngörülüler</i>, diye cevap verdi bi' süre soora, <i>öldüğünde öldüğüne, geri dönüş olmadığına inanırız.</i></p>

  <p>Ama insanın ruhuna n'ooluyo? diye sordum.</p>

  <p><i>Öngörülüler ruhların var olduğuna inanmaz.</i></p>

  <p>Ama soorasında hiçbi' şey olmayınca ölüm buz gibi, korkunç gelmez mi insana?</p>

  <p><i>Evet</i> — güler gibi oldu, ama gülümsemiyo'du, hayır — <i>bizim gerçeğimiz buz gibi, korkunçtur.</i></p>

  <p>Ona ilk kez acıdım. Başrahibe ruhlar zamanın gökyüzünü aşar, derdi, aynı bulutların bu dünyanın gökyüzünü aşması gibi. Sonmi doğu ve batıdır, Sonmi haritadır, haritanın kenarlarıdır ve kenarların ötesidir. Yıldızlar parlıyo'du, ilk ben nöbet tuttum ama Meronym'in uyumadığını biliyo'dum, evet, düşünüyo', battaniyesinin altında kıpırdanıp duruyo'du. En sonunda vazgeçti ve yanıma oturup ay ışığının aydınlattığı şelaleyi izledi. Sorular beni hiç durmadan, sivriler gibi yiyo'du. Bu gece Vadililerin de Öngörülülerin de ışığı söndü, dedim, bu vahşilerin Medeni insanlardan daha güçlü olduklarını göstermiyo' mu?</p>

  <p><i>Medenilerden daha güçlü olan vahşiler diil</i>, dedi Meronym, <i>büyük sayılar küçük sayılardan daha güçlü, o kadar. Zekâ bize yıllar boyunca bi' artı sağladı, silahımın Göl Yamacı'nda bana artı sağladığı gibi, ama karşısında yeterli sayıda el ve kafa olursa o artı bi' gün sıfır olur.</i></p>

  <p>Yani vahşi olmak Medeni olmaktan daha mı iyiydi?</p>

  <p><i>Bu iki kelimenin arkasındaki çıplak anlam ne?</i></p>

  <p>Vahşilerin kanunları yoktur, dedim, ama Medenilerin kanunları vardır.</p>

  <p><i>Anlam bundan daha derin. Vahşiler gereksinimlerini hemen şindi giderir. Açsa yer. Öfkeliyse dövüşür. Şiştiyse bi' kadını altına alır. Efendisi iradesidir, iradesi "öldür" derse öldürür. Keskin dişli hayvanlar gibi.</i></p>

  <p>Evet, Konalar bööleydi.</p>

  <p><i>Medeniler de aynı gereksinimlere sahiptir, ama onlar daha ileriyi görürler. Yemeğinin yarısını şindi yer, evet, ama yarın aç kalmamak için yarısını saklar. Öfkeliyse neden öfkelendiğini bi' durup düşünür, böölece bi' dahaki sefere öfkelenmez. Şiştiyse, eh, saygı duyulması gereken kız kardeşleri, kızları vardır; o da kardeşlerinin kız kardeşlerine ve kızlarına saygı duyar. İradesi onun kölesidir, iradesi "yapma!" derse yapmaz, hayır.</i></p>

  <p>Tekrar sordum, vahşi olmak Medeni olmaktan daha mı iyi?</p>

  <p><i>Dinle bak, vahşilerle Medeniler kabileler, inançlar ya da dağlarla ayrılmazlar birbirlerinden, hayır, her insan hem vahşi hem medenidir, evet. Eskiler tanrıların Zekâ'sına sahiplerdi ama aynı zamanda çakallar gibi vahşiydiler, işte Düşüş'ü getiren de bu oldu. Tanıdığım bazı vahşilerin kaburgalarının içinde güzelim bi' Medeni kalbi atıyo'du. Belki de bi' kısmı Kona'ydı. Bütün kabilelerini medeni yapmaya yetmez, ama kim bilir, belki bi'gün? Bi'gün.</i></p>

  <p>"Bi' gün" bizim için pire kadar küçük bi' umuttan öte diildi.</p>

  <p><i>Evet</i>, dediğini hatırlıyorum Meronym'in, <i>ama pirelerden kurtulmak hiç kolay diildir.</i></p>

  <p>Ay Hanım arkadaşımın omzunun hemen altındaki çok tuhaf doğum izini aydınlattı ve Meronym nihayet uyudu. Minicik bi' el izine benziyo'du, evet, altı kolunu savurmuş bi' baş gibiydi, koyu renk teninin üstünde soluk soluk parlıyo'du, o zamana kadar nası' olup da görmediğimi merak ettim. Soğuk almasın diye üstüne battaniye örttüm.</p>

  <p><br /></p>

  <p>Şindi Mauka Şelalesi yılan gibi kıvrılarak, şarıl şarıl karanlık Mauka Vadisi'ne akıyo'du, evet, bütün vadide anca' beş altı haneyi suluyo'du... çünkü burası dostane, sıcak bi'yer diildi, hayır. Mauka hanelerinden kimse keçi beslemiyo'du, yol o yüzden sarmaşıklarla, dikkat etmezseniz gözünüzü çıkarıverecek dikenli çalılarla kaplanmıştı, o yoldan atla gitmek kolay diildi. Meronym'in arkasına sığınmama rağmen yarım kilometre gittikten soora sıkı bi' pençe yedim. Aziz-Sonmi'nin Hanesi vadideki son hane ve geldiğimiz ilk haneydi, reisi kulkas ve yulaf yetiştiren, tek gözlü, Silvestri diye bi' adamdı.</p>

  <p>Laklak Silvestri'nin çok sayıdaki kızına doğal olamayacak kadar düşkün olduğunu söölüyo'du ve onu Ortak Alan'a pay ödemediği için kötülüyo'du. Bahçeye çamaşırlar saçılmıştı ve kızlar alınıp götürülmüştü ama Silvestri bi' yere gitmemişti, kesik başı biz atla yaklaşırken direğin üstünden bizi izliyo'du. Anlaşıldığı kadarıyla bi' süredir or'daydı, anlıyo'sunuz ya, başı kurtlanmıştı ve biz yaklaşırken şişman bi' fare direğe tırmanmış, gözlerinden tekini yemişti. Evet, bıyıklı şeytan sivri burnunu oynattı bana. <i>Naşı' gidiyo' Zachry, sence de Silvestri eskisinden yakışıklı olmamış mı</i>? Ama ben onu hiç umursamadım. Baca külahından bi' ü-ürü-üü yükseldi, ner'deyse attan düşüyo'dum, anlıyo'sunuz ya, bi' pusu çığlığı sanmıştım onu.</p>

  <p>Şindi iki seçeneğimiz vardı; ata elveda deyip o ufalanan sırttan Pololu Vadisi'ne tırmanabilir, ya da Mauka Yolu'ndan kıyıya inebilir ve or'da burada saldırılarının ganimetlerini toplayan Konalarla karşılaşma riskini alabilirdik. Azalan zaman kararı bizim yerimize verdi; atın üstünde kal'caktık, anlıyo'sunuz ya, öğlene kadar Ikat'ın Parmağı'na varmalıydık ve orası Silvestri'nin hanesinden on altı kilometre uzaktaydı. Mavi Lahana Hanesi'yle Son Alabalık'ı da geçtik, anlıyo'sunuz ya, artık durup içerde ne var diye bak'mıyoduk. Yağmur bizi vadiden aşağı inmeye, Kohalaları teğet geçmeye itti ama bıçak parmaklı palmiyelerin altında taze Kona izleri görmemize rağmen pusuya düşürülmeden kıyıya varabildik. Okyanus o gün hiç durgun diildi, hayır, ama kürekleri maharetle çekilen bi' kanoyu devir'cek kadar dalgalı da diildi. Hem yakından hem uzaktan gelen bi' Kona borusunun sesi beni tedirgin etti. Sanki adımı söylüyo'du. Hava fazla yoğun gibiydi ve ikinci kehaneti yok saymıştım, gereksiz yere aldığım o canın bedelini ödeyeceğimi biliyo'dum.</p>

  <p>Kırışık sahilin Medusa Kayalıklarıyla birleştiği yerde muz ağaçlarının arasından içe, Pololu Yolu'na dönmek zorunda kaldık; bu yol en kuzeydeki vadiye, or'dan Sahipsiz Topraklar'a, ve sonunda Ikat'ın Parmağı'na gidiyo'du. Yol iki şişman, kara kayanın arasına sıkışmıştı ve kuştan çok insana aitmiş gibi gelen bi' ıslık sesi duyduk. Meronym elini pelerininin içine attı ama kaval kemiğine benzer şeyi çıkaramadan iki kayanın iki yanından ikişer kurnaz Kona askeri aşağı atladı. Ateşe hazır dört arbalet kafalarımıza bi'kaç santim öteden nişan almış durumdaydı. Lastiğimsi ağaçların arasından koca bi' Kona mangası gördüm! Bi' düzine ya da daha fazla atlı bi' çadırın etrafında oturuyo'du ve tam da her bi' şeyin bitmesi bu kadar yakınken sonumuzun geldiğini anladım.</p>

  <p><i>Geçiş kodu, atlılar</i>? diye havladı askerlerden biri.</p>

  <p><i>Bu ne ve ne için, asker</i>? Bi' diğeri arbaletiyle göğsümü dürttü.</p>

  <p><i>Bi' Vadi oğlanının kıçı güzel bi' Kona atını mı kirletiyo'? Generalin kim, atlı</i>?</p>

  <p>Fena halde korkuyo'dum ve bunun yüzümden belli olduğunu biliyo'dum.</p>

  <p>Meronym'den tuhaf, öfke dolu bi' hırıltı çıktı ve kadın miğferinin içinden dört askere baktı, soora ööle bi' avaz avaz bağırdı ki kuşlar havalandı; Meronym'in dilinin meyli o öfkeden kudurmuş sesin altına gömülmüştü. SİZ SIÇAN BOKU DOMUZLAR Bİ' GENERALLE NE CÜRETLE BÖÖLE KONUŞURSUNUZ? KÖLEMİN KIÇI BEN NEREYİ VE NEYİ İSTERSEM KİRLETİR! GENERALİM KİM Mİ? GENERALİM BENİM SİZİ KAHROLASI SOLUCANLAR! HEMEN ŞU AN O KAYADAN İNECEK VE BANA KAPTANINIZI GETİRECEKSİNİZ, YOKSA BÜTÜN SAVAŞ TANRILARI ÜSTÜNE YEMİN EDERİM Kİ DERİNİZİ YÜZDÜRÜR, SİZİ EN YAKINDAKİ EŞEKARISI AĞACINA ÇİVİLETİRİM!</p>

  <p>Umutsuzca ve ucube doğmuş bi' plandı, evet.</p>

  <p>Meronym'in blöfü bi' anlığına başarılı oldu ve o bi' an bize ner'deyse yetti. Askerlerden ikisinin beti benzi attı, arbaletlerini indirdiler ve yolumuza atladılar. Diğer ikisi arka tarafta kayboldu. <i>Ksss! Ksss!</i> Önümüzdeki iki Kona bi' daha kalkmadı, Meronym birden atın böğrünü topukladı, at kişnedi, geriledi ve ööle bi' fırladı ki dengemi kaybettim. Sonmi'nin eli beni eyerde tuttu, evet, çünkü beni tutan onun eli diilse kimindi? Arkamızdan bağırışlar, <i>Durun!</i> sesleri, borular yükseldi ve birbirine karıştı, at dörtnala gidiyo'du ki ilk ok bi' <i>fsssssskvanggggggggg</i> sesiyle fırladı, altına siniverdiğim bi' ağaç dalına saplandı, soora hemen oracıkta bi' acı sağ baldırımı alev alev yaktı ve o an, hani vücudunuz bi' yerine ööle kolayca düzeltilemeyecek kadar fena bi' şey olduğunu anladığında hem midenizi bulandıran, hem sizi sakinleştiren bi' şok yaşarsınız ya, işte ööle oldum. Bakın, pantolonumun paçasını kıvırayım da okun ucunun girdiği yerdeki yarayı görün... evet, canımı ne kadar yakmış gibi görünüyo'sa o kadar, hatta daha fazla yakmıştı.</p>

  <p>Şindi zemininde düğüm düğüm kökler olan Pololu Yolu'ndan dörtnala aşşaa iniyo'duk, kıvrılan dalgaların içinde sörf yaptığım zamanlardan bile hızlıydık ve dengemizi korumak da en az o kadar zordu; çektiğim ıstırap için yapabil'ceğim hiçbi' şey yoktu, bi' tek Meronym'in beline gitgide daha sıkı sarılabiliyo' ve sağ bacağımla atın ritmine uymaya' çalışabiliyo'dum çünkü öbür türlü at beni çat diye üstünden at'caktı, evet, ve Konalarla kemik delen okları bize yetişmeden ata tekrar bin'cek zamanım olmayacaktı.</p>

  <p>Yol bizi dalları başımıza değen ağaçlardan bi' tünelden geçirdi ve Pololu Nehri'nin denize açılan ağzının üstündeki, Eskilerin yaptığı köprüye götürdü; burası Vadi'nin kuzey sınırıydı. Köprüden yüz adım ötedeyken güneş bulutların arasından çıktı, ileri baktım ve desteklerinin altın gibi pırıl pırıl parladığını gördüm, paslı direkleri gölgeli bronz rengindeydi. Acı anılarımı harekete geçirdi, evet, üçüncü kehanetim şööleydi: <i>Bronz yanıyo', o köprü geçilmesin.</i> Meronym'e bunu dörtnala giden atın üstünde açıklayamazdım, ben de kulağına bağırıverdim, <i>Vuruldum!</i></p>

  <p>Meronym köprüye bi' metre kalmışken yuları çekip atı durdurdu. <i>Nerenden</i>?</p>

  <p>Sol baldırımdan, dedim ona.</p>

  <p>Meronym fena endişeli bi' halde geriye baktı. Bizi kovalayanlardan henüz eser yoktu, Meronym attan indi ve acıya bi' göz attı. Yarama dokundu, inledim. <i>Şu an okun sapı yaranın ağzını kapatıyo', evet, önce dost topraklara gitmeliyiz, soora ben</i>...</p>

  <p>İntikam isteyen at nallarının güm güm sesleri Pololu Yolu'na yaklaşıyo'du.</p>

  <p>Ona köprüyü geçemeyeceğimizi sööledim. <i>Ne?</i> Gözlerimin içine bakmak için yarı döndü. <i>Zachry, köprü güvenli diil mi diyo'sun?</i></p>

  <p>Şindi, köprü bildiğim kadarıyla yeterince sağlamdı, anlıyo'sunuz ya, Jonas daha küçükken onu sık sık martı yumurtası toplamaya götürürdüm, Son Alabalık'tan McAulyff de çoğu ay el arabasıyla o köprüden geçip fok avlamaya giderdi, ama Puthane'de görülen rüyalar yalan söölemezdi, hayır, hem de hiçbi' zaman, ve Başrahibe bana kehanetlerimi özel bi' gün için ezberletmişti, o gün de bugündü. <i>Diyorum ki</i>, dedim, <i>Sonmi bana köprüyü geçme dedi.</i></p>

  <p>Korku Meronym'i alaycı yapmıştı, anlıyo'sunuz ya, o da sizle ben gibi insandı. <i>Peki Sonmi peşimizde öfke dolu bi' Kona ordusu olduğunu biliyo' muydu?</i></p>

  <p>Ona Pololu Nehri'nin denize açılırken genişlediğini sööledim, ne ööle derindi, ne de coşkun akardı. Yol köprüden önce, tam durduğumuz yerde çatallanıyo'du, evet, ve bizi az öteye, nehri geçebil'ceğimiz bi' noktaya götürdü. Nal gümbürtüleri gitgide yaklaşıyo'du, Konalar az soora bizi gör'cekti.</p>

  <p>Eh, Meronym dediğim çılgınca şeylere inandı, neden bilmem ama inandı ve kısa bi' süre soora Pololu'nun parlak, buz gibi suları yaramı uyuşturuyo'du ama at o çakıllı nehir yatağında fena halde kayıyo'du. <i>Pattada pattada.</i> Üç Kona atlısı köprüyü çıkmış ve bizi görmüşlerdi, etrafımızdaki hava önce bi', sonra iki okun geçişiyle titredi ve parçalandı, bi' üçüncüsü suya çarptı ve üstümüze su sıçrattı. O üç Kona'ya üç kişi daha katıldı, onlar ateş etmek için durmadılar, hayır, uzak kıyıda yolumuzu kesmek için Pololu Köprüsü'nde dörtnala at sürdüler. Çaresiz haldeydim, kendime sövüp sayıyo'dum, <i>Evet, kuş gibi avlandık, kurtuluş yok</i>, diye düşünüyo'dum.</p>

  <p>Şindi, bi' ağacı kerestesi için kestiğinizde n'oolur bilir misiniz? Son darbeden sonraki sesi, ağaç devrilirken liflerin haykırışını, koca gövdenin yavaşça inleyişini bilir misiniz? işte duyduğum oydu. Anlıyo'sunuz ya, bi' el arabasıyla yavaş yavaş geçen bi' iki Vadili ayrı şeydi, dörtnala giden bi' at ayrı şeydi, ama dörtnala giden, Kona zırhıyla kaplı, altı yedi... sekiz savaş atı köprü için çok fazlaydı. O köprü sanki tük'rükle birbirine tutturulmuş samanlardan yapılma gibi parçalandı, evet, direkler kırıldı, destekler ikiye bölündü ve yıpranmış kablolar koptu.</p>

  <p>Ööle küçük bi' düşüş diildi, hayır. Pololu Köprüsü on beş adam yüksekliğindeydi, hatta daha fazla. Atlar döne döne, sırtüstü düştüler, biniciler üzengilere takıldılar ve dediğim gibi, Pololu Nehri onları yakalayıp kaldırıver'cek, güvenli, derin bi' havuz diildi, hayır, sığdı ve sivri kayalarla doluydu, o yüzden düşüşleri kötü oldu, evet, fena halde kötü. Konalardan hiçbiri kalkmadı, hayır, sadece zavallı atlardan ikisi... üçü kıvranıyo' ve havayı tekmeliyo'lardı, ama hayvan doktorluğu yap'cak zamanımız yoktu, hayır.</p>

  <p><br /></p>

  <p>Eh, hikâyemin nerdeyse sonuna geldim. Meronym'le uzak kıyıya ulaştık ve Vadiler'de artık kurtarıl'cak bi' Medeniyet olmasa da Sonmi'ye şükrettim, ne de olsa hayatımı son kez kurtarmıştı. Sanırım Kona mangasının gerisi ölenler ve boğulanlarla biz ikimizi kovalayamayacak kadar meşguldü, evet. Yalnız Kumullar'ı geçtik ve sonunda kazasız belasız Ikat'ın Parmağı'na ulaştık. Henüz bekleyen kano yoktu, ama attan indik ve Meronym okun deldiği baldırımın üstünde Zekâ'sını kullandı. Oku çekip çıkarınca acı bedenimde yükseldi ve duyularımı kaybettim, yani dooruyu söölemek gerekirse Maui kanolarının Düofizit'le gelişini görmedim. Şindi arkadaşımın karar verme zamanıydı, evet, anlıyo'sunuz ya, beni ya kanoya taşıy'cak, ya da yürüyemez halde Büyük Ada'da, Kona'ların toprağından az ötede terk edecekti. Eh, şindi bur'da size hikâye anlattığıma göre Meronym'in ne karar verdiğini biliyo'sunuz ve bazen onun seçiminden pişmanlık duyuyorum, evet, bazen de duymuyorum. Yeni kabilemin kürekçilerinin heyamolası beni Boğazların ortasında uyandırdı. Meronym kanlı bandajımı değiştiriyo'du, Zekâ ilaçlarından kullanmış ve acımı bi' hayli azaltmıştı.</p>

  <p>O kanonun zemininde, yattığım yerden yalpalayan bulutları izledim. Bulutlar gökleri nası' aşıyo'sa ruhlar da çağları ööle aşar, bi' bulutun şekli, rengi, büyüklüğü aynı kalmasa da hâlâ bi' buluttur ve ruhlar da ööledir. Bulutun bi' yere ner'den uçup geldiğini ya da ruhun yarın kim ol'cağını kim sööleyebilir ki? Anca' doğu, batı, pusula ve atlas olan Sonmi, evet, anca' bulutların atlası.</p>

  <p>Düofizit gözlerimin açık olduğunu gördü ve Büyük Ada'yı işaret etti; güneydoğudaki mavilerin içinde bi' morluktu sadece ve Mauna Kea utangaç bi' gelin gibi yüzünü saklıyo'du.</p>

  <p>Evet, Bütün Dünyam ve bütün hayatım baş ve işaretparmağımla yaptığım bi' O'nun içine sığ'cak kadar ufalmıştı.</p>

  <p style="text-align: center;">* * *</p>

  <p>İhtiyar babam Zachry tuhaf bi' hergeleydi, artık öldüğüne göre bunu inkâr etmeyeceğim. Ah, babamın hikâyelerinden çoğu ördek osuruğundan farksızdı ve iy'ce yaşlanıp da delirince Öngörülü Meronym'in sevgili Sonmi'si olduğuna bile inanmaya başladı, evet, bunda ısrarcıydı, doğum izlerinden, kuyrukluyıldızlardan falan biliyo'muş.</p>

  <p>Konalar ve Büyük Ada'dan kaçışıyla ilgili hikâyesine inanıyo' muyum? Çoğu hikâyede dooruluk payı vardır, bazı hikâyelerde az biraz, bazı hikâyelerde çok. Öngörülü Meronym'le ilgili söölediklerinin çoğu dooruydu sanıyorum. Anlıyo'sunuz ya, babam öldükten sonra kız kardeşimle onun aletlerini karıştırdık ve hikâyelerinde niyaz dediği gümüşi yumurtasını buldum. Babamın anlattığı gibi, yumurtayı ellerinizde ısıtırsanız güzel bi' hayalet-kız ortaya çıkıyo' ve Eskiler'e ait, yaşayan kimsenin anlamadığı, hiçbi' zaman da anlayamayacağı bi' dilde konuşuyo'. Kullanabil'ceğiniz türden bi' Zekâ diil, çünkü ne Kona korsanlarını öldürüyo', ne boş mideleri dolduruyo', ama bazı akşamüstleri hısım akrabam, kardeşlerim ve ben sırf havada süzülüşünü, parlayışını görmek için hayalet-kızı uyandırıyoruz. Çok güzel bi' kız, ve minikleri hayrete düşürüyo', mırıltıları da bebeciklerimize ninni gibi geliyo'.</p>

  <p>Burada az biraz oturun.</p>

  <p>Ellerinizi uzatın.</p>

  <p>Bakın.</p>
</body>
</html>
