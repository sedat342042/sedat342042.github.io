<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>Dört, beş, hayır, Tanrım, <i>altı</i> yaz önce, ışıl ışıl bir günbatımında kenarında olgun atkestanesi ve filbahri ağaçları olan bir Greenwich caddesinde, zarafet içinde yürüdüm. O Regency evleri Londra'nın en pahalı mülkleri arasında ama bu evlerden birine sahip olursan, değerli Okuyucu, derhal sat, sakın o evde oturma. Bunlara benzer evler, sahiplerinin kafayı yemesine sebep olan kara bir efsun yayar. Bu kurbanlardan biri, Rodezya polis kuvvetlerinin eski amiri, söz konusu akşam bana otobiyografisini düzenlemem ve basmam için en az kendisi kadar dolgun bir çek yazmıştı. Zarafetim kısmen bu çeke, kısmen sayısız trajediyi basit yanlış anlaşılmalara dönüştüren sihirli bir iksire, Duruzoi üzüm bağından gelen 1983 Chablis şarabına dayanıyordu.</p>

  <p>Fahişe Barbi gibi giyinmiş üç genç kız kaldırımı tamamen kaplamış halde yürüyerek bana yaklaştılar. Çarpışmamak için yola indim. Ama yan yana geldiğimizde soluk renkli, buzlu lolipoplarının kâğıtlarını parçaladılar ve yere attılar. Hissettiğim esenlik bir anda yerle bir olmuştu. Yani, hemen yanımızda çöp kutusu vardı! Tiksinti İçindeki Vatandaş Tim Cavendish suçlulara, "Onları yerden almalısınız" diye seslendi.</p>

  <p>Kahkahayla karışık bir "Yoksa naaparsın?" lafı sırtımı sıyırıp geçti. Kahrolası dişi maymunlar. "Bir şey yapmaya niyetim yok" dedim omzumun üstünden, 'Yalnızca dedim ki..."</p>

  <p>Dizlerim büküldü ve kaldırım yanak kemiğimi çatlattı; acı kendisi dışında her şeyi silip süpürene dek çocukken üç tekerlekli bisikletimle yaptığım bir kazayı hatırladım. Keskin bir diz yüzümü ezip yaprak gübresine çevirdi. Ağzıma kan tadı geldi. Altmış küsur yaşındaki bileğim doksan derecelik bir ıstırapla geriye büküldü ve Ingersoll Solar'ımın tokası açıldı. Kimi eski, kimi modern küfürlerden oluşan müstehcen sözler duyduğumu hatırlıyorum, ama soyguncular cüzdanımı yürütemeden "The Girl from Ipanema" şarkısı çalan bir dondurma minibüsünün ezgileri duyuldu. Saldırganlar şafaktan bir dakika önce kaçışan dişi vampirler gibi dağıldılar.</p>

  <p>"Olanları polise bildirmedin mi? Seni ahmak!" Madame X ertesi sabah, kahvaltıda yediği buğday kepeğinin üstüne yapay şeker serpti. "Tanrı aşkına polisi ara. Ne bekliyorsun? İzler soğuyacak." Heyhat, gerçeği mübalağa etmiş ve soyguncuların, kafa derilerine gamalı haçlar kazınmış beş haydut olduğunu söylemiştim. Şimdi daha ergenliğe girmemiş, eli lolipoplu üç kızın beni hiç çaba sarf etmeden alt ettiğini nasıl söylerdim? Mavi üniformalılar bisküvilerini yerken gülmekten boğulurlardı. Hayır, şahsıma yapılan saldırı ulusumuzun arzulu bir şekilde doldurulan suç istatistiklerinin arasına girmeyecekti. Çalınan Ingersoll'üm artık buzullaşmış olan evliliğimizin daha güneşli bir çağından kalma bir aşk hediyesi olmasa, saldırıya uğradığımdan hiç söz etmeyecektim.</p>

  <p>Nerede kalmıştım?</p>

  <p>Benim yaşımda, insanın aklına sürekli yanlış hikâyelerin gelmesi ne tuhaf.</p>

  <p>Tuhaf değil, hayır, son derece korkutucu. Bu hikâyeye Dermot Hoggins ile başlamak niyetindeydim. İnsanın hatıralarını yazıya dökerken yaşadığı sorun budur işte. Her şeyi iyice rezil etmeden yazdıklarını değiştiremezsin.</p>

  <p>Bakın, ben Dermot "Duster" Hoggins'in editörüydüm, onun psikiyatristi ya da kahrolası astrologu değil. O ünlü gecede Sir Felix Finch'in başına gelecekleri nereden bilebilirdim? Sir Felix Finch, Kültür Bakanı ve <i>Trafalgar Review of Books</i>'un El Supremo'su. Basın semalarında nasıl parlamıştı, şimdi, on iki ay sonra bile çıplak gözle nasıl da görülür halde. Boyalı basın olanları manşetten okumuş, Radyo 4 kimin nasıl düştüğünü bildirince büyük gazeteler müslilerini üstlerine dökmüşlerdi. O akbabalar ve ahmaklar kafesi, "köşe yazarları," Sanatın Kayıp Kralı'nı bitmek bilmeyen cıvıltılı övgüler yazarak methetmişlerdi.</p>

  <p>Bense şu ana kadar vakarımdan ödün vermedim. Fakat meşgul okuyucuları uyarmalıyım, Felix Finch'in yemek sonrası nane şekeri, benim gezinimci mihnetlerimin aperatifidir. Buna Timothy Cavendish'in Dehşetli Çilesi de diyebiliriz. İşte <i>bu</i> pek şık bir başlık.</p>

  <p>Bir Bayswater binasının en üst katında şatafatlı bir şekilde yeniden açılan, bünyesine ne olur ne olmaz diye bir de çatı bahçesi eklenen Jake'in Starlight Barı'nda yapılan Lemon Prize Ödülleri gecesindeydik. Kahrolası basın yayın besin zincirinin hepsi sokağa dökülmüş, Jake'in barına tünemişti. Tekinsiz yazarlar, ünlü aşçılar, takım elbiseliler, keçi sakallı alıcılar, kötü beslenmiş kitapçılar, "Geber!" karşılığını "Aa, çok sevinirim!" ile karıştıran bir sürü yazar ve fotoğrafçı bozuntusu. Dermot'un davetli oluşunun benim marifetim olduğunu ima eden o sinsi, küçük dedikoduya bir son vereyim; ah, evet, Timothy Cavendish yazarının herkesin ortasında intikam almak istediğini biliyordu —ki bunun ispatı gerekiyordu— ve trajedinin tamamı reklam için yapılan bir gösteriydi. Kıskanç rakipler tarafından uydurulan bir zırva! Kimse Dermot Hoggins'e davetiye gönderdiğini kabullenmedi, gönderen her kimse şu andan sonra da ortaya çıkacağını sanmam. Neyse, kazanan anons edildi ve elli bin dolarlık ödül parasını kimin kazandığını hepimiz biliyorduk. Kafayı fena halde buldum. Adam Guy beni "Ground Control to Major Tom" * adlı kokteylle tanıştırdı. Zamanın Oku, Zamanın Bumerangı'na dönüştü ve ben majörlerimin ** sayısını unuttum. Bir caz altılısı rumba çalmaya başladı. Temiz hava almak için balkona çıktım ve içerideki curcunayı dışarıdan inceledim. Londra edebiyat dünyasını iş üzerinde görmek bana Gibbon'ın Antoninus'lar Dönemi'nde söylediğini hatırlattı. "Eleştirmenler, derleyiciler, yorumculardan oluşan bir bulut öğrenmenin yüzünü kararttı ve zevklerin yozlaşması, dehanın gerileyişini takip etti."</p>

  <p class="dipnot">* Ünlü İngiliz müzisyen David Bowie'nin "Space Oddity" adlı şarkısından, "Kumanda merkezinden Binbaşı Tom'a" anlamına gelen bir cümle (ç.n.)</p>

  <p>** Bir önceki dipnotta sözü edilen cümleye atıfta bulunulmuş (ç.n.)</p>

  <p>Dermot beni buldu, kötü haberler insanı hep bulmaz mı zaten? Tekrarlayayım, Papa XIII. Pius'la karşılaşsam daha az şaşırırdım. Aslına bakarsanız, o bile ortama daha iyi uyum sağlardı — hoşnutsuz yazarım muz gibi sapsarı bir takım elbisenin içine çikolata kahverengisi gömlek giymiş, mor bir kravat takmıştı. Meraklı okuyuculara <i>Knuckle Sandwich</i>'in * sonradan kitap dünyasında fırtına gibi eseceğini hatırlatmama gerek yoktur herhalde. Aslına bakarsanız Chelsea'deki bilge John Sandoe'nun yerini ve Hoggins Kardeşlerin şehrin doğu yakasında bulunan, bir zamanlar Yahudilere, sonra Sihlere, şimdiyse Eritrelilere ait olan bahtsız gazete bayilerini saymazsanız daha kitapçılara bile girmemişti. Dermot'un çatı bahçesinde konuşmak istediği şey de reklam ve dağıtım konularıydı zaten.</p>

  <p class="dipnot">* İngilizce'de yumruk, yumruk atmak gibi anlamlara gelen argo bir ifade (ç.n)</p>

  <p>Ona Cavendish Yayıncılık gibi yazar-ortaklık sistemine mensup bir şirketin gösterişli kataloglara ve satış için takım kurma amaçlı go-kart hafta sonlarına para harcayamayacağını yüzüncü kez anlattım. Yazarlarımın güzelce ciltlenmiş kitaplarını arkadaşlarına, ailelerine, gelecek nesillere sunmaktan tatmin olduklarını bir kez daha açıkladım. Gangster tarzı piyasanın artık doygunluğa ulaştığım, <i>Moby Dick</i>'in bile Melville yaşarken tam bir fiyasko —bu kelimeyi kullanmasam da— olduğunu bir kez daha açıkladım. "Gerçekten muhteşem bir anı kitabı" diye temin ettim onu. "Biraz zaman ver."</p>

  <p>Sarhoş, sıkıntılı ve sağır olan Dermot parmaklıkların üstüne baktı. "Her taraf baca. Ta aşağıya kadar."</p>

  <p>Sesindeki tehdidin benim hayalimin ürünü olduğuna kanaat getirdim. "Öyle."</p>

  <p>"Çocukken annem beni <i>Mary Poppins</i>'e götürmüştü. Baca temizleyiciler çatılarda dans ediyordu. Videosunu da izlerdi. Tekrar tekrar. Bakımevinde."</p>

  <p>"Çıktığı zamanı hatırlıyorum. Artık yaşımı sen hesap et."</p>

  <p>"Bak." Dermot kaşlarını çattı ve camlı kapıdan barı işaret etti.</p>

  <p>"Kim o?"</p>

  <p>"Kim kim?"</p>

  <p>"Çöp poşeti giymiş taçlı kadınla konuşan papyonlu."</p>

  <p>"Sunucu, Felix... Felix Bilmemne?"</p>

  <p>"S*******n Felix Finch'i! O karı kılıklı s*******n dergisinde kitabıma sıçan a****k değil mi?"</p>

  <p>"Aldığın en iyi yorum değildi tabii, ama..."</p>

  <p>"Aldığım tek s*******n yorumu oydu!"</p>

  <p>"Aslında kulağa o kadar kötü..."</p>

  <p>"Öyle mi? 'Bay Hoggins gibi hiç atımlık barutlar modern edebiyatın yol kazalarıdır.' İnsanlar bıçağı saplamadan önce nasıl adının önüne 'Bay' koyuyorlar, fark ettin mi? 'Bay Hoggins şişirilmiş "otobiyo-roman"ı için kesilen ağaçlardan özür dilemeli. Dört yüz sayfalık bu aşırı mağrur kitap, inanılmaz derecede yavan ve boş bir sonla bitiyor.'"</p>

  <p>"Sakin ol, Dermot, kimse <i>Trafalgar</i>'ı gerçekten okumuyor."</p>

  <p>"Bakar mısın?" Yazarım bir garsonu çağırdı. "<i>Trafalgar Revieıv of Books</i>'u duydun mu hiç?"</p>

  <p>"Elbette" diye karşılık verdi Doğu Avrupalı garson. "Bütün fakültem TRB ile yatıp TRB ile kalkar, en akıllı eleştirmenler o dergide."</p>

  <p>Dermot kadehini parmaklığın üstünden aşağı fırlattı.</p>

  <p>"Haydi ama, bir eleştirmen nedir ki?" diye mantığa davet ettim onu. "Hızlıca ve küstahça okuyan, hiçbir zaman akıllıca okumayan insanlardır sadece."</p>

  <p>Caz altılısı çalmayı bitirdi ve Dermot cümlemi havada sallanır halde bıraktı. Taksiye binmemi haklı gösterecek kadar sarhoştum ve Doğu Londralı bir mübaşirinkini andıran bir ses herkesi, "Jürideki hanımefendiler ve beyefendiler! Lütfen beni dinleyin!" diyerek sessizliğe boğduğunda gitmek üzereydim.</p>

  <p>Azizler bizi korusun, Dermot iki içki tepsisini birbirine vuruyordu. "Kitap perisi arkadaşlarım, bu gece ek bir ödülümüz var!" diye bağırdı. Şeytani kıkırtıları ve "Ooooo!"ları duymazlıktan gelerek ceketinin cebinden bir zarf çıkardı, yırtıp açtı ve okur gibi yaptı: "En Güzide Edebiyat Eleştirmeni Ödülü." Dinleyicileri hiçbir şey yapmadan onu seyrettiler, papağan gibi öttüler, yuhaladılar ya da utanç içinde arkalarını döndüler. "Çok çekişmeli bir yarışma oldu, ama jüri heyeti oybirliği ile <i>Trafalgar Review of Books</i>'tan Majesteleri Bay, —pardon— Sir Felix Finch, O, B ve E'yi * seçti — sahneye gel!"</p>

  <p class="dipnot">* O.B.E.: "Order of the British Empire"ın kısaltması: Britanya imparatorluğu Nişanı" (ed.n.)</p>

  <p>Tahrikçiler karga gibi öttüler. "Bravo, Felix! Bravo!" Finch hak etmediği ilgiyi görmeyi sevmeseydi eleştirmen olmazdı. Şüphesiz <i>Sunday Times</i>'taki köşe yazısı için kafasında taslak oluşturuyordu bile, "Şehirde Bir ispinoz".* Dermot'a bakacak olursak, içtenlikle gülümseyip duruyordu. Alkışlar dinince "Ödülüm ne olabilir acaba?" diye yapmacık yapmacık sırıttı Finch. "<i>Knuckle Sandwich</i>'in hamura gitmemiş imzalı bir nüshası mı? Pek fazla sayıda kalmamıştır!" Finch'in takımı koro halinde, yuhalamayla karışık bir kahkaha atarak liderini teşvik etti. "Yoksa suçluların iadesi kanununun su sızıntı yaptığı bir Güney Amerika ülkesine bedava uçak bileti mi?"</p>

  <p class="dipnot">* Orijinali: "A Finch About Town": İngilizcede "finch"in anlamı olan "ispinoz"la yapılmış bir söz oyunu (ed.n.)</p>

  <p>"Evet, canım" —Dermot göz kırptı— "bedava uçuş tam da kazandığın şey." Yazarım Finch'in yakalarını kavradı, arkaya kaykıldı, ayaklarını Finch'in karnına gömdü ve genelde-fark edilenden-daha-kısa medya şahsiyetini bir judo hareketiyle geri fırlattı! Balkon parmaklıklarını süsleyen menekşelerin üstünden.</p>

  <p>Finch'in çığlığı —ve yaşamı— on iki kat aşağıdaki büzülüp kırışmış metallerin arasında sona erdi.</p>

  <p>Birinin içkisi halıya döküldü.</p>

  <p>Dermot "Duster" Hoggins yakasını eliyle süpürdü, balkondan aşağı sarktı ve bağırdı: <i>"İnanılmaz derecede yavan ve boş bir sonla biten kimmiş?</i>"</p>

  <p>Afallayan kalabalık katil abur cuburların olduğu masaya ilerlerken ikiye ayrıldı. Birkaç tanık sonradan katilin başında koyu renk bir hale gördüklerini söyledi. Hoggins, Biscay ançuezi ve susam yağı gezdirilmiş maydanozla süslenmiş bir Belçike krakeri aldı.</p>

  <p>Kalabalığın duyuları nihayet yerine geliyordu. Öğürme sesleri, aman-Tanrımlar ve merdivenlere koşan ayak sesleri. Korku dolu bir patırtı! Benim düşüncelerim mi? Gerçekten mi? Dehşet. Kesinlikle. Şok? Hem de nasıl. İnanmazlık? Doğal olarak. Korku? Pek sayılmaz.</p>

  <p>Bu trajik gelişmede bir teselli olduğuna dair olgunlaşmamış bir hisse kapıldığımı inkâr etmeyeceğim. Haymarket'taki ofisimde, Dermot Hoggins'in <i>Knuckle Sandwich</i> kitabının, yakında Britanya'nın en ünlü katili olacak adamın ateşli bir dille yazdığı güncesinin henüz koruyucu plastiği çıkarılmamış doksan beş nüshası vardı. Kendisine olan borcumun aşırılığından dolayı çaresiz düşmüş, Sevenoaks'taki güvenilir matbaacım Frank Sprat'te hâlâ baskı kalıpları vardı ve haber verdiğim an baskıya başlayabilirdi.</p>

  <p>Ciltli basımlar, hanımefendiler ve beyefendiler.</p>

  <p>Tanesi on dört sterlin, doksan dokuz peniden.</p>

  <p>Bir parmak bal!</p>

  <p><br /></p>

  <p>Deneyimli bir editör olarak geçmişe dönüşleri, önceden yapılan imaları ve aldatıcı söz oyunlarını pek onaylamam; bunlar 1980'lerde, postmodernizm ve kaos teorisi masterlarında kaldı. Gelgelelim, kendi anlatımımı bu dehşet verici olayı kendi gözümden anlatarak (yeniden) başlattığım için pişman değilim. Anlıyorsunuz ya, bu olay, sonunda Hull'a, daha doğrusu Hull'ın dehşetli çilelerimin vuku bulacağı iç bölgelerine düşen yolumu açan ilk iyi niyeti beraberinde getirmişti. Talihim Felix Finch'in Son Savruluşu'ndan sonra, tahmin ettiğim gibi açıldı. Tatlı, bedava reklamın getirdiği kanatlarıyla <i>Knuckle Sandwich</i> adlı hindim uçtu, çoksatanlar listelerine girdi ve Dermot Wormwood Scrubs'da on beş yıla çarptırılana dek orada tünedi. Mahkeme her kanalda <i>Saat Dokuz Haberleri</i>'ne konu oldu. Sir Felix ölünce, Sanat Konseyi'nin parası üstünde Stalinvari bir baskı kurmuş olan, kendini beğenmiş, havasından geçilmeyen adamdan Britanya'nın, bir öncekinden beri en sevilen sanat gurusuna dönüşüverdi.</p>

  <p>Karısı Old Bailey'nin basamaklarında muhabirleri on beş yılın "iğrenç biçimde müsamahakâr" olduğunu söyledi ve hemen ertesi gün "Duster Huggins, cehennemde çürü!" temalı bir kampanya başlatıldı. Dermot'un ailesi sohbet programlarında karşı saldırıda bulundu, Finch'in hakaret dolu eleştirisinin üzerine bol bol konuşuldu, BBC2 özel bir belgesel çekimine başladı ve benimle bu bağlamda röportaj yapan lezbiyen, nükteli sözlerimi kendince düzenleyip bağlamından kopardı. Kimin umurundaydı? Para tenceresi harıl harıl kaynıyordu — hatta taşmış ve kahrolası mutfağı ateşe vermişti.</p>

  <p>Cavendish Yayıncılık —Bayan Latham ve ben— neye uğradığını şaşırmıştı. Kadının yeğenlerinden ikisini işe almak (tabii yarı-zamanlı, bir de Ulusal Sigorta yaptırmadım diye hırpalanamazdım) zorunda kaldık. Plastik kaplı orijinal <i>Knuckle Sandwich</i>'ler otuz altı saatte uçup gitmişti ve Frank Sprat nerdeyse ayda bir tekrar basım yapıyordu. Yayıncılık oyununu oynayarak geçirdiğim kırk yılda yaşadığım hiçbir şey beni böyle bir başarıya hazırlamamıştı. İşletme masrafları her zaman yazar bağışlarıyla karşılanmıştı — gerçek satışlardan değil! Durum nerdeyse etik dışı görünüyordu. Ama işte, şimdi listemde on yılda bir ortaya çıkacak türden bir çoksatan kitap vardı. İnsanlar bana "Tim, bu kitabın kontrol dışı başarısını nasıl açıklıyorsun?" diye soruyorlar.</p>

  <p><i>Knuckle Sandwich</i> aslında iyi yazılmış, gözü pek bir kurmaca yaşamöyküsüydü. Kültür akbabaları önce gece yarısı programlarında, sonra sabah programlarında kitabın sosyo-politik alt metinlerini tartıştılar. Neo-Naziler kitabı içinde bol bol şiddet olduğu için alıp okudular. Worcestershire'lı ev kadınları, kitabı okuması gayet zevkli olduğu için aldılar. Homoseksüeller kitabı kabile sadakati için aldılar. Dört ayda doksan bin, evet, <i>doksan bin</i> nüsha satıldı ve evet, <i>hâlâ</i> ciltli basımlardan söz ediyorum. Ben bu satırları yazarken kitabın film uyarlaması çekiliyor. Frankfurt Kitap toplantısında, daha önceden durup da beni ayakkabılarının tabanından kazımaya bile tenezzül etmeyen insanlar bu kez şenliklerle karşıladılar. O iğrenç 'Yazar parasıyla kitap basan yayıncı" yaftası 'Yaratıcı Yatırımcı"ya dönüştü. Çeviri hakları, Risk oyununun son turundaki bölgeler gibi önüme düşüyordu. Amerikalı yayıncılar, Tanrı'ya bin şükür, "İrlandalı Mağdur Çocuk İngiliz Aristo'ya Hak Ettiği Cezayı Veriyor" olayına <i>bayıldılar</i> ve denizaşırı açık artırma, alacağım avansı göklere çıkardı. Fena bir ishalden mustarip bu platin kaz yalnızca, evet, yalnızca bana aitti! Para önceden bomboş olan hesaplarıma Kuzey Denizi'nin bir Hollanda hendeğine akışı gibi aktı. "Kişisel bankacılık danışmanım" Elliot McCluskie adlı dolandırıcı, Midwich Cuckoo'dan çıkma çocuklarının fotoğrafından oluşan bir Noel kartı yolladı. Groucho Kulübü'ndeki primatlar "Hey, bir üye tarafından adınızın yazılması gerek!" demek yerine beni kapıda, "İyi akşamlar, Bay Cavendish" diye karşılıyordu. Karton ciltli basımı bizzat dağıtacağımı bildirdiğimde, pazarlan çıkan kitap sayfalarında Cavendish Yayıncılık'ı bir ayağı çukurda gaz devlerinden oluşan bir bulutun içindeki dinamik, akkor bir oyuncu olarak resmeden yazılar yayımlandı. <i>Financial Times</i>'a bile çıktım. Muhasebe işlerinin Bayan Latham'la ikimizin boyunu azıcık da olsa aşmış olması çok mu şaşırtıcı?</p>

  <p><br /></p>

  <p>Başarı, acemileri göz açıp kapayana kadar sarhoş eder. Üstünde "Cavendish-Redux, Zirvedeki Kurmaca Eserlerin Yayıncısı" yazılı kartvizitler bastırdım. Neden tek bir kitap yerine neşriyat <i>satmayayım</i> diye düşündüm. Neden dünyanın beni olmakla övüp durduğu ciddi yayıncı <i>olmayacaktım?</i></p>

  <p>Heyhat! O önemsiz, minicik kartlar Kaderin Boğası'nın gözünün önünde sallanan bir kırmızı bayrak gibiydi. Tim Cavendish'in cebinin dolu olduğu dedikodusu yayılır yayılmaz kılıç dişli, gelincik yırtıcılığındaki alacaklılarım ofisime doluştu. Her zamanki gibi kime ne kadar ve ne zaman ödeme yapılacağının gnostik cebrini paha biçilemez Bayan Latham'ıma bırakmıştım. Bu yüzden, gece yarısı misafirlerim Felix Finch Gecesi'nden nerdeyse bir yıl sonra evimi ziyaret ettiğinde, hem zihinsel hem de finansal olarak duruma hazır değildim. Madame X beni terk ettiğinden beri (bana boynuz takan adam bir dişçiydi, ne kadar acı verse de gerçeği açıklamalıyım) Putney'deki meskenim üzerinde Ev idaresi Anarşisi'nin hüküm sürdüğünü itiraf ediyorum (of, tamam, o piç kurusu Alman'dı); porselen tahtım uzun süredir fiili ofis koltuğum görevini görüyor. Resmi görünüşlü tuvalet kâğıdı kabının altında kaliteli bir Cognac durur ve mutfaktaki radyoyu duyabilmek için kapıyı açık bırakırım.</p>

  <p>Söz konusu akşam, tuvalette her zaman okuduğum <i>Roma İmparatorluğu'nun Gerileyişi ve Yıkılışı</i>'nı, yeni şampiyonlar ahırım Cavendish-Redux'a gönderilen metinleri (ham, yeşil domatesler) okumak üzere bir kenara bırakmıştım. Ön kapımın kurcalandığını duyduğumda zannedersem saat on bire geliyordu. Ya paranı ya canını diyen dazlak cüceler mi? Kapıyı çalıp kaçan çocuklar mı? Rüzgâr mı?</p>

  <p>Bir anda kapı kahrolası menteşelerinden kopup içeri uçtu! El-Kaide'nin geldiğini ya da bir yıldırım topunun düştüğünü sandım, ama ikisi de değildi. Koridorda eksiksiz bir ragbi takımını andıran bir grup insan yürüyordu, oysaki davetsiz misafirlerim yalnızca üç kişiydi. (Fark edeceğiniz gibi hep üç kişinin saldırısına uğruyorum.) "Timothy" dedi canavar heykellerini en çok andıranı, "Cavendish, sanıyorum. Donun aşağıda yakalandın."</p>

  <p>Bogart olsa, "İş saatlerim on birden ikiye kadardır, beyefendiler" derdi, "üç saatlik öğle arasını saymazsanız. Şimdi lütfen burayı terk edin." Benim tek yapabildiğimse "Hey! Kapım! Kahrolası kapım!" diye patlamak oldu.</p>

  <p>Haydut İki, bir sigara yaktı. "Bugün Dermot'u ziyarete gittik. Sinirleri biraz bozuk. Kimin olmazdı ki?"</p>

  <p>Parçalar yerine oturdu. Ben parça parça oldum. "Dermot'un ağabeyleri!" (Onlarla ilgili her şeyi Dermot'un kitabında okumuştum. Eddie, Mozza, Jarvis.)</p>

  <p>Sıcak kül bacağımı yaktı ve kimin ne söylediğini hatırlayamaz oldum. Sanki, Francis Bacon triptiği canlanmıştı. "Görünüşe bakılırsa <i>Knuckle Sandwich</i> iyi gidiyor."</p>

  <p>"Havaalanlarındaki kitapçılarda bir sürü var."</p>

  <p>"Ziyaretine geleceğimizden en azından <i>şüphelenmiş</i> olmalısın."</p>

  <p>"Senin gibi iş sezgisine sahip bir insan."</p>

  <p>Londra'daki İrlandalılar en iyi günümde bile sinirimi bozar. "Çocuklar, çocuklar. Dermot bir telif hakkı aktarım kontratı imzaladı. Bakın, bakın, bu endüstride standarttır, hemen şurada, evrak çantamda bir kopyası olacak." Gerçekten de belge elimin altındaydı. "On sekizinci madde, telif hakkı... bu <i>Knuckle Sandwich</i>'in yasal olarak... ı-ıı..." Külotum ayak bileklerime dolanmışken bunu onlara anlatmak pek kolay değildi. "Şey, yasal olarak Cavendish Yayıncılık'a ait olduğu anlamına geliyor."</p>

  <p>Jarvis Hoggins bir an kontrata göz gezdirdi, ama konsantrasyon süresinin kontratın tamamını okumaya yetmeyeceğini görünce yırtıp attı. "Dermot bu s********n kâğıtlarını, kitabı yalnızca s***k bir hobiyken imzaladı."</p>

  <p>"Hasta annemize, huzur içinde yatsın, bir hediye olsun diye."</p>

  <p>"Babamızın altın çağının anısı."</p>

  <p>"Dermot yılın s********n olayı için kontrat montrat imzalamadı!"</p>

  <p>"Matbaacın Bay Sprat'i ziyaret ettik. Bize para konularını açıkladı, sağolsun."</p>

  <p>Kontrat parçalarından oluşan konfeti üstümüze yağdı. Mozza akşam yediklerinin kokusunu alabileceğim kadar yakınımdaydı. "Görünüşe bakılırsa Hoggins Kardeşlere ait koca bir para yığınını cebe atmışsın."</p>

  <p>"Eminim bir, ee, şey, para akışı tablosu çıkarabiliriz, böylece..."</p>

  <p>Eddie araya girdi: "Şunu üç yapalım."</p>

  <p>Yalandan yüzümü buruşturdum. "Üç bin sterlin mi? Çocuklar, sanmıyorum..."</p>

  <p>"Şapşallaşma." Mozza yanağımı çimdikledi. "Saat üçte. Yarın öğleden sonra. Senin ofisinde."</p>

  <p>Seçeneğim yoktu. "Belki de bu toplantıyı sonlandırmak ve... devamı gelecek müzakeremiz için geçici bir... meblağ üzerinde münazara edebiliriz."</p>

  <p>"Tamamdır. Daha önce ne kadarlık bir meblağ üzerinde münazara etmiştik, Mozza?"</p>

  <p>"Elli bin makul gibi."</p>

  <p>Bu kez attığım acı çığlık yalandan değildi. "Elli bin <i>sterlin</i> mi?"</p>

  <p>"Başlangıç olarak."</p>

  <p>Bağırsaklarım hareket etti, didinerek çalıştı ve sıkıntı verdi. "O kadar parayı etrafta, ayakkabı kutularında sakladığımı mı sanıyorsunuz?" Sesim Kirli Harry gibi çıksın diye çabalamıştım, ama daha çok Peltek Baggins'e benzemişti. "Umarım bir yerlerde saklıyorsundur, Büyükbaba."</p>

  <p>"Nakit."</p>

  <p>"Zırva yok. Çek yok."</p>

  <p>"Vaat yok. Erteleme yok."</p>

  <p>"Bildiğin, eski tarz para. Ayakkabı kutusuna koyabilirsin."</p>

  <p>"Beyler, üstünde pazarlık edilmiş bir meblağ ödemekten memnun olurum, ama kanun..."</p>

  <p>Jarvis dişlerinin arasından ıslık çaldı. "Kanun senin yaşındaki bir adamın çoklu omurga kırıklarının iyileşmesine yardımcı olacak mı acaba, Timothy?"</p>

  <p>Eddie: "Senin yaşındaki adamlar iyileşmez. Yere yapışıp kalırlar."</p>

  <p>Bütün gücümle mücadele ettim, ama büzücü kaslarım artık bana ait değildi ve bir topçu ateşi başladı. Benimle alay etseler ya da beni hor görseler buna katlanabilirdim, ama işkencecilerimin bana acıması rezil bir biçimde yenilgiye uğradığımın göstergesiydi. Sifonun ipi çekildi.</p>

  <p>"Saat üçte." Cavendish-Redux tuvalete atılmış, üstüne sifon çekilmişti. Haydutlar yere serilmiş kapımın üstüne basarak çıkıp gittiler. Eddie son bir şey söylemek için arkasına döndü. "Dermot kitabına kısacık, güzel bir paragraf koymuş. Borcunu ödemeyen kişilerle ilgili."</p>

  <p>Meraklı okuyucuyu şehrinizdeki kitapçılarda bulabileceğiniz <i>Knuckle Sandwich</i>'in 244. sayfasına yönlendirmek isterim. Ama dolu mideyle okunmamalı.</p>

  <p>Haymarket'taki ofisimin dışında taksiler yavaşça ve süratle ilerliyordu. Özel odamda, Bayan Latham'ın Nefertiti küpeleri (British Museum Hediye Dükkânı'ndaki indirim sepetinde bularak Cavendish Yayıncılık'taki onuncu yılını kutlamak için ona hediye ettiğim küpeler) kadın başını hayır, hayır, hayır diye salladığında şıngırdadı. "Ben de size söylüyorum, Bay Cavendish, bu öğleden sonra saat üçe kadar elli bin sterlin bulamam. Beş bin sterlin bile bulamam. <i>Knuckle Sandwich</i>'ten gelen her bir sent çoktandır ödenmeyen borçlara gitti."</p>

  <p>"<i>Bize</i> borcu olan kimse yok mu?"</p>

  <p>"Faturaları hiçbir zaman ihmal etmediğimi biliyorsunuz, Bay Cavendish."</p>

  <p>Umutsuzluk beni yaltaklanmaya itiyor. "Hazır kredi çağındayız!"</p>

  <p>"Kredi <i>limiti</i> çağındayız, Bay Cavendish."</p>

  <p>Ofisime çekildim, kendime bir bardak viski doldurdum ve antika dünya küremde Kaptan Cook'un son seyahatinin rotasını parmağımla takip etmeden önce kalp ilacımı viskiyle mideye indirdim. Bayan Latham postayı getirdi ve tek kelime etmeden çıktı. Faturalar, reklamlar ve hayır işi için para toplayanların ahlaki soygun planları ve "<i>Knuckle Sandwich</i>'in Öngörülü Editörü'nün Dikkatine" gönderilmiş, Yarım-Hayatlar başlıklı —kurmaca bir eser için berbat bir ad—, <i>İlk Luisa Rey Gizemi</i> —daha da beter— altbaşlıklı bir metin vardı. İsmi şüpheli bir biçimde Hilary V. Hush olan kadın yazar mektubuna şöyle başlamıştı: "Ben dokuz yaşındayken annem beni yatak ıslatma hastalığımın iyileşmesi için dua edeyim diye Lourdes'a götürmüştü. O gece rüyamda Aziz Bernadette yerine Alain Fournier'yi görünce yaşadığım şaşkınlığı tahmin edin."</p>

  <p>Buyurun size bir kaçık. Mektubu "Acil İşler" yazılı kâğıt tepsisine attım ve Mayın Tarlası oynamak için en yeni model, bir sürü gigabaytlı bilgisayarımı açtım. İki kez havaya uçtuktan sonra Charles Dickens'ın şahsına ait, orijinal, gerçek yazı masasını en düşük fiyat altmış bin olmak üzere açık artırmaya koymak için Sotheby'nin dükkânına telefon ettim. Kirpal Singh adında çok hoş bir değer biçici, romancının yazı masasının Dickens Evi Müzesi'nde kayda geçtiğini üzülerek bildirdi ve fazla kazıklanmadığımı umduğunu söyledi. İtiraf ediyorum, ufak detayların hesabını tutmakta zorlanıyorum artık. Sonra Elliot McCluskie'yi aradım ve sevimli çocuklarının halini hatrını sordum. "İyiler, teşekkür ederim." O da benim sevimli işimin halini hatrını sordu. Seksen bin sterlinlik bir borç istedim. Düşünceli bir "Pekâlâ" ile söze başladı. Altmış bine düştüm. Elliot, yeniden boyutlandırmanın uygulanabilmesi için performansa bağlı kredi akışımın on iki aylık akış çizgisini doldurması gerektiğine dikkat çekti. Ah, insanların sırtlan gibi gülüp cehenneme gitmenizi söylediği ve telefonu yüzünüze kapattığı günleri nasıl özlüyorum, bilseniz. Küremde Macellan'ın seyahatinin rotasını takip ettim ve taze bir başlangıcın Deptford'dan kalkan bir sonraki hızlı yelkenliye baktığı bir yüzyıla özlem duydum. Gururum çoktan parça parça olmuştu, ben de Madame X'e telefon ettim. Sabah banyosunu yapıyordu. Durumumun ciddiyetini açıkladım. Sırtlan gibi gülüp cehenneme gitmemi söyledi ve telefonu yüzüme kapattı. Küremi çevirdim. Küremi çevirdim.</p>

  <p>Bayan Latham odamdan çıkarken bana bir tavşanı izleyen şahin gibi baktı.</p>

  <p>"Hayır, tefeciye gitmeyin, Bay Cavendish. Değmez."</p>

  <p>"Korkmayın, Bayan Latham, bu dünyada iyi günde kötü günde bana inanan tek insanı ziyaret edeceğim, o kadar." Asansörde, aynadaki yansımama "Kan, sudan daha yoğundur" hatırlatmasını yaptım ve sonra teleskopik şemsiyemin ucundaki demiri avcuma sapladım.</p>

  <p>"Of, Şeytan'ın şeyi, gene mi sen? Bak, toz ol ve beni rahat bırak." Kardeşim bahçesine girdiğimde yüzme havuzunun diğer tarafından bana baktı. Denholme bildiğim kadarıyla havuzunda şimdiye kadar hiç yüzmedi, ama gene de her hafta, fırtınalı, yağmurlu havalarda bile klorlama falan gibi işlemleri yapmayı ihmal etmez. Bir çubuğun ucundaki büyükçe ağı kullanarak yaprakları toplamaya başladı. "Son aldığın borcu ödeyene kadar sana kahrolası bir çeyrek peni bile vermeyeceğim. Neden <i>ben</i> sana sürekli sadaka veriyorum? Hayır. Cevap verme." Denholme ağdan bir avuç dolusu ıslak yaprak aldı. "Taksine bin ve defol git. Sana bunu tek bir defa kibarca söyleyeceğim."</p>

  <p>"Georgette nasıl?" Buruşup kurumuş olan güllerinin üstünden yaprak bitlerini süpürdüm.</p>

  <p>"Georgette istikrarlı ve emin biçimde kafayı yiyor, tabii sen para istemediğinde içten ilginin zerresini göstermezsin."</p>

  <p>Toprağa dönen bir solucanı izledim ve keşke onun yerinde olsaydım diye düşündüm. "Denny, yanlış insanlara bulaştım. Altmış bin sterlin bulamazsam beni fena dövecekler."</p>

  <p>"Söyle de bizim için videoya çeksinler."</p>

  <p>"Şaka yapmıyorum, Denholme."</p>

  <p>"Ben de öyle! Demek hile yapmayı da beceremiyorsun. Ne olmuş? Bu niye benim sorunum oluyor?"</p>

  <p>"Kardeşiz biz! Senin vicdanın yok mu?"</p>

  <p>"Otuz yıl boyunca ticari bir bankanın yönetim kurulundaydım."</p>

  <p>Dalları kesilmiş bir çınar ağacı, çaresiz adamların bir zamanlar değişmez kararlar dökmesi gibi yeşil yapraklar döküyordu. "Yardım et, Denny. Lütfen. Başlangıç olarak bir otuz bin yeter mesela."</p>

  <p>Fazla ileri gitmiştim. "Lanet olsun, Tim, bankam <i>battı</i>! Lloyd'un oradaki kan emiciler bizi kupkuru bıraktı! Elimin altında o kadar para olduğu zamanlar geride kaldı, hem de çok geride! Evimizin üstünde iki ipotek var! Sen küçük mağdursan ben de büyük mağdurum. Üstelik senin dünyadaki bütün kitapçıların kapısından taşan şu lanet olası kitabın var!"</p>

  <p>Yüzüm, kelimelerimin kifayetsiz kaldığı şeyi söylüyordu.</p>

  <p>"Of, Tanrım, seni ahmak. Ödeme programı nasıl?"</p>

  <p>Saatime baktım. "Bu öğleden sonra, saat üçte."</p>

  <p>"Unut bunu." Denholme ağını bir kenara bıraktı. "İflas başvurusunda bulun. Reynard belgeleri ayarlar, iyi adamdır o. Yenilip yutması zor bir gerçek, iyi bilirim, ama alacaklıların ensende solumaz en azından. Kanun gayet açık..."</p>

  <p>"Kanun mu? <i>Benim</i> alacaklılarımın kanunla tecrübeleri, fazla kalabalık bir hücrede bir konserve kutusunun üstüne çömelmekten ibaret."</p>

  <p>"O zaman yeraltına in."</p>

  <p>"Bu insanların yeraltıyla çok ama çok güçlü bağlantıları var."</p>

  <p>"M25'in ötesinde bağlantıları yoktur ama, bahse girerim. Arkadaşlarınla kal."</p>

  <p>Arkadaşlar mı? Borcum olanları, ölmüş olanları, zamanın tavşan deliğine düşüp kaybolmuş olanları aklımda eledim ve elimde kala kala...</p>

  <p>Denholme son teklifini yaptı. "Sana borç veremem. Param yok. Ama bana iyilik borcu olan, bir süre saklanabileceğin rahat bir yer var."</p>

  <p>Fare Kral'ın Tapınağı. Kurum Tanrısı'nın Sandığı. Hades'in Büzüğü. Evet, <i>Knuckle Sandwich</i>'e göre aşağı kattaki erkekler tuvaletinin en soldaki üç kabininden hangisine girerseniz girin, günün yirmi dört saati, beş sterline oral seks yaptırabileceğiniz King's Cross İstasyonu. Bayan Latham'ı arayıp Vâclav Havel'le üç haftalık bir görüşme yapmak üzere Prag'a gideceğimi söyledim; bu yalanın sonuçları başıma genital uçuk gibi musallat olacaktı. Bayan Latham bana iyi yolculuklar diledi. Hoggins'leri idare edebilirdi. Bayan Latham Mısır'ın On Felaketi'ni bile idare edebilir. Onu hak etmediğimi biliyorum. Neden Cavendish Yayıncılık'ta kaldığını sık sık merak ediyorum. Ona ödediğim maaş için kalmadığı kesin.</p>

  <p>Bilet makinesindeki bilet yelpazesini inceledim. Günlük Gidiş Dönüş Sezon Dışı Demiryolu Pasosu, Sezon içi Demiyolu Pasosuz Günlük Ucuz Tek Gidiş, vs, vs, vs ama benim ihtiyacım olan hangisi, evet, hangisi? Tehditkâr bir parmak omzuma pıt pıt vurdu ve bir kilometre yukarı sıçradım — oysaki arkamdaki, gidiş-dönüş biletinin tek gidiş biletinden daha ucuz olduğu tavsiyesini veren yaşlı bir kadından ibaretti. Kafadan çatlak olduğunu düşünmüştüm, ama ister inanın ister inanmayın, dediği gibi çıktı. Banknotu kraliçemizin yüzü yukarıda olacak şekilde, sonra aşağıda olacak şekilde, sonra üstte olacak şekilde, sonra arkada olacak şekilde yerleştirdim ama makine her seferinde paramı tükürdü.</p>

  <p>Ben de biletimi insan biletçiden almak için mecburen sıraya girdim. Önümde tam tamına otuz bir kişi vardı, evet, tek tek saydım. Biletçiler gişelerine canlarının istediği gibi girip çıkıyorlardı. Bir ekranda sürekli dönüp duran reklam beni merdivenleri çıkabilen bir tekerlekli sandalye almaya teşvik ediyordu. Sonunda, <i>sonunda</i>, sıram geldi. "Merhaba, Hull'a bir bilet alacaktım."</p>

  <p>Biletçi kadın bodur etnik küpeleriyle oynadı. "Hangi tarihte?"</p>

  <p>"Mümkün olduğunca erken."</p>

  <p>"Mümkün olduğunca erken derken 'bugün' mü demek istiyorsunuz?"</p>

  <p>"'Bugün' genelde 'mümkün olduğunca erken' anlamına gelir, evet."</p>

  <p>"Size bugün için bilet satamam. Şurdaki gişeye gideceksiniz. Bu gişe yalnızca ilerki tarihler için."</p>

  <p>"Ama yanıp sönen kırmızı işaret beni sizin gişenize yönlendirdi."</p>

  <p>"Öyle yapmış olamaz. Haydi, ilerleyin. Sıraya engel oluyorsunuz."</p>

  <p>"Hayır, o işaret beni resmen bu gişeye yönlendirdi! Yirmi dakikadır sıra bekliyorum!"</p>

  <p>İlk defa ilgilenmiş göründü. "Kuralları sizin için değiştirmemi mi istiyorsunuz?"</p>

  <p>Öfke, Timothy Cavendish'in içinde mikrodalga fırına koyulan çatallar gibi kıvılcımlandı. "Sorun çözme kapasitesi geliştirmenizi ve bana Hull'a bir bilet satmanızı istiyorum!"</p>

  <p>"Bana bu tonda hitap etmenize tahammül etmeyeceğim."</p>

  <p>"<i>Ben</i> kahrolası müşteriyim! Asıl ben bana bu şekilde hitap edilmesine izin vermeyeceğim! Hemen kahrolası amirinizi çağırın!"</p>

  <p>"Ben <i>kendi</i> amirimim."</p>

  <p>Bir İzlanda destanından alıntı yaptığım sövgüyü homurdanarak sıranın başındaki yerimi aldım.</p>

  <p>"Hey!" diye bağırdı kafatasında çiviler olan bir punk-rockçı. "Burada sektiğimin sırası var!"</p>

  <p>Lloyd George asla özür dilemeyin, der. Tekrar söyleyin, ama bu kez daha kaba olun.</p>

  <p>"'Sektiğimin' sırası olduğunu biliyorum! Bir kere sırada bekledim, şuradaki Nina Simone bana kahrolası bir bilet satmıyor diye bir daha bekleyecek <i>değilim</i>!"</p>

  <p>Klipsli üniformalı, zenci bir yeti aniden yanımızda bitti. "N'oluyor?"</p>

  <p>"Bu ihtiyar sırf kolostomi torbası var diye sıraya girmeden bilet alabileceğini sanıyor" dedi dazlak, "ve ileri tarihler için bilet satan gişedeki Afrikalı-Karayipli hanım için ırkçı laflar ediyor."</p>

  <p>Bunları duyduğuma inanamıyordum.</p>

  <p>"Bak, dostum" —yeti bana yalnızca sakatlara ve yaşlılara ayrılan bir horgörüyle hitap etti— "bu ülkede işler adil olsun diye sıralar var, anlıyor musun, canın beklemek istemiyorsa geldiğin yere geri dönersin, çaktın mı?"</p>

  <p>"Kahrolası bir Mısırlı gibi mi <i>görünüyorum</i>? Öyle mi görünüyorum, ha? Sıra olduğunu biliyorum! Nereden mi? Çünkü bu sırada zaten bekledim, yani..."</p>

  <p>"Bu beyefendi beklemediğini iddia ediyor."</p>

  <p>"O mu? Kooperatif evinin duvarına boyalarla 'Akıl Hastanesi Otlakçısı' yazdığında da 'beyefendi' olacak mı acaba?"</p>

  <p>Gözyuvarları resmen şişip yuvalarından uğradı. "İstasyon Polisi sizi dışarı atabilir ya da medeni toplumun bir üyesi gibi sıraya girebilirsiniz. Bana ikisi de uyar. Sıranın önüne atlamaksa bana hiç <i>uymaz.</i>"</p>

  <p>"Ama tekrar sıra beklersem aktarmalarımı kaçıracağım!"</p>

  <p>"Aman" dedi üstüne basa basa, "ne üzücü!"</p>

  <p>O Sid Rotten kılıklı herifin arkasındaki insanlara başvurdum. Onlar belki sırada beklediğimi görmüşlerdi, belki de görmemişlerdi, ama hiçbiri benimle göz göze gelmedi. İngiltere iyice ayağa düştü, evet efendim, ayağa düştü, kahrolası ayağa.</p>

  <p><br /></p>

  <p>Londra bir saat kadar sonra güneye kıvrıldı, Hoggins Kardeşlerin Laneti'ni de beraberinde götürdü. İşlerine gidip gelenler, Britanya'nın eski püskü demiryollarında her gün iki kez ölüm piyangosuna katılan bu bahtsız insanlar, kirli treni tıklım tıklım doldurmuştu. Uçaklar Heathrow'un üstünde, yazın gölcüklerin üstünde uçuşan tatarcıklar gibi uçuyor, hiç değişmeyen bir rotayı takip ederek daireler çiziyordu. Bu kahrolası şehirde çok fazla şey olup bitiyordu.</p>

  <p>Yine de yeni başlayan bir yolculuğun heyecanını hissettim ve gardımı indirdim. Bir zamanlar yayımladığım <i>Bir Kuzey Bölgesi Yargıcının Gerçek Anıları</i> adlı kitap köpekbalığı kurbanlarının, tam dişlerden oluşan bir huninin içinde kıymaya dönerken hiçbir tehlikenin olmadığı, kendilerini bırakıp Pasifik mavisine yüzdükleri hayalini gördüğünü iddia ediyordu. Ben, Timothy Cavendish, o yüzücüydüm, Londra'nın arkamda kayboluşunu izliyordum, evet, sen, seni sinsi, peruklu yarışma sunucusu kılıklı şehir, sen, Somalililerin meskeni; Kingdom Brunel'in viyadükleri; yarı-zamanlı hale getirilmiş işgücüyle çalışan çarşılar; is kaplı kiremit katmanları ve Doktor Dee'lerin, Crippen'lerin ve benzerlerinin çamurlu kemikleri; gençliğin goncalarının cimri kardeşim gibi yaşlı kaktüslere dönüştükleri cam binalardaki ofisler.</p>

  <p>Essex çirkin başını kaldırdı. Bir belediye işçisinin mevki edinmeye çalışan çocuğu olarak buradaki ortaokulda burslu öğrenciyken, bu ilçe özgürlük, başarı ve Cambridge'le eşanlamlıydı. Şimdi bir baksanıza. Alışveriş merkezleri ve toplu konutlar eski toprağımızı işgal etmeyi sürdürüyor. Kuzey Denizi'nden gelen bir rüzgâr fırfırlı bulutları dişleriyle kaptı ve Midlands'e kaçtı. Kırsal kesim nihayet başladı. Annemin kuzenlerinden biri burada yaşıyordu, ailesinin büyük bir evi vardı, sanırım daha iyi bir hayat kurmak için Winnipeg'e taşındılar. İşte! İşte, o tak-yap deposunun gölgesinde bir zamanlar bir sıra ceviz ağacı vardı. Orada bir yaz Pip Oakes'la —on üç yaşındayken bir petrol tankerinin tekerleri altında ölen çocukluk arkadaşım— birlikte bir kanoyu cilalamış ve Say'de yüzdürmüştük. Cam kavanozlarda dikenli balıklar. İşte, tam şuradaki dönemeçte ateş yakmış, alüminyum folyo içinde fasulye ve patates pişirmiştik. Geri dön, ah, geri dön! Tek bir bakışla mı yetineceğim? Çitsiz, özelliksiz tarlalar. Essex artık Winnipeg. Anızlar yakılmıştı, hava çıtır domuz pastırmalı sandviçler gibi kokuyordu. Düşüncelerim diğer perilerle uçup gitti; tren sarsılarak durduğunda Saffron Walden'ı geçmiştik. "Şey..." dedi interkom. "John, açık mı bu? John, hangi düğmeye basacağım?" Öksürük. "SouthNet Trenleri bu trenin kayıp makinist sebebiyle bir sonraki istasyonda planlı olmayan bir mola vereceğini üzülerek bildirir. Bu plansız mola... uygun bir makinist bulununcaya dek sürecektir. SouthNet Trenleri her zamanki mükemmel hizmet standardımıza —arka plandan gelen kıs kıs gülme sesini açıkça duydum!— ulaşmak için çok çalıştığımız yönünde sizi temin eder." Duruma duyulan öfke kompartmanlar boyunca bir zincirleme tepkime başlattı, ama çağımızda suçlar el altında bolca bulunan suçlular tarafından değil, mafyanın ulaşamayacağı yerlerde, Londra'daki cam ve çelikten yapılan postmodern karargâhlarda hüküm süren yöneticilerin kalemleri tarafından işleniyor. Mafyanın yarısı atomlarına ayıracakları şirketlerin hisselerine sahip zaten.</p>

  <p>Trende öylece oturduk. Yanıma okuyacak bir şeyler almış olmayı diledim. En azından bir koltuk bulmuştum ve Hellen Keller bile gelse yerimi vermezdim. Akşam limon mavisiydi. Ray tarafına düşen gölgeler yekpare hale geldi. İşlerinden dönmekte olanlar cep telefonlarıyla ailelerini aradılar. O üçkâğıtçı Avustralyalı yargıcın köpekbalıklarının yediği insanların aklından geçen son düşünceleri nereden bildiğini merak ettim. Makinistleri kayıp olmayan şanslı ekspres trenler yanımızdan geçip gitti. Tuvalete gitmem gerekiyordu ama tuvaletlerin vaziyetini hayal bile edemiyordum. Bir paket Werner şekerlemesi almak için evrak çantamı açtım ama içinden <i>Yarım Hayatlar — İlk Luisa Rey Gizemi</i> çıktı. İlk sayfalarına şöyle bir göz gezdirdim. Hilary V. Hush bu kadar sanatsal yazmaya çalışan, akıllı geçinen biri olmasa kitap daha iyi olabilirdi. Kitabı düzenli, ufak bölümcüklere bölmüştü; şüphesiz bunu yaparken bir gözü de bir Hollywood film senaryosundaydı. Hoparlörlerden parazit cayırtısı yükseldi. "Bu bir yolcu anonsudur. SouthNet Trenleri, bu tren için uygun bir makinist bulunamadığı için, ücretsiz bir otobüsün yolcuları Cambridge'e aktarmak üzere geleceği Little Chesterford İstasyonu'na ilerleyeceğimizi üzülerek bildirir. Otobüs Little Chesterford İstasyonu'na [o isim hafızamda nasıl da çınlıyordu!] uzunluğu bilinmeyen bir süre boyunca ulaşamayacağı için imkânı olan yolcuların alternatif seyahat düzenlemeleri yapması önerilir. Daha fazla ayrıntıya web sitemizden ulaşabilirsiniz." Tren alacakaranlıkta sürünerek bir buçuk kilometre yol aldı. Yarasalar ve rüzgârın uçurduğu çerçöp bizi geçti. Makinist yoksa şimdi treni kim sürüyordu?</p>

  <p>Durduk, sarsıldık ve kapılar açıldı. Daha formda vücutlara sahip olanlar trenden bir acele indi ve köprüden geçti, beni ve tahnitçinin istemeyip de attığı iki döküntüyü arkalarından çeyrek hızda topallayalım diye geride bıraktı. Kendimi basamaklardan yukarı çektim ve nefes almak için durdum. İşte orada, Little Chesterford İstasyonu'na giden yaya köprüsündeydim. Mahsur kalabileceğim bir sürü istasyon varken, nasıl oldu da buraya düştüm? Ursula'nın eski evine giden at yolu hâlâ mısır tarlasının kenarından geçiyordu. Tanıdık gelen başka pek bir şey olmadı. En Uzun Öpüşmeye Sahne Olan Kutsal Ahır şimdi Essex'in En İyi Fitness Kulübü olmuştu. Ursula ilk dönemin okuma haftasındaki o gece kurbağaya benzeyen Citroen'iyle gelip tam da... şuradaki çakıllı üçgende benimle buluşmuştu. Ne kadar bohemce, diye düşünmüştü Genç Tim, arabasıyla gelen bir kadınla buluşmak. Saltanat kayığındaki Tutankamondum, Nubyalı köleler kayığımda kürek çekiyor ve beni Adak Tapınağı'na götürüyorlardı. Ursula beni arabasıyla İskandinorveçli bir konsolosun Art Nouveau zamanlarında yaptırdığı, birkaç yüz metre ötedeki Rıhtım Evi'ne götürdü. Evde bizden başka kimse yoktu; hafızam Beni Yanıltmıyorsa ("hafızam beni yanıltmıyorsa." Ne aldatıcı bir kelime üçlüsü) Valide ve Peder, Lawrence Durrell'le birlikte Yunanistan'da tatildelerdi.</p>

  <p>Kırk yıl sonra, istasyondaki koca koca otomobillerin farları tuhaf bir çayır örümceği baskınını ve artık AB yardımları için nadasa bırakılan, bir tarlayı uzun adımlarla aşan, üstünde uçuşan bir yağmurluk olan kaçak bir yayıncı beyefendiyi aydınlattı. İngiltere kadar büyük bir ülkenin bütün olayları, bir insanın mütevazı hayatına tekerrür olmaksızın sığdırabileceğini sanırsınız — ama hayır, artistik patinajcılar misali kendi izlerimizin yönünde ve aksi yönde ilerliyor, sonra yine onların üstünden geçiyoruz. Rıhtım Evi hâlâ yerindeydi, komşularından kurtbağrından yapılma bir çitle ayrılmıştı. Ailemin banliyödeki yavan kutusundan sonra bu bina bana nasıl da gösterişli görünmüştü. <i>Bir gün</i>, diye söz vermiştim kendime, <i>böyle bir evde yaşayacağım.</i> Bu da tutamadığım sözlerden biri; ama en azından bu sözü yalnızca kendime vermiştim.</p>

  <p>Bir inşaat bölgesine giden erişim yolunu takip ederek mülkün kenarından dolaştım. Bir tabelada HAZLE CLOSE — İNGİLTERE'NİN KALBİNDE ÇOK DEĞERLİ, ÖZEL MÜLKLER yazıyordu. Rıhtım Evi'nin üst katında ışıklar yanıyordu. Çocuksuz bir çiftin radyo dinlediğini hayal ettim. Eski vitray kapı, hırsızlara karşı daha sağlam bir kapıyla değiştirilmişti. O okuma haftasında Rıhtım Evi'ne utanç verici bekâretimden kurtulmak için girmiştim ama o ilahi Kleopatra'ma o kadar hayrandım, o kadar gergindim, babasının viskisiyle o kadar sarhoş olmuş ve o yeşil özsuyunun akışıyla öyle gevşek hale gelmiştim ki, eh, o gecenin utancına bir perde çekmeyi yeğliyorum, kırk yıl sonra bile. Aman, peki, kırk yedi yıl sonra bile. Ben çabalarken o aynı beyaz-yapraklı meşenin dalları Ursula'nın penceresini tıklatmıştı, ben hâlâ ısınıyormuş rolünü artık adam gibi yapamaz hale geldikten sonra bile devam etmişti tıklatmaya. Ursula'nın odasında Rahmaninofun ikinci Piyano Konçertosu'nun gramofon plağı vardı, şuradaki, penceresinde elektrikli mumun parladığı odada.</p>

  <p>Bugün bile Rahmaninofu duyduğumda irkilmeden edemem.</p>

  <p>Ursula'nın hâlâ Rıhtım Evi'nde yaşıyor olması ihtimali sıfıra yakındı, biliyordum. Son duyduğumda Los Angeles'ta bir Halkla İlişkiler bürosunun başındaydı. Yine de yaprağını dökmeyen çitin arasından sıkış tıkış geçtim ve içeriyi görmeye çalışarak burnumu ışıksız, perdesiz yemek odasının penceresine dayadım. Üstünden çok zaman geçen o güz akşamı, Ursula bir dilim tavuk göğsünün üzerine yerleştirdiği domuz pastırmasının üstüne yerleştirdiği kızarmış peynir dilimini servis etmişti. Hemen şuracıkta, evet, orada. Tadını hâlâ alabiliyorum. Bu kelimeleri yazarken bile hâlâ tadını alabiliyorum.</p>

  <p>Işık!</p>

  <p>Oda kadife çiçeği rengi elektrik ışığıyla aydınlandı ve içeri, geri geri yürür halde —şansım varmış— kızıl, burgu burgu bukleli saçları olan küçük bir cadı girdi. "Anneciğim!" Camın ardından sözlerini yarı duydum, yarı dudak okuyarak anladım. "Anneciğim!" Ve bunun üzerine aynı burgu burgu buklelere sahip olan Anne içeri girdi. Ursula'nın ailesinin evi çoktan boşalttığına böylece kanaat getirince tekrar çalılıklara doğru yürüdüm ama bir kez daha evi dönüp casusluğu sürdürdüm, çünkü... eh, çünkü, <i>öhö, je suis un homme solitaire.</i> Kız bacaklarını sallayarak masanın üstünde otururken anne kırık bir çalı süpürgesini onarıyordu. Yetişkin bir kurtadam içeri girdi ve maskesini çıkardı. Tuhaf bir şekilde, gerçi o kadar da tuhaf değildi sanırım, onu tanıdım — şu televizyondaki güncel gelişmeler sunucusu, Felix Finch'in kabilesinden biri. Jeremy Bilmemkim, Heathcliff kaşlı, teriye köpeği davranışlı, tanıdınız işte. Galler işi bir şifoniyerin çekmecesinden izolasyon bandı çıkardı ve süpürge onarım işini devraldı. Bu evcil sahneye büyükanne de katıldı ve iki gözüm önüme aksın ki, büyükanne Ursula'ydı. O Ursula. Benim Ursulam.</p>

  <p>Şu dinç, yaşlı hanıma bakın! Hatıralarımda bir gün bile yaşlanmamıştı — onun o taptaze gençliğini hangi makyaj uzmanı katletmişti? (Şeninkini kim katlettiyse o, Timbo.) Bir şeyler söyledi, kızı ve torunu kıkırdadılar, evet, kıkırdadılar ve ben de kıkırdadım... Ne? Ne söylemişti? Espriyi bana da anlatın! Kırmızı bir çorabı gazete kâğıtlarından yaptığı toplarla doldurdu. Şeytan kuyruğu. Kuyruğu bir çengelliiğneyle arkasına iliştirdi ve üniversitede gittiğimiz bir Cadılar Bayramı Balosu'nun anısı kalbimin sert kenarında çatladı, sansı damla damla aktı — o zaman da dişi şeytan kılığına girmişti, yüzüne kırmızı boya sürmüştü ve bütün gece öpüşmüş, sadece öpüşmüştük ve sabah sert, sütlü çayla İsviçre Ordusu'nu doyuracak, hatta öldürecek kadar yumurta satan bir inşaatçı kahvesi bulmuştuk. Kızarmış ekmek ve sıcak, konserve domatesler. HP sosu. Dürüst ol, Cavendish, ömründe bir daha öyle leziz bir kahvaltı ettin mi?</p>

  <p>Nostaljiden o kadar sarhoş olmuştum ki kendime, saçma bir şeye kalkışmadan oradan ayrılma emri verdim. Birkaç metrecik öteden gelen nahoş bir ses şunları söyledi: "Parmağını bile oynatma, yoksa seni hintyağına bular, <i>yahnini</i> yaparım!"</p>

  <p>Şoka mı uğramıştı? Jet destekli kahrolası bir dikey kalkış! Neyse ki müstakbel kasabım on yaşını bir gün bile aşmamıştı ve elindeki testerenin dişleri kartondandı, ama yüzündeki kanlı bandajlar bir hayli etkileyiciydi. Bunları alçak bir sesle ona söyledim. Yüzünü kırıştırdı. "Büyükanne Ursula'nın arkadaşı mısın?"</p>

  <p>"Bir zamanlar öyleydim, evet."</p>

  <p>"Partiye ne olarak geldin? Kostümün nerede?"</p>

  <p>Gitme zamanı. Çite yanaştım. "Benim kostümüm bu."</p>

  <p>Burnunu karıştırdı. "Kilise mezarlığından çıkarılan ölü bir adam mı?"</p>

  <p>"Çok hoş, ama hayır. Geçen Noel'in Hayaleti olarak geldim."</p>

  <p>"Ama bugün Cadılar Bayramı, Noel değil."</p>

  <p>"Olamaz!" Alnıma bir tokat attım. "Gerçekten mi?"</p>

  <p>"Evet..."</p>

  <p>"O halde on ay gecikmişim! Bu çok fena! Yokluğum fark edilmeden ve üstünde konuşulmadan dönsem iyi olacak!"</p>

  <p>Çocuk çizgi filmlere yaraşır bir kung-fu pozuna büründü, ve testeresini bana doğru salladı. "O kadar çabuk değil, Yeşil Cin! Buraya izinsiz girdin! Seni polise şikâyet edeceğim!"</p>

  <p>Savaş. "İspiyoncuyuz demek? O oyun iki kişiliktir yalnız. Sen beni ispiyonlarsan ben de arkadaşım Gelecek Noel'in Hayaleti'ne evinin yerini söylerim, o zaman sana ne yapar biliyor musun?"</p>

  <p>Sarsılarak ve kafası karışarak gözlerini koca koca açan bok herif başını salladı.</p>

  <p>"Ailen ve sen sıcacık yataklarınıza girip uyuduğunuzda kapının altındaki aralıktan içeri girer ve <i>köpeğini yer</i>!" Safra kanalımdaki zehir hızla pompalanıyordu. "Kıvırcık kuyruğunu yastığının altına bırakır, insanlar da seni suçlar. Senin geldiğini gördüklerinde küçük arkadaşlarının hepsi 'Köpek katili!' diye haykırır. Yaşlanırsın, hiç arkadaşın kalmaz ve bundan yarım asır sonra bir Noel sabahı bir başına, sefil halde ölür gidersin. Yani ben senin yerinde olsam kimseye beni gördüğünü söylemezdim."</p>

  <p>Çocuk söylediklerimi iyice anlayamadan kendimi çitin diğer tarafına ittim. Kaldırımdan yürüyerek istasyona dönerken rüzgârın taşıdığı ağlamasını işittim: "Ama benim köpeğim <i>yok</i> ki..."</p>

  <p>Sağlık merkezinin biz mahsur kalanlar sayesinde iyi iş yapan Wellness Café'sinde <i>Private Eye</i>'ın arkasına saklandım. Ursula'nın kan beynine sıçramış halde, yanında torunu ve oranın polis memuruyla çıkagelmesini bekliyordum adeta. Borsacıları almaya özel filikalar geldi, ihtiyar Timothy Baba, daha genç olan okuyucularına bu anı yazısının yanında ücretsiz olarak bir tavsiyede bulunuyor: öyle bir yaşam sürün ki, yaşınız iyice ilerlediğinde bir gün treniniz arıza yaparsa sizi eve götürecek, sevdiğiniz —ya da parasını ödediğiniz— biri tarafından sürülen sıcak, kuru bir arabanız olsun.</p>

  <p>Üç Skoçtan sonra ağırbaşlı bir otobüs bizi almaya geldi. Ağırbaşlı mı? Edward döneminden kalma gibiydi. Cambridge'e gidene kadar susmak bilmeyen öğrencilere tahammül etmek zorunda kaldım. Erkek arkadaş sorunları, sadist öğretim görevlileri, şeytani oda arkadaşları, realite TV, vay be, bu yaştaki çocukların bu kadar hiperaktif olduğunu bilmezdim. Nihayet Cambridge İstasyonu'na ulaştığımda beni ertesi güne kadar beklememelerini haber vermek için Aurora Evi'ni aramak üzere bir telefon kulübesi aradım ama bulduğum ilk iki telefon tahrip edilmişti (Cambridge'de böyle bir şey nasıl olur?), adresin yazılı olduğu kâğıda ancak üçüncü telefonu bulduğumda baktım ve Denholme'un telefon numarasını yazmayı unuttuğunu gördüm. Bir çamaşırhanenin yanında, seyahat eden tüccarlar için bir otel buldum. Adını unuttum, ama resepsiyonundan pek de düzgün bir yer olmadığını anlamıştım ve ilk izlenimim hemen her zaman olduğu gibi doğru çıktı. Gelgelelim daha iyi bir otel arayamayacak kadar yorgundum ve cüzdanım bir hayli boştu. Odamın yüksek, güneşlikli pencereleri vardı ama boyum üç buçuk metre olmadığı için güneşlikleri indiremedim. Küvetteki haki renkli tanecikler kesinlikle fare pisliğiydi, duş başlığı elimde kaldı ve sıcak olması gereken suya ancak ılık denebilirdi. Puro içerek odayı buharla dezenfekte ettim ve zamanın bulanık teleskopundan bakarak şimdiye kadar seviştiğim bütün insanların yatak odalarını sırasıyla hatırlamaya çalıştım. Prens Rupert ve Çocuklar hiç kımıldamadılar. Hoggins Kardeşlerin Putney'deki dairemi yağmalamaları düşüncesi beni garip bir biçimde hiç de endişelendirmiyordu. <i>Knuckle Sandwich</i>'te okuduklarım doğruysa soygunlarının çoğuna kıyasla benim evimde pek bir şey bulamayacaklardı. Birkaç kitabın iyi durumdaki birinci baskısı dışında değerli pek bir şey yoktu. Televizyonum George Bush H'nin tahtı ele geçirdiği gün vefat etmişti ve yenisini almaya cesaret edememiştim. Madame X antikalarım ve ailesinden kalan değerli şeyleri giderken yanında götürmüştü. Oda servisine üçlü Skoç sipariş ettim — bara gidip de göğüsler ve bonuslarla ilgili övünüp duran satıcıların arasına karışırsam gözüm çıksın. Üçlü viskim nihayet geldiğinde cimrice doldurulmuş bir dubleden fazla bir şey olmadığını gördüm ve getiren görevliye bunu söyledim. Gelinciği andıran ergen çocuk yalnızca omuz silkti. Özür falan dilemedi, omuz silkti, o kadar. Güneşliğimi indirmesini istedim ama o güneşliğe şöyle bir baktı ve "Oraya ulaşamam!" diye burnundan soludu. Ona bahşiş vermek yerine buz gibi bir tavırla "Başka bir şey yok, o halde" dedim. Odadan çıkarken yellendi, ben de içim zehirle dolarak <i>Yarım Hayatlar</i>'ı okumaya devam ettim ama Rufus Sixsmith ölü bulunduktan hemen sonra uyuyakaldım. Gerçeği andıran bir rüyada süpermarketlerin bir köşesinde duran, elli peniye binebileceğiniz oyuncaklardan birine bir kez binmek için yalvaran küçük bir sığınmacı çocuğa göz kulak oluyordum. "Ah, tamam" dedim ama çocuk bindiği oyuncağın içinden çıktığında Nancy Reagan'a dönüşmüştü. Olanları annesine nasıl açıklayacaktım?</p>

  <p>Ağzım uhu gibi yapış yapış halde uyandım. Yüce Gibbons'ın tarihi değerlendirmesi —"insanlığın suçlarının, çılgınlıklarının ve talihsizliklerinin kaydından fazlası değildir"— nedensizce gözümün önüne geldi. Timothy Cavendish'in bu dünyada geçirdiği zamanın sekiz kelimelik tanımı. Eski iddialarla yeniden mücadele ettim, sonra hiç var olmamış iddialarla mücadele ettim. Yüksek pencerelerden sulu bir şafağın şerit şerit parçalarını görene dek puro içtim. Yanaklarımdaki sakalları traş ettim. Aşağıda Ulster'lı sıska bir kadın, tercihe göre yanık ya da donuk ekmek dilimleriyle küçük kutucuklar içinde ruj renginde reçel ve tuzsuz tereyağı servis ediyordu. Jake Balokowsky'nin Normandiya'yla ilgili nüktesini hatırladım: Cornwall'un yiyecek bir şeyler bulunabilen hali.</p>

  <p>İstasyona dönüp de dünkü yanda kesilen yolculuk için tazminat almaya çalıştığımda sıkıntılanm yeniden başladı. Sivilceleri ben konuşurken dolup kabaran bilet satıcısı en az King's Cross'taki meslektaşı kadar dik kafalı bir ahmaktı. Şirketler onları aynı kök hücreden üretiyor. Tansiyonum nerdeyse rekor kıracak kadar yükseldi. "Ne demek dünün bileti artık geçersiz? Kahrolası trenimin arızalanması benim suçum değil!"</p>

  <p>"Bizim suçumuz da değil. Trenler SouthNet'e bağlı. Biz Ticket-Lords'uz."</p>

  <p>"Kime şikâyette bulunacağım o halde?"</p>

  <p>"Ee, SouthNet Lokomotifleri Düsseldorfta bir holding şirketine ait, onlar da Finlandiya'daki bir cep telefonu şirketine ait, yani Helsinki'de birine ulaşmayı denemeniz en iyisi olur. Treninizin raydan çıkmadığına şükretmelisiniz. Bugünlerde çok oluyor."</p>

  <p>Bazen inanmazlığın pofuduk tavşanı dönemeçten o kadar hızlı çıkıyor ki dilin tazısı heyecan içinde başlangıç çizgisinde kalakalıyor. Bir sonraki trene yetişmek için hızlıca tökezlemem gerekti — ama onun da iptal edildiği ortaya çıktı! Ama "neyse ki" benimkinden önceki tren o kadar gecikmişti ki hâlâ peronu terk etmemişti. Bütün koltuklar doluydu, sekiz santimlik bir girintiye sığmak zorunda kaldım.Tren kalktığında dengemi kaybettim, ama insanlardan oluşan bir hava yastığı tampon görevi görerek düşmemi engelledi. Orada o durumda, yan düşmüş halde kaldık. Verev İnsanlar.</p>

  <p>Cambridge'in dış mahalleleri artık hep bilim parkları oldu. Ursula'yla, şimdi Biyotek Uzay Çağı küboidlerinin sahtekâr Koreliler için insan klonladıkları o tuhaf köprünün altında sırıkla sandal sürerdik. Of, yaşlanmak o kadar dayanılmaz ki! Eskiden olduğumuz "ben"ler yine dünyanın havasını solumak için yanıp tutuşuyor, ama bu taşlaşmış kozaları parçalayıp dışarı çıkabilirler mi? Ah, dünyada çıkamazlar.</p>

  <p>Cadıları andıran ağaçlar devasa gökyüzünün önünde eğilip büküldüler. Trenimiz kavrulmuş bir çalılıkta plansız ve sebebi açıklanamayan bir mola verdi, molanın ne kadar sürdüğünü hatırlamıyorum. Saatim bir önceki gece yarısı durmuştu. (Ingersoll'ümü bugün bile özlüyorum.) Yol arkadaşlarımın yüz hatları eriyip yarı tanıdık biçimlere dönüştü: arkamda duran, telefonuyla car car konuşan emlakçının altıncı sınıftaki hokey kaptanım olduğuna yemin edebilirdim; iki koltuk ilerideki, <i>Paris Bir Şenliktir</i>'i okuyan suratsız kadın Yurtiçi Vergiler Dairesi'nde çalışan, birkaç yıl önce yakamı bırakmayan cadı değil mi?</p>

  <p>Sonunda vagonların bağlantı parçaları inledi ve tren yavaşlayarak pul pul dökülen tabelasında "Adlestrop" yazan başka bir taşra istasyonunda durdu. Sahibinin fena halde soğuk algınlığına yakaladığını belirten bir ses "Centrallo Trenleri bu trenin fren sistemindeki bir arıza nedeniyle bu —hapşırık— istasyonda kısa bir mola vereceğimizi üzülerek bildirir. Yolcular burada inecek ve yedek treni bekleyecektir." Yol arkadaşlarım iç çektiler, homurdandılar, küfrettiler ve başlarını salladılar. "Centrallo Trenleri bu durumun yaratabileceği —hapşırık— sıkıntılar için özür diler ve sizi her zamanki mükemmel hizmet —hapşırık— standartımıza ulaşmak için çok çalıştığımız yönünde temin eder. Bi' mendil versene, John."</p>

  <p>Gerçek: bu ülkedeki demiryolu araçları Hamburg ya da öyle bir yerde üretiliyor ve Alman mühendisler Britanya'ya gönderilecek trenleri test ederken bizim canı çıkmış, özelleştirilmiş raylarımızı ithal edip onları kullanıyor, çünkü bakımı düzgünce yapılan Avrupa rayları doğru test koşullarını yaratmaya uygun değil. Kahrolası savaşı gerçekten kim kazandı? Hogginslerden kaçmak için lanet olası bir yaylı bastonla Büyük Kuzey Yolu'ndan gitmeliydim.</p>

  <p>Önümdekileri dirsekleyerek kirli kahveye girdim, ayakkabı cilası tadında bir turtayla içinde şişe mantarı kırıntıları yüzen bir fincan çay aldım ve bir çift Shetland midillisi yetiştiricisinin konuşmalarına kulak kabarttım. Umutsuzluk insanın gönlünün hiç sürmediği yaşamlarda kalmasına sebep oluyor. Hayatını neden kitaplara verdin, TC? Sıkıcı, sıkıcı, sıkıcı! Anı kitapları da yeterince kötü, ama o lanet olası kurmaca eserlere ne demeli? Kahraman bir yolculuğa çıkar, yabancı biri şehre gelir, biri bir şey ister, istedikleri şeyi elde eder ya da etmezler, istekler çarpışır. "Ben bir eğretilemeyim, bana hayran olun."</p>

  <p>Oraya buraya tutunarak şakacı birinin ampulünü çaldığı amonyak kokulu erkekler tuvaletine girdim. Tam fermuarımı indirmiştim ki gölgelerden bir ses yükseldi: "Hey, bağyım, çakmağınız felan var mı?" Durmasına ramak kalmış kalbimi yatıştırarak çakmağımı el yordamıyla aradım. Çakmağın alevi yalnızca birkaç santim ötemde duran, kalın dudakları arasında bir puro bulunan, Holbein'ın tablolarına yaraşır kor rengi giysiler içindeki bir Rastafarian'ı* ortaya çıkardı. Siyahi Vergilius'un sigarasının ucunu aleve yaklaştırmak için başını eğerek "Saağol" diye fısıldadı.</p>

  <p class="dipnot">* Etiyopya’nın son imparatoru olan Haile Selassie’yi tanrının dünyadaki yansıması olarak gören Rastafari dinine bağlı olarak ortaya çıkmış olan inanış ve düşünce biçimine mensup olan kişiler (ç.n.)</p>

  <p>"Bir şey değil, ne demek canım" dedim.</p>

  <p>Geniş, düz burnu seğirdi. "Ee, yolculuk nereye, adamım?"</p>

  <p>Elim, cüzdanımın hâlâ yerinde olup olmadığını kontrol etti. "Hull'a..." Dudaklarımdan budalaca bir yalan boşandı. "Bir romanı geri vereceğim. Orada çalışan bir kütüphaneciye. Çok ünlü bir şair. Üniversitede. Kitap çantamda. Adı <i>Yarım Hayatlar.</i>" Rastafarian'ın purosu gübre kokuyordu. Gerçekte ne düşündüklerini hiç tahmin edemem. Gerçi onlardan birini gerçekten tanıdığımı da söyleyemem. Irkçı değilim, ama şu sözde eritme potalarındaki malzemelerin erimesinin nesiller boyu sürdüğüne inanıyorum. "Baağyım" dedi Rastafarian bana, "size lazım olan" —irkildim— "şundan birazcık." Teklifine boyun eğdim ve bok kalınlığındaki purosundan bir nefes çektim.</p>

  <p>Lanet olsun! "Bu <i>ne</i> yahu?"</p>

  <p>Gırtlağının kökünden, didgeridoo sesine benzer bir ses çıkardı. "Bu, Marlboro Ülkesi'nde yetişmez." Kafam kendisinin yüzlerce katı kadar büyüdü, <i>Alice tarzı</i>, ve bin bir adet Citroen'in park ettiği çok katlı bir otoparka dönüştü. Hiç ses çıkarmadan "Vay be, tekrar söylesene" dedi, Eskiden Tim Cavendish Olarak Bilinen Adam.</p>

  <p><br /></p>

  <p>Kendime geldiğimde tekrar trendeydim, kompartmanımı kimin yosun lekeli tuğla duvarlarla kapladığını merak ediyordum. "Sizin için hazırız, Bay Cavendish" dedi kel, gözlüklü bir adam. Orada da, herhangi bir yerde de kimse yoktu. Yalnızca boş trende yürüyen, çöpleri bir poşete dolduran temizlikçi vardı. Platforma indim. Soğuk dişlerini açıktaki boynuma batırdı ve yalıtılmamış noktalarımı bulmak için üstümü aradı. King's Cross'a mı dönmüştüm? Hayır, burası kara kışın gelmiş olduğu Danzig idi. Panik içinde çantamla şemsiyemin elimde olmadığını fark ettim. Tekrar trene tırmandım ve onları bagaj rafından aldım. Kaslarım sanki ben uyurken eriyip küçülmüştü. Dışarıdan bir Modigliani'nin sürdüğü bavul taşıma arabası geçti. <i>Ne</i> cehennemdeydim?</p>

  <p>'Yurrin Hulpal" diye yanıt verdi Modigliani.</p>

  <p><i>Arapça</i> mı? Beynim şu fikri sundu: Adlestrop'ta bir Eurostar treni durmuştu, ben de binmiş ve ta İstanbul Merkez Garı'na dek uyumuştum. Sersem beyin. İngilizce, açık seçik yazılmış bir levhaya ihtiyacım vardı.</p>

  <p>HULL'A HOŞ GELDİNİZ.</p>

  <p>Şükürler olsun, yolculuğum sona ermek üzereydi. En son ne zaman bu denli kuzeye gelmiştim? Hiçbir zaman. Aniden gelen bir kusma dürtüsünü bastırmak için soğuk havayı ağzımdan içime çektim — aynen böyle, Tim, yut bakalım. Rahatsız mide insana rahatsızlığının sebebinin resimlerini gösterir; Rastafarian'ın purosu gözlerimin önüne geldi. İstasyon tamamen siyaha boyanmıştı. Bir köşeyi döndüm ve çıkışın üstünde asılı iki parlak saat buldum, ama birbirini tutmayan saatler hiç saat olmamasından bile kötüdür. Kapıdaki bekçi fahiş bir fiyata aldığım biletimi görmek istemedi; kendimi kandırılmış hissettim, istasyonun önünde arabalarıyla geçip kadınlara laf atanlara, göz kırpan pencerelere ve çevre yolunun karşısındaki birahaneden gelen, bir artıp bir azalan müzikle karşılaştım. Bir battaniyeye sarılı sefil bir köpek "Fazla bozuk para?" diye rica etti, hayır, talep etti, hayır, suçlamada bulundu. Sahibinin burnu, kaşları ve dudakları demirlerle öyle delinmişti ki güçlü bir mıknatıs tek hamlede yüzünü parça parça edebilirdi. Bu insanlar havaalanı dedektörlerinden geçerken ne yapıyor? "Bozuk paranız var mı?" Kendimi onun gözlerinden gördüm: geç saatte hiç dostu olmayan bir şehirde dolaşan çelimsiz bir ihtiyar. Köpek savunmasızlığın kokusunu alarak kalktı. Görünmez bir bekçi dirseğimi tuttu ve beni sıra sıra dizilmiş taksilere götürdü.</p>

  <p>Bindiğim taksi minyatür bir sonsuzluk boyunca aynı kavşakta dönüp duruyor gibiydi. Radyoda, uluyan bir şarkıcı ölen her şeyin nasıl geri geldiğine dair bir parça tıngırdatıyordu. (Tanrı esirgesin-Maymun Pençesi'ni hatırlasanıza!) Şoförün kafası omuzlarına göre çok, çok büyüktü, şu Fil Adam hastalığından mustarip olsa gerekti, ama döndüğünde türbanını gördüm. Müşterilerinden yakınıyordu. "<i>Her zaman</i> 'Senin geldiğin yerde hava bu kadar soğuk değildir kesin, hı?' derler, ben de her zaman 'Çok yanılıyorsun, dostum. Belli ki şubatta Manchester'a hiç gelmemişsin,' derim."</p>

  <p>"Aurora Evi'ne giden yolu biliyorsunuz, değil mi?" diye sordum ve Sih dedi ki "Bakın, geldik bile." Dar araba yolu, belirsiz ebattaki, gösterişli bir Edward dönemi yapısında son buluyordu. "Ona alt etsin, Tamol Rak."</p>

  <p>"Öyle birini tanımıyorum."</p>

  <p>Bana kafası karışmış halde baktı, sonra tekrarladı, "On-altı-sterlin-tam-olarak."</p>

  <p>"Ah. Evet." Cüzdanım pantolonumun da ceketimin de cebinde yoktu. Gömlek cebimde de. Tekrar baktığımda pantolon ceplerimden de belirmemişti. Feci gerçek yüzüme tokat gibi çarptı. "Kahretsin, soyulmuşum!"</p>

  <p>"Bu çok kinci bir ima. Benim takside belediye taksimetresi var."</p>

  <p>"Hayır, anlamıyorsunuz, cüzdanım çalınmış."</p>

  <p>"Ah, anladım o zaman." İyi bari, anladı. "Çok iyi anlıyorum!" Karanlıkta üstüme Hindistan'ın öfkesi boşandı. "Ağzından köri eksik olmayan şu tip, polisin kimin tarafını tutacağını biliyor, diye düşünüyorsunuz."</p>

  <p>"Ne münasebet!" diye karşı çıktım. "Bakın, bozuk param var, evet, işte burada, bir cep dolusu bozuk para, Tanrı'ya şükür! Evet, sanırım... sanırım hepsi tamam..."</p>

  <p>Paraları saydı. "Bahşiş?"</p>

  <p>"Alın." Cebimdeki bütün şarapnelleri diğer eline boşaltmış ve kendimi can havliyle dışarı atmıştım. Doğruca bir su birikintisine düştüm. Kaza kurbanının görüş açısından taksinin hızla uzaklaşmasını izledim ve Greenwich'te yaşadığım soyulma olayına nahoş bir şekilde geri döndüm. Beni böylesine yaralayan ne saatimi kaybetmem, ne vücudumdaki morluklar, ne de yaşadığım şoktu. Bir zamanlar Adem'de dört kişilik baldırı çıplak bir Arap çetesini tek başına sindiren ve alt eden bir adamken, o kızların gözünde... yaşlıydım, yalnızca yaşlı. Sırf ihtiyar bir adamın davranması gerektiği gibi —görünmez ve sessiz olmak, her şeyden korkmak— davranmamam onları kışkırtmaya yetmişti.</p>

  <p>Gösterişli cam kapılara giden yokuşu tırmandım. Resepsiyon bölümü altın rengi bir ışıkla parlıyordu. Kapıyı çaldım ve <i>Florence Nightingale</i>'ın sahne müzikalinde rol alabilecek bir kadın bana gülümsedi. Biri sihirli asasını sallamış ve "Cavendish, bütün dertlerin bitti!" demiş gibi hissettim.</p>

  <p>Florence beni içeri aldı. "Aurora Evi'ne hoş geldiniz, Bay Cavendish!"</p>

  <p>"Ah, teşekkür ederim, teşekkür ederim. Kelimelerle tarif edilemeyecek kadar kötü bir gün geçirdim."</p>

  <p>Ete kemiğe bürünmüş bir melek. "Önemli olan buraya sağ salim varabilmiş olmanız."</p>

  <p>"Bakın, hemen şimdi sözünü etmem gereken finansal bir utancım var. Anlıyorsunuz ya, buraya gelirken..."</p>

  <p>"Şimdi düşünmeniz gereken tek şey bu gece iyi bir uyku çekmek. Her şeyin çaresine bakıldı. Şurayı imzalayın, ben de size odanızı göstereyim. Bahçeye bakan, güzel, sessiz bir oda. Çok seveceksiniz."</p>

  <p>Hissettiğim minnetle gözlerim yaşararak yeni sığınağıma gitmek üzere kadının peşine düştüm. Otel moderndi, tertemizdi ve uykulu koridorları çok yumuşak bir ışık aydınlatıyordu. Çocukluğumdan hatırladığım güzel kokular aldım ama ne kokusu olduklarını çıkaramadım. Tahta tepeden çıkıp doğru Yatakköy'e. Odam sade döşenmişti, çarşaflar ütülü ve temizdi, ısıtılmış çubuğa asılmış temiz havlular kullanılmaya hazırdı. "Başka bir şeye ihtiyacınız var mı, Bay Cavendish?"</p>

  <p>"Her şey mükemmel, canım."</p>

  <p>"Tatlı rüyalar, o halde." Öyle olacaklarını biliyordum. Çabucak bir duş aldım, pijamalarımı giydim ve dişlerimi fırçaladım. Yatağım sert ama Tahiti'deki kumsallar kadar rahattı. Hoggins Dehşeti, Horn Burnu'nun doğusunda kalmıştı, sağ salim kurtulmuştum ve Denny, bir tanecik Denholme, faturamı ödüyordu. Kardeş kardeşe ihtiyaç zamanında yardım eder. Şekerleme yastığımda Sirenler şarkı söyledi. Yarın sabah hayat yeniden, yeniden, yeniden başlayacaktı. Bu kez her şeyi doğru yapacaktım.</p>

  <p>"Yarın sabah." Kader bu iki kelimeye bubi tuzağı kurmaya bayılır. Uyandığımda saçları komi gibi kesilmiş, pek de genç olmayan bir kadın kişisel eşyalarımı kelepir mal arıyormuşçasına karıştırıyordu. "Odamda ne halt ediyorsun, seni iğrenç, <i>hırsız domuz</i>!" dedim yarı kükreyen, yarı hırıltılı bir sesle. Kadın ceketimi hiçbir suçluluk belirtisi göstermeksizin yerine koydu. "Yeni olduğun için sana sabun tozu yedirmeyeceğim. Bu kez. Seni uyarıyorum. Aurora Evi'nde kimsenin böyle hakaret dolu bir dille konuşmasına izin vermem. Hem de hiç kimsenin. Ve ben hiçbir zaman boş tehditlerde bulunmam, Bay Cavendish. Hiçbir zaman."</p>

  <p>Kurbanını ağzı bozuk diye kınayan bir hırsız! "Seninle canım nasıl isterse öyle konuşurum, seni kokuşmuş kahrolası hırsız! Sabun tozu yedirecekmiş? Dene de görelim! Haydi Otel Güvenliği'ni çağıralım! Polisi çağıralım haydi! Sen hakaret dolu dili sorarsın, ben de haneye tecavüz ve hırsızlığı!"</p>

  <p>Yatağımın yanına geldi ve suratımın ortasına bir tokat patlattı. O kadar şaşırdım ki başım yastığıma geri düşüverdi.</p>

  <p>"Hayal kırıklığı yaratan bir başlangıç. Ben Bayan Noakes'um. Beni öfkelendirmek istemezsin."</p>

  <p>Burası sapıkların kaldığı bir tür sado-mazo oteli miydi? Deli bir kadın adımı otel kayıtlarından öğrendikten sonra odama mı girmişti?</p>

  <p>"Burada tütün içilmesi tasvip edilmez. Bu purolara el koymak zorundayım. Çakmak da tehlikeli, onunla oynayamazsın. Peki bunlar nedir Tanrı aşkına?" Anahtarlarımı salladı.</p>

  <p>"Anahtar. Ne olduklarını sandın?"</p>

  <p>"Anahtarlar kaybolur! Onları göz kulak olması için Bayan Judd'a verelim, olur mu?"</p>

  <p>"Onları kimseye vermeyelim, seni deli ejder! Bana <i>vurdun</i>! Beni <i>soydun</i>! Ne tür kahrolası bir otel, oda hizmetçisi olarak <i>hırsızları</i> işe alır?"</p>

  <p>Yaratık ganimetlerini ufak bir hırsız çantasına tıkıştırdı. "Halledilecek başka değerli bir şey yok mu?"</p>

  <p>"Onları yerlerine geri koy! Derhal! Yoksa yemin ederim işten kovdururum seni!"</p>

  <p>"Demek başka değerli eşya yok. Kahvaltı tam sekizde. Bugün haşlanmış yumurta ve kızarmış ekmek var. Geç kalan aç kalır."</p>

  <p>Kadın gittiği an kalkıp giyindim ve telefonu aradım. Odada telefon yoktu. Çok hızlıca yıkandıktan sonra —banyom sakat insanlara göre tasarlanmıştı, köşeler yuvarlaktı ve her yerde tutunacak çubuklar vardı— aceleyle Resepsiyon'a indim; adaleti yerine getirmeye kararlıydım. Topallıyordum ama bacağımı nerede incittiğimden emin değildim. Kaybolmuştum. Birbirinin aynısı, kenarlarında sandalyeler dizili olan koridorlarda barok müziği çalıyordu. Cüzzamlı bir cüce bileğime yapıştı ve bana bir kavanoz fındık ezmesi gösterdi. "Bunu evine götürmek istiyorsan benim niye <i>götürmediğimi</i> sana gayet güzel anlatırım."</p>

  <p>"Beni biriyle karıştırdınız." Yaratığın elini kendiminkinden söküp attım ve konukların sıra sıra masalarda oturduğu, garsonların mutfaktan kâseler getirdiği bir yemek salonuna girdim.</p>

  <p>Bu kadar garip olan neydi?</p>

  <p>En genç konuklar yetmişlerindeydi. En yaşlılar ise üç yüz yaşında ya da daha yaşlıydı. Okullar açıldıktan sonraki haftada mıydık?</p>

  <p>Olan biteni bir anda anladım. Sen büyük ihtimalle sayfalar önce fark etmişsindir, değerli Okuyucu.</p>

  <p>Aurora Evi yaşlılar için bir bakımeviydi.</p>

  <p>O kahrolası kardeşim! İşte o şakadan bu kadar anlardı!</p>

  <p>Bayan Judd, yaşlanma karşıtı krem tebessümüyle birlikte Resepsiyon'un başındaydı. "Merhaba, Bay Cavendish. Bugün kendinizi süper hissediyor musunuz?"</p>

  <p>"Evet. Hayır. Saçma bir yanlış anlaşılma yaşandı.</p>

  <p>"Öyle mi?"</p>

  <p>"Kesinlikle öyle. Ben dün gece Aurora Evi'nin otel olduğunu sanarak oda tuttum. Rezervasyonu kardeşim yaptırmıştı. Ama ah, bu onun eşek şakası anlayışı. Hiç komik değil. Bu aşağılık oyunu yalnızca Adlestrop'ta bir Rastafarian bana tekinsiz sigarasından bir nefes çektirdiği için 'işe yaradı,' bir de o kahrolası kök hücre ikizleri bana orada bilet sattılar, bu da beni çok yıprattı. Ama dinleyin. Sizin burada daha büyük bir sorununuz var — Noakes adındaki kaçık bir cadaloz, oda hizmetçisi rolü yaparak etrafta dolanıyor. Herhalde Alzheimer'ı var, ama öyle bir tokat atıyor ki. Anahtarlarımı çaldı! Böyle şeyler Phuket'teki bir uyuşturucu barında normal olabilir, ama Hull'daki bir huzurevinde? Ben bir müfettiş olsam burası kapanırdı, biliyorsunuz."</p>

  <p>Bayan Judd'ın gülümsemesi şimdi akü asidine dönüşmüştü.</p>

  <p>"Anahtarlarımı geri istiyorum" dedirtti bana. "Hemen şimdi."</p>

  <p>"Aurora Evi artık sizin eviniz, Bay Cavendish. İmzanız bize itaat etmenizi sağlama yetkisi veriyor. Ayrıca yerinizde olsam kız kardeşimden bu tonda bahsetmezdim."</p>

  <p>"İtaat mı? İmza mı? <i>Kız kardeş</i> mi?"</p>

  <p>"Dün gece imzaladığınız bakım ve gözetim evrakı. Bakımevi sakini olmak için."</p>

  <p>"Hayır, hayır, hayır. O otel kaydıydı! Boş verin, bunların hepsi bana bir ders vermek için. Kahvaltıdan sonra ayrılacağım. Hatta kahvaltıdan önce olsun, adi yemek kokusu aldım! Vay be, bu partilerde anlatılacak türden bir olay. Tabii önce kardeşimi boğazlamalıyım. Faturayı ona yollayın, bu arada. Ama anahtarlarımın geri verilmesinde ısrarcı olmak zorundayım. Ayrıca bana bir taksi çağırırsanız iyi olur."</p>

  <p>"Konuklarımızın çoğu buradaki ilk sabahlarında tereddüte düşer."</p>

  <p>"Ben tereddüt içinde falan değilim, ama galiba durumu tam açıklayamadım. Eğer..."</p>

  <p>"Bay Cavendish, neden önce kahvaltınızı etmiyorsunuz? Sonra..."</p>

  <p>"Anahtarlar!"</p>

  <p>"Değerli eşyalarınızı ofis kasamızda tutmak için yazılı izin aldık sizden."</p>

  <p>"O zaman idareyle konuşmam gerek."</p>

  <p>"O da kız kardeşim, Hemşire Noakes oluyor."</p>

  <p>"Noakes mu? İdare mi?"</p>

  <p>"Hemşire Noakes."</p>

  <p>"O zaman yönetim kuruluyla ya da buranın sahibiyle konuşacağım."</p>

  <p>"O da ben oluyorum."</p>

  <p>"Bakın." Güliver ve Liliputlar. "Hapis-karşıtı Kanunu ya da öyle bir şeyi çiğniyorsunuz."</p>

  <p>"Huysuzluk nöbetlerinin Aurora Evi'nde size yararı olmayacağını göreceksiniz."</p>

  <p>"Telefonunuzu verin, lütfen. Polisi arayacağım."</p>

  <p>"Sakinlerin telefonu kullanmasına..."</p>

  <p>"Ben buranın kahrolası bir sakini <i>değilim</i>! Anahtarlarımı vermediğiniz için sabahın ilerleyen saatlerinde yanımda çok sinirli bir kanun adamıyla geri geleceğim." Ana kapıyı ittim ama o beni daha sert itti. Kahrolası güvenlik kilidi. Verandanın diğer tarafındaki yangın çıkışını denedim. Kilitli. Bayan Judd'ın protestolarına aldırmayarak yangın alarmının camını küçük bir çekiçle parçaladım, kapı açıldı ve artık özgür bir adamdım. Kahretsin, soğuk hava yüzüme demirden bir kürekle vurdu! Kuzeylilerin sakal bırakmayı, çivitotunu ve vücut yağını niçin sevdiklerini şimdi anlıyordum. Kıvrılan araba yolundan yürüdüm ve solucanların mahvettiği orman güllerinin arasından geçtim; içimdeki koşu koparma dürtüsüne karşı geliyordum. Yetmişlerin ortasından beri koşmadım.</p>

  <p>Çim biçme aletine benzer garip bir aygıtla aynı hizaya geldiğimde, bahçıvan tulumu giymiş kaba saba bir dev Yeşil Şövalye gibi topraktan yükseldi. Bir kirpinin kalıntılarını kanlı elleriyle makinenin bıçaklarından çıkarmaktaydı. "Bir yere mi gidiyorsunuz?"</p>

  <p>"Evet öyle! Yaşayanların diyarına." Yürümeye devam ettim. Yapraklar ayağımın altında toprağa dönüşüyordu. İşte böyledir, ağaçlar kendilerini yer. Araba yolunun dönüp dolaşıp tekrar yemek salonu bölümüne varması kafamı karıştırmıştı. Yanlış bir yerden dönmüş olacaktım. Aurora Evi'nin Ölmeyenleri camdan bir duvarın ardından beni seyrettiler. "Soylent Green insanlardır!"* diye dalga geçtim boş bakışlarıyla, "Soylent Green insanlardan oluşur!" Kafaları karışmış gibi baktılar — maalesef Kabile'mden kalan Son kişiyim. Buruşuklardan biri camı tıklattı ve arkamı işaret etti. Döndüm ve gulyabani beni kaldırıp omzuna attı. Attığı her adımda vücudum sıkışıyor, nefesim kesiliyordu. <i>Leş gibi</i> gübre kokuyordu. "Yapacak bundan daha iyi şeylerim var..."</p>

  <p class="dipnot">* 1973 ABD yapımı bir bilimkurgu filmi olan Soylent Green*in (Türkiye’de Açlık adıyla gösterildi) final cümlesi: "Soylent Green is People!" (ed.n.)</p>

  <p>"O zaman git de onları yap!" Onu kafakola almak için boşuna debelendim ama onun bu çabaları fark bile ettiğini sanmıyorum. Ben de caniyi zincire vurmak için üstün dilsel yeteneklerimi kullandım: "Seni pis, kahrolası, kaba hödük! Bu yaptığına saldırı denir! Bu yasadışı alıkoymadır!"</p>

  <p>Sesimi kesmek için beni daha sıkıca kucakladı ve ben de korkarım kulağını ısırdım. Bir strateji hatasıydı bu. Güçlü bir hamleyle pantolonum belimden indirildi — beni becerecek miydi? Yaptığı şey daha bile nahoştu. Beni çim biçme makinesinin gövdesine yatırdı, bir eliyle olduğum yere mıhladı ve diğer elindeki bambu sopayla dövdü. Acı etsiz baldırlarımda şakladı, bir kez, iki kez, tekrar-tekrar, tekrar-tekrar, tekrar-tekrar!</p>

  <p>Tanrım, ne acıydı o!</p>

  <p>Durması için bağırdım, sonra ağladım, ardından inledim. Şak! Şak! Şak! Hemşire Noakes sonunda deve durma emri verdi. Kalçalarımı iki dev eşekarısı sokmuş gibiydi! Kadının sesi kulağımda tısladı: "Dışarıdaki dünyada sana yer yok. Artık Aurora Evi'nde yaşayacaksın. Bu gerçek kafana girdi mi? Yoksa Bay Withers'dan dersi bir kez daha tekrarlamasını mı isteyeyim?"</p>

  <p>"Ona cehenneme gitmesini söyle" dedi ruhum, "yoksa sonra çok pişman olursun."</p>

  <p>"Ona duymak istediği şeyi söyle" diye haykırdı sinir sistemim, "yoksa <i>şimdi</i> çok pişman olursun."</p>

  <p>Ruh ateşliydi ama et zayıftı.</p>

  <p><br /></p>

  <p>Kahvaltı etmeden odama gönderildim, intikam alma, dava açma ve işkence etme planları kurdum. Hücremi inceledim. Kapı, dışarıdan kilitli, kilit deliği yok. On beş santim açılan bir pencere. Yumurta kartonu ipliğinden dokunmuş dayanıklı çarşaflar ve plastik şilte. Koltuk, yıkanabilir koltuk kılıfı. Silinebilir halı. "Kolay-temizlenen" duvar kâğıdı. Bağlantılı banyo: sabun, şampuan, sabun bezi, eski püskü havlu, pencere yok. Bir kulübenin resmi ve altında "Bir ev ellerle yapılır ama bir yuva kalple yapılır" yazısı. Kaçış olasılığı: çok zayıf.</p>

  <p>Yine de orada hapis kalışımın öğleni bulmayacağına inanıyordum. Birkaç çıkış yolundan biri açılacaktı, idare hatasını anlayacak, benden çok özür dileyecek, Suçlu Noakes'ı kovacak ve bana nakit tazminatı kabul etmem için yalvaracaktı. Ya da Denholme oyununun geri teptiğini öğrenecek, serbest bırakılmam yönünde talimat verecekti. Ya da muhasebeci faturalarımın ödenmediğini fark edecek ve beni kapının önüne koyacaktı. Ya da Bayan Latham kayıplara karıştığımı bildirecek, ortadan yok oluşum <i>Crimewatch UK</i>'e çıkacaktı ve polis yerimi bulacaktı.</p>

  <p>Saat on bir sularında kapımın kilidi açıldı. Kendimi özürleri reddetmeye ve şahdamarına saldırmaya hazırladım. Bir zamanlar haşmetli olan bir kadın içeri süzüldü. Yetmiş yaşında mı, seksen mi, seksen beş mi, o kadar yaşlandıklarında kim anlayabilir? Blazerlı, cılız bir tazı sahibesini takip etti. "Günaydın" diye başladı söze kadın. Ayağa kalktım ve ziyaretçilerime oturmalarını önermedim.</p>

  <p>"Bana kalırsa pek öyle değil."</p>

  <p>"Adım Gwendolin Bendincks."</p>

  <p>"Benim suçum değil "</p>

  <p>Kadın hayrete düşerek koltuğa oturdu. "Bu" —tazıyı işaret etti— "Gordon Warlock-Williams. Neden oturmuyorsunuz? Biz Huzurevi Sakinleri Komitesiyiz."</p>

  <p>"Ne güzel, ama ben bir sakin..."</p>

  <p>"Kendimi kahvaltıda tanıtmaya niyetliydim ama sabahki nahoş olaylar sizi kanadımızın altına alamadan önce vuku buldu."</p>

  <p>"Geçti gitti artık, Cavendish" dedi Gordon Warlock-Williams boğuk bir sesle. "Kimse lafını etmeyecek, koçum, emin ol." Galliydi, evet, kesinlikle Galliydi.</p>

  <p>Bayan Bendincks öne eğildi. "Ama şunu anlayın, Bay Cavendish, ortalığı karıştıranlar burada hoş karşılanmaz."</p>

  <p>"O zaman kovun beni! Size yalvarıyorum!"</p>

  <p>"Aurora Evi kimseyi kovmaz" dedi kendini beğenmiş inek karı, "ama davranışlarınız öyle gerektirirse size kendi güvenliğiniz için ilaç verilir."</p>

  <p>Meşum, değil mi? <i>Guguk Kuşu</i>'nu eserlerini topladığı kitaba, <i>Vahşi ve İnatçı Dizeler</i>'e dipnotlar eklediğim, olağanüstü yeteneksiz ama varlıklı ve dul bir kadın şairle —maalesef iddia ettiğinden biraz daha az duldu— izlemiştim. "Bakın, mantıklı bir kadın olduğunuza şüphem yok." Bu oksimorona yorum gelmedi. "Dudaklarımı okuyun. <i>Benim burada olmamam gerek.</i> Aurora Evi'ne bir otel olduğunu sanarak kaydoldum."</p>

  <p>"Ama gayet iyi anlıyoruz, Bay Cavendish!" Gwendolin Bendincks başını salladı.</p>

  <p>"Hayır anlamıyorsunuz."</p>

  <p>"Somurtuk Aile herkesi başta ziyaret eder, ama sevdiklerinizin sizin yararınıza bir karar aldıklarını anladığınızda neşeniz yerine gelecektir."</p>

  <p>"'Bütün sevdiklerim' ölü ya da deli, veya BBC'deler, tabii şakacı kardeşim dışında!" Durumu anlıyorsun, değil mi, değerli Okuyucu? Düşük bütçeli korku filmlerindeki akıl hastanesine düşmüş bir adamdım. Ne kadar bağırır çağırırsam, olmam gereken yerin tam da burası olduğunu o kadar kanıtlamış oluyordum.</p>

  <p>"<i>Burası</i> kalıp kalabileceğin en iyi otel, koçum!" Adamın dişleri bisküvi rengindeydi. At olsaydı onu başkasına veremezdiniz. "Beş yıldızlı bir otel, baksana. Yemeğin önüne geliyor, çamaşırın yıkanıyor. Örgüden krokete bir sürü aktivite var. Kafa karıştırıcı faturalar yok, motorunu çalıp gezintiye çıkan gençler yok. Aurora Evi bir balodur! Kurallara uy ve Hemşire Noakes'ı sinirlendirmekten vazgeç. O zalim bir kadın değil."</p>

  <p>"'Sınırlı insanların elindeki sınırsız güç her zaman zulümle sonuçlanır.'" Warlock-Willams bana yabancı bir dilde konuşmuşum gibi baktı. "Soljenitsin."</p>

  <p>"Betwysy Coed Marjorie ve bana her zaman yetti. Ama sen buraya baksana! İlk haftamda ben de böyle hissediyordum. Kimseyle konuşmuyordum, hı, Bayan Bendincks, tam bir mızmızdım, değil mi?"</p>

  <p>"Mızmızın önde gideniydiniz, Bay Warlock-Williams!"</p>

  <p>"Ama şimdi halimden çok memnunum! Hı?"</p>

  <p>Bayan Bendincks gülümsedi; dehşet verici bir görüntüydü. "Buraya alışmanıza yardımcı olmak için buradayız. Şimdi, önceden yayıncılık sektöründeymişsiniz. Maalesef' —başına pıt pıt vurdu— "Bayan Birkin, Sakinler Komitesi toplantı kayıtlarını eskisi kadar iyi tutamıyor. Sizin de işin bir parçası olmanız için çok güzel bir fırsat!"</p>

  <p>"Hâlâ yayıncılık <i>sektöründeyim</i>! Burada olmam gerekiyormuş gibi mi görünüyorum" Sessizlik dayanılmazdı. "Of, defolun!"</p>

  <p>"Hayal kırıklığı içindeyim." Dökülmüş yapraklar ve solucan izleriyle kaplı bahçeye baktı. "Sizin dünyanız artık aurora Evi, Bay Cavendish." Başım şişe mantarıydı, tirbüşon da Gwendolin Bendincks idi. "Evet, bir Huzurevi'ndesiniz. O gün geldi. Buradaki misafirliğiniz berbat da geçebilir, gayet hoş da. Ama burada kalıcısınız. Bunu düşünün, Bay Cavendish." Kapıyı çaldı. Görünmez güçler işkencecilerimin çıkmasına müsaade ettiler ama ben çıkmak isteyince kapıyı yüzüme kapattılar.</p>

  <p>Fermuarımın görüşme süresi boyunca ardına kadar açık olduğunu fark ettim.</p>

  <p>Geleceğine bak, Genç Cavendish. Üyelik başvurusunda bulunmayacaksın, ama yaşlılar kabilesi seni zorla aralarına alacak. Senin şimdin, dünyanın şimdisinin hızına ayak uyduramayacak. Bu kayış tenini gerecek, iskeletini çökertecek, saçını ve hafızanı erozyona uğratacak, tenini matlaştıracak ve seğiren organların, mavi damarların yan görünür hale gelecek. Yalnızca gün ışığında dışarı çıkacak, hafta sonları ve okul tatillerinde ortadan kaybolacaksın. Dil de seni ardında bırakacak, kabileyle bağlantın olduğu ağzını her açtığında belli olacak. Yürüyen merdivenlerde, otoyollarda, süpermarket koridorlarında, yaşayanlar seni sürekli sollayıp geçecek. Zarif kadınlar seni görmeyecek. Mağaza dedektifleri seni görmeyecek. Satıcılar, merdiven çıkabilen tekerlekli sandalyeler veya düzmece sigortalar satmadıkları sürece seni görmeyecek. Varlığını yalnızca bebekler, kediler ve uyuşturucu bağımlıları tasdik edecek. Yani günlerini harcama. Korktuğundan daha da yakın bir zamanda bir bakımevinde, aynanın önünde duracak, vücuduna bakacak ve iki hafta boyunca kahrolası bir dolapta kapalı kalmış E.T'ye benzediğini göreceksin.</p>

  <p><br /></p>

  <p>Cinsiyetsiz bir robot tepside öğle yemeğimi getirdi. Hakaret etmeye çalışmıyorum; onun dişi mi erkek mi olduğunu gerçekten anlayamamıştım. Hafif bıyıklıydı, ama minicik göğüsleri de vardı. Kafasına vurup bayıltmayı ve özgürlüğüme kavuşmak için Steve McQueen gibi atılıp kaçmayı düşündüm ama bir kalıp sabun dışında bir silahım, onu bağlamak içinse kemerim dışında aracım yoktu.</p>

  <p>Öğle yemeğinde ılık kuzu pirzolası vardı. Patatesler nişastadan yapılmış el bombaları gibiydi. Konserve havuçlar iğrençti, çünkü doğaları gereği öyleler. "Bak" diye yalvardım robota, "bana en azından biraz Dijon hardalı getiremez misin?" Anladığını belirten hiçbir harekette bulunmadı. "Büyük ya da orta boy taneli olabilir. Kılı kırk yaracak değilim." Gitmek üzere döndü. "Dur! İngilizce konuşabiliyor musun?" Gitmişti. Yemeğimle bakışma yarışımızı yemeğim kazandı.</p>

  <p>Stratejim en başından beri yanlıştı. Bu saçma durumdan bağıra çağıra kurtulmaya çalışmıştım, ama akıl hastanesine kapatılanlar böyle yapamazlar. Köleciler önce tuhaf, isyankâr köleleri haşlar. <i>Gulag Takımadaları</i>'ndan <i>An Evil Cradling</i>'e ve <i>Knuckle Sandwich</i>'e kadar, okuduğum bütün hapishane edebiyatı eserlerinde haklar uzun pazarlıklar sonucu ve kurnazlıkla elde ediliyordu. Mahkûmun direnişi, yalnızca onu hapsedenlerin akıllarında sert bir hapsi haklı görmelerine sebep olur.</p>

  <p>Şimdi dalavere çevirme zamanıydı. Eninde sonunda alacağım tazminatın belirlenmesi için bol bol not almalıyım. Kara Noakes'a kibar davranmalıyım. Ama buz gibi bezelyeleri çatalıma iterken kafatasımda bir dizi havai fişek patladı ve eski dünya aniden sona erdi.</p>
</body>
</html>
