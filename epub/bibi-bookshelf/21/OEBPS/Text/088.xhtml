<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>"Bay Cavendish? Uyanık mıyız?" Bir krema tarlasındaki meyankökü yılanı kıvrıla kıvrıla odağa giriyor. Beş numara. Kasımın 5'i. İhtiyar John Thomas'ım niçin bu kadar acıyor? Birisi bir eşek şakası mı yaptı bana? Aman Tanrım, biri şeyime bir boru sokmuş! Kendimi kurtarmak için debelenmeye çalışıyorum ama kaslarım beni umursamıyor. Yukarıda bir şişe boruyu besliyor. Boru kolumdaki iğneyi besliyor. İğne beni besliyor. Bir kadının komi kesimi saçlarla çerçevelenmiş katı yüzü. "Cık cık cık. Düştüğünüzde burada olduğunuz için çok şanslısınız, Bay Cavendish. Hem de çok. Gidip de çalıların arasında dolaşmanıza izin vermiş <i>olsaydık</i> şimdi bir hendekte ölmüş olacaktınız!" Cavendish, bu isim tanıdık geliyor, Cavendish, kim bu "Cavendish"? Neredeyim? Ona sormaya çalışıyorum ama ancak Salisbury Katedrali'nin çan kulesine atılmış Tavşan Peter gibi ciyaklayabiliyorum. Karanlık bana kucak açıyor. Tanrı'ya şükür.</p>

  <p><br /></p>

  <p>Bir altı numara. Kasımın 6'sı. Burada daha önce uyanmıştım. Sazdan bir kulübenin resmi. Keltçe ya da Druidce yazılmış bir metin. Şeyimdeki tüp gitmiş. Bir şey leş gibi kokuyor. Ne kokusu bu? Baldırlarım kaldırılıyor ve kıçım sert, soğuk, ıslak bir bezle siliniyor. Dışkı, atık, tiksindiren, tıkayan, bulaşan kaka. Bu şeyle dolu bir tüpün üstüne mi oturdum? Ah. Hayır. Nasıl bu hale geldim? Debelenip bezi kendimden uzaklaştırmaya çalışıyorum ama vücudum sadece titriyor. Asık suratlı bir robot gözlerimin içine bakıyor. Terk edilen bir sevgili mi? Beni öpeceğinden korkuyorum. Vitamin eksikliği çekiyor. Daha fazla meyve sebze yemeli, nefesi iğrenç kokuyor. Ama en azından motor fonksiyonlarını kontrol edebiliyor. En azından tuvalete gidebiliyor. Uyku, uyku, uyku, gel beni özgür bırak.</p>

  <p><i>Konuş, Hafıza</i>. Hayır, tek kelime bile etmiyor. Boynum dönüyor. Şükürler olsun. Timothy Langland Cavendish boynuna söz geçirebiliyor ve adı da ona döndü. Yedi Kasım. Dünü hatırlıyorum, yarını görüyorum. Zaman ne bir ok, ne bir bumerang; zaman bir akordeon. Yatak yaraları. Kaç gündür yatıyorum burada? Geç. Tim Cavendish kaç yaşında? Elli? Yetmiş? Yüz? İnsan yaşını nasıl unutur?</p>

  <p>"Bay Cavendish?" Bir yüz çamurlu yüzeye yükseliyor.</p>

  <p>"Ursula?"</p>

  <p>Kadın yüzüme bakıyor. "Ursula eşiniz miydi, Bay Cavendish?" Ona güvenme. "Hayır, ben Bayan Judd. Felç geçirdiniz, Bay Cavendish. Anlıyor musunuz? Ufacık bir felç."</p>

  <p><i>Ne zaman oldu</i>? demeye çalıştım. Ağzımdan "E anın ood?" çıktı.</p>

  <p>Mırıl mırıl konuştu. "İşte her şey bu yüzden öyle tepetaklak. Ama endişelenmeyin, Dr. Upward süper bir hızla iyileştiğimizi söylüyor. Bize öyle feci hastane köşeleri yok!" Felç mi? Fecir mi? Feci? Margo Roker felç geçirmişti. Margo Roker mı?</p>

  <p>Sîzler de kimsiniz? <i>Hafıza, seni ihtiyar pislik.</i></p>

  <p><br /></p>

  <p>Bu kısa hikâye üçlüsünü, hafızaları beyinlerindeki kılcal damarların patlaması sonucu moloz yığınına dönmemiş şanslı okuyucular hatırına yazıya döküyorum. Timothy Cavendish'i yeniden bir araya getirmek Tolstoy'un eserlerini düzenlemek kadar zordu, bir zamanlar dokuz kitaplık <i>Wight Adası'nda Ağız Hijyeni Hikâyesi</i>'ni kısaltıp yedi yüz sayfacığa sığdıran adam için bile. Anılar yerlerine oturmayı reddediyordu, ya da oturuyor ama sonra yerlerinden çıkıyorlardı. Aylar sonra bile, kendimden koca bir parçanın kaybolup olmadığını nereden bilebilirim ki?</p>

  <p>Geçirdiğim felç nispeten hafifti, doğru, ama onu takip eden ay hayatımın en utanç verici ayıydı. Spastik gibi konuşuyordum. Kollarım ölüydü. Kendi kıçımı silemiyordum. Zihnim sislerin arasında tökezliyordu ama bir yandan akılsızlığımın farkındaydı ve utanç içindeydi. Doktora ya da Bayan Noakes'a veya Bayan Judd'a, "Siz kimsiniz?" "Daha önce tanışmış mıydık? "Buradan çıktığımda nereye gideceğim?" diye sormaya cesaret edemiyordum. Sürekli Bayan Latham'ı soruyordum.</p>

  <p><i>Basta!</i> Bir Cavendish yıkılabilir ama ayağa kalkar. <i>Timothy Cavendish'in Dehşetli Çilesi</i>'nin filmi yapıldığında, sana o kasım ayını büyük-dövüş-için-antrenman-yapan-boksör montajıyla yansıtmanı öneriyorum, Lars adında dikkatli, hep boğazlı kazak giyen bir İsveçli olarak hayal ettiğim sevgili Yönetmen. Yiğit Cavendish iğnelerini hiç titremeden yiyor. Meraklı Cavendish dili tekrar keşfediyor. Vahşi Cavendish, Dr. Upward ve Hemşire Noakes tarafından yeniden ehlileştiriliyor. Yürüteçle yürüyen John Wayne Cavendish (bastona terfi ettim ve onu hâlâ kullanıyorum. Veronica bastonun bana Lloyd George havası kattığını söyledi). Carl Sagan Cavendish, Dandelion Kayası'na hapsedilmiş. Cavendish amneziyle uyuşturulduğu sürece halinden yeterince hoşnut olduğunu söyleyebilirsiniz. Sonra, Lars, tekinsiz bir notaya bas.</p>

  <p>Aralık ayının ilk günündeydik (Noel takvimleri asılmıştı) ve <i>Saat Altı Haberleri</i> yeni başlamıştı. Suyu alınmış sütle muz püresi yemiş, önlüğüme bir damla bile dökmemiştim. Hemşire Noakes geçti, kuş cıvıltıları bir şahinin gölgesi aslında nasıl kesilirse mahkûm arkadaşlarım da öyle sus pus oldu.</p>

  <p>Hafızamın bekâret kemeri bir anda açıldı ve çıkarıldı.</p>

  <p>Keşke öyle olmasaydı. Aurora Evi'ndeki "arkadaşlarım Scrabble'da şaşırtıcı bir beceriksizlikle hile yapan ve bana yalnızca Ölenlerin Krallığı'nda en Zayıf Düşmüş kişi, Yenilmez Führer'e karşı ortak Maginot Hattı'nı oluşturduğu için iyi davranan bunak hödüklerdi. Erkek kardeşim tarafından koca bir ay boyunca hapsedilmiştim, yani belli ki ulus çapında bir insan avı başlatılmamıştı. Kendi kaçışımı kendim gerçekleştirmek zorundaydım, ama elli metreyi bile çeyrek saatte aşarken o mutant bekçi Withers'ı nasıl atlatacaktım? Kendi posta kodumu bile hatırlayamazken Kara Göl'den çıkma Noakes'u nasıl kandıracaktım?</p>

  <p>Ah, dehşet, dehşet. Muz püresi boğazıma yapıştı kaldı.</p>

  <p><br /></p>

  <p>Algılarım yerine geldiğinde insanların, doğanın ve hayvanların aralık ritüellerini gözlemledim. Gölcük, aralık ayının ilk haftası dondu ve tiksinti içindeki ördekler üstünde kaydılar. Aurora Evi sabahları donuyor, akşamları kaynıyordu. Adının Deirdre olması hiç şaşırtıcı olmayan cinsiyetsiz bakıcı avizelere simli ipler astı ve çarpılmayı başaramadı. Krepon kâğıdına sanlı bir kovada plastik bir ağaç belirdi. Gwendolin Bendincks kâğıttan zincir geçidi düzenledi ve Ölmeyenler buna akın akın katıldı; iki taraf da ortaya çıkan görüntünün ironikliğinden habersizdi. Ölmeyenler her gün Noel Takvimi'nin penceresini açan kişi olmak için patırtı koparıyorlardı ve bu ayrıcalık sanki Kraliçeymiş de fakirlere para dağıtıyormuş gibi davranan Bendincks tarafından bahşediliyordu: "Millet, Bayan Birkin yüzsüz bir kardan adam buldu, muhteşem, değil mi?" O ve Warlock-Williams Hemşire Noakes'ın çoban köpeği olmaları sayesinde hayatta kalıyorlardı. Aklıma Primo Levi'nin <i>Boğulanlar, Kurtulanlar</i>'ını getiriyorlardı.</p>

  <p>Dr. Upward eğitim, hukuk veya tıp sektöründe bulabileceğiniz türden, Küstah Piçler kategorisinde Oscar Ödülü kazanmış kişilerdendi. Aurora Evi'ne haftada iki kez uğrardı ve elli beş yaşlarındaki adamın kariyeri soyadının belirttiği yönde* ilerlemiyorsa, bunun sebebi yalnızca bütün Şifa Dağıtıcıların yoluna taş koyan biz kahrolası engeller, <i>hasta insanlar</i>dık. Onu ilk gördüğüm anda muhtemel bir müttefik olmadığını anlamıştım. Kıç siliciler, banyo ovucular ve balçık pişiriciler de toplumdaki yüce konumlarını hastalarından birinin kaçmasına yardım ederek tehlikeye atacak değillerdi.</p>

  <p class="dipnot">* İngilizce’de <i>upward</i>, "yukarı" anlamına gelmektedir (ç.n.)</p>

  <p>Hayır, Aurora Evi'nde basbayağı hapistim. Kolları olmayan bir saat. "Özgürlük!" medeniyetimizin budalaca nakaratıdır, ama yalnızca ondan yoksun kalanlar onun ne olduğuyla ilgili bir fikre sahiptir.</p>

  <p>Kurtarıcımız'ın Doğum gününden birkaç gün önce bir minibüs dolusu özel okullu velet Noel şarkıları söylemeye geldi. Ölmeyenler de yanlış sözler ve ölüm zırıltılarıyla şarkılara katıldılar; gürültü patırtıdan kaçmak zorunda kaldım, komik bile değildi. Kaybettiğim dinçliğimi bulmak için otuz dakikada bir tuvalete gitmek zorunda kalarak Aurora Evi'nin etrafında topalladım. (Venüs'ün Organları'nı herkes pek iyi bilmez ama, Kardeşlerim, Satürn'ün Organı mesanedir.) Başlıklı şüpheler ensemden ayrılmıyordu. Denholme niçin beni çocuk durumuna düşürmek için kalan son birkaç değerli kuruşunu gardiyanlarıma ödüyordu? Bunaklıktan altını tutamayan Georgette, kardeşime yıllar önce sadakat yolundan kısa bir süre ayrıldığımızı mı anlatmıştı? Bu tuzak bir boynuzlunun intikamı mıydı?</p>

  <p><br /></p>

  <p>Annem kaçışın hiçbir zaman en yakındaki kitaptan daha uzakta olmadığını söylerdi. Eh, anneciğim, pek öyle değilmiş. Senin o çok sevdiğin, paçavralar, zenginler ve kalp kırıklıklarıyla dolu büyük puntolu efsaneler tenis makinesi gibi bir hayatın üstüne fırlattığı mutsuzluklara karşı kamuflaj değilmiş, öyle değil mi? Ama evet, Anneciğim, yine de bir bakıma haklısın. Kitaplar gerçek bir kaçış olmasalar da beynin kendisini kanatana kadar kaşımasını önleyebiliyorlar. Tanrı biliyor ya, Aurora Evi'nde okumaktan başka yapacak bir halt yoktu. Mucizevi bir biçimde iyileşmemin ertesi günü <i>Yarım Hayatlar</i>'ı elime aldım ve ister inanın ister inanmayın, Hilary V. Hush'ın aslında basılabilecek bir gerilim romanı yazmış olup olmadığını düşündüm. <i>İlk Luisa Rey Gizemi</i>'nin şık bir siyah-bronz kapakla Tesco kasalarında satıldığını görebiliyordum; sonra bir <i>İkinci Gizem</i>, ardından <i>Üçüncü</i>. Kraliçe Gwen(dolin Bendincks) ona açıkça yaltaklanmamın karşılığında bana bir 2B kurşunkalem verdi (misyonerler, onları din değiştirebileceğinize inandırmayı başarırsanız son derece yumuşak başlı oluyor), ben de hikâyeyi baştan aşağı düzeltmeye giriştim. Bir iki şeyin çıkarılması gerekecekti: örneğin, Luisa Rey'in şu Robert Frobisher'ın reenkarnasyonu olması. Fazla yeni çağ işi, fazla hippi-uyuşturucu bağımlısı işiydi. (Benim de sol koltuk altımın alt kısmında bir doğum izim var ama seviştiğim hiç kimse onu bir kuyrukluyıldıza benzetmedi. Georgette ona Timbo'nun Boku lakabını takmıştı.) Ama geneline bakacak olursak bu genç-yazar-yoz-şirketlere-karşı gerilim romanının potansiyeli vardı. (Sir Felix Finch'in Hayaleti sızlanıyor, "Ama bu konu önceden bin kere işlendi!" — sanki Aristophanes'le Andrew Void-Webber* arasında yüz bin kez yapılmamış bir şey varmış gibi! Sanki Sanat <i>Nasıl</i> değil de <i>Ne</i> imiş gibi!)</p>

  <p class="dipnot">* Void: (İngilizce) Boşluk. Sanatçının asıl soyadı olan Lloyd-Webber ile yapılmış bir söz oyunu (ed.n.)</p>

  <p><i>Yarım Hayatlar</i> üzerindeki çalışmam, Luisa Rey bir köprüden aşağı uçunca ve kahrolası metin bitince doğal bir engelle karşılaşmış oldu. Saçımı yoldum ve göğsümü dövdüm. Acaba bir ikinci bölüm var mıydı bile? Hilary V.'nin Manhattan'daki dairesinde bir ayakkabı kutusuna mı tıkılmıştı? Hâlâ onun yaratıcı rahminde doğmayı mı bekliyordu? Metinle birlikte gelen mektubu bulmak için evrak çantamın gizli bölmelerini yirminci kez karıştırdım, ama onu Haymarket'taki ofisimizde bırakmıştım.</p>

  <p>Onun dışında, edebi imkânlar kısıtlıydı. Warlock-Williams bana Aurora Evi'nin bir zamanlar küçük bir kütüphanesi olduğunu söyledi ama şu an naftalinlenip kaldırılmış durumdaymış. ("Jellyvision sıradan insanlar için çok daha Gerçek, olayın özü bu.") Bu "kütüphane"yi bulabilmek için bir madenci kaskıyla kahrolası bir kazmaya ihtiyacım oldu. "Unutmayalım Diye" başlıklı Birinci Dünya Savaşı nişanlarından oluşan bir yığının tıkadığı bir çıkmazdaydı. Toz derin, katı ve her yerde eşit kalınlıktaydı. <i>Bu İngiltere</i> adındaki bir derginin eski sayılarıyla dolu bir raf, bir düzine Zane Grey kovboy romanı (büyük puntoda), <i>Bana Et Vermeyin Lütfen!</i> başlıklı bir yemek kitabı. Geriye bir tek <i>Batı Cephesinde Yeni Bir Şey Yok</i> (yaratıcı bir okul çocuğu uzun bir zaman önce kitabın sayfalarının köşelerini kendi burnuyla mastürbasyon yapan bir çöp adamın çizimleriyle donatmıştı — şimdi neredeler?) ve sıradan helikopter pilotlarının "Amerika'nın En Seçkin Askeri Gerilim Yazarı" tarafından (ama ben onun "Komuta Merkezi"ni başkasına yazdırdığını biliyorum; kanuni misilleme yapılması ihtimaliyle burada ad vermeyeceğim) anlatılan hikâyesi <i>Göklerin Jaguarları</i> kalıyordu ve açıkçası diğer bütün kitaplar okunamayacak kadar boktandı.</p>

  <p>Ben de o ikisini aldım. Açlıktan ölmek üzere olan bir adam için patates kabuğu gurme mutfağından çıkmış bir yemektir.</p>

  <p><br /></p>

  <p>Ernie Blacksmith ve Veronica Costello, gelin içeri, süreniz doldu. Ernie'yle anlaşamadığımız zamanlar oluyordu, ama benim görüşlerimi paylaşan bu iki muhalif olmasa Hemşire Noakes bugün hâlâ bana gözlerimin akları meydana çıkacak kadar ilaç veriyor olurdu. Ölmeyenler'in Büyük Uyku için prova yaptıkları bulutlu bir öğleden sonraydı, personel toplantıdaydı ve Aurora Evi'nin uykucularını rahatsız eden tek ses Şişko Fauntleroy'la Sevkiyatçı arasındaki DGF maçıydı. Olağan olmayan bir biçimde, dikkatsiz bir elin ön kapıyı aralık bıraktığını fark ettim. Baş dönmesi ve temiz hava almakla ilgili bir yalanla kuşanıp keşif gezisi yapmak için dışarı süzüldüm. Soğuk dudaklarımı yaktı ve titredim! Nekahat dönemimde deri altımdaki yağlar erimişti; iskeletim daha da küçülerek Falstaffa yaçı benzerliğinden sıyrılıp John of Gaunt'a dönüşmeme sebep olmuştu. Altı yedi hafta önce felç geçirdiğimden beri ilk kez dışarı çıkıyordum. Araziyi dolaştım ve eski bir binanın kalıntılarını buldum, sonra delik ve gedikler aramak üzere tuğladan yapılma dış duvara ulaşmak için hırpani çalılıkların arasından geçmeye çabaladım. Bir SAS istihkâmcısı naylon bir iple duvara tırmanabilirdi belki, ama bu felç geçirmiş, bastonlu bir ihtiyara göre bir iş değildi. Rüzgâr ben geçerken kahverengi, kâğıt gibi yaprakları aşındırdı, sonra yeniden öbekler oluşturdu. Hava basıncıyla çalışan elektronik ve gösterişli bir zımbırtıyla açılıp kapanan muazzam demir kapılara vardım. Lanet olsun, bir güvenlik kameraları ve iki-yönlü telefon şeyleri bile vardı! Hemşire Noakes'un oraya yatırılması muhtemel sakinlerin çocuklarına (nerdeyse "ebeveynlerine" yazacaktım) bu son teknoloji ürünü güvenlik düzenekleri sayesinde güvenle uyuduklarını anlatarak böbürlendiğini hayal ettim, tabii aslında "Bize zamanında ödeme yaparsanız buradan çıt bile çıkmaz" demek istiyordu. Manzara pek iyiye alamet değildi. Hull güneydeydi ve güçlü kuvvetli bir delikanlı kenarlarında telgraf direkleri dizili olan tali yollan kullanarak oraya yarım günde yürüyebilirdi. Ancak kaybolan tatilciler bu kurumun kapısından tesadüfen girebilirdi. Tekrar araba yoluna dönerken bir lastik cayırtısı ve Jüpiter kırmızısı bir Range Rover'dan gelen öfkeli bir korna sesi duydum. Kenara çekildim. Sürücü kutupaşırı para toplayanların pek sevdiği o gümüşi anoraklardan birine sarınmış boğa gibi bir adamdı. Range Rover bir cayırtıyla, çakıl taşlarını etrafa saçarak ön kapının basamaklarına varmadan durdu ve sürücü Göklerin Jaguarlarındaki pilotlardan biri gibi kasıla kasıla Resepsiyon'a yürüdü. Ana girişten girerek kazan dairesini geçtim. Ernie Blacksmith kafasını uzattı. "Bir yudum ateş suyu içer misiniz, Bay Cavendish?"</p>

  <p>İkinci kez sordurmadım. Kazan dairesi gübre kokuyordu ama kömür kazanı sayesinde ısınmıştı. Bir çuval kömürün üstüne tünemiş, memnuniyet belirten bebek sesleri çıkaran kişi kurum maskotu statüsüne kavuşmuş eski bir sakin olan Bay Meeks idi. Ernie Blacksmith ikinci bakışınızda fark ettiğiniz türden, sessiz sakin bir adamdı. Bu dikkatli İskoç genelde Veronica Costello adındaki, efsaneye göre bir zamanlar Edinburgh'un tarihindeki en iyi şapka dükkânının sahibi olan hanımın yanından ayrılmazdı. Çiftin hal ve tavırları pejmürde, Çehov'a yaraşacak bir otelin sakinleriymiş izlenimini veriyordu. Ernie ve Veronica yaşamımı sefil bir hergele şeklinde sürdürme arzuma saygı duyuyorlardı, ben de buna saygı duyuyordum. Ernie bu kez kömürlerin arasından bir şişe İrlanda maltı çıkardı. "Buradan helikopterin olmadan kaçmayı düşünüyorsan yarı delisin demektir."</p>

  <p>Bir şey belli etmeye gerek yoktu. "Ben mi?"</p>

  <p>Blöfüm Ernie Kayası'na çarpıp paramparça oldu. "Bir fırt çek" dedi bana, o amansız ve bilgiç tavrıyla.</p>

  <p>Dediğini yaptım. "Burası pek sıcak."</p>

  <p>"Bir zamanlar sertifikalı bir kaloriferciydim, işletmeye ücretsiz hizmet veriyorum, yönetim de kendime armağan ettiğim bir iki zevke göz yumuyor." Ernie iki plastik bardağa cömert miktarlarda içki boşalttı. "Fondip."</p>

  <p>Serengeti'de Yağmur! Çiçek açan kaktüsler, koşuşturan çitalar! "Nereden alıyorsun bunu?"</p>

  <p>"Kömür taciri makul bir adam. Cidden, dikkatli ol bak. Withers her gün ikinci posta için dörde çeyrek kala kapıya çıkıyor. Seni kaçışını planlarken yakalamasını istemezsin herhalde."</p>

  <p>"Çok bilgili gibisin."</p>

  <p>"Zamanında çilingirlik de yaptım, askerden sonra. Güvenlik sektöründe ister istemez yarı-suçla haşır neşir oluyorsun. Av alanı bekçileri, kaçak avcılar falan. Kendim yasadışı bir şey yapmadım ama bak, ben işimi yapardım, o kadar. Ama hapishane firarlarının dörtte üçünün başarısız olduğunu öğrendim, çünkü gri madde" —şakağına pat pat vurdu— "kaçışın kendisine harcanıyor. Amatörler stratejiden bahseder, profesyoneller ise lojistikten. Örneğin, kafama koysam kapıdaki o havalı elektrikli kilidi gözüm kapalı açabilirim ama diğer tarafta bir vasıta olmadıktan sonra neye yarar? Para olmadıktan sonra? Sığınak olmadıktan sonra? Anlıyorsun ya, lojistik olmazsa halin ne olur? Beş dakika sonra Withers'ın kamyonetinde kıskıvrak oturuyor olursun."</p>

  <p>Bay Meeks cücelere benzeyen yüzünü buruşturdu ve unutmadığı yegâne kelimeyi zorla ağzından çıkardı: "<i>Biliyorum! Biliyorum!</i>"</p>

  <p>Ernie Blacksmith beni uyarmaya mı çalıştığını yoksa ağzımı mı aradığını anlayamadan önce Veronica başında buzları eritecek kadar kırmızı bir şapkayla kazan dairesine girdi. Nerdeyse eğilip selam verecektim, kendime zor engel oldum. "Tünaydın, Bayan Costello."</p>

  <p>"Bay Cavendish, sizi görmek ne güzel. Bu ısırıcı soğukta dışarıda mı dolaşıyordunuz?"</p>

  <p>"Tek kişilik kaçış komitesi için keşif gezisine çıkmıştı" dedi Ernie.</p>

  <p>"Ah, İhtiyarlar'a katıldığınızda dünya sizi artık geri istemez." Veronica bir bambu sandalyeye yerleşti ve şapkasını düzeltti.</p>

  <p>"Biz —altmışın üstündeki herkesten söz ediyorum— sırf var olmakla bile iki suç işleriz. Birincisi Hız Eksikliği'dir. Arabayı çok yavaş sürer, çok yavaş yürür, çok yavaş konuşuruz. Dünya diktatörlerle, sapıklarla, her türden uyuşturucu baronuyla alışveriş halindedir ama yavaşlatılmaya <i>tahammül edemez</i>. İkinci suçumuz ise Herkesin Aklına Ölümü Getirmek'tir. Dünya ancak biz ortalıktan çekilirsek pırıltılı gözlerle inkâra devam edebilir ve rahat olabilir."</p>

  <p>"Veronica'nın anne babası entelijansiyada müebbet hapis yattılar" dedi Ernie gururla.</p>

  <p>Kadın sevgiyle gülümsedi. "Ziyaret saatlerinde buraya gelen insanlara bir bak! Şok için tedavi görmeye ihtiyaçları var. Yoksa neden o 'insan hissettiği yaştadır!' saçmalığını tekrarlayıp dursunlar? Gerçekten, kimi kandırmayı umuyorlar ki? Bizi değil — kendilerini!"</p>

  <p>Ernie, "Biz ihtiyarlar çağımızın cüzamlılarıyız. Bu kadar basit" diye sözlerine son verdi.</p>

  <p>İtiraz ettim: "Ben toplumdan dışlanmadım! Kendi yayınevini var ve işe dönmem gerek, bana inanmanızı beklemiyorum ama burada gerçekten isteğim dışında <i>alıkoyuluyorum!</i>"</p>

  <p>Ernie'yle Veronica birbirlerine gizli dillerinde bir bakış attılar.</p>

  <p>"Siz bir <i>yayıncı</i> mısınız? Ya da <i>öyle miydiniz</i>, Bay Cavendish?"</p>

  <p>"Öyleyim. Ofisim Haymarket'ta."</p>

  <p>"O zaman" dedi Ernie mantıklı bir şekilde, "burada ne işiniz var?"</p>

  <p>Evet, asıl soru buydu. Kulağa pek inandırıcı gelmeyen bugüne kadarki hikâyemi anlattım. Ernie'yle Veronica aklı başında, dikkatli yetişkinler gibi dinlediler. Bay Meeks uyukladı. Felcime kadar geldim, sonra dışarıdan gelen bir bağırış sözümü kesti. Ölmeyenlerden birinin bir nöbet geçirdiğini düşündüm, ama aralıktan attığım bir bakışla Jüpiter kırmızısı Range Rover'ın sürücüsünün cep telefonuna haykırdığını gördüm. "Neden uğraşayım ki!" Yüzü hüsranla buruşmuştu. "Kadın uçmuş! 1966'da olduğumuzu sanıyor! ... Hayır, numara yapmıyor. Sen eğlence olsun diye <i>altını</i> ıslatır mısın?... Hayır, öyle yapmadı. İlk kocası olduğumu sandı. <i>Hiç</i> oğlu olmadığını söyledi... Sen bana Oidipus Kompleksi diyorsun... Evet, tekrar anlattım. Üç kez... Ayrıntısıyla, evet. Sen daha iyisini yapabileceğini düşünüyorsan gel de dene... Eh, beni de hiç sevmedi. Ama parfüm getir... Hayır, <i>senin</i> için. İğrenç kokuyor... Başka ne kokacak?.. Tabii ki yapıyorlar, ama yetişmek <i>zor</i>, sürekli... sızıyor." Range Rover'ına bindi ve motoru kükreterek araba yolundan indi. Aklımdan arkasından koşmak ve kapılar kapanamadan çıkmak geçti geçmesine, ama sonra kendime yaşımı hatırlattım. Neyse, zaten güvenlik kamerasına yakalanırdım ve Withers ben kimseyi durduramadan gelip beni yakalardı.</p>

  <p>"Bayan Hotchkiss'in oğlu" dedi Veronica. "Çok tatlı bir insandı, ama oğlu, ah, hayır. İyi bir insan olmakla Leeds ve Sheffield'daki hamburger zincirlerinin yarısına sahip olamazsın. Ailende illa bir iki aşağılık insan olacak."</p>

  <p>Bir mini-Denholme. "Eh, en azından annesini ziyarete geliyor."</p>

  <p>"Sebebi de şu." Yaşlı kadın çekici, şeytani bir ışıkla aydınlandı. "Bayan Hotchkiss oğlunun onu Aurora Evi'ne kapatma planının farkına varınca bütün aile mücevherlerini bir ayakkabı kutusuna tıkıştırmış ve kutuyu gömmüş. Şimdi nereye gömdüğünü hatırlamıyor, ya da hatırlıyor ama söylemiyor."</p>

  <p>Ernie son malt damlalarını bölüştürdü. "Beni sinirlendiren anahtarlarını kontakta bir akışı. Her geldiğinde. Gerçek dünyada olsa bunu asla yapmaz. Ama biz o kadar mecalsiz, öyle zararsızız ki ziyarete geldiğinde dikkatli olmayı gerekli görmüyor."</p>

  <p>Ernie'ye böyle bir şeyi niçin fark ettiğini sormanın ayıp olacağına karar verdim. Hayatında gereksiz bir şey söylemişliği yoktu.</p>

  <p><br /></p>

  <p>Kazan dairesine her gün sektirmeden uğruyordum. Her zaman viski olmasa da arkadaşlar değişmez biçimde orada toplanırdı. Bay Meeks'in rolü, uzun sürmüş bir evlilikte çocuklar evden gittikten sonra siyah bir Labrador'un oynadığı roldü. Ernie hayatı, zamanı ve Aurora Evi folkloruyla ilgili alaycı gözlemlerde bulunabiliyordu ama fiili eşiyle hemen her konuda sohbet edebiliyordunuz. Veronica'nın pek de yıldız olmayan ünlülerin imzalı fotoğraflarından oluşan geniş bir koleksiyonu vardı. Benim edebi nüktelerimi takdir edecek kadar okumuştu, ama bunları aldığım kaynakları bilecek kadar fazla okumamıştı. Bir kadında bu özelliği severim. Ona, "Mutlulukla sevinç arasındaki en önemli fark mutluluğun katı, sevincin sıvı olmasıdır" gibi şeyler söyleyebilir ve J.D. Salinger'ı okumamış olduğu için güvenle kendimi akıllı, çekici, hatta genç hissedebilirdim. Ben gösteriş yaparken Ernie'nin beni izlediğini hissediyordum ama ne olmuş yani? diye düşünüyordum. Bir adam istediği kadınla flört edebilir.</p>

  <p>Veronica'yla Ernie hayata sıkı sıkı tutunmuşlardı. Beni Aurora Evi'nin tehlikelerine karşı uyardılar: idrar ve dezenfektan kokusunun, Ölmeyenlerin Disk İteleme Oyunu'nun, Noakes'un kininin, yiyecek içeceklerin "sıradan" kavramını yeniden tanımlaması. Bir despotluk sıradan olarak kabul edildiğinde, Veronica'ya göre, artık zaferi kesindi.</p>

  <p>Onun sayesinde kafamı toplayıp kendime geldim. Burun kıllarımı kestim ve Ernie'den ayakkabı cilası ödünç aldım. Babam, "Ayakkabılarını her akşam parlat" derdi, "böylece herkes kadar iyi olursun." Geriye baktığımda Ernie'nin kasım kasım kasılmama Veronica'nın amacının yalnızca gönlümü hoş tutmak olduğunu bildiği için katlandığını anlıyorum. Ernie hayatında kurmaca bir eser okumamıştı —"Ben her zaman radyo adamı oldum"— ama Victoria zamanından kalma kalorifer sistemini ikna edip hayata döndürmesini her izlediğimde kendimi sığ hissediyordum. Doğru, çok fazla roman okumak insanı körleştiriyor.</p>

  <p><br /></p>

  <p>İlk kaçışımı tek başıma tezgâhladım — o kadar basitti ki insanın plan diyesi bile gelmiyordu. İstek ve az da olsa cesaret gerektiriyordu, ama zekâ gerektirmiyordu. Hemşire Noakes'un ofisindeki telefondan Cavendish Yayıncılık'ın telesekreterine edilecek bir gece telefonu. Ragbici yeğeni kocaman bir Ford Capri süren Bayan Latham'a gönderilecek bir yardım çağrısı. Aurora Evi'ne geliyorlar, tehditler ve itirazlardan sonra arabaya biniyorum ve çekip gidiyoruz. Bu kadar. Aralığın 15'inin gecesi (sanıyorum) erken saatlerde uyandım, sabahlığımı giydim ve odamdan loş koridora çıktım. (Kapım uyum gösterme rolü yapmaya başladığımdan beri kilitlenmiyordu.) Horultular ve borulardaki su sesi dışında hiçbir ses yoktu. Hilary V. Hush'ın Luisa Rey'inin Swannekke B'de sinsice dolaşmasını hatırladım. (Çift odaklı gözlüklerime selam olsun.) Resepsiyon boş görünüyordu ama yine de resepsiyon masasının seviyesinden daha aşağıda, komando stili sürünerek ilerledim ve sonra kendimi yukarı çekip dikey hale getirdim — azımsanacak bir marifet değildi bu. Noakes'un ofisinin ışığı yanmıyordu. Kapı kolunu denedim ve evet, bana karşı koymadı. İçeri süzülüverdim. Kapının aralığından ancak içeriyi görebileceğim kadar ışık sızıyordu. Ahizeyi kaldırdım ve Cavendish Yayıncılık'ın numarasını çevirdim. Telesekreterime ulaşamadım.</p>

  <p>"Çevirdiğiniz numaraya arama yapılamamaktadır. Ahizeyi yerine koyun, numarayı kontrol edin ve yemden deneyin."</p>

  <p>Yeis. En kötüsünü düşündüm; Hogginsler ofisimi öyle bir kundaklamışlardı ki telefonlar bile erimişti. Bir kez daha denedim ama nafile. Felcimden beri hatırlayabildiğim diğer tek telefon numarası, bundan sonra başvurduğum son çaremdi. Telefonun gergince beş altı kez çalışından sonra yengem Georgette o pek iyi bildiğim kedi gibi somurtuşuyla telefona cevap verdi. Hem de ne iyi biliyordum. "Uyku saati geçti, Aston."</p>

  <p>"Georgette, benim, Timbo. Denny'yi verir misin?"</p>

  <p>"Aston? Senin derdin ne?"</p>

  <p>"Aston değilim ben, Georgette! Timbo'yum!"</p>

  <p>"O zaman Aston'ı ver!"</p>

  <p>"Aston'ı tanımıyorum! Bak, Denny'yle konuşmam şart."</p>

  <p>"Denny şu an telefona gelemiyor."</p>

  <p>Georgette'in aklı hiçbir zaman pek yerinde değildi, ama şimdi iyice uçmuş gibi geliyordu bana. "Sarhoş musun?"</p>

  <p>"Ancak iyi bir mahzene sahip güzel bir şarap barı olursa. Birahanelere tahammül edemiyorum."</p>

  <p>"Hayır, dinle bak, ben Timbo, kayınbiraderin! Denholme'la konuşmam gerek."</p>

  <p>"Sesin Timbo'ya benziyor. Timbo? Sen misin?"</p>

  <p>"Evet, Georgette, benim, ve eğer bu..."</p>

  <p>"Kendi kardeşinin cenazesine gelmemen çok kaba bir hareketti. Bütün ailen öyle düşündü."</p>

  <p>Yer döner gibi oldu. "<i>Ne?</i>"</p>

  <p>"Arada atıştığınızı biliyorduk, <i>ama</i>, yani..."</p>

  <p>Yere düştüm. "Georgette, Denny'nin öldüğünü söyledin. Gerçekten bunu mu söylemek istedin?"</p>

  <p>"Elbette bunu söylemek istedim! Kafayı yediğimi mi sanıyorsun?"</p>

  <p>"Bir kere daha söyle." Sesim çıkmaz oldu. "Denny öldü mü?"</p>

  <p>"Sence böyle bir şey uydurur muyum?"</p>

  <p>Hemşire Noakes'un koltuğu bana hıyanet ve işkence ederek gıcırdadı. "Nasıl, Georgette, Tanrı aşkına, nasıl?"</p>

  <p>"Kimsiniz? Gecenin bir yarısı! Hem kimsiniz siz? Aston, sen misin?"</p>

  <p>Boğazıma kramp girdi. "Timbo."</p>

  <p>"Eh, <i>sen</i> hangi taşın altında saklanıyorsun bakalım?"</p>

  <p>"Bak, Georgette. Denny nasıl" —kelimeleri ağzıma almak onları daha da gerçek kılıyordu— "vefat etti?"</p>

  <p>"Paha biçilmez sazanını beslerken. Akşam yemeği için krakerlere ördek ciğeri ezmesi sürüyordum. Denny'yi çağırmaya gittiğimde havuzda yüzüstü yattığını gördüm. Orada bir gün boyunca kalmış olabilir, ne de olsa bakıcısı değilim, biliyorsun. Dixie ona tuzu azaltmasını söylemişti, ailesinde çok felç geçiren var. Bak, hattı meşgul etmeyi bırak da Aston'ı ver." "Dinle, orada kim var şimdi? Yanında?"</p>

  <p>"Sadece Denny."</p>

  <p>"Ama Denny ölmüş!"</p>

  <p>"Biliyorum! Haftalardır balık havuzunda öylece yatıyor. Onu nasıl çıkartacağım ki? Dinle, Timbo, bana bir iyilik yap da Fortnum ve Mason'dan bir sepet falan getir. Krakerlerin hepsini yedim, ardıçlar da bütün kırıntıları yedi, şimdi balık yemi ve Cumberland sosu dışında yiyecek bir şeyim yok. Aston, Denny'nin sanat koleksiyonunu fiyat biçici arkadaşına göstermek için ödünç aldığından beri aramadı ve bu... günler önceydi, hatta haftalar. Doğalgaz şirketi gazı kesti ve..."</p>

  <p>Işık gözlerimi acıttı.</p>

  <p>Kapı Withers'la doldu. "Demek yine sen."</p>

  <p>Adeta delirdim. "Kardeşim ölmüş! Ölmüş, anlıyor musun? Bir taş kadar ölüymüş şu an! Yengem <i>kafayı</i> yemiş ve ne yapacağını bilmiyor! Bu çok acil bir aile meselesi! Kahrolası bedeninde Hıristiyan bir kemik varsa bu lanet olası meseleyi çözmeme yardım edersin!"</p>

  <p>Sevgili Okuyucu, Withers karşısında yalnızca gece yarısından sonra telefon sapıklığı yapan isterik bir huzurevi sakini gördü. Yolundaki bir sandalyeyi ayağıyla kenara itti. Ahizeye haykırdım: "Georgette, dinle beni, Hull'da Aurora Evi denen kahrolası bir akıl hastanesinde alıkoyuluyorum, anladın mı? <i>Hull</i>'da, <i>Aurora Evi</i>, Tanrı aşkına birini buraya gönder ve beni—"</p>

  <p>Dev bir parmak hattı kesti. Tırnağı yaralı ve mordu.</p>

  <p>Hemşire Noakes savaşın başladığını ilan etmek için kahvaltı gongunu çaldı. "Arkadaşlar, bağrımıza bir <i>hırsız</i> basmışız." Toplanmış olan Ölmeyenlerin üstüne bir sessizlik çöktü.</p>

  <p>Kurumuş bir ceviz, kaşığını masaya vurdu. "Araplar onlarla ne yap'cağını bilir, Hemşire! Suudi'de eli uzun Freddie'ler yoktur, di' mi? Camilerin otoparklarında cuma öğleden sonraları, <i>haşırt!</i> Di' mi? Di' mi?"</p>

  <p>"Fıçımızda çürük bir elma var." Yemin ederim, sanki altmış yıl sonra Gresham Erkek Okulu'na dönmüştüm. Aynı lime lime buğday, aynı süt dolu kâsede parçalanıyordu. "Cavendish!" Hemşire Noakes'un sesi salonda düdük sesi gibi titreşti. "Ayağa kalk!" Küflü tüvitler ve renksiz bluzlar içindeki yarı-canlı kadavraların başları bana doğru döndü. Bir kurban gibi tepki verirsem kendi hükmümü mühürlemiş olacaktım. Umursamak zordu. Bütün gece gözümü bile kırpmamıştım. Denny ölmüştü. Sazana dönüşmüştü büyük ihtimalle. "Ah, Tanrı aşkına, kadın, biraz mantıklı ol! Saray mücevherleri hâlâ Kule'de güvende! Önemli bir telefon görüşmesi yaptım, o kadar. Aurora Evi'nde bir internet kafe <i>olsaydı</i> memnuniyetle gider e-posta gönderirdim! Kimseyi uyandırmak istemedim, o yüzden insiyatifi ele aldım ve telefonu ödünç aldım. Çok özür diliyorum. Görüşmenin ücretini ödeyeceğim."</p>

  <p>"Ah, ödeyeceksiniz, orası kesin. Sakinler, biz burada Çürük Elmalara ne yaparız?"</p>

  <p>Gwendolin Bendincks ayağa kalktı ve parmağını bana doğrulttu. 'Yazıklar olsun!"</p>

  <p>Warlock-Williams da hareketi tekrarladı. 'Yazıklar olsun!"</p>

  <p>Senaryoyu takip edecek kadar aklı başında olan Ölmeyenler bir bir katıldı. 'Yazıklar olsun! Yazıklar olsun! Yazıklar olsun!" Bay Meeks koroyu Herbest von Karajan gibi yönetiyordu. Fincanıma çay doldurdum, ama tahta bir cetvel fincanı elimden düşürdü.</p>

  <p>Hemşire Noakes elektrik kıvılcımları tükürüyordu. "Kınanırken başka tarafa bakmaya <i>cüret etme!</i>"</p>

  <p>Koro geriden takip eden bir iki kişi dışında ölüm gibi sus pus oldu.</p>

  <p>Parmak eklemlerim inliyordu. Öfke ve acı aklımı bir zen sopası gibi odaklamıştı. "İyilik timsali Bay Withers size söyledi mi bilmiyorum ama kardeşim Denholme'un öldüğü haberini aldım. Evet, taş gibi ölüymüş. İnanmıyorsanız ona kendiniz telefon edin. Evet, yalvarıyorum telefon edin. Yengem pek iyi değil ve cenaze ayarlamaları konusunda yardıma ihtiyacı var."</p>

  <p>"Kardeşinizin öldüğünü ofisime girmeden önce nereden biliyordunuz?"</p>

  <p>Kurnaz bir ikili künde hareketi. Boynundaki haçla oynaması bana esin verdi. "Aziz Petrus."</p>

  <p>Kötü kötü bakarak kaşlarını çattı. "Ne olmuş ona?"</p>

  <p>"Rüyamda bana Denholme'un yakın zamanda öbür tarafa geçtiğini söyledi. 'Yengene telefon et,' dedi. 'Yardımına ihtiyacı var.' Telefonu kullanmanın Aurora Evi kurallarına aykırı olduğunu söyledim ona, ama Aziz Petrus beni Hemşire Noakes'un içinde Tanrı korkusu olan, böyle bir açıklamayla alay etmeyecek bir Katolik olduğuna dair temin etti."</p>

  <p>La Duca bu zırvaları duyunca resmen kalakaldı. ("Düşmanını tanı," "Kendini tanı"yı yener.) Noakes alternatifleri gözden geçirdi: ben tehlikeli bir sapkın mıydım, zararsız sanrılar gören bir bunak mı, maddiyatçı politika yanlısı mı, Aziz Petrus hayalleri gören biri mi? "Aurora Evi'ndeki kurallarımız herkesin iyiliği için var."</p>

  <p>Kazançlarımı takviye etmenin zamanıydı. "Ne kadar doğru.</p>

  <p>"Tanrı'yla sohbet edeceğim. Bu arada" —yemek salonuna hitap etti— "Bay Cavendish gözetim altında olacak. Bu kriz henüz geçmedi ve unutulmadı."</p>

  <p>Mütevazı zaferimden sonra salonda sabır oynadım (bir iskambil oyunu olan sabır, asla erdem olan değil), bu Madame X'le çıktığımız bahtsız halayından beri yapmadığım bir şeydi. (Rezalet bir yerdi. Dökülen sosyal konutlar ve tütsü dükkânlarından başka bir şey yoktu.) Sabır oyununun tasarım hatasını ilk oynayışımda fark ettim: sonuç oyun esnasında değil kartlar karıştırılırken, daha oyun başlamadan belli oluyor. Ne anlamsız bir şey!</p>

  <p>Bu oyunun önemli yanı aklınızın başka yerlerde dolanmasına izin vermesi. O başka yer pek hoş değildi. Denholme bir süre önce ölmüştü, ama ben hâlâ Aurora Evi'ndeydim. Kendime yeni bir en-kötü-ihtimal dağıttım; Denholme iyilik ya da kötülük olsun diye o gizli saklı hesaplarından birine Aurora Evi'ne benim için ödeme yapma talimatı verir. Denholme ölür. Hogginslerden kaçışım gizlenmişti, o yüzden kimse burada olduğumu bilmiyor. Denholme ölmesine rağmen ödeme talimatı yaşamını sürdürür. Bayan Latham polise en son bir tefeciyi görmeye gittiğimi söyler. Dedektif Plod son çaremin de boşa çıktığına ve Avrupa'ya kaçtığıma kanaat getirir. Yani şu an, altı hafta sonra, kimse beni aramıyor, Hogginsler bile.</p>

  <p>Ernie'yle Veronica masama geldiler. "O telefonu kriket maçı sonuçlarını öğrenmek için kullanıyordum." Ernie bugün tersinden kalkmıştı. "Artık geceleri kilitlerler."</p>

  <p>"Kırmızı vale üzerine siyah on" diye tavsiyede bulundu Veronica. "Boş ver, Ernie."</p>

  <p>Ernie onu duymazlıktan geldi. "Noakes artık seni linç etmenin yolunu arayacak."</p>

  <p>"Ne yapacak ki? Parçalanmış buğdayıma el mi koyacak?"</p>

  <p>"Yemeğine ilaç katacak! Daha önceki gibi."</p>

  <p>"Ne diyorsun sen yahu?"</p>

  <p>"Onu en son kızdırdığın zamanı hatırlıyor musun?"</p>

  <p>"Ne zamandı?"</p>

  <p>"Uygun bir zamanda geçirdiğin felcin sabahında."</p>

  <p>"Yani felcim ilaca mı bağlıydı diyorsun?"</p>

  <p>Ernie son derece rahatsız edici bir "uyan artık!" ifadesi takındı.</p>

  <p>"Yok canım! Babam felç geçirip öldü, kardeşim de muhtemelen aynı şeyden öldü. Kendi gerçeğini kendin yazman şartsa öyle yap, Ernie, ama Veronica'yla beni rahat bırak."</p>

  <p>Ernie bana dik dik baktı. (Lars, ışığı daha aşağıdan ver.) "Yaa. Çok akıllı olduğunu sanıyorsun, ama kendini beğenmiş güneyli bir kazmadan başka bir şey değilsin!"</p>

  <p>"Dönek olmaktansa, o neyse artık, kazma olmak daha iyidir" Bunu söylediğime pişman olacağımı biliyordum.</p>

  <p>"Dönek mi? Ben mi? Bir daha söylesene. Haydi."</p>

  <p>"Dönek." (Ah, Ahlaksız Şeytan! Benim yerime konuşmana niçin müsaade ediyorum?) "Şöyle düşünüyorum. Bu hapishanenin dışındaki gerçek dünyadan vazgeçmişsin, çünkü o dünya seni korkutuyor. Başka birinin kaçtığını görmek ölüm döşeğine yatarken duyduğun zevkten rahatsız olmana sebep olacak. Öfke nöbeti geçirmen hep bu yüzden."</p>

  <p>Ernie'nin Gaz Ocağı parladı. "Nerede durduğumu yargılamak sana kalmamış, Timothy Cavendish!" (Bir İskoç gayet düzgün bir ismi bile adamı döver gibi söyleyebilir.) "Sen bir bahçe mağazasından bile kaçamazsın!"</p>

  <p>"Kusursuz bir planın varsa anlat da dinleyelim."</p>

  <p>Veronica arabuluculuk etmeye teşebbüs etti. "Çocuklar!"</p>

  <p>Ernie'nin kanı kaynıyordu. "<i>Kusursuz</i> senin kusurunun ne büyüklükte olduğuna bağlıdır."</p>

  <p>"Aman ne zekice bir vaaz." Alaycılığım midemi bulandırdı. "İskoçya'da seni bir dâhi olarak görüyorlardır."</p>

  <p>"Hayır, İskoçya'da kendisini bir huzurevine <i>kazara</i> hapsettiren bir İngiliz'e dâhi derler."</p>

  <p>Veronica dağılmış olan oyun kartlarımı toparladı. "Sayılı sabır bilen var mı? Hani kartların toplam on beşi bulması lazım?"</p>

  <p>"Gidiyoruz, Veronica" diye hırladı Ernie.</p>

  <p>Veronica'nın aramızda seçim yapmak zorunda kalmasına kendi iyiliğim için engel olmak isteyerek "Hayır" diye patladım ve ayağa kalktım. "<i>Ben</i> gidiyorum."</p>

  <p>Benden özür dilenene dek kazan dairesini ziyaret etmemeye yemin ettim. Böylece o öğleden sonra, ondan sonraki ve ondan sonraki öğleden sonra oraya gitmedim.</p>

  <p><br /></p>

  <p>Ernie, Noel haftası boyunca benimle göz göze gelmeyi reddetti. Veronica yanımdan geçerken bana üzgün üzgün gülümsüyordu, ama kimin tarafında olduğu belliydi. Şimdi geriye baktığımda şaşıp kalıyorum. Ne düşünüyordum ki? Arkadaşlıklarımı surat asmakla tehlikeye atıyordum! Surat asma konusunda her zaman yetenekliydim, bu da birçok şeyi açıklıyor. Suratsızlar kendilerini yapayalnız hayallerde kaybeder.</p>

  <p>Batı Yakası Yirmi Üçüncü Sokak'taki Hotel Chelsea'yle, malum bir kapıyı çalmakla ilgili hayaller. Kapı açılıyor, Bayan Hilary V. Hush beni görmekten çok memnun oluyor, geceliği kısacık, kendisi Kylie Minogue kadar masum ama Bayan Robinson kadar vahşi. "Seni bulmak için dünyayı dolaştım" diyorum. Minibardan çıkardığı viskiyi bardağa dolduruyor. "Olgun. Yıllanmış. Maltlı." Sonra o yaramaz dişi kurt beni yapılmamış yatağına götürüyor, orada ebedi gençliğin çeşmesini arıyorum.</p>

  <p><i>Yarım-Hayatlar, II. Bölüm</i> yatağın üstündeki rafta duruyor. Hilary duş alırken ben de orgazm sonrası Ölü Deniz'de asılı kalmış halde metni okuyorum, ikinci bölüm birinciden de iyi; ama Usta, Yamağına onu nasıl muhteşem hale getireceğini öğretecek. Hilary romanı bana adıyor, Pulitzer'i kazanıyor ve ödülü alırken yaptığı konuşmada her şeyi menajerine, arkadaşına ve birçok açıdan babasına, yani bana borçlu olduğunu söylüyor.</p>

  <p>Tatlı hayaller. Tedavi için kanser.</p>

  <p>Aurora Evi'nde Noel Arifesi ılık bir tabak yemekle geçti. Dışarı çıkıp (Gwendolin Bendincks'in makamında takas edilen bir imtiyaz) dışarıdaki dünyaya bir göz atmak için kapılara yürüdüm. Demir kapıyı ellerimle kavradım ve parmaklıkların arasından baktım. (Görsel ironi, Lars. <i>Kazablanka.</i>) Gözlerim kırları taradı, bir höyüğe, terk edilmiş bir koyun ağılına denk geldi, sonunda Druid öğelerine teslim olmuş bir Normandiya kilisesine takıldı, bir elektrik santralına şöyle bir değdi, mürekkep lekeli Danimarkalılar Denizi'nden Humber Köprüsü'ne atladı, dalga dalga tarlaların üstünden uçan bir savaş uçağını takip etti. Zavallı İngiltere. Tarihi arazisine fazla geliyor. Burada yıllar içeri içeri büyüyor, ayak tırnaklarım gibi tıpkı. Güvenlik kamerası beni izledi. O kadar çok zamanı var ki. Ernie'yle dargınlığımıza son vermeyi düşündüm, böylece en azından Veronica'dan medeni bir Mutlu Noeller sözü duyabilirdim. Hayır. İkisinin de canı cehenneme.</p>

  <p><br /></p>

  <p>"Peder Rooney!" Bir elinde şeri vardı, diğer eline bir dilim elmalı ve üzümlü tart tutuşturdum. Noel ağacının arkasındaki renkli ışıklar yüzlerimizi pembeleştiriyordu. "Sizden minicik bir iyilik isteyeceğim."</p>

  <p>"Ne olabilir acaba, Bay Cavendish?" Pek komik bir papaz değildi kendisi. Peder Rooney ruhbanlığı kariyer edinmişti, bir defasında Hereford'la kılıç tokuşturduğum Galli bir çerçeveciye tıpatıp benziyordu, ama bu başka bir hikâye.</p>

  <p>"Benim için postaya bir Noel kartı vermenizi istiyorum, Peder."</p>

  <p>"Bu kadar mı? Hemşire Noakes'a söyleseniz şüphesiz sizin için hallederdi?"</p>

  <p>Demek cadaloz onu da ele geçirmişti.</p>

  <p>"Hemşire Noakes'la, dışarıdaki dünyayla iletişim konusunda zaman zaman anlaşmazlıklar yaşıyoruz."</p>

  <p>"Noel aramızdaki anlaşmazlıkları düzeltmek için harikulade bir zamandır."</p>

  <p>"Noel uyuklayan köpekleri uyandırmamak için harikulade bir zamandır, Papaz Efendi. Ama yengemin Tanrımızın doğum gününde onu düşündüğümü bilmesini istiyorum. Hemşire Noakes size sevgili kardeşimin ölümünden bahsetmiş olabilir?"</p>

  <p>"Çok üzücü." Demek Aziz Petrus olayından haberi vardı. "Üzgünüm."</p>

  <p>Kartı ceketimin cebinden çıkardım. "Sırf Noel tebriklerimin yerine ulaşması için alıcı olarak 'Bakıcı' yazdım. Yengem pek" —başıma dokundum— "iyi değil, maalesef. Şöyle cübbenizin cebine koyuvereyim." Kıvrandı, ama onu köşeye sıkıştırmıştım. "Güvenebileceğim dostlarım olduğu için çok şanslıyım, Papaz Efendi. Size bütün kalbimle, çok ama çok teşekkür ediyorum.</p>

  <p>Basit, etkili, incelikli, seni sinsi ihtiyar tilki TC. Aurora Evi yılbaşı gelmeden bir sabah uyanacak ve gittiğimi görecekti, Zorro gibi.</p>

  <p><br /></p>

  <p>Ursula beni gardıroba davet ediyor. "Hiç yaşlanmamışsın Timbo, bu yılancık da hiç yaşlanmamış!" Tüylü ceylanı Narnia-ebadındaki fener direğime ve naftalinlerime sürtünüyor... ama her zamanki gibi o an uyandım; şişmiş uzantımı ancak şişmiş bir apandisi karşılayacağım kadar memnuniyetle karşıladım, zaten ondan daha yararlı da sayılmazdı. Saat altı. Isıtma sistemi John Cage tarzı eserler besteliyordu. Ayak parmaklarımın eklemleri soğuktan şişmiş, yanıyordu. Geçmiş Noelleri düşündüm, önümdeki Noellerden çok daha fazla sayıdalardı.</p>

  <p>Daha kaç sabaha katlanmak zorunda kalacaktım?</p>

  <p>"Cesaret, TC. Yepyeni, kıpkırmızı bir posta treni mektubunu güneye, Londra Ana'ya götürüyor. Yere çarptığı an misket bombaları dağılacak ve polise, sosyal yardım çalışanlarına, eski Haymarket adresinde mukim Bayan Latham'a ulaşacak. Buradan göz açıp kapayıncaya kadar çıkacaksın." Hayal gücüm özgürlüğümü kutlamak için alacağım o gecikmeli Noel hediyelerini betimledi. Purolar, yıllanmış viski, dakikası doksan penilik hattında Küçük Bayan Muffet'le oynaşma. Orada neden durayım? Benimkisi ve Kaptan Viagra'yla Tayland'da rövanş?</p>

  <p>Şömineden sarkan biçimsiz bir yün çorabı fark ettim. Işığı söndürdüğümde yoktu. Kim beni uyandırmadan içeri süzülmüş olabilirdi? Ernie Noel şerefine ateşkes yapmak mı istemişti? Başka kim olacak? Bizim Ernie! Flanel pijamalarımın içinde mutlulukla ürpererek çorabı aldım ve yatağa götürdüm. Çok hafifti. Tersyüz ettim ve yatağa yırtılmış kâğıt parçalarından bir tipi yağdı. Benim el yazım, benim kelimelerim, benim cümlelerim!</p>

  <p>Benim mektubum!</p>

  <p>Kurtuluşum paramparça olmuş. Göğsümü yumrukladım, saçlarımı gıcırdattım, dişlerimi yoldum, yatağımı yumruklarken bileğimi incittim. Peder Cehennemde Çürüyesice Kahrolası Rooney! Hemşire Noakes, o bağnaz cadı! Ben uyurken Ölüm Meleği gibi tepemde dikilmişti! Mutlu Kahrolası Noeller, Bay Cavendish!</p>

  <p>Pes ettim. Eski Fransızca'da on beşinci yüzyılın sonlarına ait bir fiil olan <i>succomber</i>, ya da Latince <i>succumbere</i>, ama sonuçta insanlık halinin, özellikle de benim halimin temel gerekliliklerinden biri.* Öküz gibi bakıcılara karşı pes ettim. "Yeni arkadaşlarından Bay Cavendish'e — Aurora Evi'nde nice Noellere!" yazan hediye kartına karşı pes ettim. Hediyeme karşı pes ettim: Doğanın Harikaları temalı, her sayfada iki ay olan bir takvim. (Ölüm tarihi dahil değil.) Lastiğimsi hindiye, sentetik iç malzemesine, acı Brüksel lahanalarına karşı pes ettim; yağsız krakere (kimseye kalp krizi geçirtmemek lazım, iş için iyi olmaz), cücesinin kâğıttan tacına, koca hörgücüne, terbiyeli esprisine ("Barmen: Ne alırsınız? İskelet: Bir büyük, bir de paspas, lütfen.") karşı pes ettim. Noel'e özgü fazladan şiddetle çeşnilenen özel pembe dizi bölümlerine; Queenie'nin mezardan çektiği nutuğa karşı pes ettim. Çişe gitmiş dönüyordum ki Hemşire Noakes'la karşılaştım ve onun zafer dolu "Selamlar, Bay Cavendish!" nidasına karşı pes ettim.</p>

  <p class="dipnot">* "Pes ettim" cümlesinin orijinalinde "to succumb" fiili kullanılmıştır (ed.n.)</p>

  <p>O öğleden sonra BBC2'deki bir tarih programı 1919'da Ypres'te çekilmiş eski görüntüleri yayınladı. Sanki bir zamanlar güzel olan bu şehirle değil, benim ruhumla iğrenç bir şekilde alay ediliyordu.</p>

  <p><br /></p>

  <p>Keyif Adaları'nı gençliğimde yalnızca üç dört kez görmüştüm, sonra sislerde, bunalımlarda, şansızlık getiren rüzgârlarda ve karşıt dalgalarda kaybolmuşlardı... Onları yetişkinlikle karıştırmıştım. Hayat yolculuğumun değişmez bir parçası olduklarını sanarak enlemlerini, boylamlarını, yaklaştıkları zamanları kaydetmeyi ihmal ettim. Genç, kahrolası bir aptaldım. Şimdi o tarifsiz, her zaman sabit adaların hiç değişmeyen bir haritası için neler vermezdim? Bir bulut atlası gibi ona sahip olmak için.</p>

  <p><br /></p>

  <p>Noel'in ertesi günü hâlâ yaşıyordum, çünkü kendimi asamayacak kadar sefil haldeydim. Yalan söyledim. Hâlâ yaşıyordum, çünkü kendimi asamayacak kadar korkaktım. Öğle yemeğinde hindi suyuna çorba vardı (kıtır mercimekli), Deirdre'nin (androjen robot) kaybolan cep telefonunun aranması dışında olaysızdı. Telefonun olabileceği (kanepelerin yanları), muhtemelen olamayacağı (Noel ağacı) ve hayatta olamayacağı (Bayan Birkin'in lazımlığı) yerleri tahmin etmeye çalışmak zombilerin hoşuna gitmişti. Pişman bir köpek yavrusu gibi kazan dairesinin kapısını tıklattım.</p>

  <p>Ernie parçalara ayrılmış, gazetelerin üstüne konmuş bir çamaşır makinesinin başında dikiliyordu. "Bakın kimler gelmemiş."</p>

  <p>"Noel ertesi gününüz kutlu olsun, Bay Cavendish" — Romanov tarzı kürklü bir şapka takmış olan Veronica'nın gözlerinin içi gülüyordu.</p>

  <p>Kucağında kalınca bir şiir kitabı dengede duruyordu. "İçeri girsenize."</p>

  <p>"Bir iki gün oldu görüşmeyeli" diyerek durumu beceriksizce hafifletmeye çalıştım.</p>

  <p>"<i>Biliyorum!</i>" dedi Bay Meeks. "<i>Biliyorum!</i>"</p>

  <p>Ernie'den hâlâ horgörü yayılıyordu.</p>

  <p>"I-ıı, içeri gelebilir miyim, Ernie?"</p>

  <p>Onun için fark etmediğini göstermek için çenesini önce kaldırdı, sonra birkaç derece indirdi. Kazanı yine söküyordu, kısa, kalın, yağlı parmaklan arasında gümüşi vidalar vardı. Durumu benim için hiç de kolaylaştırmıyordu. "Ernie" dedim sonunda, "geçen gün için özür dilerim."</p>

  <p>"Evet."</p>

  <p>"Beni buradan çıkarmazsan... aklımı kaçıracağım."</p>

  <p>Adını bile bilmediğim bir parçayı demonte etti. "Evet."</p>

  <p>Bay Meeks öne arkaya sallanıyordu.</p>

  <p>"Ee... ne diyorsun?"</p>

  <p>Bir gübre çuvalının üstüne oturdu. "Salaklaşma."</p>

  <p>Frankfurt Kitap Fuarı'ndan beri gülümsememiştim. Yüzüm acıdı.</p>

  <p>Veronica cilveli şapkasını düzeltti. "Ona ücretimizden bahset, Ernest."</p>

  <p>"Ne olursa, ne olursa." Hayatımda bunu hiç bu kadar içten söylememiştim. "Ücretiniz ne?"</p>

  <p>Ernie beni her bir tornavidası alet çantasında yerini alana kadar bekletti.</p>

  <p>"Veronica'yla yeni topraklan keşfetmeye karar verdik." Başını kapının yönünde salladı. "Kuzeye gideceğiz. Bize evini açacak eski bir arkadaşım yok. Yani bizi de yanına alacaksın."</p>

  <p>Bunu hiç beklemiyordum, ama kimin umurundaydı? "Tamam, tamam. Memnuniyetle."</p>

  <p>"O zaman karar verildi. Büyük gün iki gün sonra."</p>

  <p>"O kadar çabuk mu? Plan hazır mı yoksa?"</p>

  <p>İskoç burnunu çekti, termosunun kapağını açtı ve kapağa keskin kokulu siyah çay doldurdu. "Öyle denebilir, evet."</p>

  <p><br /></p>

  <p>Ernie'nin planı devrilmesine ramak kalmış dominolardan oluşan yüksek riskli bir sıra gibiydi. "Kaçış stratejin ne olursa olsun" dedi ders verircesine, "başındaki gardiyanlardan daha <i>akıllıca</i> olmalı." Planı hem akıllıca hem cüretkârdı, ama dominolardan biri bir sonrakini devirmezse planımız anında ortaya çıkacak ve feci sonuçlar doğuracaktı, özellikle de Ernie'nin yemeklere gizlice katılan ilaçlar konusundaki meşum teorisi doğruysa. Geriye baktığımda plana katılmayı kabul etmiş olmama hayret ediyorum. Arkadaşlarımın benimle konuşuyor olmasından dolayı hissettiğim minnetin ve Aurora Evi'nden çaresizce —ve canlı olarak— kaçma isteğimin doğuştan sahip olduğum sağduyumu susturmuş olmasından başka sebep gelmiyor aklıma.</p>

  <p>Kaçışımız için 28 Aralık seçilmişti, çünü Ernie Deirdre'den, Bayan Judd'ın yeğenler ve pandomimler için Hull'da kaldığını öğrenmişti, "istihbarat altyapı çalışması." Ernie burnuna pıt pıt vurdu. Withers'ın ya da Noakes denen gaddarın ortalıkta olmamasını yeğlerdim, ama Withers huzurevinden sadece ağustosta, annesini Robin Hood Körfezi'nde ziyaret etmek için ayrılıyordu ve Ernie Bayan Judd'ın gardiyanlarımızın en aklı başında, dolayısıyla en tehlikeli olanı olduğunu düşünüyordu.</p>

  <p><br /></p>

  <p>Kaçış günü, Ölmeyenler saat onda yattıktan yarım saat sonra Ernie'nin odasına gittim. "Becerebileceğini düşünmüyorsan caymak için son şansın" dedi kurnaz İskoç bana.</p>

  <p>Çürümekte olan dişlerimin arasından yalan söyleyerek "Hayatımda hiçbir şeyden caymadım" dedim. Ernie havalandırma kapağını söktü ve Deirdre'nin cep telefonunu sakladığı yerden çıkardı. Çeşitli rollerimizi dağıtırken "En kibar sesli sensin" dedi bana, "ve ekmek paranı telefonda yalanlar söyleyerek kazanıyorsun." Ernie'nin aylar önce Bayan Hotchkiss'in telefon defterinden aldığı, Johns Hotchkiss'e ait numarayı çevirdim.</p>

  <p>Telefon uykulu bir "Ne var?" cümlesiyle açıldı.</p>

  <p>"Ah, evet, Bay Hotchkiss mi?"</p>

  <p>"Benim. Siz kimsiniz?"</p>

  <p>Okuyucu, duysan benimle gurur duyardın. "Aurora Evi'nden Dr. Conway. Dr. Upward'ın yerine bakıyorum."</p>

  <p>"Tanrım, anneme bir şey mi oldu?"</p>

  <p>"Maalesef öyle, Bay Hotchkiss. Lütfen metin olun. Sabahı çıkaracağını sanmıyorum."</p>

  <p>"Ah! Ah!"</p>

  <p>Arka plandaki bir kadın, "Kim arıyor, Johns?" diye sordu.</p>

  <p>"Tanrım! Gerçekten mi?"</p>

  <p>"Gerçekten."</p>

  <p>"Ama onun... nesi var?"</p>

  <p>"Ağır plörezi."</p>

  <p>"<i>Plörezi</i> mi?"</p>

  <p>O an rolüme sağladığım uyum uzmanlık alanımı azıcık aşmış olabilir. "Healey plörezisinin annenizin yaşındaki bir kadında görülmesi <i>hiç</i> de imkânsız değildir, Bay Hotchkiss. Bakın, siz geldiğinizde teşhisimin üzerinden bir kez daha geçeceğim. Anneniz sizi istiyor. Ona yirmi miligram şey, morphadin-50 verdim, yani acı duymuyor. Garip ama sürekli mücevherlerden bahsediyor. Tekrar tekrar 'Johns'a söylemeliyim, Johns'a söylemeliyim' diyor. Bu size bir anlam ifade ediyor mu?"</p>

  <p>Kader anı.</p>

  <p>Yemi yuttu! "Tanrım. Emin misiniz? Nereye koyduğunu hatırlıyor mu?"</p>

  <p>Arka plandaki kadın, "<i>Ne? Ne?</i>" dedi.</p>

  <p>"Bu mücevherlerin ailede kalmaması ihtimali onu çok üzüyor gibi."</p>

  <p>"Tabii, tabii, ama neredeler, Doktor bey? Onları nereye saklamış?"</p>

  <p>"Bakın, annenizin odasına dönmem gerek, Bay Hotchkiss. Sizinle Aurora Evi'nin Resepsiyon'unda buluşuruz. Ne zaman gelirsiniz?"</p>

  <p>"Ona mücevherleri nereye — hayır, ona deyin ki, anneme deyin ki — Bakın, Doktor — şey..."</p>

  <p>"Şey... Conway! Conway."</p>

  <p>"Dr. Conway, ahizeyi annemin ağzına doğru tutabilir misiniz?"</p>

  <p>"Ben doktorum, telefon görevlisi değil. Kendiniz gelin. O zaman size söyler."</p>

  <p>"Ona deyin ki — biz gelene kadar dayansın, Tanrı aşkına. Ona Pipkins'in onu çok sevdiğini söyleyin. Yarım saat içinde orada olacağım."</p>

  <p>Başlangıcın sonu. Ernie çantasının fermuarını çekti. "İyi iş çıkardın. Telefon sende kalsın, bakarsın tekrar arar."</p>

  <p><br /></p>

  <p>İkinci domino Bay Meeks'in odasında nöbet tutmamı ve kapının aralığından dışarıyı izlememi gerektiriyordu. Kazan dairemizin sadık maskotu çürümenin ileri aşamalarında olduğu için büyük kaçışımızın bir parçası değildi ama odası benimkinin karşısındaydı ve "Şşşt!"tan anlıyordu. Ernie Hemşire Noakes'a öldüğümü bildirmek için onu çeyrek geçe Resepsiyon'a indi. Bu domino istenmeyen bir yöne düşebilirdi. (Kimin ceset, kimin haberci olacağına dair uzun uzun tartışmıştık: Veronica'nın ölümü Ernie'nin o cadalozun şüphelerini uyandırmama gücünü aşan bir dram sahnelenmesini gerektirecekti; Ernie'nin Veronica tarafından bildirilen ölümü, Veronica'nın melodrama kaçma eğilimi yüzünden reddedilmişti; hem Ernie'nin hem de Veronica'nın odaları planımıza çomak sokabilecek, henüz bilincini kaybetmemiş Ölmeyenlerin odalarına komşuydu. Benim odamsa eski okul kanadındaydı ve tek komşum Bay Meeks'ti.) Asıl bilinmeyen Hemşire Noakes'ın bana duyduğu kişisel nefrete bağlıydı. Düşmanını düşmüş halde görmek, gerçekten ölüp ölmediğimi kontrol etmek üzere boynuma iğne batırmak için koşarak gelecek miydi? Yoksa önce gereğince kutlama mı yapacaktı?</p>

  <p><br /></p>

  <p>Ayak sesleri. Kapımda bir tıklama. Hemşire Noakes yemi kokluyor. Üçüncü domino sallanıyordu ama planımızda şimdiden sapmalar vardı. Ernie ona ölüm odamın kapısına dek eşlik edecekti. Kadın herhalde aceleyle önden gelmişti. Saklandığım yerden yırtıcının içeri göz attığını gördüm. Işığı açtı. Kaçış senaryolarının klasik bir öğesi olan, battaniyelerin altına yerleştirilen yastıklar —aklınıza gelmeyecek kadar gerçekçiydiler— onu içeri çekti. Koridora fırladım ve kapıyı çekip kapattım. Bu noktadan sonra üçüncü domino kilit mekanizmalarına bağlıydı — dıştaki sürgü katı, döndürmeli bir şeydi ve ben onu döndüremeden Hemşire Noakes kapıya içeriden asıldı — ayağını kapının çerçevesine dayamış, ondan güç alıyordu — şeytani kuvveti kol kaslarımı yerinden söküyor, bileklerimi parçalıyordu. Biliyordum, zafer benim olmayacaktı.</p>

  <p>Ben de büyük bir risk aldım ve kapının kolunu aniden bıraktım. Kapı hızla açıldı ve cadı odada uçtu. O kapıya tekrar saldıramadan kapıyı kapattım ve kilitledim. Kapıya <i>Titus Andronicus</i>'a yaraşır bir tehdit yelpazesi çarptı. Hâlâ kâbuslarıma giriyorlar. Ernie nefes nefese, elinde bir çekiç ve birkaç tane yedi buçuk santimlik çiviyle geldi. Kapıyı çivilerle çerçevesine çaktı ve avcı kadını kendi inşa ettiği hapishane hücresinde homurdanır halde bıraktı.</p>

  <p>Dördüncü domino ana kapıdaki interkomdan avaz avaz bağırıyor, sesi Resepsiyon'da çınlıyordu. Veronica hangi tuşa basacağını biliyordu. "Annem can çekişirken ben bu lanet olası şeyi on dakikadır çalıyorum!" Johns Hotchkiss bir hayli sinirliydi. "Siz ne b** yediğinizi sanıyorsunuz?"</p>

  <p>"Dr. Conway'in annenizi zaptetmesine yardım etmem gerekti, Bay Hotchkiss."</p>

  <p>"Zaptetmesine mi? <i>Plörezi</i> için mi?"</p>

  <p>Veronica açma düğmesine bastı ve arazinin diğer ucundaki kapının ardına kadar açıldığını umduk. (Mektup yazarak kaçmak için niçin bu düğmeyi kullanmadığımızı soran okuyucularıma kapının kırk saniye sonra otomatik olarak kapandığını açıklayarak cevap veriyorum; ve kapının ötesinde kilometrelerce uzanan, buz gibi bozkırlar vardı.) Dondurucu sisin içinden gelen lastik cayırtıları gitgide yükseldi. Ernie arka ofise saklandı, bense Range Rover'ı dışarıdaki basamaklarda karşıladım. Johns Hotchkiss'in eşi sürücü koltuğundaydı.</p>

  <p>"Annem nasıl?" diye sordu Hotchkiss yürüyüp yanıma varınca.</p>

  <p>"Hâlâ bizimle, Bay Hotchkiss, hâlâ sizi soruyor."</p>

  <p>"Tanrı'ya şükür. Conway siz misiniz?"</p>

  <p>Daha fazla tıbbi soruya cevap vermek istemiyordum. "Hayır, doktor annenizle birlikte, ben buranın bir çalışanıyım, o kadar."</p>

  <p>"Sizi daha önce hiç görmedim."</p>

  <p>"Aslında kızım burada hemşire yardımcısı, ama personel açığından ve annenizin acil durumundan dolayı emekliliğime son verdim ve Resepsiyon'da durmaya başladım. Kapının açılması da bu yüzden gecikti."</p>

  <p>Karısı arabanın kapısını çarparak kapattı. "<i>Johns!</i> Alo? Hava sıcaklığı sıfırın altında ve annen can çekişiyor. Protokoldeki sapmaları daha sonra çözsek olur mu?"</p>

  <p>Veronica başında pullu bir takkeyle belirdi. "Bay Hotchkiss? Birkaç kez karşılaşmıştık. Anneniz buradaki en yakın arkadaşım. Lütfen acele edip yanına gidin. Kendi odasında. Doktor onu kıpırdatmanın tehlikeli olacağını düşündü."</p>

  <p>Johns Hotchkiss bir şeylerin kokusunu alır gibi oldu ama bu sevimli ihtiyar kadını nasıl aldatmaca ve komployla suçlayabilirdi ki? Kansı ona rahat vermedi ve koridorda sürükledi.</p>

  <p><br /></p>

  <p>Yeniden bir arabanın sürücü koltuğundaydım. Ernie artritten mustarip olan sevgili arkadaşını arabaya bindirdi, mantıksız derecede çok şapka kutusunu arkaya yerleştirdi, sonra da kendini ön koltuğa attı. Madame X gittikten sonra arabayı değiştirmemiştim ve olay pek umduğum gibi gitmemiş, araya giren yılların bana birçok şeyi unutturduğunu fark etmiştim. Lanet olsun, hangi pedal ne işe yarıyordu? Gaz, fren, debriyaj, ayna, sinyal, manevra. Kontaktaki anahtara uzandım.</p>

  <p>"Ne bekliyorsun?" diye sordu Ernie.</p>

  <p>Parmaklarım kontakta anahtar olmadığında ısrar etti.</p>

  <p>"Acele et, Tim, acele et!"</p>

  <p>"Anahtar yok. Lanet olası anahtar yok."</p>

  <p>"Anahtarı <i>hep</i> kontakta bırakır!"</p>

  <p>Parmaklarım kontakta anahtar olmadığında ısrar etti. "Arabayı karısı sürüyordu! Anahtarları almış! O lanet kadın anahtarlan yamnda götürmüş! Hey güzel Tanrım, ne yapacağız şimdi?" Ernie ön panele, torpido gözüne, yerlere baktı.</p>

  <p>"Düz kontak yaptıramaz mısın?"</p>

  <p>"Salaklaşma!" diye bağırdı kül tablasını eşeleyerek.</p>

  <p>Beşinci domino sanki uhuyla yerine yapıştırılmıştı. "Affedersiniz" dedi Veronica.</p>

  <p>"Güneşliğin altına bak!"</p>

  <p>"Burada hiçbir şey yok, sadece kahrolası kahrolası..."</p>

  <p>"Affedersiniz" dedi Veronica. "Bu bir araba anahtarı mı?"</p>

  <p>Ernie'yle arkamızı döndük, kadının gösterdiği Yale anahtarı görünce "Ha-yıııır!" diye stereo uluduk. Withers'ın iki Hotchkiss'i de arkasına almış, eklenti yemek odasının ay ışığıyla aydınlanan koridorunda koşturduğunu görünce yine uluduk.</p>

  <p>"Ah" dedi Veronica. "Bu şişman olan da düştü..."</p>

  <p>Withers'ın Resepsiyon'a varışını izledik. Camdan dosdoğru bana baktı ve altmış beş artı üç çeyrek yaşındaki Timothy Langland Cavendish'e benzeyecek şekilde dikilmiş bir bebeği parçalayan bir Rottweiler'ın zihinsel imgesini gönderdi.</p>

  <p>Ernie bütün kapıları kilitledi, ama bunun bize ne yararı olacaktı?</p>

  <p>"Peki ya bu?" Veronica burnumun dibinde bir araba anahtarı mı sallıyordu? Üstünde Range Rover logosu olan bir anahtar.</p>

  <p>Ernie'yle uluduk: "Eveeeeeeeeet!"</p>

  <p>Parmaklarım anahtarı tutamadı ve yere düşürdü.</p>

  <p>Withers donmuş bir su birikintisine bastı, kayıp kıçüstü yere yapıştı.</p>

  <p>Kafamı direksiyona çarptım ve korna çaldı.</p>

  <p>Withers kilitli kapıyı çekiştiriyordu. Kafatasımda kapalı alandaki havai fişekler gibi bir acı patlarken parmaklarım yeri taradı. Johns Hotchkiss haykırıyordu, "Bir deri bir kemik cesetlerinizi hemen arabamdan çıkarın, yoksa sizi dava — <i>Lanet olsun, çıkarsanız bile dava edeceğim sizi!</i>" Withers bir sopayla, yok hayır, yumruğuyla pencereme vurdu; kadının mücevherli yüzüğü camı çizdi; anahtar nasıl olduysa kontağa girdi; motor kükreyerek canlandı; ön panelde rengârenk ışıklar belirdi; Chet Baker "Let's Get Lost"u söylüyordu; Withers kapıya yapışmıştı, cama vurup duruyordu; Hotchkiss'ler ön farlarımın ışığında El Greco günahkârları gibi çömelmişlerdi; Range Rover'ı birinci vitese aldım ama hareket etmekten ziyade sarsıldı, çünkü el freni çekiliydi; Aurora Evi <i>Üçüncü Türden Yakınlaşmalar</i>'daki UFO gibi aydınlandı; bu anı daha önce birçok kez yaşadığım hissinden sıyrıldım; el frenini indirdim, Withers'a çarptım; ikinci vitese geçtim; Hotchkiss'ler boğulmuyorlardı ama el sallıyorlardı, bir anda gittiler ve roket fırladı!</p>

  <p><br /></p>

  <p>Arabayı kapılardan uzaklaştırarak gölün etrafında sürdüm, çünkü Bayan Hotchkiss Range Rover'ı o yöne bakar halde bırakmıştı. Aynaya baktım — Withers ve Hotchkissler kahrolası komandolar gibi arkamızdan koşuyorlardı. "Onları kapıdan uzağa çekeceğim" dedim Ernie'ye, "böylece kilidi açacak zamanın olacak. Ne kadar zamana ihtiyacın var? Sanırım kırk beş saniyen olacak."</p>

  <p>Ernie beni duymamıştı.</p>

  <p>"Kilidi açmak için ne kadar zamana ihtiyacın var?"</p>

  <p>"Kapılara bindirmek zorundasın."</p>

  <p>"<i>Ne?</i>"</p>

  <p>"Saatte yetmiş beş km hızla gidersen bu güzel, koca Range Rover işi halleder."</p>

  <p>"Ne? Kilidi uykunda bile açabileceğini söylemiştin."</p>

  <p>"O son teknoloji ürünü, elektrikli şeyi mi? İmkânı yok!"</p>

  <p>"Kilidi açamayacağını bilsem Noakes'ı kilitlemez ve araba çalmazdım!"</p>

  <p>"Evet, aynen öyle, fazla yumuşaksın, o yüzden yüreklendirilmeye ihtiyacın vardı."</p>

  <p>"Yüreklendirilmek mi?" diye bağırdım; hem korku içinde, hem çaresiz, hem de çileden çıkmıştım ve bu üç hissi aynı miktarda hissediyordum. Araba bir çalıyı parçalayarak içinden geçti, çalı da bizi parçalamaya çalıştı.</p>

  <p>"Ne kadar heyecanlı!" diye bağırdı Veronica.</p>

  <p>Ernie sanki akıl karıştırıcı bir Kendin-Yap parçasından bahsediyormuş gibi konuştu. "Merkezdeki direk derine inmediği sürece kapılar darbe alır almaz açılacaktır."</p>

  <p>'Ya derindeyse?"</p>

  <p>Veronica'nın manik bir yönü olduğu ortaya çıktı. "O zaman biz darbe alır almaz uçacağız! Gazı yere yapıştırın, Bay Cavendish!"</p>

  <p>Kapılar bize doğru uçtu, aramızda on, sekiz, altı araba boyu mesafe kaldı. Babam pelvis zeminimden konuştu: "Başına açtığın belayla ilgili en ufak bir fikrin var mı, çocuk?" Ben de babama itaat ettim, evet, ona itaat ettim ve frene bastım. Annem kulağıma tısladı: "Siktir et, Timbo, kaybedecek neyin var?" Frene basacağıma gaza basmıştım ve bunu anladığımda aramızda iki araba boyu mesafe kalmıştı, sonra bir kaldı, sonra <i>güüm!</i></p>

  <p>Dikey çubuklar verev çubuklara dönüştü.</p>

  <p>Kapılar menteşelerinden koptu.</p>

  <p>Kalbim boğazımdan bağırsağıma sıçradı, sonra tekrar, sonra tekrar, ve Range Rover yol boyunca kaydı, bağırsaklarımı bütün gücümle tuttum, frenler çığlık attı ama arabayı hendeklere düşürmemeyi başardım, motor hâlâ çalışıyordu, ön cama bir şey olmamıştı.</p>

  <p>Birden durduk.</p>

  <p>Sis farların ışınlarıyla bir kalınlaştı bir inceldi.</p>

  <p>"Seninle gurur duyuyoruz" dedi Veronica, "değil mi, Ernest?"</p>

  <p>"Evet, canım, orası kesin!" Ernie sırtıma bir şaplak attı. Withers'ın arkamızda, yakınlarda bir yerden hiddetle bağırdığını duydum. Ernie camını indirdi ve Aurora Evi'ne doğru uludu: "Kaaazmaaaaaaaaaaaaaaaaaaaa!" Gaza tekrar dokundum. Lastikler çakılları etrafa sıçrattı, motor çalıştı ve Aurora Evi gecenin içinde kayboldu. Lanet olsun, anne babanız öldüğünde yine sizin yanınıza taşınıyorlar.</p>

  <p><br /></p>

  <p>"Yol haritası?" Ernie torpido gözünü karıştırıyordu. O ana kadar bulduğu ganimetler bir güneş gözlüğü ve Werner'ın şekerlemelerinden ibaretti.</p>

  <p>"Gerek yok. Yolu ezberledim. Avucumun içi gibi biliyorum. Kaçışın onda dokuzu lojistiktir."</p>

  <p>"Otoyollardan uzak dursak iyi olur. Bugünlerde hepsinde kameralar falan oluyor."</p>

  <p>Yayıncılıktan araba hırsızlığına terfi edişim üzerine düşündüm. "Biliyorum."</p>

  <p>Veronica, Bay Meeks'i mükemmel biçimde taklit etti. "<i>Biliyorum! Biliyorum!</i>"</p>

  <p>Taklidinin tekinsiz derecede gerçeği andırdığını söyledim ona.</p>

  <p>Bir sessizlik oldu. "Ben bir şey söylemedim."</p>

  <p>Ernie arkasına döndü ve şaşkınlıkla bağırdı. Dikiz aynasına bakıp Bay Meeks'in aracın en uzak bölümünde seğirdiğini gördüğümde nerdeyse arabayı yoldan çıkaracaktım. "Nasıl..." diye başladım. "Ne zaman, kim..."</p>

  <p>"Bay Meeks!" diye mırıldandı Veronica. "Ne güzel bir sürpriz."</p>

  <p>"Sürpriz mi?" dedim. "Lanet olası fizik kanunlarım çiğnemiş!"</p>

  <p>"Hull'a dönemeyiz" dedi Ernie, "onu yolda da bırakamayız, hava çok soğuk. Sabaha kadar buz kalıbı olur."</p>

  <p>"Aurora Evi'nden kaçtık, Bay Meeks" diye açıklamada bulundu Veronica.</p>

  <p>"Biliyorum" diye meledi zom haldeki budala ihtiyar, "Biliyorum."</p>

  <p>"Hepimiz birimiz, birimiz hepimiz için, değil mi?"</p>

  <p>Bay Meeks bir kıkırdama salıverdi, Range Rover kuzeye doğru kilometreleri koca koca lokmalar halinde yutarken şekerleme emdi ve "Britanyalı Bombacılar"ı mırıldandı.</p>

  <p><br /></p>

  <p>Arabanın farları, —üstünde SCOTCH CROSS'TA LÜTFEN DİKKATLİ SÜRÜN yazan— bir tabelayı aydınlattı. Ernie güzergâh planımızı buraya büyük, kırmızı bir çarpı işareti koyarak bitirmişti ve şimdi neden öyle yaptığını görüyordum. Burada anacaddeye hizmet veren, yirmi dört saat açık bir benzin istasyonu vardı, yan komşusu ise Asılmış Edward adındaki bir birahaneydi. Gece yarısı geçeli çok olmuştu ama ışıklar hâlâ yanıyordu. "Birahaneye park et. Ben gidip bir bidon benzin alacağım, böylece kimse bizi tanımaz. Sonra işi bu kadar iyi halletmemizi bir iki birayla kutlayalım diyorum. Salak Johns ceketini arabada bırakmış, ceketin cebinde de — tataam." Ernie benim evrak çantamın ebadındaki bir cüzdanı sergiledi. "Bize birkaç bira ısmarlayabileceğinden emindim."</p>

  <p>"<i>Biliyorum!</i>" dedi Bay Meeks heyecanla. "Biliyorum!"</p>

  <p>"Gazozlu bir Drambuie" diye kararını belirtti Veronica, "çok makbule geçer."</p>

  <p>Ernie beş dakika sonra bidonla döndü. "Mesele yok." Benzini depoya doldurdu, sonra dördümüz otoparkı aşıp Asılmış Edward'a yürüdük. "Serin bir gece" dedi Ernie kolunu Veronica'ya uzatarak. Gece basbayağı dondurucuydu; kendimi titremekten alamıyordum. "Ay da çok güzel, Ernest" diye ekledi Veronica, adamın koluna girerek. "Evden kaçıp evlenmek için ne muhteşem bir gece!" On altılık bir kız gibi kıkırdadı. O bildik iblisin, Kıskançlık'ın, kapağını iyice sıkıştırıp kapattım. Bay Meeks yalpalıyordu, ona kapıya kadar destek oldum. Kapıda bir karatahta "Büyük Maç!" diye reklam yapıyordu. İçerideki sıcak mağarada bir kalabalık sanki uzak, floresanlı bir zaman kuşağındaymış gibi TV'de futbol maçı izliyordu. Dakika seksen birde İngiltere İskoçya'ya bir farkla yenilmekteydi. Kimse gelişimizi fark etmedi. İngiltere kara kışta deplasmanda İskoçya'yla oynuyor — Dünya Kupası öncesi maçlarının zamanı geldi mi? Vay be, Rip van Kahrolası Winkle'dan farkım yok.</p>

  <p>Ben televizyonlu birahanelerin pek hayranı değilim, ama en azından insanın kulağını patlatan o dımtıs dımtıs asitli müzikten çalmıyordu ve o akşam özgürlük elimizdeki en tatlı şeydi. Bir çoban köpeği şöminenin önündeki sırada bize yer açtı. İçki siparişlerini Ernie verdi, çünkü benim aksammın fazla güneyli olduğunu, içkime tükürebileceklerini söyledi. Ben bir duble Kilmagoon ve barda bulunabilen en pahalı purodan istedim, Veronica gazozlu Drambuie'sini istedi, Bay Meeks zencefilli bira sipariş etti, Ernie ise bir sürahi Angry Bastard birası istedi. Barmen gözlerini TV'den hiç ayırmıyordu — içkilerimizi yalnızca dokunma duyusuna başvurarak hazırladı. Oyuktaki masada yerimizi alırken barda bir umutsuzluk tufanı esti. İngiltere penaltı hakkı kazanmıştı. Kalabalık, kabile ruhuyla alevlendi.</p>

  <p>"Güzergâhımızı kontrol etmek istiyorum. Ernie, haritayı verir misin?"</p>

  <p>"En son şendeydi."</p>

  <p>"Ah, şeyde olacak..." Odamda. Yönetmen Lars, lütfen Cavendish'in vahim hatasını fark edişini iyice yakın çekime al. Haritayı yatağımda bırakmıştım. Hemşire Noakes için. Güzergâhımız üstüne keçeli kalemle çizilmiş halde, "...arabada... ah, Tanrım. Galiba içkilerimizi çabucak içip yola koyulsak iyi olacak."</p>

  <p>"Ama daha ilk içkilerimizi içiyoruz."</p>

  <p>Zorlukla yutkundum. "Harita konusunda, şey..." Saatime baktım ve mesafelerle hızları hesapladım.</p>

  <p>Ernie bir şeyler döndüğünü anlamıştı. "Ne olmuş haritaya?"</p>

  <p>Cevabım kabileden gelen üzüntü dolu bir uluyuşun içinde boğuldu. İngiltere beraberlik golünü atmıştı. Ve uydurmuyorum, <i>tamı tamına</i> o anda Withers içeri baktı. Gestapo gözleri bize takıldı. Mutlu görünmüyordu. Johns Hotchkiss de yanında belirdi, bizi gördü ve kesinlikle çok mutlu görüntü. İntikam meleklerini çağırmak için elini cep telefonuna attı. Yağ lekeleriyle dolu bir tulum giymiş üçüncü bir hödük de onlara katıldı, ama görünüşe bakılırsa Hemşire Noakes Johns Hotchkiss'in olaya polisi karıştırmasına şimdiye kadar engel olmuştu. Yağlı hödüğün kimliğini hiçbir zaman öğrenemeyecektim, ama durumu o an anladım: oyun bitmişti.</p>

  <p>Veronica takatsizce iç çekti. Yarı şarkı söyler gibi, "Çiçek veren süpürge otlarının arasındaki yabani dağ kekiklerini görmeyi öyle çok istiyordum ki, sonra koş kızım koş..."</p>

  <p>Önümüzde kısıtlamalar ve gündüz programlarıyla dolu, ilaçlardan uyuşmuş halde geçecek bir yaşam vardı. Bay Meeks gardiyanımızla birlikte gitmek üzere ayağa kalktı.</p>

  <p>Kitabı Mukaddes'ten çıkma bir böğürtü koyverdi. (Lars: kamerayı dışarıdaki otoparktan, kalabalık barın ucundan, Bay Meeks'in çürümüş bademciklerinin tam arasına zumla.) Televizyon izleyenler sohbet etmeyi kestiler, içkilerini döktüler ve baktılar. Withers bile olduğu yerde kalmıştı. Seksenlik adam hayatının zirvesindeki Astaire gibi barın üstüne zıpladı ve evrensel kardeşlerine kükreyerek İMDAT çağrısında bulundu. "Bur'da hiç <i>gerrrçek İskoç yok muuuuu?</i>"</p>

  <p>Bütün bir cümle! Ernie, Veronica ve ben resmen afallamıştık. Büyük dram. Kimse kıpırdamadı.</p>

  <p>Bay Meeks iskeleti andıran işaretparmağını Withers'a doğrulttu ve kadim lanetini okudu: "Or'daki İngillizler Tanrı'nın vergisiiğ haklarımı çiğniyooo'! Hırsız benlen dostlarımı fenaağ kullandı, az'cık yardıma ihtiyaaacımız var!"</p>

  <p>Withers bize hırladı: "Direnmeden gelin ve cezanızı çekin."</p>

  <p>Gardiyanımızın güney İngiltereli olduğu ortaya çıkmıştı! Bir rockçı, Poseidon gibi yükseldi ve eklemlerini esnetti. Bir vinç sürücüsü onun yanında durdu. Bin sterlinlik takım elbise giymiş, köpekbalığı çeneli bir adam. Ne olduğunu kanıtlayacak yaralara sahip bir baltacı kadın.</p>

  <p>Televizyon kapatıldı.</p>

  <p>Bir Kuzey İskoçyalı yumuşak bir sesle konuştu: "Evet, delikanlı. Size izzin veremeyyiz."</p>

  <p>Withers sahneyi ölçüp biçti ve s<i>açmalamayın!</i> anlamına gelen yılışık bir sırıtışta karar kıldı. "Bu adamlar araba hırsızı."</p>

  <p>"Sen aynasız mısın?" Baltacı kadın ilerledi.</p>

  <p>"O zaman rozetini göster." Vinç sürücüsü ilerledi.</p>

  <p>"Of, kıçından yalan uydurup duruyorsun be adam" dedi Poseidon tükürürcesine.</p>

  <p>Soğukkanlı davransalar oyunu kaybedebilirdik ama Johns kendi kalesine ölümcül bir gol attı. Yolunun bir bilardo istekasıyla kesildiğini fark edince sıkıntısını "Sen bak bakayım buraya, <i>hödük</i>, eğer bize karşı durabileceğini sanıyorsan git kendi kürklü keseni bec..." Dişlerinden biri dört buçuk metre ötedeki Kilmagoon'umun içine düşerek içki sıçrattı. (Olanaksız gibi görünen bu iddiaların kanıtı olsun diye dişi bardaktan çıkardım ve sakladım, yoksa kimse bana inanmazdı.) Withers uzanan bir bileği tuttu ve kırdı, ufak tefek bir Krankie'yi bilardo masasının üstüne fırlattı ama gulyabani tek kişiyken öfkeden deliye dönmüş düşmanları bir orduydu. Ah, bir sonraki sahne Trafalgar'ı andırıyordu. Kabul etmeliyim, o kaba herifin hırpalanmasını izlemek bütünüyle nahoş değildi, ama Withers yere düşüp de yüzünün şeklini değiştiren darbeler almaya başlayınca tedbirli davranıp sahneden çıkmamızı ve ödünç aldığımız araca dönmemizi önerdim. Arka kapıdan çıktık ve rüzgârlı otoparkta bacaklarımızın gücünün yettiğince hızlı yürüdük, ki bu bacakların toplam yaşı üç asırı aşıyordu. Arabayı sürdüm. Kuzeye.</p>

  <p>Bunların nerede biteceğini bilmiyorum.</p>

  <p style="text-align: center;">SON</p>

  <p>Pekâlâ, sevgili Okuyucu, şimdiye kadar benden ayrılmadıysan bir sonsözü hak ediyorsun demektir. Dehşetli çilem Edinburgh'daki, Man Adalı ağzı sıkı bir kadın tarafından işletilen bu pansiyonda sona erdi. Asılmış Edward'daki kavgadan sonra biz dört kör fare Glasgow'a gittik; Ernie orada Hotchkiss'in aracının icabına bakabilecek ahlaksız bir polis tanıyordu. Birliğimiz burada dağıldı. Ernie, Veronica ve Bay Meeks beni istasyondan uğurladılar. Ernie, mahkemeye dayanamayacak kadar yaşlı olduğu için gün olur da kanun yakamıza yapışırsa suçu üstüne alacağına söz verdi; bu çok medenice bir hareketti. Veronica'yla ikisi Ernie'nin hünerli işçisi-vaizi-kuzeninin Rus mafyasının ve Keltçeye düşkün Almanların çöken tarlalarını düzelttiği Hebrides Adaları'na gideceklerdi. Ben de onlara kendi laik dualarımla esenlik diliyorum. Bay Meeks boynunda "Lütfen Bu Ayıya Göz Kulak Olun" yazılı bir levhayla bir halk kütüphanesine bırakılacaktı, ama Ernie'yle Veronica'nın onu da yanlarında götüreceklerinden şüpheleniyorum. Man Adalı Dul'un pansiyonuna geldikten sonra kaztüyü yorganımın altında Kutsanmış Ada'daki Kral Arthur kadar derin bir uyku çektim. Neden hemen o anda, oracıkta güneye, Londra'ya giden bir trene atlamadım? Hâlâ emin değilim. Belki Denholme'un M25'in ötesindeki hayatla ilgili sözlerini hatırladım. Hapsedilmemde ne rol oynadığını hiçbir zaman öğrenemeyeceğim, ama haklıydı — Londra sanki İngiltere'nin bağırsak polipiymiş gibi haritayı karartıyor. Burada Londra dışında koca bir ülke var.</p>

  <p>Kütüphanede Bayan Latham'ın ev telefonu numarasını aradım. Telefonda kavuşmamız dokunaklı bir andı. Tabii Bayan Latham beni azarlayarak duygularını bastırdı, sonra da orada olmadığım haftalarda olan bitenleri anlattı. Hoggins canavarları ben saat üçteki hadım seansıma katılmayınca ofisi kırıp dökmüştü, ama yıllar boyu amacına ulaşmak için riskleri göze alan bir işadamı olmam heybetli payanda direğimin ayakta kalmasını sağlamıştı. Bayan Latham bu vandalizmi yeğeninden aldığı bir video kamerayla kurnazca kayda almıştı. Hogginsler böylece dizginlenmişti: Timothy Cavendish'ten uzak durun, diye uyarmıştı onları Bayan Latham, yoksa bu görüntüler internette yayınlanır ve çeşitli şartlı tahliye kararlarınız hapis cezasına dönüşür. Böylece ileride elde edebileceğimiz telif haklarından adil bir pay almalarına yönelik teklifi kabul etmek durumunda kalmışlardı. (Buldog sekreterimin soğukkanlılığına gizli bir hayranlık duyduklarından şüpheleniyorum.) Bina yönetimi ortadan kayboluşumu —ve ofisimin darmadağın edilmesini— bizi oradan atmak için bir bahane olarak kullanmıştı. Ben bu satırları yazarken eski mülküm vatan hasreti çeken Amerikalılar için bir Hard Rock Cafe'ye dönüştürülüyor. Cavendish Yayıncılık'ın işleri şu an sekreterimin Tangier'da ikamet eden en büyük yeğenine ait bir evden yürütülüyor. Şimdi en iyi haberi vereyim: bir Hollywood stüdyosu <i>Knuckle Sandwich</i>'i bir barkoddaki rakamlar kadar anlamsız derecede büyük bir fiyata film yapmak istiyor. Paranın çoğu Hoggins'lere gidecek ama yirmi iki yaşımdan beri ilk kez bol param var.</p>

  <p>Bayan Latham banka kartlarımı falan halletti, artık geleceğimi Yalta'daki Churchill ve Stalin gibi bira bardağı altlıklarında geçirmeyi planlıyorum ve doğruyu söylemek gerekirse gelecek hiç de fena değil. Okumakta olduğunuz notları benim adıma yazarak kendi filmimin senaryosuna dönüştürecek açgözlü bir yazar bulacağım. Aman, siktir edin, Dermot "Duster" Hoggins bile çok satan bir kitap yazabiliyor, hatta bu kitabın filmi yapılabiliyorsa Timothy "Lazarus" Cavendish niye yazamasın? Kitaba Hemşire Noakes'ı koysam tamamdır. Kadın içtendi —yobazlar çoğunlukla öyledir— ama bu tehlikesini hiç azaltmıyordu; kitapta adı verilecek ve kınanacak. Johns Hotchkiss'ten araç ödünç almamızı içeren ufak meselenin dikkatle ele alınması gerek, ama nasılsa şimdiye kadar çok daha fena şeyler yazıldı. Bayan Latham Hilary V. Hush'a e-posta göndererek <i>Yarım-Hayatlar</i>'a olan ilgimizi ifade etti ve postacı metnin ikinci bölümünü getireli daha bir saat olmadı. Metne bir de fotoğraf eklenmişti; V'nin Vincent'ın kısaltması olduğu ortaya çıktı! Ne yağ tulumuydu ama! Ben de striptizci olacak ölçülere sahip sayılmam, ama Hilary uçağa binse bir değil, iki değil üç ekonomi bölümü koltuğu dolduracak cüssedeydi. Whistling Thistle'ın bir köşesindeki, İskoçya Kraliçesi Mary'nin davasına yardımcı olması için şeytanı yardıma çağırdığı arka sokaktaki bir tavernanın harap kalyonundaki fiili ofisimde, Luisa Rey'in hâlâ hayatta olup olmadığını öğreneceğim. Aldığı iki kat kira, yönetim müşavirliğine tabi tutulan Londinium'da olsa dörde katlanacak mülk sahibi, talihsiz Majesteleri'ni sık sık gördüğüne yemin ediyor. <i>In vino veritas.</i></p>

  <p>Aşağı yukarı böyle işte. Orta yaş uçtu gitti ama birinin Ölmeyenler'e katılmasına neden olan da kurtulmasını sağlayan da, yaşı değil tavrıdır. Gençliğin diyarında Ölmeyen ruhuna sahip birçok insan yaşar. Oraya buraya koştururlar, içten içe çürüdüklerini birkaç on yıl boyunca saklarlar, o kadar. Dışarıda dolgun kar taneleri arduvaz çatılara ve granit duvarlara düşüyor. Vermont'ta ter döken Soljenitsin gibi sürgünde, kemiklerimi kaynatan şehirden uzakta çalışıp didineceğim.</p>

  <p>Soljenitsin gibi pırıl pırıl bir akşamüstü döneceğim.</p>
</body>
</html>
