<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p>Zedelghem</p>

  <p>10-x-1931</p>

  <p><br /></p>

  <p>Sixsmith,</p>

  <p>Ayrs üç gündür yatakta, kafası morfinle bulanmış halde, acıdan inleyip duruyor. Bu insanın dikkatini dağıtıyor ve çok sıkıntı verici. Dr. Egret J.'yle beni Ayrs'ın müzikte bulduğu yaşam sevincini asıl sağlıkla karıştırmamamız için uyarıyor ve V.A.'nın hasta yatağından çalışmasını yasaklıyor. Dr. Egret tüylerimi ürpertiyor. Beni elinden geldiğince pahalı yöntemlerle öldürmeyi tasarladığından şüphelenmediğim bir şarlatanla tanıştığım olmadı hiç.</p>

  <p>Kendi müziğime gömüldüm. Kulağa zalimce gelecek, ama Hendrick kahvaltıda yanıma gelip bana "Bugün değil, Robert" dediğinde, kendimi nerdeyse rahatlamış hissediyorum. Dün geceyi patlamalı üçlülerle aydınlanan, gümbürtülü bir <i>çello allegro</i> üzerinde çalışarak geçirdim. Sessizlik ara sıra, boyun kıran fare kapanlarının sesiyle bölünüyordu. Kilise saatinin sabahın üçünü çaldığını hatırlıyorum. Bir baykuş duydum, der Huckleberry Finn, pek uzaklarda, ölmüş olan biri için uu-uuluyordu, bir çobanaldatanla bir köpek de ölecek biri için bağırıyordu. Bu satırlar beni her zaman ürpertmiştir. Uyandığımda Lucille pencerenin yanında, parlak gün ışığında çarşafları silkeliyordu. Morty Dhondt'un aşağıda olduğunu söyledi bana, gezimiz için hazırmış. Rüya görüyorum sanmıştım, ama değilmiş. Gözlerim çapaklıydı ve o an adımı sorsan söyleyemezdim. Homurdanarak Morty Dhondt'la hiçbir yere gitmek istemediğimi, uyumak istediğimi, yapacak işlerim olduğunu söyledim. "Ama geçen hafta bugün arabayla gezmeyi kararlaştırmıştınız!" diye itiraz etti Lucille.</p>

  <p>Hatırladım. Yıkandım, temiz kıyafetler giydim ve tıraş oldum. Lucille'i ayakkabılarımı cilalaması için uşağı bulmaya gönderdim, vs. Dost canlısı mücevher tüccarı aşağıda, kahvaltı salonunda puro içiyor ve <i>Times</i> okuyordu. "Acele etme" dedi bana, geciktiğim için özür dileyince. "Gittiğimiz yerde erken mi geldiğimizi yoksa geç mi kaldığımızı kimse fark etmeyecek." Bayan Willems bana balıklı pilav getirdi ve J. neşeyle içeri daldı. O bugünün hangi gün olduğunu unutmamıştı; bana siyah bir kurdeleyle bağlanmış bir buket beyaz gül verdi ve eski günlerindeki gibi gülümsedi.</p>

  <p>Dhondt şarap rengi bir 1927 Bugatti Royale, Tip 41 sürüyor, azman gibi bir şey, Sixsmith. Yağlanmış bir şeytan gibi gidiyor —asfaltta nerdeyse seksen yapıyor— ve Dhondt'un en ufak bir kışkırtmada çalmaktan çekinmediği, fabrika düdüğü gibi bir Klaxon kornası var. Böyle iç karartıcı bir seyahat için fazlasıyla güzel bir gündü. İnsan Cephe'ye ne kadar yaklaşırsa, kırlar da doğal olarak o kadar kavruklaşıyor. Roeselare'i geçince toprak kraterlerle kaplamıyor, hendeklerden geçilmiyor ve yabani otların bile büyümediği yanık toprak parçalarıyla lekeleniyor. Orada burada hâlâ ayakta olan birkaç ağaca dokunduğunda, insana cansız kömürler gibi geliyorlar. Doğa sanki topraktaki karman çorman yeşillikleri canlandırmamış da küflendirmiş gibi. Dhondt motorun kükreyişini bastırmak için bağırarak çiftçilerin patlamamış mayınlarla karşılaşmaktan korktukları için hâlâ toprağı sürmeye cesaret edemediklerini söyledi. İnsan oradan geçerken toprağın altındaki insan yoğunluğunu düşünmeden edemiyor. Her an bir saldırı emri verilebilir, piyadeler topraktan kalkar ve üstlerindeki tozu silkeler. Ateşkes yapıldığından beri geçen on üç yıl, on üç saatmiş gibi geliyor.</p>

  <p>Zonnebeke yarı onarılmış yıkıntılardan ve Elli Üçüncü Tugay'ın Essex Alayı'ndaki On Birinci Tabur için bir mezarlıktan oluşan köhne bir köy. Savaş Mezarları Komisyonu bu mezarlığın ağabeyimin ebedi uykusuna yatırılmış olması ihtimalinin en yüksek olduğu yer olduğunu söyledi. Adrian savaşın en şiddetli olduğu zamanda, 31 Temmuz'da, Messines Sırtı'nda görevdeyken öldü. Dhondt beni kapıda bıraktı ve bana şans diledi. Düşüncelilik ederek bana yakınlarda işi olduğunu söyledi —en yakın kuyumcudan seksen kilometre uzaktaydık— ve beni Don Kişot'unkini andıran arayışımla baş başa bıraktı. Veremli, eski bir asker, acınası sebze tarlasıyla ilgilenmediğinde kapıda bekçilik ediyordu. Aynı zamanda bahçıvan olarak çalışıyordu —bu göreve kendi kendisini atamış olacak— ve "bakım masrafları" için bir bağış kutusunu bana doğru salladı. Kutuya bir frank attım ve adam bana çok da katlanılmaz olmayan bir İngilizceyle belli birini arayıp aramadığımı sordu; kendisi bütün mezarlığı ezberlemişti. Ağabeyimin adını yazdım ama adam Fransızlarda "Benim sorunlarım benim, senin sorunların şenindir, ve bu senin sorunun" anlamına gelen o ağız sarkıtma hareketini yaptı.</p>

  <p>Her zaman, üstünde TANRI ONU TANIYOR yazan hangi mezarın Adrian'a ait olacağını bileceğimi hissetmiştim. Parlayan bir yazı, başını sallayan bir saksağan ya da müzikle ilgili bir kanıt beni doğru mezara götürecekti. Mezar taşları sayılamayacak kadar çoktu, birbirlerinin tıpkısıydılar ve sanki bir geçit törenindeymiş gibi sıralanmışlardı. Etrafı büklüm büklüm böğürtlen çalıları sarmıştı. Hava, sanki gökyüzü üstümüze kapanıyormuş gibi basıktı. Mezarların arasında yanlamasına ve diklemesine yürüdüm, F'leri aradım. Bulma ihtimalim çok düşüktü, ama belli olmazdı. Savunma Bakanlığı birçok hata yapıyor — savaşın ilk kurbanı gerçeklerse, ikinci kurbanı yazı işlerinin verimidir. Sonuçta, Flanders'ın parselinde gömülmüş olan bir Frobisher yoktu. Aradığıma en yakın mezar "Froames, B.W, Er 2389 18. (Doğu Kısmı)" idi, ben de J.'nin beyaz güllerini o taşa bıraktım. Kim bilebilir? Belki Froames yorgun bir akşamüstü Adnan'dan ateş istemiş, ya da bombalar yağarken onunla birlikte sinmiş, veya onunla yemeğini paylaşmıştı. Duygusal budalanın tekiyim, biliyorum.</p>

  <p>İnsan senin üniversitende Orford gibi, savaş onlar cesaretlerini sergileyemeden bittiği için bir şeylerden mahrum kalmış havasıyla dolaşan soytarılarla karşılaşıyor. Diğerleri, akla ilk Figgis geliyor, 1918'den önce askerlik yaşına ulaşamadıkları için içlerinin rahatladığını itiraf ediyor, ama böyle bir rahatlık hissettikleri için utandıklarını da ekliyor. Efsanevi ağabeyimin gölgesinde büyüdüğüm için sana sık sık yakınmışımdır — her paylanışım "Adrian hiçbir zaman" ya da "Ağabeyin burada olsaydı... o böyle..." gibi sözlerle başlardı. Adını duymaktan gitgide nefret eder olmuştum. Frobisher evinden zorla atılışıma varan olaylar esnasında sürekli "Adrian'ın anısına leke sürüyorsun!" deyip durmuşlardı. Annemle babamı böyle yaptıkları için hiç affetmedim. Onu yağmurlu bir sonbahar öğleden sonrasında, Audley End'de son kez uğurlayışımızı hatırladım — Adrian üniformasını giymişti, Peder onu kucaklıyordu. Top atışlarıyla, tezahüratlarla geçen günler çoktan sona ermişti — sonradan Askeri İnzibat'ın askere alınmış olanların toplu kaçışa başvurmaması için onlara Dünkerk'e kadar eşlik ettiklerini duydum. Bütün o Adrianlar şimdi doğu Fransa'da, Belçika'da ve daha ötedeki mezarlıklarda sardalyalar gibi istif edilmiş halde. Tarihi bağlam denen bir iskambil destesini kesiyoruz — bizim neslimiz, Sixsmith, onlular, valeler ve kızlar kesti. Adrian'ın nesli ise üçlüler, dörtlüler ve beşliler. Her şey bundan ibaret.</p>

  <p>Tabii her şey hiçbir zaman "her şey bundan ibaret"ten ibaret değil. Adnan'ın mektupları kulaklarımızdan gitmiyordu. İnsan gözünü kapatabilir, ama kulaklarını kapatamaz. Bitlerin dikiş yerlerindeki çıtırtısı, farelerin koşturuşu, kemiklerin kurşunlarla kırılışı, makineli tüfeklerin tekleyişi, uzaklardaki patlamaların gürlemeleri, daha yakındakilerin şimşekleri, taşların teneke miğferlerden sekişi, yazın sineklerin tarafsız bölgelerde vızıldayışı. Daha sonraki konuşmalara atların çığlıkları, donmuş çamurun çatlayışı, uçakların vınlamaları, tankların çamur çukurlarında altüst oluşu, eterden yüzeye yükselen, kolunu bacağını kaybetmiş askerler, alev makinelerinden gelen fışkırma sesleri, boyunlara saplanan süngülerin şapırtısı. Avrupa müziği tutkulu ve vahşidir, uzun sessizliklerle bölünür.</p>

  <p>Acaba ağabeyim de mi hem kızlardan hem erkeklerden hoşlanıyordu, yoksa bu zaaf yalnızca bana mı ait, merak ediyorum. Acaba bakir mi öldü? O süvarileri düşün, birlikte yatıyorlar, birlikte siper alıyorlar, canlılar; soğuklar, ölüler. B. W. Froames'ın mezar taşını düzelttim ve kapıya döndüm. Eh, misyonumun beyhude olacağı belliydi. Bahçıvan elindeki bir sicimle oynuyordu, bir şey söylemedi. Morty Dhondt beni tam zamanında aldı ve birlikte tekrar medeniyete doğru, hızla ilerledik, hah. Poelkapelle ya da ona benzer bir adı olan bir yerden, kenarında kilometreler boyu bitip tükenmeyen karaağaçların sıralandığı bir yoldan geçtik. Dhondt Bugatti'yi gidebileceği en yüksek hızda sürmek için bu düz yolu seçti. Tek tek karaağaçlar bulanıklaşarak bir fırıldak gibi, sonsuza kadar kendini tekrar eden tek bir ağaca dönüştüler, iğne en yüksek hızda titreşiyordu ki yolda koşan deli bir kadına benzeyen bir şekil tam önümüze çıktı — ön cama çarptı ve başımızın üstünden döne döne uçtu. Yüreğim resmen ağzıma geldi! Dhondt fren yaptı, yol bizi bir o tarafa eğdi, bir bu tarafa silkeledi; lastikler çığlıklar attı ve havayı yanık plastik kokusuyla doldurdu. Sonsuzluk bitmişti. Dişlerim dilime iyice saplanmıştı. Frenler Bugatti'nin yoldaki rotasında gitmeye devam edeceği bir biçimde kilitlenmemiş olsaydı günümüzü —hatta belki yaşamımızı— bir karaağaca dolanmış halde sonlandıracaktık. Araba yola sürtünerek durdu. Dhondt'la ikimiz arabadan atladık ve geriye koştuk — koskoca bir sülün kırık kanatlarını çırpıyordu. Dhondt Sanskirtçe ya da öyle bir dilde uzunca bir küfür savurdu, üstüne hem birini öldürmediği için rahatladığını, hem de bir şeyi öldürdüğü için üzüldüğünü belirten bir ha! nidasında bulundu. Bense konuşamayacak haldeydim, kanayan dilimi mendilime sildim. Zavallı kuşun ıstırabına son vermeyi önerdim. Dhondt'un cevabı aptallığı kasıtlı olabilecek bir özlü sözdü: "Menüdekiler için sosun önemi yoktur." Bugatti'yi hayata dönmesi için ikna etmeye gitti. Ne demek istediğini çözemedim, ama sülüne yaklaştım ve kuşun daha da umutsuzca kanat çırpmasına neden oldum. Göğsündeki kabarık tüyler kana ve fışkıran dışkılara bulanarak parlaklıklarım kaybetmişlerdi. Kuş ağlıyordu, Sixsmith, iki günlük bir bebek gibi ağlıyordu. Yanımda bir tabanca olmasını diledim. Yol kenarında yumruğum büyüklüğünde bir taş vardı. Onunla sülünün kafasını ezdim. Hoş bir deneyim değildi — bir kuşu vurmaya benzemiyor, hem de hiç.</p>

  <p>Bulaşan kanları yol kenarından topladığım yapraklarla olabildiğince temizledim. Dhondt arabayı çalıştırmıştı, içine atladım ve bir sonraki köye kadar gittik. Görebildiğim kadarıyla isimsiz bir yerdi, ama oranın sessiz yerlileri ve uyuşturulmuş ölüm melekleri gibi uyuz uyuz uçan sinekler tarafından paylaşılan, sefil bir cafe-tamirhane-cenaze salonu vardı. Yaptığımız sert fren Bugatti'nin ön dingilini yerinden çıkarmıştı, M.D. arabayı tamir ettirmek için orada durdu. Aslında çakıllı bir çamur gölcüğü olan bir "meydan"ın kenarında, açık havada oturduk. Ortaya orijinal sakini uzun zaman önce kurşun yapmak için eritilmiş olan bir kaide dikilmişti. Birkaç kirli çocuk ülkedeki tek horozu meydanda kovalıyordu — horoz kaidenin üstüne uçtu. Çocuklar ona taş atmaya başladılar. Kuşun sahibinin nerede olabileceğini merak ettim. Barmene kaidede önceden ne olduğunu sordum. Bilmiyordu, güneyde doğmuştu. Bardağım kirliydi, barmenden değiştirmesini istedim. Buna gücendi ve o andan sonra pek konuşmadı.</p>

  <p>M.D. Zonnebekke mezarlığında geçirdiğim saati sordu. Cevap verdim sayılmaz. Ezilmiş, kanlı sülün gözlerimin önünde belirip duruyordu. M.D.'ye savaşı nerede geçirdiğini sordum. "Ah, bilirsin işte, iş güçle uğraştım." Brugge'da mı? diye sordum, şaşırmıştım; Belçikalı bir elmas tacirinin Kaiser işgali altında zenginleştiğini hayal etmek zordu. "Yok canım, hayır" diye cevap verdi M.D., "Johannesburg'da. Karımla ben savaş boyunca ülke dışındaydık." Öngörülülüğüne iltifat ettim. Mütevazı bir tavırla açıklamada bulundu: "Savaşlar hiç uyarıda bulunmadan patlak vermez. Ufukta, minik yangınlar halinde başlarlar. Savaşlar yaklaşır. Akıllı bir adam dumanı görür ve tıpkı Ayrs'la Jocasta gibi, semti terk etmeye hazırlanır. Ben asıl bir sonraki savaşın, etrafında düzgün bir restoran olan hiçbir yerin ayakta kalmayacağı kadar büyük olmasından endişeleniyorum."</p>

  <p>Başka bir savaş daha çıkacağından o kadar emin miydi?</p>

  <p>"<i>Her</i> zaman başka bir savaş çıkar, Robert. Kökleri hiçbir zaman tamamen kazınmaz. Savaşları ne alevlendirir? Güç arzusu, insan doğasının belkemiği. Şiddet tehdidi, şiddet korkusu ya da şiddetin kendisi bu dehşet verici arzunun aracıdır. Güç arzusunu yatak odalarında, mutfaklarda, fabrikalarda, sendikalarda ve devletlerin sınırlarında görebilirsin. Bunu iyi dinle ve aklına yaz. Ulus-devlet insan doğasının şişirilip devasa boyutlara getirilmiş halidir, o kadar. İşte bu yüzden, uluslar kanunları şiddetle yazılmış birimlerdir. Her zaman da öyleydiler, her zaman da öyle olacaklar. Savaş, Robert, insanlığın iki ebedi dostundan biridir."</p>

  <p>Diğerinin ne olduğunu sordum.</p>

  <p>"Elmaslar." Kanlı bir önlük giymiş olan bir kasap meydanı koşarak aştı ve çocuklar dağıldı. Şimdi de horozu kaideden indirmeye çabalıyordu.</p>

  <p>Peki ya Milletler Cemiyeti? Herhalde milletler savaştan başka kanunları da tanıyorlardı? Ya diplomasi?</p>

  <p>"Ah, diplomasi" dedi iyice havaya girmiş olan M.D., "savaşta dökülenleri süpürüp toplar; sonuçlarını meşrulaştırır; güçlü devletlerin eline, donanmalarını ve taburlarını daha tesirli rakiplere saklarken isteklerini zayıf devletlere dayatmak için gereksindiği araçları verir. Sadece profesyonel diplomatlar, tiryaki aptallar ve kadınlar diplomasinin savaşın yerini uzun vadede alabileceğini düşünür."</p>

  <p>M.D.'nin iddiasının mantıksızlığının, bilimin insanlığın yıkım gücü yaratma gücüne üstün gelinceye ve medeniyetimiz kendi kendini ortadan kaldırıncaya kadar daha da kanlı savaş yöntemleri bulacağı gerçeğiyle ispatlandığını söyledim. M.D. itirazıma iğneleme dolu bir neşeyle kucak açtı. "Aynen öyle. Güç arzumuz, bilimimiz ve bizi maymunlardan, vahşilerden modem insana dönüştüren becerilerimiz tam da bu asır bitmeden <i>Homo sapiens</i>'in sonunu getirecek olan beceriler! Sen muhtemelen bunun gerçekleştiğini görecek kadar yaşayacaksın, şanslı çocuk. Ne biçim bir senfonik kreşendo olacak, değil mi?" Kasap barmenden merdiven istemeye geldi. Burada bırakmam gerek. Artık gözlerimi açık tutamıyorum.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>21-x-1931</p>

  <p><br /></p>

  <p>Sixsmith,</p>

  <p>Ayrs yatakta geçirdiği iki haftadan sonra yarın ayağa dikilecek. Frengiyi en kötü düşmanıma bile dilemem. Zaten bir iki tanecik var. Frengili insan, meyve bahçesinin kenarlarına düşen meyveler gibi gitgide, içten içe çürüyor. Dr. Egret iki günde bir geliyor, ama dozunu sürekli artırdığı morfinden başka yazacak ilaç yok. V.A. morfin almaktan nefret ediyor, çünkü morfin müziğini bulandırıyor.</p>

  <p>J. umutsuzluk nöbetleri geçirme eğilimi gösteriyor. Bazı geceler bana boğuluyormuş, ben de onun can yeleğiymişim gibi sarılıyor. Kadına acıyorum, ama onun sorunlarıyla değil vücuduyla ilgileniyorum. İlgileniyordum.</p>

  <p>Geçen iki haftayı müzik odasında, geçen yıl yazdığım müzik parçalarını "çakışan solistler için bir altılı"ya (piyano, klarnet, çello, flüt, obua ve keman, her biri perdeler, ölçüler ve renklerden oluşan kendi dilinde) dönüştürmeye çalışarak geçirdim. İlk bölümde her bir solo, ardından gelen soloyla bölünüyor: ikinci bölümde her bir bölünüş sırasıyla devam ediyor. Devrimsel mi, yoksa fazla mı alengirli? Bitene kadar bilemeyeceğim, o zaman da çok geç olacak, ama uyandığımda aklıma ilk gelen, uyumadan önce, J. yatağımda olsa bile aklıma son gelen şey hep bu altılı. Bunu bilse beni anlardı; ne de olsa sanatçılar iki ayrı dünyada yaşar.</p>

  <p><br /></p>

  <p><i>Ertesi gün</i></p>

  <p><br /></p>

  <p>V.A.'yla feci münakaşa ettik. Bu sabahki besteleme seansında bana tokkatayı andıran etüdünü yazdırdı ve bu etüt bana hayli tanıdık geldi, sonra kendi "Dağların Meleği" parçamdan alınmış olan nakaratın farkına vardım! Ayrs bunu fark etmeyeceğimi sandıysa çok yanılmıştı. Ona düşündüklerimi dosdoğru söyledim — bu benim müziğimdi. Tonunu değiştirdi: "Ne demek, senin müziğin? Frobisher, büyüdüğünde bütün bestecilerin çevrelerinden ilham aldığını öğreneceksin. Sen de benim çevremdeki birçok öğeden birisin, hatrı sayılır bir maaş aldığını, her gün bir ustadan beste dersleri aldığını ve çağın en büyük müzisyenleriyle tanıştığını da ekleyeyim. Bu koşullardan memnun değilsen Hendrick seni istasyona bırakır." Eh, karşımda tekerlekli sandalyeyle kulübeye götürdüğümde gelecek bahara kadar yanında kalmam için yalvaran adamdan ç. farklı bir adam vardı. Yerime kimi koymayı düşündüğünü sordum. Bayan Willems'i mi? Bahçıvanı mı? Eva'yı mı? Nefertiti'yi mi? "Ah, Sir Trevor Mackerras'ın bana uygun bir genç bulacağına şüphem yok. Evet, ilan vereceğim. Sandığın kadar eşsiz değilsin. Şimdi, işini istiyor musun, istemiyor musun?"</p>

  <p>Kaybettiğim toprakları geri almanın bir yolunu bulamayınca ayak başparmağımın ağrıdığından şikâyet ederek odadan çıktım. V.A. arkamdan şu uyarıda bulundu: "Parmağın sabaha kadar iyileşmezse, Frobisher, git Londra'da tedavi ettir ve geri dönme." Bazen kocaman bir şenlik ateşi yakıp ihtiyar pisliği ateşin gürül gürül kalbine atmak istiyorum.</p>

  <p><br /></p>

  <p><i>Birkaç gün sonra</i></p>

  <p><br /></p>

  <p>Hâlâ buradayım, J. daha sonra beni ziyaret etti ve Ayrs'ın gururuyla, eserlerime ne kadar değer verdiğiyle, sanatçıların huysuzluğuyla, vesaireyle ilgili bir şeyler uydurdu, ama lütfen kal dedi, V.A. için değilse bile onun hatırına kalmalıymışım. Zeytin dalına vekâleten uzatılan bu kılıfı kabul ettim ve o geceki sevişmemiz nerdeyse şefkatliydi. Kış geliyor ve mütevazı birikimimle Avrupa'yı dolaşıp maceralar yaşamaya pek hevesli değilim. Buradan şu an ayrılsam tez elden aptal, varlıklı bir vârisle tanışmam gerekir. Aklına gelen biri var mı? Acil durum fonumu büyütmek için Jansch'a yollanmak üzere başka bir paket daha göndereceğim. Ayrs Varşova'dan beri yirminci gösterisi yapılmakta olan "Todtenvogel"a dahil ettiği fikirlerim için bana pay vermezse, kendimi tazmin etmek zorunda kalacağım. Bundan sonra V.A.'ya kendi bestelerimi çalmadan önce çok daha tedbirli olmaya karar verdim. Biliyor musun, insanın başının üstündeki çatının işvereninin keyfine bakması <i>iğrenç</i> bir şey. Hizmetli sınıfı buna nasıl dayanıyor, Tanrı bilir. Frobisher evindeki hizmetkârlar da benim gibi sürekli dillerini mi ısırıyor? Eva yazı İsviçre'de geçirdikten sonra geri döndü. Eh, bu genç kadın Eva olduğunu <i>söylüyor</i> ve aralarındaki benzerlik bir hayli çarpıcı, ama Zedelghem'den üç ay önce ayrılan o sümüklü çirkin ördek yavrusu son derece zarif bir kuğu olarak geri dönmüş. Annesine destek oluyor, babasının gözkapaklarını soğuk suya batırılmış pamuklarla siliyor ve ona saatlerce Flaubert okuyor; hizmetçilere nazik davranıyor, hatta bana altılımın gidişatını soruyor. Bunun beni şatodan göndermek için geliştirdiği yeni bir strateji olduğuna emindim, ama yedi günün ardından gıcık E.'nin ölmüş ve toprağa verilmiş olduğundan şüphelenmeye başladım. Tamam, E. ile benim aramızda barıştan daha fazlası var, ama öncelikle olayın öncesinden söz etmeliyim. Eva'nın Brugge'daki "ev sahibi" Madame van de Velde, E.'nin okuldan arkadaşı olan beş kızının İngilizcelerini gerçek bir İngiliz beyefendisiyle geliştirebilmeleri için evlerine misafir olmamı istiyor, Neerbeke'ye gelişimden beri E. ve J.'nin yakasından düşmüyordu. Senin de hatırlayacağın gibi, Bay van de Velde Minnewater Parkı'ndaki, sonradan cephane imalatçısı, saygıdeğer ve önemli bir yurttaş, vs olduğu anlaşılan sözde hovardaydı. Madame van de Velde, hevesleri "Şu an çok meşgul" gibi sözlerle kınlamayan şu bıktırıcı, ısrarcı kadınlardan biri. Aslına bakarsan, insan J.'nin bu emrivakiyi bana olan kininden dolayı düzenlediğinden şüphelenmeden edemiyor — kızı kuğuya dönüştükçe annesi iğrenç, yaşlı bir ekin kargası haline geliyor.</p>

  <p>Bugün van d. V'lerde —eşit aralıklarla oturmuş beş kız artı Valide'yle Peder— yemek yemem için tayin edilen gündü. Çello için yeni bir tel takımı almam gerekiyordu, Ayrs'ın ben olmayınca ne kadar çaresiz durumda olduğunu görmesinin de zararı yoktu, ben de en cesur yüz ifademi takındım ve v.d.V'lerin bir fabrikatörün gelirine yaraşır bir aşçı tutmuş olduklarını umdum. Böylece, saat on birde van de Velde'lerin arabası —gümüşi bir Mercedes-Benz, çok teşekkür ederim— Zedelghem'e geldi ve şoförleri (ne boynu ne Fransızcası olan terli bir kardan adam) E.'yle beni Brugge'a götürdü. Eskiden olsa taş gibi bir sessizlik içinde yolculuk ederdik, ama kendimi E.'ye Cambridge'deki günlerimi anlatırken buldum. E. beni van de Velde'lerin en büyük kızı olan Marie-Louise'in ne pahasına olursa olsun bir İngiliz'le evlenmeyi aklına koyduğu, bu yüzden iffetimi azami bir dikkatle korumam gerektiği yönünde uyardı.</p>

  <p><i>Buna</i> ne diyorsun?</p>

  <p>Van de Velde'lerin şehirdeki evinde kızlar merdivende en büyüğü en üstte olacak şekilde sıraya girmiş halde karşıladılar — bir şarkı patlatacaklarını sandım nerdeyse ve ister inan ister inanma Sixsmith, aynen öyle yaptılar. İngilizce "Greensleeves"i söylediler. Nane şekeri gibi ağdalı bir biçimde. Sonra Madame v.d.V evine dönen kaçak bir çocukmuşum gibi yanağımı çimdikledi ve baykuş gibi, "Nasılsıınıız?" dedi. "Salon"a götürüldüm —aslında bir çocuk odasıydı— ve aslında bir oyuncak kutusu olan "sorgu sandalyesi"ne oturtuldum. V.d.V kızları çok başlı bir <i>hydra</i>, adları Marie-Louise, Stephanie, Zenobe, Alphonsine, sonuncusunu unuttum, dokuz yaşındakinden Eva'dan bir yaş büyük olan Marie-Louise'e kadar değişiyor. Bütün kızlarda kesinlikle hiçbir sebebi olmayan bir kendine güven var. Çok uzun bir kanepe bu besili ailenin ağırlığı altında sarkmıştı. Madame sorularına başlarken hizmetçi limonata getirdi. "Eva bize ailenizin Cambridge'de hatırlı insanlar olduğunu söyledi, Bay Frobisher?" Eva'ya doğru baktım, sözde büyülenmiş bir ifade takındı. Gülümsememi sakladım ve ailemin krallığın arazi tahrir defteri Domesday Book'ta yer aldığını, Pederin de önde gelen papazlardan biri olduğunu itiraf ettim. Konuyu evliliğe uygunluğumdan başka tarafa çekme teşebbüslerim sonuçsuz kaldı ve patlak gözlü Marie-Louise çeyrek saat sonra annesinin beni onayladığını sezerek Beyaz Atlı Prensi olduğuma kanaat getirdi. Şunu sordu: "Bay Frobisher, Baker Sokağı'nda yaşayan Sherlock Holmes'la tanışıyor musunuz?" Eh, diye düşündüm, bu gün tamamen mahvolmuş sayılmaz. İroniden zevk alan bir kız gizli bir derinliğe sahip olsa gerekti. Ama Marie-Louise ciddiydi! Doğuştan dangalaktı. Hayır, dedim, Bay Holmes'u şahsen tanımıyorum ama David Copperfield'la ikisi kulübümde her çarşamba bilardo oynarken görülebilir. Öğle yemeği, çiçek desenli duvar kâğıdının üzerine <i>Son Akşam Yemeği</i>'nin bir kopyası asılmış olan yemek odasında, kaliteli Dresden kaplarında servis edildi. Yemekler beni hayal kırıklığına uğrattı. Kupkuru bir alabalık, buharda pişirilip çamur haline getirilmiş yeşillikler, basbayağı banal bir kremalı pasta; kendimi Londra'da yemek yiyor sandım. Kızlar Fransızca konuşurken yaptığım ufak tefek hatalara <i>glissando</i>yu andıran bir sesle, kıkır kıkır güldüler, oysaki onların berbat İngilizcesi insanın kulağını katlanılmaz bir biçimde tırmalıyordu. Kendisi de yazı İsviçre'de geçirmiş olan Madame v.d.V, Marie-Louise'in Bern'de Kontes Düşük-çenevski ya da Sümdümpstâdt Düşesi tarafından "Alplerin Çiçeği" olarak methedildiğini bir gayret anlattı. Ağzımdan medeni bir "Comme c'est charmant!" cümlesi bile çıkaramadım. O ana kadar ofisinde olan Bay v.d.V eve geldi. Kızlarını İngilizlerin acayip bir alışkanlığı olan "Dışarıda olan içeriler" ve "içeride olan Dışarılarda eğlendirmek için kriketle ilgili yüz tane soru sordu. Haşmetli bir ebada sahip bu pi-jawed hıyar insanların sözünü hoyratça kesme planları yapmakla öyle meşguldü ki, dediklerinizi doğru düzgün dinlemiyordu. Kendisine sürekli "isterseniz bana geri kafalı deyin, ama..." ya da "Kimileri beni züppe buluyor ama..." gibi cümlelerle başlayan açık iltifatlarda bulunuyordu. Eva bana alaycı bir bakış attı. Bu bakış, "<i>Bu</i> hödüğün itibarıma leke sürebileceğini ciddi ciddi düşündüğüne inanamıyorum!" diyordu.</p>

  <p>Yemekten sonra güneş bulutlardan sıyrıldı ve Madame v.d.V evlerini şereflendiren konuğa Brugge'un görülmeye değer yerlerini göstermek için topluca yürüyüşe çıkılacağını bildirdi. Misafirperverliklerinden yeterince yararlandığımı söylemek istedim ama ellerinden öyle kolay kaçamayacaktım. Ulu Aile Reisi bizden özür diledi, Matterhorn yüksekliğinde bir makbuz yığınını imzalaması gerekiyordu. Çığda ölmesini diliyorum. Hizmetçiler kızlara şapkalarıyla eldivenlerini taktıktan sonra araba çağrıldı ve kiliseden kiliseye götürüldüm. Bizim ihtiyar Kilvert'in dediği gibi, hiçbir şey neye hayran kalmanız gerektiğinin söylenmesinden ve her şeyin size bir değnekle gösterilmesinden daha bıktırıcı değildir. Gördüğüm yerlerden hiçbirinin ismini hatırlamıyorum. Programdaki son yere, büyük saat kulesine geldiğimizde çenem artık bastırmaya çalıştığım esneme dürtülerinden dolayı ağrımaya başlamıştı. Madame van de Velde kulenin zirvesine gözlerini kısarak şöyle bir baktı ve biz gençlerin kuleye kendi kendimize tırmanmamıza müsaade edeceğini, meydandaki pastanede bekleyeceğini bildirdi. Annesinden daha ağır basan Marie-Louise annelerinin yalnız başına beklemesine izin vermenin hanımefendilere yaraşır bir davranış olmadığını söyledi. Akılküpü astımlı olduğu için kuleye tırmanamazdı ve eğer Akılküpü tırmanmayacaksa, vs, vs... sonunda yalnızca Eva'yla ikimiz kuleye bilet aldık. Günün iğrenç biçimde ziyan olmasından dolayı onu suçlamadığımı göstermek için biletlerin parasını ben ödedim. Önden ben girdim. Merdiven gitgide daralan bir sarmaldı. Elin ulaşabileceği yükseklikte bir ip, duvara çakılmış olan demir halkaların arasından sarkıyordu. Ayaklar yollarını dokunma duyusuyla bulmak zorundaydı. Tek ışık kaynağı arada bir yaklaştığımız daracık pencerelerdi. Duyduğumuz yegâne sesler ayak seslerimiz ve Eva'nın o kadınsı, bana annemle geçirdiğimiz geceleri hatırlatan nefes alıp verişiydi. Van de Veldeler altı adet hiç bitmeyen, akortsuz bir klavsen <i>allegretti</i>siydi ve kulaklarım onlardan kurtulduğu için minnetle çınlıyordu. Basamakları saymayı unutmuştum; bunu sesli düşündüm. Sesim sanki battaniyelerle dolu bir dolapta hapis kalmışım gibi çıktı. Eva tembelce, "Oui" dedi.</p>

  <p>Saat mekanizmasının araba tekerleği büyüklüğündeki dişlilerine ev sahipliği eden ferah bir odaya girdik, ipler ve kablolar tavanda gözden kayboluyordu. Bir ayak işçisi şezlongunda uyukluyordu. Biletlerimizi kontrol etmekle görevliydi —Avrupa kıtasında insan biletini hiçbir zaman yanından ayırmamalı— ama yanından süzülüp son bir kat tahta merdiveni tırmanarak manzaralı taraçaya çıktık. Üç renkli Brugge ayaklarımızın çok altında, gözlerimizin önüne serilmişti: çatı kiremitlerinin turuncusu, duvarların grisi ve kanalların kahverengisi. Atlar, otomobiller, bisikletliler, koro çocuklarından oluşan bir kuyruk, cadı şapkasını andıran çatılar, yan sokaklar boyu devam eden iplere asılmış çamaşırlar. Ostend'i aradım ve buldum. Güneşin aydınlattığı Kuzey Denizi şeridi Polinezya lacivertine döndü. Martılar kulenin çevresinde dalga dalga döndüler, onları izlerken başım döndü ve aklıma Ewing'in deniz kuşu geldi. Eva van de Veldeleri gördüğünü açıkladı. Bunun genişlikleri üzerine yapılmış bir yorum olduğunu varsaydım ama işaret ettiği yerde baktığımda gerçekten de bir cafe masasının etrafında pasteller içinde altı küçük leke gördüm. E. biletini katlayıp kâğıttan bir ok yaptı, sonra da tırabzanın üstünden fırlattı. Rüzgâr oku, güneş onu yakana kadar taşıdı. Bekçi uyanır ve biletini isterse ne yapacaktı? "Ağlayacağım ve biletimi iğrenç bir İngiliz delikanlısının çaldığını söyleyeceğim." Ben de biletimi katlayıp kâğıttan bir ok haline getirdim, E.'ye elinde kanıt olmadığını söyledim ve oku fırlattım. Okum yukarılara süzülmek yerine bir anda düştü ve gözden kayboldu. E.'nin karakteri hangi açıdan baktığınızda göre değişiyor; bu en değerli opallere özgü bir nitelik. "Biliyor musun, babamı hiç şu anki kadar halinden memnun ve canlı gördüğümü hatırlamıyorum" dedi.</p>

  <p>Berbat v.d.V.'ler aramızda bir samimiyet oluşmasına sebep olmuşlardı. Ona doğrudan İsviçre'de ne olduğunu sordum, âşık mı olmuştu, bir yetimhanede mi çalışmıştı, karlı bir mağarada mistik bir deneyim mi yaşamıştı?</p>

  <p>Eva birkaç kez söze başlayacak gibi oldu. Sonunda (kızararak!), "Haziranda tanıştığım malum bir genç adamı özlüyordum" dedi.</p>

  <p>Şaşırdın mı? Bir de <i>benim</i> hislerimi tahayyül et! Ama o bildiğin centilmenliğimden hiç ödün vermedim. Onunla flört etmek yerine, "Peki bu genç adamla ilgili ilk izleniminiz? Bütünüyle olumsuz değil miydi?" dedim.</p>

  <p>"Kısmen olumsuzdu." Bedenindeki, tırmanıştan kaynaklanan boncuk boncuk terleri gözlemledim, dudaklarını ve üst-dudağındaki incecik tüyleri.</p>

  <p>"Uzun boylu, esmer, yakışıklı, müziğe yetenekli bir yabancı mı bu?"</p>

  <p>Burnundan soludu. "Evet, uzun; bir hayli esmer; sandığı kadar yakışıklı değil ama insanın gözü ona takılmadan edemiyor diyelim, müziğe olan yeteneği muazzam, bütünüyle yabancı. Onunla ilgili bu kadar çok şey biliyor olmanız takdire şayan! Yoksa Minnewater Parkı'ndan geçerken onu da mı gözetliyorsunuz?" Gülmek zorunda kaldım. O da. "Robert, sizin..." Bana utangaç utangaç baktı. "Deneyimli olduğunuzu seziyorum. Bu arada, size Robert diyebilir miyim?"</p>

  <p>Bana Robert demekte geç bile kaldığını söyledim.</p>

  <p>"Sözlerim pek de... münasip değil. Kızdınız mı?"</p>

  <p>Hayır, dedim, hayır. Şaşırmıştım, gururum okşanmıştı ama hiç kızmamıştım.</p>

  <p>"Size çok kinci davrandım. Ama her şeye yeniden başlayabileceğimizi umuyorum."</p>

  <p>Elbette, bunu ben de isterim, dedim. "Çocukluğumdan beri" dedi E. uzaklara bakarak, "bu balkonu <i>Binbir Gece Masalları</i>'ndaki gibi, kendi taraçam olarak hayal etmişimdir. Buraya sık sık, okul çıkışı, bu saatlerde çıkarım. Anlıyorsunuz ya, Brugge'un imparatoriçesi olduğumu hayal ederim. Buranın vatandaşları benim tebaamdır. Van de Veldeler dalkavuklarımdır. Başlarını kestireceğim!" Gerçekten akıl çelici bir yaratık. Kanım alev alevdi, Brugge'un imparatoriçesine uzunca bir öpücük verme dürtüsüne kapılmıştım.</p>

  <p>Daha ileri gitmedim; bir grup melun Amerikalı turist dar kapıdan içeri doluştu. Budalanın teki olduğum için Eva'yla birlikte değilmişim gibi yaptım. Diğer tarafta durup manzaraya doya doya baktım, benliğimin çözülmüş şeritlerini sarmaya çalıştım. Bekçi manzaralı taraçanın kısa bir süre içinde kapanacağını bildirdiğinde Eva artık orada değildi, bir kedi gibi yok olmuştu. Ona ne kadar uygun. Aşağı inerken yine basamakları saymayı unuttum. Pastacıya girdiğimde Eva'nın en küçük v.d.V'ye ip oyununda yardım ettiğini gördüm. Madame van de Velde bir menüyle yelpazeleniyor ve Marie-Louise'le beraber <i>boule de l'Yser</i> yiyerek gelip geçenlerin kıyafetlerini tartışıyordu. Büyü bozulmuştu.</p>

  <p>Marie-Louise benimle göz göze gelmeye çalıştı, sırnaşık bakışlı küçük buzağı. Yavaş yavaş v.d.V.lerin evine yürüdük ve orada bizi, Tanrı'ya bin şükür, Hendrick'le Cowley bekliyordu. Eva bana kapıda el sallayarak veda etti — gülümseyişini görmek için arkama bir göz attım. Saadet! Akşam altın rengi ve ılıktı. Neerbeke'ye dönüş yolculuğum boyunca Eva'nın yüzünü gördüm, rüzgârın savurduğu saçının bir iki tutamı yüzüne düşmüştü. Onu kıskanma, ondan nefret etme, Sixsmith. Nasıldır, bilirsin.</p>

  <p>J. Eva'yla aramızdaki yakınlaşmayı seziyor ve bundan hiç mi hiç hoşlanmıyor. Dün gece annesi yerine Eva'nın altımda olduğunu hayal ettim. Birkaç satır sonra, J.den bütün bir ölçü önce, <i>kreşendoya</i> ulaştım. Kadınlar hayali ihanetleri sezebilirler mi? Bunu soruyorum, çünkü kadın müthiş bir içgüdüyle bana şu uyanda bulundu: "Bir şeyi bilmeni istiyorum, Robert. Eva'ya dokunursan bunu öğrenir ve seni mahvederim."</p>

  <p>"Böyle bir şey aklımdan bile geçmez" diye yalan söyledim.</p>

  <p>"Senin yerinde olsam hayalini bile kurmazdım" diye uyardı.</p>

  <p>Konuyu öylece kapatamazdım. "O sırık gibi, nahoş kızını beğendiğimi de nerden çıkardın ki?" Aynen Eva'nın taraçasında yaptığı gibi burnundan soludu.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>24-x-1931</p>

  <p><br /></p>

  <p>Sixsmith,</p>

  <p>Cevabın ne cehennemde kaldı? Bana bak, sana karşı mahcubum ama mektuplarının gelmesini kös kös bekleyeceğimi sanıyorsan çok yanılıyorsun. Nefret dolu bir tavır içindesin, aynı ikiyüzlü babam gibi nefret dolu. Onu mahvedebilirim. O beni mahvetti. Dünyanın sonunu beklemek insanlığın en eski hobisidir. Dhondt haklı, Belçikalı gözleri kör olsun, Belçikalı gözlerin hepsi kör olsun. "Gözü pek, küçük Belçika" var olmasaydı Adrian şu an yaşıyor olacaktı. Birisi bu cüce ülkeyi kayıkla dolaşılan devasa bir göle dönüştürmek ve Belçika'nın kâşifini, ayaklarını bir Minerva'ya bağlayarak bu göle atmalı. Yüzerse suçlu demektir. Babamın o kör olasıca gözlerine akkordan bir demir çubuk batırmak istiyorum! Bir kişi söyle. Haydi, bana Belçikalı olup da ünlü olan tek bir kişi söyle! Rothschild'den daha çok parası var, ama bana bir kuruş bile koklatacak mı? Sefil, çok sefil. Adıma bir şilin bile yatırmadan beni silip atmak Hıristiyanca mı? Boğulmayı bile hak etmiyor. Maalesef Dhondt haklı. Savaşlar hiçbir zaman tedavi olmuyor, yalnızca birkaç yıllık bir gerileme dönemine giriyor, istediğimiz şey Son, korkarım eninde sonunda elde edeceğimiz şey de Son. İşte. Bunu müziğe dök. Timpani, ziller ve bir milyon borazan koy, sana <i>zahmet</i> olmazsa. O ihtiyar piçe müziğimle ödeme yapmak. Beni öldürüyor.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>29-x-1931</p>

  <p><br /></p>

  <p>Sixsmith,</p>

  <p>Eva. Çünkü onun adı cazibeyle eşanlamlı: insanın özüne daha çok ne yaklaşabilir? Çünkü ruhu gözlerinde yüzüyor. Çünkü odasına girip kadife perdelerin arasından süzüldüğümü, kulağına yumuşakça, çok, çok yumuşakça bir iki ezgi mırıldandığımı, çıplak ayaklarını benimkilerin üzerine koyarak ayakta durduğunu, kulağını kalbime dayadığını ve ipleri çekilen kuklalar gibi vals yaptığımızı hayal ediyorum. O öpücükten sonra, "Vous embrassez comme un poisson rouge!" diyor ve ay ışığıyla aydınlanan aynalarda gençliğimizle güzelliğimize âşık oluyoruz. Çünkü hayatım boyunca sofistike, budala kadınlar beni anlamayı, beni <i>iyileştirmeyi</i> kendilerine görev bildiler, ama Eva benim keşfedilmemiş bir toprak olduğumu biliyor ve beni aynı senin gibi, hiç acele etmeden keşfediyor. Çünkü bir oğlan çocuğu gibi incecik. Çünkü bademler ve çayır otları gibi kokuyor. Çünkü onun eski Mısır uygarlığını inceleyen bir bilimci olma tutkusuna gülümsersem masanın altından inciğimi tekmeliyor. Çünkü beni kendimden başka birini düşünmeye sevk ediyor. Çünkü ciddi olduğunda bile pırıl pırıl parlıyor. Çünkü gezi güncelerini Sir Walter Scott'a, Billy Mayerl'i Mozart'a yeğliyor ve do majörün ne olduğuyla ilgili en ufak bir fikri yok. Çünkü <i>ben</i>, yalnızca ben onun gülümsemesini, yüzüne ulaşmadan bir saniye önce görebiliyorum. Çünkü İmparator Robert iyi bir adam değil —en iyi yanlarına icra edilmemiş müziği el koymuş durumda— ama Eva beni yine de nadiren gülümsediğim şekilde gülümsetebiliyor. Çünkü birlikte çobanaldatanları dinledik. Çünkü kahkahası başının üstündeki bir delikten fışkırıyor ve bütün sabahın üstüne sıçrıyor. Çünkü benim gibi bir adamın böyle esaslı bir "güzellik"le işi olamaz, ama o yine de burada, kalbimin ses geçirmez odalarında.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Hotel Royal, Brugge</p>

  <p>6-xi-1931</p>

  <p><br /></p>

  <p>Sixsmith,</p>

  <p>Boşanmalar. Çok çetrefil meselelerdir, ama Ayrs'la benimki bir günde oldu bitti. Daha dün sabah o hırslı kuğu parçasının ikinci bolümü üzerinde çalışıyorduk. Besteleme bölümümüze yeni bir yaklaşım getirmek istediğini bildirdi. "Frobisher, bugün Severo bölümüm için melodiler bulmanı istiyorum. Mi minörde, savaş arifesini çağrıştıran bir şeyler. Dikkatimi çeken bir şeyler yazdığında ben devralacağım ve potansiyelini geliştireceğim. Anladın mı?"</p>

  <p>Anlamasına anlamıştım. Ama hiç mi hiç hoşuma gitmemişti. Bilimsel makaleleri iki ya da daha çok yazar birlikte yazabilir, evet, ve bir besteci çalınabilir müziğin sınırlarını keşfetmek için bir virtüöz müzisyenle birlikte çalışabilir — Elgar ve W.H. Reed gibi— ama birlikte yazılmış senfonik bir eser? Oldukça şüphe uyandırıcı bir fikir; bunu V.A.'ya da söyledim, hem de gayet açık sözlerle. Cık cıkladı. "Birlikte yazacağız demedim, çocuk. Sen hammaddeyi toplayacaksın, ben de uygun gördüğüm şekilde rafine edeceğim." Bu beni hiç de rahatlatmadı. Ayrs beni azarladı: "Bütün Büyükler çıraklarına bunu yaptırır. Bach gibi bir adam başka türlü nasıl her hafta seri üretim yapacaktı?"</p>

  <p>Son baktığımda yirminci yüzyıldaydık, diye çemkirdim. Dinleyiciler program notlarında adı yazan bestecinin eserlerini dinlemek için para öder. Vyvyan Ayrs için para ödeyip yalnızca Robert Frobisher'ı dinlemek istemezler. V.A. sinirlendi. "Seni dinlemeyecekler! Beni dinleyecekler! Dinlemiyorsun, Frobisher. Sen kabataslak bir şey yaratacaksın, ben orkestralayacağım, sıraya sokacağım, cilalayacağım."</p>

  <p>Ayrs'ın pek görkemli son heykelindeki Adagio'ya koymak üzere tehditlerle çalınan "Dağların Meleği" eserim gibi "kabataslak" bir şey mi? İnsan eser hırsızlığını canının istediği gibi süsleyip püsleyebilir, ama o yine de intihaldir. "İntihal mi?" Ayrs sesini alçak tutuyordu, ama bastonunun üzerindeki parmak eklemleri beyazlaşmıştı. "Geçmiş günlerde —sana verdiğim eğitim için minnettar olduğun günlerde— Avrupa'nın hâlâ hayatta olan en büyük bestecilerinden biri olduğumu söylemiştin. Bu da dünyanın en başarılı bestecilerinden demek. Benim gibi bir sanatçı neden senin gibi, onulmaz derecede ayrıcalıklı kişiler için açılmış bir üniversiteden mezun olmayı bile başaramamış bir kopyacıdan 'eser çalmak' ihtiyacı hissetsin? Sen yeterince aç değilsin, çocuk, senin sorunun bu. Mozart'ı taklit eden Mendelssohn gibisin."</p>

  <p>İçinde bulunduğum risk Almanya'nın enflasyonu gibi yükseliyordu, ama yapım gereği baskı altında boyun eğemiyorum, aksine, iyice bastırıyorum. "Size neden eser çalma ihtiyacı hissettiğinizi söyleyeyim! Müzikal kısırlık!" Ona "Todtenvogel"daki en güzel bölümlerin bana ait olduğunu söyledim. Yeni eserin <i>Allegro non troppo</i>'sundaki hünerle birleştirilmiş notalar bana ait, dedim. Belçika'ya onun kahrolası kölesi olmak için gelmemiştim.</p>

  <p>İhtiyar ejderha duman kustu. 6/8'lik, on satırlık bir sessizlik. Sigarasını söndürdü. "Bu huysuzlukların ciddiye alınmayı hak etmiyor. Aslına bakarsan kovulmayı hak ediyorsun, ama bu fevri bir hareket olur. Bunun yerine, düşünmeni istiyorum. İtibarı düşün." Ayrs kelimeyi yaydı. "İtibar her şeydir. Benim itibarım, bana alkış getiren bir gençlik coşkusunun haricinde, tertemiz. Seninkiyse, benim evlatlıktan reddedilmiş, kumarbaz, meteliksiz arkadaşım, miadını doldurmuş halde. Zedelghem'den ne zaman istersen ayrılabilirsin. Ama kendini uyarılmış say. Benim rızam olmadan gidersen Ural Dağları'nın batısındaki, Lizbon'un doğusundaki, Napoli'nin kuzeyindeki ve Helsinki'nin güneyindeki müzik cemiyeti Robert Frobisher adındaki bir düzenbazın yarı kör Vyvyan Ayrs'ın karısıyla, evet, sevgili, bir tanecik karısı Mevrouw Crommelynck'le zorla birlikte olduğunu öğrenecek. Karım da bunu yalanlamayacak. Çıkacak skandali hayal etsene! Ayrs'ın Frobisher için yaptığı her şeyden sonra, ne varlıklı bir hami, ne yoksul bir hami, ne bir festival organizatörü, ne bir idare meclisi, ne de minik kızları piyano öğrenmek isteyen bir ebeveyn seninle ilgisi olsun isteyecek."</p>

  <p>Demek V.A. biliyormuş. Haftalardır, hatta aylardır, muhtemelen. Fena halde gafil avlandım. Ayrs'a kaba saba lakaplar takarak güçsüzlüğümü iyice vurguladım. "Ah, gururum okşandı!" diye öttü. "Bir daha, Maestro!" Kabarcıklarla kaplı cesedi bir fagotla döve döve ölümüne erken göndermemek için kendimi zor tuttum. Ama tıslayarak kendisi insanları istediği gibi kullanma ve kendisinden daha iyilerin fikirlerini çalma alanında başarılı olduğu kadar kocalık alanında da başarılı olsa karısının bu kadar aşiftelik yapmayacağını söylememek için kendimi hiç tutmadım. Şimdi düşünüyorum da, dedim, Avrupa sosyetesi Jocasta Crommelynck'in özel hayatında nasıl bir kadın olduğunu öğrenince ismimi karalama kampanyanız ne kadar inandırıcı olacak?</p>

  <p>Sözlerim onu hiç etkilemedi. "Frobisher, seni cahil budala. Jocasta şimdiye kadar birçok yasak ilişki yaşadı ve hepsi gizli kaldı. Sosyetelerin en üst tabakalarında hiçbir zaman ahlaksızlık eksik olmaz, yoksa güçlerini nasıl muhafaza edeceklerdi? İtibar umumi alanın kralıdır, kişisel alanın değil. Umumi hareketler onu tahtından indirir. Evlatlıktan reddedilmek. Ünlü otellerden para ödemeden kaçmak. Soyluların son çare olarak borç istediği kimselere borcunu ödememek. Jocasta seni benim iznimle baştan çıkardı, seni burnu büyük ahmak. 'Todtenvogel'ı bitirmen gerekiyordu. Kendini pek hoş, pek eğlenceli delikanlı sanıyorsun, ama Jocasta'yla benim aramda senin aklına hayaline sığmayacak bir simya var. Bizi tehdit ettiğin an sana olan aşkı bitecek. Göreceksin. Şimdi git ve yarın ödevini yapmış olarak gel. Bu ufak öfke krizini hiç yaşanmamış sayacağız."</p>

  <p>Seve seve itaat ettim. Düşünmem gerekiyordu.</p>

  <p>J. yakın geçmişimi araştırma konusunda büyük bir rol oynamış olsa gerekti. Hendrick İngilizce bilmiyor, V.A. da bunu tek başına başarmış olamaz. J. karanlık erkekleri seviyor olmalı — Ayrs'la da bu yüzden evlenmiş herhalde. E. bu olayların neresinde duruyor, onu tahmin edemedim çünkü dün çarşambaydı, Eva Brugge'da, okuldaydı. Annesiyle olan ilişkimi bilse bana böyle açık aşk imalarında bulunmazdı. Öyle değil mi?</p>

  <p>Öğleden sonrayı kasvetli tarlalarda tek başıma, öfke içinde dolaşarak geçirdim. Dolu yağdığında bombalanmış bir şapelin bodrum kapısına sığındım. E.'yi düşündüm, E.'yi düşündüm, E.'yi düşündüm. Açık olan iki şey vardı: — parazit sahibinin yeteneklerimi yağmalamasına bir gün daha izin vermektense kendimi Zedelghem'in bayrak direğinden asmayı yeğlerdim; E.'yi bir daha hiç görememe düşüncesi de katlanılmazdı. "Bu iş gözyaşlarıyla bitecek, Frobisher!" Evet, muhtemelen öyle, kaçıp evlenenlerin sonu genelde bu olur, ama onu seviyorum, onu gerçekten seviyorum. Öyle işte.</p>

  <p>Şatoya hava kararmadan hemen önce döndüm, Bayan Willems'in mutfağında soğuk etler yedim. J. ve Kirke'yi andıran nedimelerinin bir emlak işi için Brüksel'e gittiklerini ve o gece dönmeyeceklerini öğrendim. Hendrick, V.A.'nın radyosuyla birlikte erkenden odasına çekildiğini, rahatsız edilmeme talimatı verdiğini söyledi. Mükemmel. Küvette uzun uzun yattım ve sıkı örülmüş bir dizi ölçekli bas notası yazdım. Krizler kaçıp müziğime sığınmama sebep oluyor; orada hiçbir şey bana zarar veremez. Ben de odama erkenden çekilerek kapımı kilitledim ve valizimi topladım. Bu sabah dörtte uyandım. Dışarıda dondurucu bir sis vardı. V.A.'yı son kez ziyaret ederek onunla vedalaşmak istedim. Çoraplarım dışında çıplak olan ayaklarımla kasvetli koridorlarda ses çıkarmadan yürüdüm, Ayrs'ın kapısına vardım. Kapıyı titreyerek, en ufak bir gürültü bile çıkmaması için çabalayarak yavaşça açtım — Hendrick yan odada uyuyor. Işıklar sönüktü, ama şöminedeki korların ışığında Ayrs'ı gördüm, Britanya Müzesi'ndeki o mumya gibi dümdüz yatıyordu. Odası acı acı ilaç kokuyordu. Yatağının başucundaki komodine doğru ilerledim. Çekmece zor açılıyordu; çektiğimde komodinin üstündeki eter şişesi sallandı — onu tam zamanında yakaladım. V.A.'nın gösteriş yapıp durduğu Luger, içinde mermiler olan bir tabağın yanında, güderi kılıfında, bir fanilaya sarılmış halde yatıyordu. Mermiler tıngırdadı. Ayrs'ın kırılgan kafatası yalnızca birkaç santim ötemdeydi, ama adam uyanmadı. Nefes alış verişi eski püskü, harap bir orgu andırır biçimde hırıltılıydı. Aniden içimde mermileri çalma dürtüsü hissettim ve çaldım.</p>

  <p>Ayrs'ın âdemelmasında mavi bir damar attı ve bu boğazı çakımla yarmamak için anlatılmaz derecede güçlü dürtüye karşı koydum. Son derece esrarengiz bir andı. <i>Deja vu</i> sayılmazdı, daha çok <i>jamais vu</i> idi. Cinayet, savaş zamanı dışında çok az insanın başından geçen bir deneyim. Cinayetin tınısı nedir? Endişelenme, sana adam öldürdüğümü itiraf etmek için yazmıyorum bu mektubu. Aranırken altılım üzerinde çalışmak çok zahmetli olurdu ve insanın kariyerini altını kirletmiş halde bitirmesi pek de onurlu bir şey değil. Daha da kötüsü, Eva'nın babasını soğukkanlılıkla öldürmek bana olan hislerinin sonu olabilir. V.A. aklımdan geçen düşüncelerin farkına varmaksızın uyumaya devam etti, ben de tabancasını cebe attım. Nasıl olsa mermileri çalmıştım, Luger'ı da almanın bir tür mantığı vardı. Tabancalar şaşırtıcı derece ağır şeyler. Bacağıma değdiğinde bas tonundan bir nota yayıyordu: insan öldürmüş olduğu kesin; bu küçük Luger bol iş görmüş. Onu tam olarak niçin almıştım? Söyleyemem. Ama onun ağzını kulağına dayadığında dünyayı farklı duyuyorsun.</p>

  <p>Son olarak Eva'nın boş odasına uğradım. Yatağına yattım, giysilerini okşadım, ayrılık zamanı geldiğinde ne kadar duygusallaştım, bilirsin. Tuvalet masasına hayatımda yazdığım en kısa mektubu bıraktım: "Brugge'un İmparatoriçesi. Sizin taraçanız, sizin saatiniz." Tekrar odama döndüm. Dört direkli yatağıma sevgiyle veda ettim, inatçı kanatlı pencereyi kaldırdım ve buzlu çatıya atlayarak firar ettim. Resmen uçtum diyebilirim — bir kiremit kaydı ve aşağıdaki çakıllı yürüyüş yoluna düştü. Öylece yatıp her an bağırışlar ve tehlike uyarıları yükselmesini bekledim ama kimse duymamıştı. Nazik bir porsukağacının yardımıyla yere indim, budanmış çalıları hizmetçilerin odasıyla aramda tutarak donmuş şifalı ot bahçesinden geçtim. Köşeyi dönüp evin önüne çıktım ve Keşiş'in Yolu'ndan yürüdüm. Doğu rüzgârı doğruca steplerden esiyordu, Ayrs'ın koyun derisi paltosuna minnet duydum. Artritli kavakları, fosilleşmiş korulardaki çobanaldatanları, delirmiş bir köpeği, donmuş çakıltaşları üzerindeki ayak seslerini, şakaklarımdaki hızı artan nabzımı duydum; biraz da üzüntü hissettim, kendim için, geçirdiğim yıl için. Eski kulübeyi geçtim, Brugge yolunu tuttum. Bir süt kamyonu ya da at arabasını durdurmayı umuyordum, ama hiçbir araç geçmedi. Yıldızlar şafak öncesinin buz gibi ışığında soluyordu. Birkaç kulübede mum yanıyordu, demirci dükkânında ateşli bir yüz görür gibi oldum, ama kuzeye giden yol sadece bana aitti.</p>

  <p>En azından öyle düşünmüştüm, ama bir otomobilin sesi beni takip ediyordu. Saklanmayacaktım; durdum ve otomobile döndüm. Ön farlar gözlerimi aldı, araba yavaşladı, motor durdu ve tanıdık bir ses bana haykırdı: "Bu olmayacak saatte gizli gizli nerelere gidiyorsunuz bakalım?"</p>

  <p>Karşımdaki, siyah fok derisi mantosuna sarınmış halde oturan Bayan Dhondt'tan başkası değildi. Ayrslar kaçak kölelerini yakalaması için mi göndermişlerdi onu? Kafam karışmış halde, tam bir budala gibi, "Ah, bir kaza olmuş!" diye saçmaladım.</p>

  <p>Kendimi böyle bir çıkmaz sokağa soktuğum için kendime sayıp sövdüm; belli ki sıhhatim gayet yerindeydi, tek başımaydım, yayaydım ve yanımda valizimle çantam vardı. "Ne şanssızlık!" diye cevap verdi cesurca bir coşkuyla boşlukları benim için dolduran Bayan Dhondt. "Arkadaş mı, aile mi?"</p>

  <p>Cankurtaran sandalımı görmüştüm. "Arkadaş."</p>

  <p>"Morty Bay Ayrs'ı tam da bu nedenden bir Cowley almaması için uyarmıştı, biliyor musunuz? İnsanı kriz zamanlarında ortada bırakıyor. Aptal Jocasta, niçin bana telefon etmedi? Atlayın, o halde. Arap kısraklarımdan biri bir saat önce iki tane muhteşem tay doğurdu ve üçünün de durumu harikulade! Eve dönüyordum, ama uyuyamayacak kadar heyecanlıyım, Brugge'daki bağlantınızı kaçırırsanız sizi Ostend'e götürürüm. Bu saatte yolları çok seviyorum. Ee, ne tür bir kaza olmuş? Sıkmayın canınızı, Robert. Bütün gerçekleri bilmeden en kötüsünün olduğunu varsaymamak lazım."</p>

  <p>Birkaç basit uydurmanın yardımıyla Brugge'a ulaştım. Aziz Wenceslas'ın karşısındaki bu seçkin oteli tercih ettim, çünkü dışı bir kitap desteğini andırıyor ve saksılarında boy boy minyatür köknarlar büyüyordu. Odam batı tarafında, sessiz sakin bir kanala bakıyor. Bu mektubu bitirdiğime göre çan kulesine gitme zamanı gelene kadar biraz kestireceğim. E. orada olabilir. Gelmezse okuluna yakın bir ara sokakta pusu kuracak ve yolunu keseceğim. Oraya da gelmezse van de Veldelere uğramam gerekebilir. Adım kirletildiyse bir baca temizleyici kılığına gireceğim. Kovulursam uzun bir mektup yazacağım. Uzun mektup yerine ulaşmazsa bir başka mektup tuvalet masasında bekliyor. Ben azimli bir adamım.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p><br /></p>

  <p>Not: Tedirgin mektubun için teşekkürler, ama niye ötüp duruyorsun, Anne Kaz? Evet, <i>elbette</i> iyiyim — V.A.yla yaşadığımı anlattığım talihsizliğin sonuçları dışında. Doğruyu söylemek gerekirse iyiden de iyiyim. Aklım tasarlayabileceği her türlü yaratıcı görevi yerine getirmeye muktedir. Hayatımın, bütün hayatların en iyi eserini besteliyorum. Cüzdanımda para var, Belçika'nın Birinci Bankası'nda daha da fazlası var. Bu da aklıma şunu getirdi. Otto Jansch, Munthe çifti için otuz gineden fazlasını vermem derse, annesinin derisini yüzmesini ve onu tuzla yatırmasını söyle. Yunan Sokağındaki Rus ne kadar uçlanırmış, onu sor.</p>

  <p>Not 2: Son bir tesadüfi keşif daha. Zedelghem'de, valizimi toplarken, yatağın altına bir şey yuvarlanmış mı diye baktım. Yırtılıp ikiye bölünmüş bir kitabın yarısının, oradan çok önce ayrılmış bir misafir tarafından yatağın sallanmasını önlemek için ayaklardan birinin altına sıkıştırılmış olduğunu gördüm. Belki Prusyalı bir subay, ya da Debussy, kim bilir? Kitabı bir dakika sonraya, sırtındaki başlık kafama dank edinceye dek umursamadım. Çetrefil bir işti, ama yatağı kaldırdım ve birbirine bağlı sayfaları altından çıkardım. Yatağın altındaki gerçekten de "Adam Ewing'in Pasifik Güncesi"ydi. Yarıda kesilen sayfadan ilk cildin sonuna dek. İnanabiliyor musun? Yarım kitabı da valizime attım. Onu yalayıp yutmayı çok yakında bitireceğim. Tarihin köşesinde bekleyen adı ağza alınmaz şekilleri hiçbir zaman görmemiş olan, mutlulukla can çekişen Ewing.</p>

  <p style="text-align: center;margin:40px 0px">— ♦ —</p>

  <p>Hotel Royal, Brugge</p>

  <p>Sona yakın-xi-1931</p>

  <p><br /></p>

  <p>Sixsmith,</p>

  <p>Geceler boyu, resmen ayakta duramayana dek <i>Bulut Atlası Altılısı</i> üzerinde çalışıyorum, başka türlü uyumanın imkânı yok. Kafam icatlarla alev alev yanan bir maytap gibi. Bütün bir hayatın müziği bir anda geliyor. Gürültü ve ses arasındaki sınırlar geleneklerdir, bunu şimdi anlıyorum. Bütün sınırlar geleneklerdir, milli sınırlar da. İnsanın aşamayacağı gelenek yoktur, yeter ki önce bunu yapmayı tahayyül edebilsin. Tınıyla ritm arasında kalmış şu adacığı ele alalım, hiçbir kuram kitabında yok ama işte burada!</p>

  <p>Kafamdaki enstrümanları müthiş bir netlikle duyuyorum; istediğim her şeyi. Bittiğinde içimde hiçbir şey kalmayacak, biliyorum, ama avcumda duran bu kral şilini aslında felsefe taşı! Ayrs gibi bir adam gereğinden fazla uzamış ömrünü, ona ayrılan zamanı ufak tefek şeylerle geçirebilir. Ama ben geçiremem. V.A.'dan ya da zinacı, lastiğimsi, melodramatik karısından hiçbir haber almadım. Sanırım eve, İngiltere'ye döndüğüme inanıyorlar. Dün gece rüyamda Imperial Western Oteli'nden düştüğümü, su borusuna tutunmaya çalıştığımı gördüm. Keman notası iğrenç bir şekilde yanlış çalınıyordu —altılımın son notası.</p>

  <p>Gayet iyiyim. Berbat derecede iyiyim! Keşke bu parlaklığı sen de görebilsen. Peygamberler Yehova'yı görürlerse kör oluyorlardı. Sağır değil, kör, sen bunun önemini anlarsın. Onu hâlâ duyabiliyorum. Gün boyu kendi kendime konuşuyorum, ilk başta dalgınca konuşuyordum, insan sesi beni çok yatıştırıyor, ama artık durdurmak için çaba harcamam gerekiyor, ben de bırakıyorum, gitsin. Beste yapmadığımda yürüyüşe çıkıyorum. Şimdi Brugge'un bir Michelin rehberini yazabilecek durumdayım, tabii yerim ve zamanım olsa. Yalnızca varlıklıların korularında değil, daha yoksul mahallelerde de dolaşıyorum. Leş gibi bir pencerenin arkasında bir nine, bir saksıya afrikamenekşesi yerleştiriyordu. Pencerenin çerçevesine vurdum ve ondan bana âşık olmasını istedim. Kadın dudaklarını büzdü, sanırım Fransızca bilmiyordu, ama ben tekrar denedim. Top güllesi kafalı, kesinlikle çenesi olmayan bir tip pencerede belirdi, bana ve evime tükürürcesine lanetler yağdırdı.</p>

  <p>Eva. Her gün çan kulesine çıkıyor, tırmanırken de her bir heceyi tempoya uydurarak uğurlu şarkımı söylüyordum: "Bu-gün-bu-gün—no-lur-bur-da-ol-sun-bu-gün-bugün." Onu henüz göremedim, oysaki hava kararıncaya kadar bekliyorum. Altından günler, bronzdan günler, demirden günler, sulu günler, sisli günler. Türk lokumu günbatımları. Geceler yaklaşıyor, buz gibi rüzgârlar esiyor. Eva aşağıda, bir sınıfta muhafaza ediliyor, kalemini kemiriyor, benimle birlikte olma hayalleri kuruyor, biliyorum, pul pul dökülen havarilerin arasından aşağı bakan, onunla birlikte olma hayalleri kuran benimle. Kahrolası anne babası tuvalet masasındaki notu bulmuş olmalı. Keşke daha kurnazca davransaydım. Keşke fırsatım varken o kahrolası sahtekârı vursaydım. Ayrs, Frobisher'ın yerini dolduracak birini hiçbir zaman bulamayacak — Bengi Dönüş de onunla birlikte ölecek. O van de Veldeler Brugge'da Eva'ya yazdığım ikinci mektubu alıkoymuş olmalı. Bir şeyler uydurup okuluna girmeye çalıştım ama düdüklü ve sopalı bir çift üniformalı domuz beni kovaladı. E.'yi okuldan eve takip ettim ama kahverengi pelerinine sarınmış halde okuldan çıktığında günün perdeleri öyle bir soğukluk ve karanlıkla indiriliyor, çevresi v.d.V'ler, refakatçiler ve sınıf arkadaşlarıyla öyle bir sarılıyor ki. Kepimle atkım arasından bakarak kalbinin benim varlığımı sezmesini bekledim. Komik değil. Bugün yağmur altında kalabalığın arasından geçerken Eva'nın pelerinine sürtündüm. E. beni fark etmedi. Ona yaklaşırken ana notalardan oluşan bir pedal sesini artırıyor, kasıklarımdan başlayıp göğüs boşluğumda yankı yapıyor, sonra gözlerimin arkasında bir yerlere çıkıyor. Neden bu kadar gerginim? Belki yarın, evet, kesinlikle yarın. Korkacak bir şey yok. Beni sevdiğini söyledi. Çok çok yakında.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Hotel Royal</p>

  <p>25-xi-1931</p>

  <p><br /></p>

  <p>Sixsmith,</p>

  <p>Pazardan beri burnum çeşme gibi akıyor, fena halde öksürüyorum. Kesiklerim ve morluklarımla uyum içinde. Dışarı nerdeyse hiç çıkmadım, çıkmak da istemiyorum. Dondurucu sis kanallardan süzülüyor, insanın akciğerlerini kaskatı ediyor ve damarlarına buz kestiriyor. Bana kauçuktan bir sıcak su torbası gönderir misin? Buradakiler hep topraktan.</p>

  <p>Günün erken saatlerinde otel müdürü geldi. Hiç poposu olmayan, ağırbaşlı bir penguen. İnsan yürürken gıcırdayan şeyin rugan ayakkabıları olduğunu düşünüyor, ama Alçak Ülkeler'de hiç belli olmuyor. Gelişinin asıl nedeni hesabını kapatmadan şehri terk edecek ne idüğü belirsiz bir insan evladı değil, varlıklı bir mimarlık öğrencisi olduğuma emin olmaktı. Neyse, yarın Resepsiyon'da paramın rengini göstereceğime söz verdim, yani bankayı ziyaret etmem şart. Bu müdürü neşelendirdi, çalışmalarımın iyi gittiğini umduğunu söyledi. Mükemmel gidiyor, diye temin ettim onu. Besteci olduğumu söylemedim çünkü artık şu aptalca soruya katlanamıyorum: "Fikirlerinizi nereden alıyorsunuz?"</p>

  <p>Aslında mektup yazma havamda değilim, hele de E.'yle karşılaştıktan sonra. Fenerci devriye geziyor. Keşke saati geri alabilsem, Sixsmith. Yapabilsem yapardım.</p>

  <p><br /></p>

  <p><i>Ertesi gün</i></p>

  <p><br /></p>

  <p>Daha iyiyim. Eva. Ah. Canım bu kadar yanmasa gülerdim. Sana son kez yazdığımda nerede olduğumu hatırlamıyorum. Zaman Tezahür Gecesi'nden beri hızla geçiyor, flu. Eh, E.'yi tek başına yakalayamayacağım iyiden iyiye belli olmuştu. Öğleden sonra dörtte çan kulesine gelmiyordu. Mektuplarımın alıkoyuluyor olması aklıma gelen tek açıklamaydı. (V.A. ismimi İngiltere'de zehirleme sözünü tuttu mu bilmiyorum; belki bir şeyler duymuşsundur? Pek de umursamıyorum, ama insan bilmek istiyor.) Nerdeyse J.'nin beni takip edip otele gelmesini umuyordum — ikinci mektubumda nerede olduğumu yazmıştım. Eva'ya giden bir yol açacak olsa onunla yatardım bile. Kendime hiçbir suç işlemediğimi — va bene, kılı [<i>böyle</i>] kırk yararak, Crommelynck-Ayrslara karşı bilincinde oldukları bir suç işlemediğimi— hatırlattım; J. bir kez daha kocasının batonu altında çalıyor gibi. Muhtemelen hep öyleydi zaten. Yani van de Veldelerin şehirdeki evlerini ziyaret etmekten başka çarem kalmamıştı.</p>

  <p>Alacakaranlıkta, yağan sulu karın altında Sevgili Minnewater Parkı'mızı aştım. Urallar kadar soğuktu. Ayrs'ın Luger"ı da benimle gelmek istemişti, ben de çelik arkadaşımı kuzu derisi paltomun mağara gibi cebine düğmelemiştim. Gıdılı fahişeler bando sahnesinde sigara içiyorlardı. Aklım bir an bile çelinmedi — ancak çaresizler bu havada maceraya atılır. Ayrs'ın tehditleri beni onlardan soğutmuştu, muhtemelen hayatımın sonuna dek. V.d.V'lerin evinin dışında üstü açılan arabalardan oluşan bir kuyruk sıralanmıştı, atlar soğuk havada burunlarından soluyordu, şoförler uzun paltolarına sarınmışlardı; sigara içiyor, ısınmak için ayaklarını yere vuruyorlardı. Pencereler vanilya rengi lambalarla, sosyeteye ilk kez tanıştırılan, etekleri uçuşan genç kızlarla, ince uzun şampanya kadehleriyle ve köpük köpük avizelerle aydınlanmıştı. Önemli bir sosyal etkinlik vardı burada. Mükemmel, diye düşündüm. Bu, kamufle olmamı sağlayacaktı, anlıyorsun ya. Mutlu bir çift basamakları dikkatle tırmandı, kapı açıldı —Susam— bir gavot müziği buz gibi havaya süzüldü. Onların ardından tuz serpilmiş basamakları çıktım, sakin kalmaya çalışarak altın tokmağı kapıya vurdum. Fraklı Kerberos beni tanıdı — şaşkın bir kâhya hiçbir zaman iyiye alamet değildir. "Je suis désolé, Monsieur, mais votre nom ne figure pas sur la liste des invites." Daha kapıdayken kovuluyordum. Misafir listeleri köklü aile dostları için geçerli değildir, diye uyardım onu. Adam özür diler bir tavırla gülümsedi — bir profesyonelle karşı karşıyaydım. Tam o sırada süslü püslü kazların pullu vaklamaları yanımdan akıp gitti ve kâhya bir hata yaparak geçmelerine müsaade etti. Beyaz eldivenli bir el omzumu kavradığında pırıldayan holün yarısını aşmıştım. Son derece onursuz bir tavırla patladığımı itiraf etmeliyim —feci bir dönem geçiriyordum, inkâr edecek değilim— ve kükreyerek Eva'nın ismini söyledim, tekrar tekrar, öfke nöbeti geçiren şımarık bir çocuk gibi, ta ki dans müziği kesilene, hol ve merdivenler şoka girmiş eğlence düşkünleriyle tıklım tıklım olana dek. Yalnızca tromboncu çalmaya devam ediyordu. Tromboncular böyledir. Bütün anadillerdeki afallama nidalarından oluşan bir arı kovanı açıldı ve arılar üstüme uçuştu. Bu meşum vızıltının arasından elektrik mavisi bir balo elbisesi giymiş olan Eva çıkageldi, boynunda yeşil incilerden bir gerdanlık vardı. Sanırım, "Benden niçin kaçıyorsun?" ya da aynı derecede vakur bir şeyler söyledim.</p>

  <p>E. havada kayarcasına ilerleyip kollarımın arasına girmedi, kucaklayışımla erimedi ve beni aşk sözcükleriyle okşamadı. İlk Bölüm Tiksinme'ydi: "Ne oldu sana, Frobisher?" Koridorda bir ayna asılıydı; ne demek istediğini anlamak için o aynaya baktım. Kendimi bırakmıştım, ama bildiğin gibi, beste yaparken tıraşıma pek özen göstermem. İkinci Bölüm, Şaşkınlık: "Madame Dhondt İngiltere'ye döndüğünü söyledi." Durum kötüden daha betere doğru ilerliyordu. Üçüncü Bölüm, Öfke: "Her şeyden sonra ne cüretle yüzünü burada gösteriyorsun?" Anne babası ona benimle ilgili yalanlar söylemişlerdi, onu temin ettim. Yoksa ona yazdığım mektuplara niye el koysunlardı? Mektuplarımın ikisi de eline geçmişti, öyle söyledi, ama "bana acıdığı için" onları parça parça etmiş. Şimdi bir hayli sarsılmıştım. Onunla baş başa konuşmayı talep ettim. Çözecek birçok şeyimiz vardı. Yüzeysel bir yakışıklılığa sahip genç bir adam kolunu Eva'nın omuzlarına sarmıştı; yolumu kesti ve bana anadili olan Flamancada bir şeyler söyledi. Ona Fransızca, pençesini sevdiğim kıza atmış olduğunu, savaşın Belçikalılara daha üstün bir güçle karşılaştıklarında saklanmayı öğretmiş olması gerektiğini söyledim. Eva adamın sağ kolunu yakaladı, yumruğunu iki elinin arasına aldı. Şimdi bunun ne samimi bir hareket olduğunu anlıyorum. Yiğidin ismini, bana bir tane çakmaması için onu uyaran arkadaşı mırıldandığında öğrendim: Grigoire. Artık karnımın derinliklerine gömülmüş olan kıskançlık baloncuğunun bir ismi vardı. Eva'ya bu korkutucu finonun kim olduğunu sordum. "Nişanlım" dedi sakince, "ve o Belçikalı değil, İsviçreli."</p>

  <p>"Neyin, neyin?" Baloncuk patladı, damarlar zehirlendi.</p>

  <p>"Sana o öğleden sonra taraçada ondan bahsetmiştim! İsviçre'den niçin o kadar mutlu döndüğümü. Sana söylemiştim, ama sonra beni o... küçük düşürücü mektuplara maruz bıraktın!" Ne onun dili, ne benim kalemim sürçtü. Nişanlı Grigoire. Onurumla kendilerine şölen çeken bütün o yamyamlar. İşte oradaydık. Ateşli aşkım? Öyle bir şey yok. Hiçbir zaman da yoktu. Görünmeyen tromboncu şimdi üstünkörü bir şekilde "Neşeye Övgü"yü çalıyordu. Ona ilkel bir şiddetle kükreyerek —boğazımı incittim— parçayı ya Beethoven'in yazdığı perdeden çalmasını, ya da hiç çalmamasını söyledim. "İsviçreli mi? O halde niçin bu kadar saldırgan davranıyor?" diye sordum. Tromboncu gösteriş yaparcasına Beethoven'in Beşinci Senfonisi'ni çalmaya başladı, hem de yine yanlış perdeden. E.'nin sesi mutlak sııfir noktasından bir derece sıcaktı. "Bana kalırsa hastasın sen, Robert. Artık gitsen iyi olur." İsviçreli Nişanlı Grigoire ve kâhya dirençsiz omuzlarımı kavradılar ve beni sürünün arasından dış kapıya götürdüler. Yukarıda, çok yukarıda, gece takkeleriyle merdiven tırabzanlarının arasından aşağıya bakan, takkeli yaratık heykellerini andıran iki minik v.d.V'yi gördüm. Onlara göz kırptım.</p>

  <p>Rakibimin güzelim, uzun kirpikli gözlerindeki zafer pırıltısı ve ağır aksanlı "Evine, İngiltere'ye dön!" sözleri Alçak Frobisher'ın öfkesini kabarttı, maalesef. Tam eşikte savrulurken Grigoire'ı bir ragbi hareketiyle kavradım; o küstah papağanı da yanımda götürmeye kararlıydım. Holdeki cennet kuşları haykırdı, babunlar kükredi. Basamaklardan sıçraya sıçraya düştük, hayır, gümleye gümleye, sonra kaydık, birbirimize küfürler yağdırdık, yumruklaştık ve birbirimizi paraladık. Grigoire önce korkuyla, sonra acıyla bağırdı — tam da Dr. İntikam'ın yazdığı ilaç! Taş basamaklar ve buzlu kaldırımlar onunki gibi benim etlerimi de mosmor etti, dirseklerime ve kalçalarıma en az onunkilere olduğu kadar sertçe çarptı ama en azından Brugge'da mahvolan tek akşam benimki değildi ve bereli bileklerimin üstünde yarı koşar, yarı topallar halde uzaklaşmadan önce ettiğim her bir kelimeyle kaburgalarını tekmeleyerek bağırdım: "Aşk acıtır!"</p>

  <p>Şimdi moralim daha iyi. E.'nin nasıl göründüğünü bile hayal meyal hatırlıyorum. Bir zamanlar yüzü aptal gözlerime kazınmıştı, her yerde, herkeste onu görüyordum. Grigoire'ın latif parmakları var, uzun ve esnek. Robert Schumann ellerini onlara ağırlık bağlayarak sakatlamıştı. Bunun, piyanonun tuşlarında daha geniş bir alana uzanmasını sağlayacağım düşünmüştü. Muhteşem bir yaylı sazlar dörtlüsü, ama ne salak bir herif! Grigoire ise doğuştan mükemmel ellere sahip ama muhtemelen dörtlük notanın ne olduğunu bile bilmiyordun</p>

  <p><br /></p>

  <p><i>Altı yedi gün sonra</i></p>

  <p><br /></p>

  <p>Bu bitmemiş mektubu unuttum, eh, yarı unuttum diyelim, piyano notalarımın altında kalmıştı ve beste yapmakla onu bulup çıkaramayacak kadar meşguldüm. Hava bu mevsimde her zaman olduğu gibi dondurucu. Brugge'daki saatlerin yarısı dondu. Şimdi Eva'yı biliyorsun. Bu ilişki içimi boşalttı, ama acaba bu boşlukta neler yankılanıyor? Müzik, Sixsmith, bırak müzik çalsın ve bak. Dün ateşin yanında yaptığım altı saatlik banyo sırasında klarnetçim için "Neşeye Övgü"yü temel alan 102 satırlık bir cenaze marşı yazdım.</p>

  <p>Bu sabah bir başka ziyaretçim vardı; Derby'deki o dillere düşmüş günden beri bu kadar popüler olmamıştım. Öğle vakti dostane ama sert bir tak-tak-takla uyandırıldım. "Kim o?" diye seslendim.</p>

  <p>"Verplancke."</p>

  <p>Bu adı hatırlayamadım, ama kapıyı açtığımda karşımda müzisyen polisim duruyordu, hani eski hayatımda bana bisiklet ödünç veren şu adam. "Girebilir miyim? Je pensais vous rendre une visite de courtoisie."</p>

  <p>"Elbette" diye cevap verdim, sonra da zekice ekledim, "Voilâ qui est bien courtois, pour un policier." Oturması için bir koltuğun üstünü boşalttım ve odaya çay istemeyi teklif ettim, ama ziyaretçim bu teklifi geri çevirdi. Odamın düzensizliğinin yarattığı şaşkınlığı pek gizleyemedi. Oda hizmetçilerine odamdan uzak durmaları için bahşiş verdiğimi açıkladım. Eserimin metnine dokunulmasına katlanamam. Mösyö Verplancke anlayışla başını salladı, sonra bir beyefendinin oteline neden sahte bir isimle kayıt yaptırabileceğini sordu. Bana babamdan miras kalan bir tuhaflık, dedim, halkın tanıdığı biri özel hayatını özel tutmayı yeğler. Mesleğimi de aynı şekilde gizli tutuyordum, böylece kokteyl saatinde piyano çalayım diye ısrarlarla karşılaşmıyordum. İnsanlar reddedildiğinde güceniyor. V. bu açıklamayla tatmin olmuş göründü. "Evinizden uzaksınız ama, Royal Hotel'de bir hayli rahat ediyorsunuzdur." Oturma odama bakındı. "Kâtiplerin bu kadar para kazandıklarını bilmiyordum." Bu düşünceli dostun şüphesiz haberdar olduğu gerçeği kabullendim: Ayrs'la yollarımızı ayırmıştık. Bağımsız bir gelirim olduğunu da ekledim, on iki ay önce olsa doğruyu söylemiş olurdum. "Ah, bisikletle seyahat eden bir milyonersiniz demek?" Gülümsedi. Bir hayli inatçı, değil mi? Pek de milyoner sayılmam, diyerek gülümsedim, ama şans eseri de olsa Royal Hotel'de kalacak imkânlara sahiptim.</p>

  <p>Sonunda sadede geldi. "Şehrimizdeki kısa süreli misafirliğiniz esnasında kendinize nüfuzlu bir düşman edinmişsiniz, Mösyö Frobisher. Malum bir imalatçı, ikimizin de kimden bahsettiğimi bildiğimizi sanıyorum, birkaç gece önce yaşanan bir olaydan dolayı amirime şikâyette bulunmuş. Sekreteri —kendisi ufak grubumuzda çalan pek yetenekli bir klavsencidir, aslına bakarsanız— adınızı tanımış ve şikâyeti bana yönlendirmiş. İşte buradayım." Onu olan bitenlerin genç bir hanımın aşkıyla ilgili saçma bir yanlış anlaşılmadan ibaret olduğuna dair temin etmek için bir hayli uğraştım. Cana yakın adam başıyla onayladı. "Biliyorum, biliyorum. Gençlikte insanın kalbi kafasından daha <i>fortissimo</i>dur. Sorun şu ki, genç adamın babası şehrimizin büyüklerinden birçoğunun bankacısıdır ve size darp ve saldırı suçlamalarında bulunacağına dair nahoş patırtılar koparıyor."</p>

  <p>Mösyö Verplancke'ye bu uyarısı ve düşünceliliği için teşekkür ettim ve bundan sonra dikkat çekmeyeceğime söz verdim. Heyhat, çözüm bu kadar basit değildi. "Mösyö Frobisher, şehrimizi kışın katlanılmaz derecede soğuk bulmuyor musunuz? Akdeniz iklimleri ilham perinize daha iyi esin vermez mi?"</p>

  <p>Brugge'u yedi gün içinde, altılımı son kez tashih ettikten sonra terk edeceğime söz vermem halinde bankacının öfkesinin yatışıp yatışmayacağını sordum. V. böyle bir anlaşmanın sorunu çözeceğine inanıyordu. Ben de gerekli ayarlamaları yapacağıma erkek sözü verdim.</p>

  <p>İş bitince V. altılımı önceden görüp göremeyeceğini sordu. Ona klarnet solosunu gösterdim. Parçanın tayfı ve yapısal tuhaflıkları başta cesaretini kırdı, ama sonraki bir saat boyunca henüz yarısı tamamlanmış notalarım ve parçanın eşsiz armonisiyle ilgili yerinde sorular sordu. Tokalaşırken bana kartını verdi, orkestrası için parçanın yayımlanmış bir kopyasını göndermemi rica etti ve mesleğinin özel hayatına yansımasından dolayı duyduğu üzüntüyü ifade etti. Gitmesi beni üzdü. Yazmak çok yalnız bir hastalık. Sonuçta senin de anlayacağın gibi, son günlerimi iyi kullanmam gerek. Benim için endişelenme, Sixsmith, gayet iyiyim ve melankoli için fazla meşgulüm! Sokağın sonunda istersem bana eşlik edecek birini bulabileceğim bir denizci tavernası var (insan her saatte oraya girip çıkan tuzlu oğlanlarla karşılaşabiliyor), ama artık benim için müzikten başka bir şeyin önemi yok. Müzik takırdıyor, müzik kabarıyor, müzik silkiniyor.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Hötel Memling, Brugge</p>

  <p>Sabah dördü çeyrek geçe, 12-xii-1931</p>

  <p><br /></p>

  <p>Sixsmith,</p>

  <p>Bu sabah V.A.'nın Luger'ıyla kendimi damağımdan vurdum. Ama seni gördüm, benim bir tanecik, sevgili arkadaşım! Beni bu kadar düşünmen beni ne kadar duygulandırdı, bir bilsen! Dün, günbatımında, çan kulesinin balkonunda. Önce senin beni görmemen tamamen şans eseriydi. Balkon demirine yaslanmış denize bakan bir adamın profilini gördüğümde o son kata yeni ulaşmıştım —o zarif gabardin paltonu, o bir tanecik fötr şapkanı tanıdım. Kuzeye doğru yürüdün— bana doğru bir dönsen yakalanacaktım. Seni cesaret edebildiğim kadar izledim —bir dakika kadar— sonra geri döndüm ve alelacele aşağı indim. Kızma. Beni bulmaya çalıştığın için çok teşekkürler. <i>Kentish Queen</i>'le mi geldin?</p>

  <p>Sorular artık bir hayli manasız, değil mi?</p>

  <p>İlk benim seni görmüş olmam tamamen şans eseri değildi aslında. Dünya bir gölge tiyatrosudur, bir operadır ve bu gibi şeyler belli bir metne göre yazılmıştır. Rolüm seni fazla kızdırmasın. Sen kadar açıklasam da anlayamazdın. Sen müthiş bir fizikçisin, Rutherford ahbapların ve diğerleri önünde müthiş bir gelecek olduğunda hemfikirler ve haklı olduklarına eminim. Ama bazı bakımlardan tam bir ahmaksın. Sağlıklılar içi boşalmışları, mahvolmuşları anlayamaz. Sen yaşamak için bir sürü sebep saymaya çalışırdın, ama ben onları yazın ilk günlerinde Victoria İstasyonu'nda bırakmıştım. Taraçadan inmemin sebebi beni yapacağım şeyden caydıramadığm için kendini suçlamana katlanamayacak olmamdı. Yine de suçlayabilirsin, ama lütfen suçlama, Sixsmith, aptallık etme.</p>

  <p>Aynı şekilde, Royal'ı terk etmiş olduğumu öğrenince fazla hayal kırıklığına uğramadığını umuyorum. Müdür, Mösyö Verplancke'nin ziyaretinden haberdar olmuş. Rezervasyonların çokluğu nedeniyle oteli terk etmemi rica etmek mecburiyetinde kaldığını söyledi. Saçmalık, ama inanmış gibi yaptım. Gıcık Frobisher bir öfke nöbeti geçirmek istedi, ama Besteci Frobisher'ın altılısını bitirmek için huzura ve sessizliğe ihtiyacı vardı. Bütün borcumu ödedim —Jansch'tan aldığım son para da böylece gitti— ve valizimi topladım. Terk edilmiş gibi görünen bu kervansaraya rastlamadan önce dolambaçlı ara sokakları dolaşıp donmuş kanalları aştım. Buranın resepsiyonu merdivenlerin altında, başında nadiren biri bulunan bir oyuktan ibaret. Odamdaki tek süs çalınıp satılamayacak kadar çirkin, devasa bir Gülen Şövalye. Leş gibi penceremden Brugge'daki ilk sabahımda basamaklarında şekerleme yaptığım o eski, köhne yeldeğirmeni görünüyor. Tam da o yeldeğirmeni. Şu işe bak. Dönüp duruyoruz.</p>

  <p>Yirmi beşinci doğum günümü göremeyeceğimi biliyordum. İlk defa erkenciyim, intiharın adının çıkmasına neden olan terk edilmişler, yardım isteyenler, bütün o iç bayıltıcı trajedi yazarları intiharı amatör orkestra şefleri gibi aceleye getiren aptallardır. Gerçek bir intihar yavaş, disiplinli bir kesinliktir, insanlar "intihar bencilliktir" diye ahkâm kesiyor. Peder gibi kiliseyi kariyer edinmiş insanlar bir adım ileri gidip intiharı yaşayanlara yapılmış ödlekçe bir saldırı olarak adlandırıyor. Sersemler şu sahte sözleri çeşitli sebeplerden dolayı söyleyip duruyor: suçlamalardan kaçmak, dinleyicilerini zihinsel gücüyle etkilemek, öfkeyi bir şeylerden çıkarmak ya da anlayış göstermek için gereken acıyı çekmemiş olmak. İntiharın korkaklıkla hiç ilgisi yok — intihar hatırı sayılır bir cesaret istiyor. Japonlar çok haklı. Hayır, asıl bencilce olan sırf aileler, arkadaşlar ve düşmanlar biraz vicdan muhasebesi yapmak zorunda kalmasın diye bir başkasından katlanılmaz bir varoluşa tahammül etmesini talep etmektir. İntiharın tek bencilce tarafı insanın yabancıları bu tuhaf sahneye tanıklık etmeye zorlayarak günlerini mahvetmesidir. Bu yüzden silah sesini boğmak ve kanı emdirmek için birkaç havluyla kalın bir türban yapacağım ve işi küvette halledeceğim, böylece halılar leke olmayacak. Dün gece müdürün gündüz açılan ofisinin kapısına bir not bıraktım —müdür notu yarın sabah sekizde bulacak— ve varoluşsal durumumdaki değişimi haber verdim. Şans yaver giderse masum bir oda hizmetçisi tatsız bir sürprizle karşılaşmayacak. Görüyorsun ya, küçük insanları da düşünüyorum.</p>

  <p>İnsanların kendimi aşk için öldürdüğümü söylemesine izin verme, Sixsmith, bu çok gülünç olur. Eva Crommelynck'e kısacık bir an tutuldum, ama ikimiz de yüreğimizde kısa, pırıltılı hayatımın tek aşkının kim olduğunu biliyoruz.</p>

  <p>Bu mektup ve Ewing'in kitabının kalanıyla birlikte tamamlanmış metnimi içeren bir klasörün seni Royal'de bulması için ayarlamalar yaptım. Yayım masraflarını Jansch'tan aldığım parayla karşıla, eklediğim listedeki herkese bir kopya gönder. Ne yaparsan yap ama ailemin orijinallerden birini ele geçirmesine müsaade etme. Peder içini çekecek ve, "<i>Eroica</i>'nın eline su dökemez, değil mi?" deyip metni bir çekmeceye tıkıştırıverecektir; ama o emsalsiz bir eser. Scriabin'in <i>Beyaz Ayin</i>'inin yankıları, Stravinski'nin kayıp ayak izleri, daha parlak Debussy'nin kromatikleri, ama doğrusunu istersen nereden geldiğini bilmiyorum. Uyanıkken görülen bir rüya. Bir daha onun yüzde biri kadar iyi bir şey yazamayacağım. Keşke kendini beğenmişlik ediyor olsaydım, ama doğruyu söylüyorum. <i>Bulut Atlası Altılısı</i> hayatımı elinde tutuyor, o benim hayatımın ta kendisi, artık yanıp bitmiş bir havai fişeğim, ama en azından bir havai fişektim.</p>

  <p>İnsanlar iğrençler. Artık işlev göremeyecek kadar delik deşik hale gelene dek birkaç on yıl boyunca yan katı maddeleri içinden zorla geçirip duran karmakarışık borulardan ibaret olacağıma müzik olmayı yeğlerdim.</p>

  <p>Luger burada. On üç dakika kaldı. Doğal olarak hafif bir korku hissediyorum, ama bu kodaya duyduğum sevgi daha güçlü. Adrian gibi benim de öleceğimi bilmek elektrikli bir heyecan. Sonuna kadar gidecek olmanın getirdiği gurur. Kesinlikler. Mürebbiyeler, okullar ve devletlerin üstüne yapıştırdığı inançları soyarsan insanın özündeki, silinmez gerçekleri bulursun. Roma yine gerileyecek ve yıkılacak, Cortes yine Tenochtitlan'ın altını üstüne getirecek ve sonra Ewing yine denize açılacak, Adrian yine paramparça olacak, seninle ben yine Korsika yıldızlarının altında uyuyacağız, ben yine Brugge'a geleceğim, Eva'ya âşık olacağım ve bu aşk yine bitecek, sen yine bu mektubu okuyacaksın, güneş yine soğuyacak. Nietzsche'nin gramofon plağı. Bittiğinde Yaşlı Adam ona yine çalıyor, sonsuzlukların sonsuzluğu boyunca.</p>

  <p>Zaman bu akademik izin döneminin içine işleyemiyor. Uzun zaman ölü kalmıyoruz. Luger'im beni özgür bıraktığında bir sonraki doğumum göz açıp kapayıncaya kadar gerçekleşecek. Bundan on üç yıl sonra Gresham'da yeniden tanışacağız, on yıl sonra yine bu odada olacağım, aynı silahı tutuyor, aynı mektubu yazıyor olacağım, yine çok başlı altılım kadar mükemmel bir azme sahip olacağım. Böyle zarif kesinlikler bu sessiz saatte bana huzur veriyor.</p>

  <p style="text-align: right;">Sunt lacrimae rerum.</p>

  <p style="text-align: right;">R.F.</p>
</body>
</html>
