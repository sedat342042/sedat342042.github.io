<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p>Zedelghem Şatosu,</p>

  <p>Neerbeke,</p>

  <p>Batı Vlaanderen</p>

  <p>29-vi-1931</p>

  <p><br /></p>

  <p>Sixsmith,</p>

  <p>Gece rüyamda, yerden çok yükseklerde olan tavana dek raf raf antika porselenlerle dolu bir seramik eşya dükkânında olduğumu gördüm; öyle ki bir tek kaşımın hareketiyle bile bir sürü porselen eşya yere düşüp paramparça olacaktı sanki. Tam da öyle oldu ama düşüp parçalanma sesi yerine yarı çello, yarı çelestadan çıkma, re majörde (?) yüce bir akor duyuldu ve dört vuruş devam etti. Bileğim bir Ming vazosunun kaidesini devirdi — mi bemol, tüm yaylı çalgılar, harikulade, olağanüstü bir müzikti, melekler ağladı. Bir sonraki nota için bu kez kasten bir öküz biblosunu parça parça ettim, sonra bir sütçü kızı, sonra bir çocuk heykelini — bir şarapnel cümbüşü patladı, kafamda ilahi armoniler dolaştı. Ah, ne müzikti o! Babamın, kaleminin ucu parlayarak kırılan eşyaların değerini hesapladığını gözucuyla görüyordum ama müziği sürdürmem <i>gerekiyordu</i>. Bu müzik benim olursa asrın en iyi bestecisi olacağımı biliyordum. Duvara fırlatılan muazzam bir Gülen Süvari, vurmalı çalgılar bölümünü beraberinde getirdi.</p>

  <p>Imperial Otel'deki Batı süitimde uyandım; Tam Brewer'ın adamları nerdeyse kapımı kırıyor, koridorda bolca gürültü ediyorlardı. Tıraş olmamı bile beklemediler — bu haydutların kabalığı insanın nefesini kesiyor. Otel müdürü velveleyi duyup da 237 numaralı odadaki genç beyefendinin artık iyice kabarmış hesabını ödeme imkânı olmadığını keşfetmeden önce, çabucak banyo penceresinden sıvışmaktan başka çarem yoktu. Maalesef kaçışım esnasında da aksaklıklarla karşılaştım. Su borusu, gaddarca çalınan bir kemanın sesiyle yerinden koptu ve bu eski dostun düştü, düştü, düştü. Sağ kalçamda feci bir çürük var şimdi. Belkemiğimi kırmamam veya bedenime parmaklıkların saplanmaması, küçük çapta bir mucize sayılır. Bundan ders al, Sixsmith. İflas ettiğinde yanına fazla eşya alma, az sayıdaki eşyanı da birinci ya da ikinci kattaki bir pencereden Londra kaldırımına atılabilecek kadar sağlam bir valize koy. Daha yüksek katta oda tutma. Victoria İstasyonu'nun isli bir köşesinde bulduğum bir çayhaneye saklandım ve rüyamdaki porselen dükkânında duyduğum müziği kâğıda dökmeye çalıştım, ama iki sırasını bile zar zor hatırladım. O müziği tekrar duyabilmek için Tam Brewer'ın kollarına bile atabilirdim kendimi. Moralim bozuktu. Nefesi kokan, sesleri papağanı andıran ve temelsiz bir iyimserliğe sahip işçiler etrafımı sardı. Ayıldıkça lanet bir gece boyunca oynanan bakaranın, bir adamın sosyal statüsünü nasıl geri dönülmez biçimde değiştirebileceğinin farkına varıyorum. O tezgâhtarlar, taksi şoförleri ve esnaflar yastıklarının altına benim, Dini Bütün Birinin Oğlu'nun kendisi için talep edebileceğinden fazla para saklamışlardı. Bir ara sokak gözümün önüne geldi: haksızlığa uğramış arzuhalciler bir Beethoven <i>allegro</i>sundaki otuz ikilik notalar gibi sağa sola fırlıyor. Onlardan korkuyor muyum? Hayır, onlardan biri olmaktan korkuyorum. İnsanın, içine işeyecek bir kavanozu bile olmadıktan sonra eğitimi, soyu sopu, yeteneği neye yarar?</p>

  <p>Hâlâ inanamıyorum. Caius mezunu olan ben nasıl olur da yoksulluğun sınırlarında dolaşırım? Düzgün oteller artık lobilerini kirletmeme müsaade etmiyor. Düzgün olmayan oteller ücretlerini girişte istiyor. Pireneler'in bu yanındaki adı duyulmuş hiçbir oyun masasına oturmama izin yok. Her neyse, seçeneklerimi şöyle özetledim:</p>

  <p>(i) Bir pansiyonda kirli bir oda tutmak için ayırdığım ufak tefek meblağı kullanacak, Cecil Amca Ltd'den birkaç gine dilenecek, iffetli geçinen küçük hanımlara ölçekleri, suratsız dullara teknikleri öğreteceğim. Haydi ama. Ahmaklara sahte nezaket gösterebilseydim hâlâ eski sınıf arkadaşlarımla birlikte Profesör Mackerra'nın kıçını siliyor olurdum. Hayır, hiç boşuna teklif etme, yine Peder'e dönüp <i>yalvaramam</i>. Hakkımda söylediği bütün zehirli sözleri doğru çıkarmış olurum. Waterloo Köprüsü'nden atlayıp kendimi İhtiyar Thames Baha'ya bırakmayı yeğlerim. Ciddiyim.</p>

  <p>(ii) Caius'luları bulup onlara yağ çekebilir, kendimi yazın onlara davet ettirebilirim. İlk maddeyle aynı nedenlerden sorun yaşayabilirim. Bomboş cüzdanımı onlardan ne kadar uzun süre saklayabilirim ki? Acıma hislerini, pençelerini üstümden ne kadar zaman uzak tutabilirim?</p>

  <p>(iii) Bahisçiyi ziyaret edebilirim — ama ya kaybedersem?</p>

  <p>Biliyorum, bunların başına gelmesinin sebebi sensin diyeceksin, Sixsmith, ama şu orta sınıf tavırlarını bırak da beni bir süre daha dinle. Kalabalık platformun diğer ucundaki biletçi, Ostend gemisi için Dover'a gidecek trenin otuz dakika rötar yaptığını anons etti. O biletçi benim krupiyemdi, iki katı ya da hiç diyordu bana. İnsan durur, susar ve <i>dinlerse</i> bir bakar ki dünya düşüncelerini un gibi elemiş ve geriye yalnızca bir tane kalmış, özellikle de kir pas içinde bir Londra tren istasyonunda. Deterjan gibi çayı tepeme diktim ve terminalin diğer tarafındaki bilet gişesine yürüdüm. Ostend'e gidiş-dönüş bileti fazla pahalıydı —işte bu kadar müşkül durumdaydım— ben de mecburen sadece gidiş bileti aldım. Tam lokomotifin düdüğü İntikam Tanrıçası flütlerini andıran bir bulut yayarak öterken vagonuma bindim. Yola çıktık.</p>

  <p>Şimdi <i>Times</i>'da çıkan bir makaleden ve Savoy süitimde sızıp da gördüğüm bir gündüz düşünden esinlenerek yaptığım planımı açıklıyorum. Belçika'da, Brugge'un güneyindeki ücra bir köşede Vyvyan Ayrs adında münzevi bir İngiliz besteci yaşıyor. Sen onun adını duymamışsındır, ne de olsa müzikten anlamıyorsun, ama o en büyük bestecilerden biri. Kendi neslinde şatafatı, çevreyi, kırsallığı ve cazibeyi elinin tersiyle iten tek İngiliz o. Hastalığından dolayı —yarı kör ve kalem tutamaz halde— yirmilerin başından beri yeni bir eser yazmadı ama <i>Secular Magnificat</i> adlı eserinin (geçen hafta St. Martin'de çalındı) <i>Times</i>'da çıkan eleştirisi, bir çekmece dolusu bitirilmemiş çalışması olduğundan dem vuruyordu. Rüyamda Belçika'ya gidiyor, Vyvyan Ayrs'ı beni kâtibi olarak işe almaya ikna ediyor, bana ders verme teklifini kabul ediyor, müziğin gökkubbesine fırlıyor, yeteneklerime yaraşır bir ün ve servet kazanıyor, Peder'i evlatlıktan reddettiği oğlunun, evet, çağının en büyük İngiliz bestecisi Robert Frobisher olduğunu kabul etmek zorunda bırakıyordum.</p>

  <p>Neden olmasın? Daha iyi bir planım yoktu, inliyor ve başını sallıyorsun, Sixsmith, biliyorum, ama bir yandan da gülümsüyorsun. İşte seni bu yüzden seviyorum. Kanal'a yaptığım yolculuk olaysızdı.... kanserli banliyöler, iç sıkıcı tarlalar, kirli Sussex. Dover Bolşeviklerle dolup taşan bir ürkünçlük abidesi, kıçım kadar Romantik ve onunla aynı tonda şiirli uçurumlar. Limanda cebimdeki son şilinlerle frank aldım ve <i>Kentish Queen</i>'deki kamarama, yani Kırım Savaşı'nı görmüş kadar eski görünen, kir pas içindeki küvete yerleştim. Patates suratlı genç kamarot ve ben, bordo üniformasının ve ikna gücünden yoksun sakalının bahşişe değer olup olmadığı konusunda anlaşmazlığa düştük. Valizime ve müsveddelerimi koyduğum klasöre burun kıvırdı —"Az eşyayla seyahat etmeniz zekice, efendim"— ve beni rahat bırakıp gitti. Bana göre hava hoştu.</p>

  <p>Akşam yemeğinde balsa soslu tavuk, patates püresi ve sahte bordo şarabı vardı. Masa arkadaşım, Sheffield'ın çatal bıçak sektörünün küçük lordu Bay Victor Bryant idi. Müziğe hiç mi hiç yeteneği yoktu. Yemeğin büyük bir bölümünde kaşıklardan bahsetti, medeni davranışlarımı ilgi zannetti, bana hemen oracıkta şirketinin satış bölümünde bir iş teklif etti! İnanabiliyor musun? Ona teşekkür ettim (bir yandan gülmemeye çalışıyordum) ve çatal bıçakları satmaktansa onları yutmayı yeğleyeceğimi söyledim. Sis düdüğü üç kez uzun uzun çaldı, motorların sesi değişti, geminin denize açıldığını hissettim, çiseleyen yağmurun altında İngiltere'nin kasvetli kasvetli uzakta kalışını izledim. Artık geri dönüş yok; yaptıklarımın sonuçları kafama dank ediyor. R.V.W., Akıl Orkestrası'nda <i>Deniz Senfonisi</i>'ni yönetmişti, <i>"Yelken aç, yalnızca derin sulara kır dümenini, Ey deli dolu Ruh, keşfet, ben seninle, sen benimle.</i>" (Bu eserini pek sevmem, ama düzeni mükemmeldi.) Kuzey Denizi rüzgârı içimi titretti, su damlacıkları beni baştan ayağa yaladı. Pırıl pırıl siyah sular beni atlamaya davet etti. Onları duymazlıktan geldim. Erkenden kamarama dönüp Noye'nin <i>Contrapuntals</i>'ını karıştırdım, motor dairesinin uzaktan gelen seslerini dinledim ve trombon için, geminin ritimlerini temel alan tekrarlı bir pasaj yazdım, ama ortaya saçma sapan bir şey çıktı. Sonra tahmin et, kapımı kim çaldı? Vardiyası bitmiş olan patates suratlı kamarot. Ona bahşişten bayağı fazlasını verdim. Bir Adonis sayılmaz, çelimsiz ama sınıfına göre oldukça hünerli. Sonrasında onu kapı dışarı ettim ve ölü gibi uyudum. Bir parçam yolculuğun hiç bitmemesini istiyordu.</p>

  <p>Ama bitti. <i>Kentish Queen</i>, Dover'ın kazma dişli ikiz kız kardeşi Ostend'in, İffeti Şüpheli Kadın'ın limanındaki çamurlu suya girdi. Sabahın körüydü, Avrupa'nın horultusu pes perdeden tubaların altında gümbürdüyordu, ilk kez kasalar taşıyan, tartışan ve Flamanca, Hollandaca, artık neyse o dilde <i>düşünen</i> aborijin Belçikalıları gördüm. Geminin beni de alıp İngiltere'ye dönmesinden, daha doğrusu buna ses çıkarmamaktan korkarak valizimi çabucak topladım. Birinci sınıf mutfağındaki meyve kâsesinden bir şeyler atıştırdıktan sonra, üniformasında örgü motifleri olan biri beni yakalamadan önce iskele tahtasından çabucak indim. Avrupa şosesine adım attım ve gümrükte çalışanlardan birine tren istasyonunu nerede bulabileceğimi sordum. Kötü beslenmiş işçiler ve raşitizm hastalarıyla tıklım tıklım dolu, gıcırdayan bir tramvaya işaret etti; yoksulluk beni yağmur yağsa da tabana kuvvet demeye itti. Tabutu andıran sokaklarda tramvay raylarını takip ettim. Ostend tapyoka grisi ve lekeli kahverengilerden oluşuyor. Kabul ediyorum, Belçika'nın kaçmak için biraz saçma bir ülke olduğunu düşünüyordum. Brugge'a bilet aldım ve bir sonraki trene kendimi yukarı çekerek bindim —platform yoktu, inanabiliyor musun?— külüstür, boş bir tren. Benimki nahoş koktuğu için kompartıman değiştirdim ama bütün kompartımanlarda aynı pis koku vardı. Havayı temizlemek için Victor Bryant'tan otladığım sigaraları içtim, istasyon şefinin düdüğü vaktinde çaldı, lokomotif hareket etmeden önce tuvaletteki gutlu bir davavekili gibi ıkındı. Kısa bir süre sonra bakımsız hendekler ve mahvolmuş koruluklardan oluşan sisli manzaranın içinde, fena sayılmayacak bir hızla ilerliyorduk.</p>

  <p>Planım meyve verirse, Sixsmith, çok geçmeden Brugge'a gelebilirsin. Geldiğinde buraya o sabah altıdaki <i>gnossiennevari</i> saatte var. Kendini şehrin o çürük sokaklarında, kör kanallarında, dövme demirden kapılarında, insansız avlularında kaybet —devam edebilir miyim? Ah, teşekkürler—, temkinli Gotik kabuğunda, Ağrı Dağı çatılarında, fundalıklarla perçemlenmiş tuğladan çan kulelerinde, ortaçağdan kalma çıkıntılarında, pencerelerden sarkan çamaşırlarda, insanın gözünü ayıramadığı parke taşlı girdaplarda, saat başlarını çalan prensler ve çentikli prenseslerde, isli güvercinlerde, kimi ağır başlı kimi neşeli üç dört oktav çanda. Taze ekmek kokusu beni burunsuz, deforme olmuş bir kadının bana bir düzine ayçöreği sattığı bir pastaneye götürdü. Bir tane alacaktım aslında, ama kadının yeterince sorunu olduğunu düşündüm. Bir eskici arabası sisin içinden tıngırdayarak geldi ve dişsiz sürücüsü benimle samimi bir tavırla konuştu, ama ben yalnızca "Excusez-moi, je ne parle pas flamand" diye karşılık verebildim. Adam bunun üzerine Goblin Kralı gibi güldü. Ona bir çörek verdim. Leş gibi eli yara kabuklarıyla kaplı bir pençeydi. Yoksul bir mahallede (sokaklar atık kokuyordu) çocuklar tulumbalarda annelerine yardım ediyor, kırık testileri kahverengi suyla dolduruyorlardı. Sonunda heyecan duymaya başladım, nefeslenmek için can çekişen bir yeldeğirmeninin basamaklarına oturdum, neme karşı sarınıp sarmalandım ve uykuya daldım.</p>

  <p>Bir cadının süpürgesiyle beni dürtmesi ve tiz bir sesle "Zie gie doad misschien?" gibilerinden bir şeyler haykırmasıyla uyandım; bu cümleyi alıntılayayım deme. Gök masmavi, güneş ılıktı; sisin zerresi bile görünmüyordu. Kendime gelip gözlerimi kırpıştırarak ona bir çörek ikram ettim. Çöreği şüpheyle kabul etti, daha sonra yemek için önlüğünün cebine koydu ve çok eski bir mani homurdanarak ortalığı süpürme işine geri döndü. Soyulmadığım için şanslıydım galiba. Çöreklerden bir diğerini beş bin kadar güvercinle paylaştım; bunu kıskanan dilenciye de bir tane vermek zorunda kaldım. Gelmiş olabileceğim yönde tekrar yürüdüm. Tuhaf, beşgen bir pencerede bembeyaz tenli genç bir kız kristal bir kâseye afrikamenekşeleri yerleştiriyordu. Kızlar insanı farklı şekillerde büyüleyebiliyor. Sen de bir gün dene. Pencerenin çerçevesine vurdum ve ona Fransızca, bana âşık olmak suretiyle hayatımı kurtarır mı diye sordum. Başını salladı ama yüzünde eğlendiğini gösteren bir gülümseme belirdi. Karakolu nerede bulabileceğimi sordum. Bir kavşağa işaret etti. Müzisyen müzisyeni her durumda tanır, polislerin arasında bile. Gözleri en deli bakandır, saçları en dağınık olandır, ya açlıktan bir deri bir kemik, ya babacan ve iriyarıdır. Bu Fransızca konuşan, alto obua çalan, yerel opera cemaatine mensup polis müfettişi Vyvyan Ayrs'ın adını duymuştu ve nezaket göstererek bana Neerbeke'ye giden yolun haritasını çizdi. Bu bilgi için ona iki çörekle ödeme yaptım. İngiliz otomobilimi buraya getirtip getirtmediğimi sordu — oğlu Austin'lere deli gibi düşkünmüş. Otomobilim olmadığını söyledim. Bu onu endişelendirdi. Neerbeke'ye nasıl gidecektim? Oraya ne otobüs ne tren gidiyordu ve kırk kilometre, yürünmesi hiç de kolay bir mesafe değildi. Uzunluğu belirsiz bir müddet için bir polis bisikleti ödünç alıp alamayacağımı sordum. Bunun hiç alışılagelmiş bir şey olmadığını söyledi. Onu <i>benim</i> de hiç alışılagelmiş biri olmadığım konusunda temin ettim ve ona, Belçika'nın en ünlü evlatlık oğlu (bu oğullar o kadar az sayıda ki, gerçekten doğru da olabilir) Ayrs'a Avrupa müziğine hizmet etme amacıyla gitme misyonumu özetle anlattım. Ricamı tekrarladım. Makul olmayan gerçekler insana inandırıcı uydurmalardan daha iyi hizmet edebilir; bu kez de öyle oldu. Dürüst komiser yardımcısı beni kayıp eşyaların birkaç ay boyunca (karaborsaya düşmeden önce) asıl sahiplerini beklediği bir bölmeye götürdü — ama öncelikle bariton sesi ile ilgili görüşümü sordu. Bana <i>I Pagliacci</i>'den bir "Recitar! Vesti la giubba!" sundu. (Alçak perdelerde hoş bir sesi vardı, ama nefes alışı üzerinde çalışması gerekiyordu ve vibratosu perde arkasında fırtına sesi çıkarmak için kullanılan panolar gibi titriyordu.) Ona birkaç müzikal ipucu verdim; Victoria çağından kalma bir Enfield bisiklet, bir de valizimle klasörümü seleye ve arka çamurluğa bağlamak için ip ödünç aldım. Bana iyi yolculuklar ve güzel havalar diledi.</p>

  <p>Adrian, Brugge'dan bisikletle çıktığım yolda hayatta yürümezdi (Alman askerlerinin bölgesinin fazla derinlerindeydi) ama kardeşimle aramda aynı toprakta, aynı havayı solumaktan gelen bir yakınlık hissettim. Ova, Fenler* kadar düzdü ama kötü haldeydi. Yolda son kalan çöreklerle karnımı doyurdum ve su içmek için yoksulluk içindeki kulübelerde mola verdim. Kimse fazla konuşmuyordu ama hayır diyen de yoktu. Karşıdan esen rüzgâr ve kayıp duran zincir yüzünden Ayrs'ın evinin bulunduğu Neerbeke köyüne vardığımda akşam olmak üzereydi. Sessiz bir nalbant, küçücük kalmış bir kurşunkalemle haritama ayrıntılar ekleyerek Zedelghem'e nasıl gideceğimi gösterdi. Ortasında yaban sümbülleriyle nevruz otları büyüyen bir yol beni terk edilmiş bir pansiyonun önünden geçirerek kenarına yaşlı İtalyan kavakları dikilmiş, bir zamanlar görkemli bir caddeye götürdü. Zedelghem papaz evimizden daha büyük, batı kanadını kırık dökük kulecikler süslüyor, ama Audley End'in ya da Capon-Tench'in sayfiye evinin eline su dökemez. Üstünde yıkılmış bir kayın ağacının yer aldığı alçak tepede at süren bir kız gördüm. Bir sebze bahçesindeki sümüklüböceklerin üstüne kurum serpen bir bahçıvanın yanından geçtim. Ön avluda kaslı bir vale bir Cowley Fiat Nose'un egzosunu temizliyordu. Yaklaştığımı görünce doğruldu ve beni bekledi. Taraçalı bir köşede, tekerlekli sandalyede oturmakta olan bir adam köpük köpük morsalkımların altında oturuyor ve radyo dinliyordu. Sanıyorum bu adam Vyvyan Ayrs idi. Rüyamın kolay kısmı sona ermişti.</p>

  <p class="dipnot">* Fenland(lar) olarak da bilinen Fenler Doğu İngiltere’de doğal bataklıklara sahip olan bir bölgedir (ç.n.)</p>

  <p>Bisikleti duvara dayadım ve valeye efendisiyle işim olduğunu söyledim. Medenice davranarak önüme düştü ve beni Ayrs'ın taraçasına götürdü, sonra da Almanca konuşarak gelişimi haber verdi. Ayrs sanki hastalığı vücudundaki bütün suyu emmişçesine kendisinin kabuğu gibi kalmıştı, ama kendimi o cüruflu yolda Kral Arthur'un karşısındaki Sir Percival gibi diz çökmemek için zor tuttum. Tanışmamız hemen hemen şöyle gerçekleşti.</p>

  <p>"Tünaydın, Bay Ayrs."</p>

  <p>"Sen de kimsin be?"</p>

  <p>"Sizinle tanışmak çok büyük..."</p>

  <p>'"Sen de kimsin?' dedim."</p>

  <p>"Robert Frobisher, efendim, Saffron Walden'dan. Caius Üniversitesi'nden Trevor Mackerras'ın öğrencisiyim —öğrencisiydim— ve Londra'dan bütün bu yolu size..."</p>

  <p>"Londra'dan bütün bu yolu bisikletle mi geldin?"</p>

  <p>"Hayır, bisikleti Brugge'da bir polis memurundan ödünç aldım."</p>

  <p>"Öyle mi?" Düşünmek için duraksadı. "Saatler sürmüş olmalı."</p>

  <p>"Severek yaptım, efendim. Dizleri üstünde tepelere tırmanan hacılar gibi."</p>

  <p>"Bu ne saçmalık?"</p>

  <p>"Ciddi bir aday olduğumu kanıtlamak istedim."</p>

  <p>"Ne için ciddi bir aday?"</p>

  <p>"Sizin kâtibiniz olma görevi için."</p>

  <p>"Delirdin mi sen?"</p>

  <p>Bu daima göründüğünden daha çetrefil bir sorudur. "Bundan şüpheliyim."</p>

  <p>"Bana bak, ben kâtip ilanı falan vermedim!"</p>

  <p>"Biliyorum, efendim, ama henüz farkında olmasanız da bir kâtibe ihtiyacınız var. <i>Times</i>'daki makale hastalığınız yüzünden yeni beste yapamadığınızı söylüyor. Müziğinizin yitip gitmesine müsaade edemem. Bunun için fazlasıyla değerli. Bu yüzden size hizmetlerimi sunmaya geldim."</p>

  <p>Eh, beni hemencecik başından savmadı. "Adın ne demiştin?" Ona tekrar söyledim. "Mackerras'ın yıldızlarından birisin, öyle mi?"</p>

  <p>"Dürüst olmak gerekirse, efendim, benden nefret ederdi."</p>

  <p>Senin de bedelini ödeyerek öğrendiğin gibi, kafama koyduğumda son derece merak uyandırıcı olabilirim.</p>

  <p>"Demek nefret ediyordu? Nedenmiş acaba?"</p>

  <p>"Üniversite dergisine onun Altıncı Flüt Konçertosu için —boğazımı temizledim— 'ergenlik öncesi Saint-Saens'ın en gösterişli halinin kölesi' yazmıştım. Bunu şahsına hakaret saydı."</p>

  <p>"Mackerras'la ilgili <i>bunu</i> mu yazdın?" Ayrs kaburgaları testereyle biçiliyormuşçasına hırıltılı bir nefes aldı. "Bahse girerim şahsına hakaret saymıştır."</p>

  <p>Devamı oldukça kısa. Vale beni yumurta kabuğu yeşili mobilyalarla döşenmiş ve duvarına koyunları, mısır demetlerini ve pek de güzel olmayan bir Hollanda manzarasını resmeden yavan bir Farquharson asılmış bir salona aldı. Ayrs, karısı Bayan van Outryve de Crommelynck'i çağırttı. Kadın kendi soyadını muhafaza etmeyi tercih etmiş; böyle bir isimle onu kim suçlayabilir ki? Evin hanımı soğuk bir nezakete sahipti ve eğitimimle ilgili sorular sordu. Sorularına dürüstçe cevap verdim, fakat Caius'tan atılma sebebimi muğlak bir hastalığın arkasına gizledim. Şu anki parasal sorunlarımla ilgili tek kelime bile etmedim — karşısındaki ne kadar çaresizse, işveren de iş vermeye o kadar isteksiz olur. Onları yeterince cezbettim. En azından o gece Zedelghem'de kalabileceğim kararına varıldı. Ayrs sabah benim müzikal yeteneklerimi sınayacak ve teklifime yanıt verecekti.</p>

  <p>Gelgelelim, Ayrs yemekte görünmedi. Gelişim iki hafta süren, onu bir iki günlüğüne odasına hapseden bir migrenin başına denk gelmişti. Sınanmam o kendisini daha iyi hissedene dek ertelendi, yani kaderim hâlâ belirsiz. Yemeğe gelecek olursak, Pies-porter şarabı da, Amerikan usulü ıstakoz da Imperial Otel'de yiyebileceğim şeylerden farksızdı. Ev sahibemi konuşması için cesaretlendirdim — meşhur kocasıyla ilgili bu kadar çok şey bilmem gururunu okşamıştı ve onun müziğine duyduğum içten beğeniyi sezmişti. Ah, daha erken saatlerde at binerken gördüğüm Ayrs'ın kızı da yemekte bize katıldı. Matmazel Ayrs annesinin kalkık burnuna sahip, on yedi yaşında, at suratlı bir yaratık. Ağzından bütün akşam medeni bir söz çıkmadı. Beni şanssızlıktan mustarip, babasını cezbedip kendisinin gelemeyeceği ve istenmediği muhteşem bir pastırma yazına götürecek, niyeti şüpheli, bedavacı bir İngiliz olarak görüyor olabilir mi?</p>

  <p>İnsanlar çok karmaşık.</p>

  <p>Saat gece yarısını geçti. Şato uyuyor, ben de uyumalıyım.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>6-vii-1931</p>

  <p><br /></p>

  <p>Bir telgraf mı, Sixsmith? Seni <i>adi</i>.</p>

  <p>Lütfen başka gönderme, sana yalvarıyorum — telgraflar dikkat çeker! Evet, hâlâ yurtdışındayım, evet, Brewer'ın adamlarından uzaktayım. Annemle babamın utanç verici mektuplarından bir kâğıt gemi yap ve Cam Nehri'ne at. Peder bey, sırf borçlularım aile ağacından banknot düşecek mi diye onu salladıkları için "endişeli." Gelgelelim evlatlıktan reddedilmiş bir oğlun borcu kimseyi değil, yalnızca oğlu ilgilendirir — inan bana, kanunlara göz attım. Valide de "zıvanadan çıkmış" değil. Valideyi ancak şarap sürahisinin kuruması zıvanadan çıkarır.</p>

  <p>Sınavım dünden önceki gün öğle yemeğinden sonra, Ayrs'ın müzik odasında gerçekleşti. Hafif bir tabirle söyleyecek olursam, pek de göz kamaştırıcı bir başarı elde ettim denilemez — burada kaç gün ya da güncük kalabileceğimi bilmenin yolu yok. Vyvyan Ayrs'ın kendi piyano taburesinde oturmanın beni heyecanla ürperttiğini kabul etmeliyim. Bu Doğu işi halı, eski yüzlü kanepe, nota sehpalarıyla tıklım tıklım Breton dolaplar, Bösendorfer Grand piyano, çanlar; hepsi de <i>Matriyoşka Varyasyonları</i>'nın ve şarkı döngüsü <i>Cemiyet Adaları</i>'nın rahme düşüşüne ve doğuşuna tanıklık etti. <i>Untergehen Violinkonzert</i> için ilk kez titreşmiş olan çelloyu okşadım. Hendrick'in efendisini tekerlekli sandalyeyle bu tarafa getirdiğini duyunca etrafı karıştırmayı bıraktım ve yüzümü kapıya döndüm. Ayrs "Umarım iyileşmişsinizdir, Bay Ayrs" sözlerimi duymazlıktan geldi ve valesinden, onu yüzü bahçeye bakan pencereye dönük şekilde bırakmasını istedi. "Ee?" diye sordu yarım dakika kadar baş başa kaldıktan sonra. "Hadisene. Etkile beni." Ne duymak istediğini sordum. "Programı da ben seçeceğim, öyle mi? Eh, <i>Üç Kör Fare</i>'yi çalabiliyor musun?"</p>

  <p>Ben de Bösendorfer'a oturdum ve frengili çatlağa içe işleyici bir Prokofiev stiliyle <i>Üç Kör Fare</i>'yi çaldım. Ayrs yorum yapmadı. Daha alttan alta bir Chopin Fa Majör Noktürn'üyle devam ettim. Bir iniltiyle yarıda kesti, "Etekliğimi indirmeye mi çalışıyorsun, Frobisher?" V.A.'nın kendi <i>Digressions on a Theme of Lodovico Roncalli</i>'sini çaldım, ama daha ilk iki sırayı bitiremeden homur homur bir şeyler söyledi, bastonuyla yere vurdu ve, "Kendi tatmini için didinmek insanı körleştirir, bunu sana Caius'ta öğretmediler mi?" dedi. Onu duymazlıktan geldim ve mükemmel bir uyumla parçayı bitirdim. Havai fişeklerle final yapmak için Scarlatti'nin arpej ve akrobasilerle dolu bir kara koyun olan 212. Sonat'ını la majörde çalma kumarını oynadım. Bir iki kez takıldım, ama konser piyanisti olmak için sınava girmemiştim. Bitirdikten sonra V. A. başını bitip giden <i>sonat</i>ın ritmiyle sallamaya devam etti veya belki de flu, dalları oynayan kavakların orkestrasını yönetiyordu. "Melun, Frobisher, evimden hemen şu dakika çek git!" sözleri beni üzse de pek şaşırtmazdı. Bunun yerine, "Bir müzisyenin niteliklerine sahip olma <i>ihtimalin</i> var. Güzel bir gün. Göle doğru yürü ve ördeklere bak. Yeteneklerini bir şekilde kullanıp kullanamayacağıma karar vermek için biraz <i>zamana</i> ihtiyacım var."</p>

  <p>Tek kelime etmeden çıktım. Görünüşe bakılırsa ihtiyar keçi beni istiyor, ama ancak minnettarlıktan sürünmem kaydıyla. Cüzdanım orayı terk etmeme müsaade etseydi bir taksi tutup Brugge'a döner ve bu delice fikirden toptan vazgeçerdim. Arkamdan, "Sana bir tavsiye, Frobisher, hem de karşılıksız. Scarlatti bir klavsenciydi, piyanist değil. Onu öyle allayıp pullama, parmaklarınla sürdüremeyeceğin notaları sürdürmek için pedalı da kullanma." Ben de Ayrs'a seslenerek onun yeteneğini bir şekilde kullanıp kullanamayacağıma karar vermek için biraz <i>zamana</i> ihtiyacım olduğunu söyledim.</p>

  <p>Pancar suratlı bir bahçıvanın yabani otlarla kaplı bir süs havuzunu temizlediği avluyu aştım. Bahçıvana bir an evvel evin hanımıyla konuşmak istediğimi anlattım —kendisi buraların en zeki insanı sayılmaz— o da direksiyon işareti yaparak belli belirsiz bir hareketle Neerbeke yönünü işaret etti. Harikulade. Şimdi ne yapacağım? Gidip ördeklere bakayım bari, neden olmasın? Bir çift ördek boğazlayıp onları V.A.'nın gardrobuna asabilirdim. Moralim o denli bozuktu işte. Ben bahçıvana hareketlerimle ördekleri anlatarak, "Neredeler?" diye sordum. Kavak ağacını işaret etti, hareketleriyle "O yöne yürü, hemen diğer tarafta" demek istiyordu. Ben de yola çıktım, ihmal edilmiş bir hendeğin üstünden atladım, ama tepeye ulaşamadan nal sesleri duydum ve Bayan Eva van Outryve de Crommelynck —bundan sonra sadece Crommelynck yazacağım, yoksa mürekkebim bitecek— siyah midillisiyle çıkageldi.</p>

  <p>Onu selamladım. Atını Kraliçe Boudicca gibi etrafımda eşkin sürdü, anlamlı bir sessizlik içindeydi. Alaycı bir tavırla "Bugün hava ne kadar nemli" diye havadan sudan söz açtım. "Bana kalırsa yağmur yağacak, sizce de öyle değil mi?" Hiçbir şey söylemedi. "Kılık kıyafetiniz terbiyenizden daha şatafatlı" dedim ona. Yine bir şey söylemedi. Tarlaların ötesinden silah sesleri geldi; Eva atını sakinleştirdi. Atı muazzam güzellikte, insan o ata laf edemez. Eva'ya midillinin adını sordum. Yanaklarındaki burgu şekilli siyah lüleleri geriye attı. "J'ai nomme la poney Nefertiti, d'apres cette reine d'Egypte qui m'est si chere" diye yanıt verdi ve arkasını döndü. "Konuşuyor!" diye bağırdım ve kızın atını Van Dyck manzarasında küçücük olana kadar dörtnala sürüşünü izledim. Onun zarif parabollerinin ardından topçu mermileri ateşledim. Silahlarımı Zedelghem Şatosu'na çevirdim ve Ayrs'ın kanadını dumanı tüten bir moloz yığını haline getirdim. Hangi ülkede olduğumuzu hatırladım ve durdum.</p>

  <p>İkiye bölünmüş kayını geçince çayır, kurbağa sesleriyle çınlayan süslü bir göle açılıyor. Belli ki daha iyi günler görmüş. Pek sağlam görünmeyen bir yaya köprüsü bir adayı kıyıya bağlıyor ve çok sayıda flamingo zambağı çiçeklenmiş halde. Arada sırada japon balıkları sıçrıyor ve suya atılmış yeni peniler gibi ışıldıyor. Bıyıklı pekin ördekleri ekmek için vaklıyor; onlar da benim gibi özenli giyinmiş dilenciler. Kırlangıçlar ziftli tahtalardan yapılma bir kayıkhaneye yuva yapmış. Bir sıra armut ağacının altına —burası önceden meyve bahçesi miymiş?— yerleşip boş boş durdum; bu uzun nekahat dönemim boyunca ustalaştığım bir sanat. Bir avare ve miskin, bir açgözlüden ve bir oburdan farklıdır. Çiftleşen yusufçukların havadaki saadetini izledim. Kanatlarının sesini bile duyabiliyordum; bir bisikletin tekerine takılmış kâğıttan kanatlar gibiydi. Yanında yattığım köklerin etrafında minyatür bir Amazonya keşfeden köryılanı uzun uzun izledim. Sessiz miydi? Hayır, tamamen değil. Çok sonra, üstüme düşen yağmur damlalarıyla uyandım. Kümülonimbüsler kritik kitleye ulaşıyordu. Sırf kulak kanallarımdaki gümbürtüyü duyabilmek ve ilk tombul damlaların ksilofon çekiçleri gibi yüzümü dövdüğünü hissetmek için koşabildiğim kadar hızla Zedelghem'e koştum.</p>

  <p>Akşam yemeği gongu çalmadan önce üstümü değiştirip tek temiz gömleğimi giyecek zamanı zar zor buldum. Bayan Crommelynck özür diledi, kocasının hâlâ iştahı yoktu, küçük hanımsa yalnız yemeyi tercih etmişti. Bana göre hava gayet hoştu. Yılanbalığı yahnisi, frenkmaydanozu sosu, terastan seken yağmur damlaları. Frobisher'ların ve bildiğim birçok İngiliz evinin aksine şatoda yemekler sessizlik içinde yenmiyordu; Madame C bana biraz ailesinden bahsetti. Crommelynck'ler Brugge'un Avrupa'nın en yoğun limanı olduğu (o öyle söyledi, doğruluğunu ispat etmek zor) çok eski zamanlardan beri Zedelghem'de yaşıyorlardı; bu da Eva'yı altı yüz yıllık bir soyun baş tacı yapıyordu. Kabul etmeliyim ki kadına biraz ısındım. Bir erkek gibi uzun uzun konuşuyor ve gergedan boynuzu bir ağızlıktan reçineli sigaralar içiyor. Ama değerli eşyalardan birinin yürütüldüğünü hemencecik fark edebilir. Geçmişte hırsızlık yapan hizmetkârlardan, hatta yoksul yatılı misafirlerden mustarip olduklarından söz etti, tabii insanların bu kadar onursuzca davranabildiğine inanabilirsem. Ebeveynlerimin de aynı dertten mustarip olduğu konusunda onu temin ettikten sonra antenlerimi dikip sınavımla ilgili bir şeyler öğrenmeye çalıştım. "Scarlatti'n için 'umut var' dedi. Vyvyan övgülerden, hem övmekten hem övülmekten nefret eder. 'İnsanlar seni övüyorsa kendi yolunda yürümüyorsun demektir' der." Ona doğrudan Ayrs'ın beni işe alacağını düşünüp düşünmediğini sordum. "Öyle umarım, Robert." (Diğer bir deyişle, bekle ve gör.) "Şunu anlaman gerek, o bundan sonra tek bir nota daha yazmamak üzere inzivaya çekildi. Bunu yaparken çok büyük ıstırap çekti. Tekrar beste yapabileceği umudunu canlandırmak — eh, bu pek hafife alınacak bir risk değil." Konu kapandı. Gündüz Eva'yla karşılaştığımı söyledim; Madame C, "Kızım medenice davranmamış" dedi.</p>

  <p>"Biraz içine kapanık" şeklinde mükemmel bir cevap verdim.</p>

  <p>Ev sahibem kadehimi doldurdu. "Eva uyumsuz bir karaktere sahip. Kocam onu bir genç kız olarak yetiştirmekle hiç ilgilenmedi. Hiç çocuk istemiyordu. Babalarla kızlar birbirlerine çok düşkün olur, öyle demezler mi? Bizde öyle olmadı. Öğretmenleri Eva'nın çalışkan fakat çok ketum olduğunu söylüyor; müzikte de gelişmeye çalışmadı hiç. Sık sık onu hiç tanımadığımı hissediyorum." Madame C'nin kadehini doldurdum, o da neşelenmiş göründü. "Ah, baksanıza, hayıflanıp duruyorum. Sizin kız kardeşleriniz kusursuz görgüye sahip İngiliz gülleridir, eminim, Mösyö?" Frobisher ailesinin kadınlarına olan ilgisinin gerçek olduğundan bir hayli şüpheliydim, ama kadınlar beni konuşurken seyretmeyi sever, ben de ev sahibemi eğlendirmek için iyice uzaklaştığım klanımın esprili karikatürlerini çizdim. Kulağa o kadar neşeli bir aile gibi geliyorduk ki, nerdeyse evimi özleyecektim.</p>

  <p>Bu sabah, pazartesi sabahı, Eva lütfedip kahvaltıyı —Bradenham jambonu, yumurta, her türden ekmek— bizimle paylaştı, ama kız annesine ufak tefek şikâyetlerde bulunup benim sözlerime dümdüz bir <i>oui</i> ya da sert bir <i>non</i> ile karşılık vermekle yetindi. Ayrs daha iyiydi, o da bizimle birlikte kahvaltı etti. Sonra Hendrick kızı hafta boyunca kalacağı Brugge'a, okula götürdü — Eva şehirde, kızları onunla aynı okula giden bir ailenin yanında kalıyor; ailenin soyadı Van Eel, ya da benzeri bir şey. Cowley kavaklı caddede (Keşiş'in Yolu olarak biliniyor) uzaklaştığında bütün şato rahatlayarak iç çekti sanki. Eva evin havasını zehirliyor. Saat dokuzda Ayrs ve ben müzik odasına çekildik. "Kafamda dolaşıp duran bir viyola melodisi var, Frobisher. Bakalım onu kâğıda dökebilecek misin?" Sığ işlerle —taslak halindeki müsveddeleri temize çekmek, vs— başlamayı beklediğim için bu sözleri duyunca çok memnun oldum, ilk günden kendimi V.A.'nın duygulu kalemi olarak ispat edebilirsem işe alındığım nerdeyse kesin olurdu. Masasına oturup 2B kurşunkalemin ucunu sivrilttim, önüme temiz bir parşömen çekip notaları tek tek söylemesini bekledim. Adam bunun yerine "Tar, tar! Tartartar tattitattitatti tar! Yazdın mı? Tar! Tat-titar! Burası alçak — tartar-tartttt-TAR! TARTARTAR!!!" Yazmış mıymışım! Adi bunak belli ki bunun komik olduğunu düşünüyordu — insan bir düzine eşeğin anırışını kâğıda ne kadar dökebilirse, onun çıkardığı abuk subuk sesleri de ancak o kadar not alabilirdi. Ama otuz saniye kadar sonra bunun şaka maka olmadığını fark ettim. Araya girmeye çalıştım, ama adam müzik yapmaya o kadar dalmıştı ki beni fark etmedi bile. Ayrs durmaksızın devam ederken kendimi o kadar perişan hissettim ki. Planım umutsuzdu. Victoria İstasyonu'nda aklım neredeydi ki? Süngüm düşmüş halde parçasını bitirmesini bekledim; eseri kafasında bitirmesinin belki daha sonra tekrarlamasını kolaylaştırabileceği yönünde zayıf bir umudum vardı.</p>

  <p>"İşte, bitti!" diye bildirdi. "Yazdın mı? Mırıldan, Frobisher, bakalım kulağa nasıl geliyor."</p>

  <p>Hangi perdede olduğumuzu sordum. "Si bemol <i>tabii ki</i>!" Zaman işareti? Ayrs burnunun köprüsünü çimdikledi. "Melodimi kaybettiğini mi söylüyorsun?" Kendime adamın tamamen mantıksız davrandığını hatırlatmak için çabaladım. Melodiyi <i>çok</i> daha yavaş olarak tekrarlamasını ve notaları tek tek belirtmesini istedim. Ayrs sinir krizi geçirip geçirmeyeceğine karar verirken, bana üç saatmiş gibi gelen uzun bir duraksama yaşadık. Sonunda ıstırap dolu bir iç çekişle karşılık verdi. "Dört-<i>sekiz</i>, on ikinci sıradan sonra <i>sekiz-sekiz</i> olacak, tabii on ikiye kadar sayabiliyorsan." Sessizlik. Parasızlığımı hatırlayarak dudağımı ısırdım. "En başa dönelim o zaman." Küçümseme dolu bir sessizlik. "Hazır mısın? <i>Yavaş</i>... Tar! Hangi nota bu?" Tek tek her notayı tahmin etmek zorunda kaldığım iğrenç bir yarım saat geçirdim. Ayrs tahminimi bitkin bir baş sallamasıyla onaylıyor ya da başını olumsuzca sallayarak reddediyordu. Madame C odaya içinde çiçekler olan bir vazo getirdi, ben de yüzüme bir İMDAT ifadesi yerleştirdim, ama V.A. kendisi bugünlük bu kadar çalışmanın yeteceğini söyledi. Oradan kaçarken Ayrs'ın bir şeyler (lehime mi?) söylediğini işittim: "Durum umutsuz, Jocasta, çocuk basit bir ezgiyi bile kâğıda dökemiyor. Modayı takip edip üstünde notalar yazan kâğıt parçalarına oklar fırlatsam aynı şey."</p>

  <p>Kâhya Bayan Willems koridorda, görünmeyen yamaklardan birine nemli, rüzgârlı havadan ve kurumayan çamaşırlardan şikâyet ediyordu. Onun hali benimkinden iyi. Kariyer, şehvet, para için insanları kullandığım oldu, ama bunu hiç başımın üzerindeki çatı için yapmamıştım. Bu çürük şato mantar ve küf kokuyor. Buraya hiç gelmemeliydim.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p><br /></p>

  <p>Not: Parasal "utanç," ne yerinde bir deyiş. Bütün yoksulların sosyalist olmasına şaşmamak gerek. Bak, senden borç istemem lazım. Zedelghem'deki düzen kadar gevşeğini hayatımda görmedim (neyse ki! Şu an babamın kâhyasının gardırobu bile benimkinden zengindir) ama bazı standartlar belirlemek gerek. Hizmetkârlara bahşiş bile veremiyorum. Zengin arkadaşım kalmış olsaydı onlardan isterdim ama kalmadı. Parayı telgrafla mı yollarsın, postayla mı, artık ne yaparsın bilemem, ama sen bir bilim adamısın, yolunu bulursun. Ayrs benden gitmemi isterse mahvolurum. Robert Frobisher'in, işe uygun olmadığı için onu evlerinden kovan ev sahiplerinden para dilenmek zorunda kaldığı haberi Cambridge'e sızar. O zaman utançtan ölürüm, Sixsmith, gerçekten ölürüm. Tanrı aşkına hemen gönderebildiğin kadar gönder.</p>

  <p style="text-align: center;">— ♦ —</p>

  <p>Zedelghem Şatosu</p>

  <p>14-vii-1931</p>

  <p>Sixsmith,</p>

  <p>Kutsanmış Rufus'a, ihtiyaç içindeki Bestecilerin Koruyucu Azizi'ne şükürler olsun. Ona en büyük şükranlarımı sunuyorum, <i>Amin</i>. Posta havalen bu sabah sağ salim elime ulaştı —ev sahiplerime seni, doğum günümü unutmuş olan, bana çok düşkün amcam olarak tanıttım. Bayan Crommelynck paramı Brugge'da bir bankadan alabileceğimi söylüyor. Adına bir ilahi besteleyecek ve paranı en kısa zamanda ödeyeceğim. Beklediğinden daha çabuk olabilir. Başarı umudumun buzu çözülüyor. Ayrs'la çalışma yönündeki ilk teşebbüsüm küçük düşürücü bir biçimde sonuçlanınca perişan halde odama dönmüştüm. O öğleden sonrayı sana o sızlanmalarla dolu mektubu yazarak geçirdim —bu arada, o mektubu yak, tabii hâlâ yakmadıysan— geleceğimden çok endişeliydim. Bir yağmurluk ve yağmur botları giyerek o yağmurda dışarı çıktım ve köydeki postaneye yürüdüm; bir yandan bundan bir ay sonra nerede olabileceğimi içten bir şekilde merak ediyordum. Bayan Willems dönüşümden kısa bir süre sonra akşam yemeği gongunu çaldı, ama yemek odasına gittiğimde Ayrs'ı tek başına bekler halde buldum. "Sen misin, Frobisher?" diye sordu nazik davranmak isteyen yaşlı adamlara özgü huysuzlukla. "Ah, Frobisher, bu sohbeti baş başa yapabilmemiz iyi oldu. Bak, bu sabah sana çok kötü davrandım. Hastalığım bazen uygunsuz derecede açık sözlü olmama sebep oluyor. Özür dilerim. Ne diyorsun, bu aksi ihtiyara yarın bir şans daha verir misin?" Karısı ona beni ne halde bulduğunu mu anlatmıştı? Lucille yan yanya topladığım valizimden mi söz etmişti? Rahatladığım sesimden belli olmasın diye bir süre bekledim ve soylu bir tavırla, aklındakileri söylemesinde bir sakınca olmadığını belirttim.</p>

  <p>"Teklifine fazla olumsuz yaklaştım, Frobisher. Beynimdeki müziği ortaya çıkarmak kolay olmayacak, ama ortaklığımızın yürüme şansı var. Müzisyenliğin ve karakterin bu iş için gayet yeterli görünüyor. Karım kendini bestecilikte de denediğini söylüyor. Belli ki müzik ikimiz için de oksijen kadar gerekli. Vazgeçmeyecek, doğru metodu buluncaya dek düşe kalka çabalayacağız." Tam burda, Madame Crommelynck kapıyı çaldı, içeri bir göz attı, bazı kadınlara özgü biçimde odanın havasını hemencecik sezdi ve durumu kutlamak için bir şeyler içip içmeyeceğimizi sordu. Ayrs bana döndü. "Genç Frobisher'a bağlı. Ne diyorsun? Birkaç hafta, her şey iyi giderse birkaç ay kalır mısın? Belki de daha uzun kalırsın, kimbilir? Ama vereceğim ufak bir maaşı kabul etmelisin."</p>

  <p>Hissettiğim rahatlamayı dışa memnuniyet olarak yansıtıp ona bundan onur duyacağımı söyledim ve maaş teklifini hemencecik geri çevirmedim.</p>

  <p>"O halde, Jocasta, Bayan Willems'e söyle, bir şişe Pinot Rouge 1908 getirsin!" Baküs'e ve ilham perilerine kadeh kaldırdık ve tekboynuz kam kadar yoğun bir şarap içtik. Ayrs'ın bin iki yüz kadar şişeden oluşan mahzeni Belçika'daki en zengin mahzenlerden biri ve konudan biraz uzaklaşmaya değer. Mahzen, Hendrick'in babasının ailenin Gothenburg'a kaçışından önce girişe inşa ettiği sahte duvar sayesinde savaşı, Zedelghem'i geçici bir karargâh olarak kullanan Alman subayları tarafından yağma edilmeden atlatmış. Kütüphane ve yer kaplayan değerli birçok eşya da savaş sırasında, sandıklar içinde mahzende saklanmış (burası eskiden bir manastırın mezar odasıymış). Prusyalılar ateşkesten önce şatoyu yağmalamış ama mahzene ulaşamamışlar.</p>

  <p>İş düzenimiz yavaş yavaş yerine oturuyor. Hastalıklarının ve ağrılarının ona engel olmadığı her sabah saat dokuzda Ayrs'la müzik odasında buluşuyoruz. Ben piyanonun başında, Ayrs kanepede oturuyor, iğrenç kokan Türk sigaralarını içiyor ve <i>üç icra tarzımızdan</i> birini seçiyoruz. "Gözden geçirme" — benden bir önceki sabah yazdıklarımı gözden geçirmemi istiyor. Enstrümana bağlı olarak mırıldanıyor, şarkı söylüyor ya da çalıyorum, Ayrs da notaları düzeltiyor. 'Yeniden tertip" yaptığımızda, Ayrs'ın hayal meyal hatırladığı ve kurtarmak istediği bir pasaj ya da soloyu bulmak için bazıları ben doğmadan önce yazılmış olan eski notaları, not defterlerini, besteleri karıştırıyorum. Tam bir dedektif işi. "Besteleme" en zorlu olanı. Piyanonun başında oturuyor ve bir "On altılık, si-sol; dörtlük, la bemol — dört vuruş devam et, hayır, altı — saçmalık! Fa diyez — hayır hayır hayır <i>fa diyez</i> — ve si! Tar-tatti-tatti-tarrr!" (<i>Il maestro</i> artık en azından notaları söylüyor.) Ya da, kendini daha bir şair hissediyorsa, şöyle olabiliyor: "Şimdi, Frobisher, klarnet metresin, viyolalar mezarlıktaki porsuk ağaçları, klavsen ay. Bırak doğu rüzgârı o la minör akoru buradan on altı sıra uçursun."</p>

  <p>İyi bir kâhya gibi (ama emin olabilirsin ki, iyiden daha iyiyim) benim işimin de onda dokuzu öngörüden oluşuyor. Bazen Ayrs benden, "Sence bu akor uygun mu, Frobisher?" ya da "Bu pasaj bütünle uyum sağlıyor mu?" gibi sanatsal bir karar bekliyor. Hayır dersem Ayrs bana bunun yerine ne önerirdim diye soruyor, hatta bir iki kez benim yaptığım değişikliği kabul ettiği oldu. İnsanın aklı başına geliyor. Düşünsene, ileride insanlar okulda bu müziği öğrenecek.</p>

  <p>Saat birde Ayrs bitkin düşüyor. Hendrick onu yemek odasına taşıyor, Bayan Crommelynck, bazen de ürkütücü E. de —hafta sonu ya da yanm günlük tatilse— öğle yemeği için bize katılıyor. Ayrs öğleden sonra sıcağında kestiriyor. Ben hazineler bulmak için kütüphaneyi karıştırmayı, müzik odasında beste yapmayı, bahçede (akzambaklar, taçşahları, fenerçiçekleri, gülhatmiler, hepsi pırıl pırıl çiçek açmış) müsveddeler okumayı sürdürüyorum, bisikletimle Neerbeke yakınındaki dar sokakları dolaşıyorum ya da etraftaki arazileri arşınlıyorum. Köyün köpekleriyle iyi dost oldum. Fareli köyün kavalcısını takip eden fareler ya da afacanlar gibi peşimden geliyorlar. Yerliler "<i>Goede morgen</i>"lerime ve "<i>Goede middag</i>"larıma karşılık veriyor — artık "<i>kasteel</i>'deki uzun süreli konuk olarak tanınıyorum.</p>

  <p>İçtimayı geçen bir yayın varsa yemekten sonra üçümüz radyo dinliyoruz, yoksa gramofona (meşe ağacından kutusunda duran masa modeli bir His Master's Voice) genelde Ayrs'ın Sir Thomas Beecham tarafından yönetilen kendi büyük eserlerinin plaklarını koyuyoruz. Misafirimiz olduğunda sohbet ediyoruz ya da oda müziği çalınıyor. Başka akşamlar Ayrs ona şiir okumamdan hoşlanıyor, özellikle de sevgili Keats'inin şiirlerini. Sesi benimkinden destek alıyormuşçasına, ben okurken mısraları fısıltıyla tekrarlıyor. Kahvaltıda bana <i>Times</i>'dan haberler okutuyor. Ayrs ne kadar yaşlı, kör ve hasta olsa da bir üniversite münazara topluluğunda fikirlerini başarıyla savunabilir, buna rağmen dalga geçtiği sistemlerin yerine nadiren alternatif sunuyor. "Liberallik mi? Korkaklık desene şuna!" "Sosyalizm mi? Artık eli ayağı tutmaz haldeki despotizmin yerine geçmek isteyen küçük kardeşi." "Muhafazakârlar mı? En büyük aldatmacaları özgür irade doktrinleri olan tesadüfi yalancılar." Nasıl bir devlet istiyor peki? "Hiç! Bir devletin düzeni ne kadar sağlam olursa insanları o kadar sıkıcı olur."</p>

  <p>Ne kadar çabuk parlayan bir insan olursa olsun, Ayrs Avrupa'daki, kendi yaratıcılığımın etkilenmesini istediğim az sayıda insandan biri. Müzikbilim açısından Janus gibi iki yüzü var. Bir Ayrs geriye, Romantizm'in ölüm döşeğine bakarken, diğer Ayrs geleceğe bakıyor. İşte bakışını takip ettiğim Ayrs bu ikincisi. Kontrpuanları ve karışık renkleri kullanmasını izlemek kendi dilimi de heyecan verici şekillerde arıtıyor. Zedelghem'de geçirdiğim şu kısacık zaman, şimdiden bana Mastürbasyoncular Bandosu'yla birlikte Ahmak Mackerras'ın tahtında geçirdiğim üç yılda öğrendiğimden fazlasını öğretti.</p>

  <p>Ayrs'ın ve Bayan Crommelynck'in arkadaşlarını sık sık misafir ediyoruz. Genelde her hafta iki ya da üç gece misafir geliyor. Brüksel, Berlin, Amsterdam ya da daha uzaklardan dönen solistler, Ayrs'ın Florida'da ya da Paris'teki acemilik günlerinden tanıdıkları, ve bizim Morty Dhondt ve Karısı. Dhondt'un hem Brugge'da, hem Antwerpen'de elmas atölyesi var; biraz anlaşılmaz biçimde olsa da birçok dil konuşuyor, uzun açıklamalar gerektiren alengirli, çok dilli cinaslar kullanıyor, festivaller finanse ediyor ve Ayrs'la birlikte metafiziksel futbol toplarına vuruyor. Bayan Dhondt ise Bayan Crommelynck'e benziyor ama ondan on kat abartılı — aslına bakarsanız bu kadın Belçika Binicilik Kulübü'nün başkanı olan, Dhondt'ların Bugatti'sini kendisi süren, Wei-wei adındaki, ponponu andıran Pekin köpeğini yanından hiç ayırmayan korkutucu bir yaratık. Şüphesiz adına sonraki mektuplarımda yine rastlayacaksın.</p>

  <p>Pek akrabaları yok: Ayrs tek çocukmuş, bir zamanlar nüfuzu olan Crommelynck ailesi ise savaş boyunca önemli anlarda hep yanlış tarafı destekleyebilme konusunda tuhaf bir kabiliyete sahipmiş. Savaşta ölmeyenler yoksullaşarak Ayrs ve karısı İskandinavya'dan dönmeden önce hastalıklara yenik düşmüşler. Diğerleri ise denizaşırı ülkelere kaçtıktan sonra ölmüş. Bayan Crommelynck'in yaşlı mürebbiyesi ve birkaç çelimsiz teyzesi arada bir uğruyor, ama eski şapka askıları gibi bir köşede sessizce oturmaktan başka bir şey yapmıyorlar.</p>

  <p>Geçen hafta memleketi Krakow'da Ayrs'ı bütün gücüyle desteklemiş olan orkestra şefi Tadeusz Augustowski, Migren'in İkinci Günü'nde haber vermeden çıkageldi. Bayan Crommelynck evde değildi, Bayan Willems ecel terleri dökerek bana geldi ve bu meşhur konuğu eğlendirmem için yalvardı. Ev sahiplerimi hayal kırıklığına uğratamazdım. Augustowski'nin Fransızcası benimki kadar iyi; öğleden sonrayı balık tutarak ve on iki ton kullanan besteciler konusunda tartışarak geçirdik. O bana orkestrayla ilgili savaş hikâyeleri, bir de içinde el hareketleri de olan, tarif edilemeyecek derecede açık saçık bir fıkra anlattı; fıkrayı seninle bir daha görüştüğümüzde anlatırım artık. Otuz santim boyunda bir alabalık tuttum, Augustowski de kocaman bir sazan yakaladı. Alacakaranlıkta döndüğümüzde Ayrs kalkmıştı; Polonyalı ona beni yanına aldığı için şanslı olduğunu söyledi. Ayrs "Ne demezsin" gibilerinden bir şey homurdandı. Ne kadar pohpohlandım, anlatamam, Ayrs. Bayan Willems yüzgeçli ganimetimizi büyük bir memnuniyetle karşılamasa da onları temizledi, tuz ve tereyağıyla pişirdi; balık çatalında eriyecek kadar yumuşak oldular. Augustowski ertesi sabah şatodan ayrılırken bana kartvizitini verdi. Langham Court'ta Londra'ya geldiğinde kalmak üzere tuttuğu bir süiti var; beni gelecek yıl festival zamanı yanında kalmaya davet etti. Ü-ürü-üüü!</p>

  <p>Zedelghem Şatosu artık baştaki gibi Usherlar'ın Evi'ne benzeyen bir labirenti andırmıyor. Doğru, doğu kanadının modernleştirilmesinin ve bakımlı olmasının bedelini ödeyen, toz içinde kalmış, kapalı batı kanadı üzücü bir halde ve korkarım yakın zamanda yıkılması gerekebilir. Islak bir öğleden sonra bu kanadın odalarını keşfe çıktım. Nem burayı feci derecede etkilemiş; örümcek ağlarından dökülmüş alçılar sarkıyor; fare ve yarasa dışkıları yıpranmış taşların üstünde öbekler oluşturuyor; şöminelerin üstündeki alçı armalar zamanla parçalanmış. Dışarısı da benzer halde — tuğla duvarlara yeniden harç sürülmesi gerekiyor, çatıdaki kiremitlerde eksikler var, mazgallı siperler yere düşmüş ve öbekler halinde orada duruyor, yağmur suyu ortaçağdan kalma kumtaşlarından oluk oluk akıyor. Crommelynck'ler Kongo yatırımlarından çok para kazanmışlar ama erkek kardeşlerden hiçbiri savaştan sağ çıkamamış ve Zedelghem'in Alman "pansiyoner"leri yağmalamaya değer ne varsa alıp götürmüşler.</p>

  <p>Doğu kanadı ise, tavan kirişleri rüzgâr estiğinde eski bir gemi gibi gıcırdasa da, rahat bir yuva. Canı istediğinde çalışan bir merkezi ısıtma ve ışık düğmelerinde insanı çarpan ilkel bir elektrik sistemi var. Bayan Crommelynck'in babası kızına emlak işini öğretecek kadar öngörü sahibiymiş; kadın şimdi arazisini komşu çiftçilere kiralıyor ve anladığım kadarıyla şatoyu geçindirecek parayı ancak kazanıyor. Günümüzde ve çağımızda burun kıvrılmayacak bir marifet bu.</p>

  <p>Eva hâlâ burnu havada küçükhanımı oynuyor; en az kız kardeşlerim kadar nefret dolu ama zekâsı düşmanlığına eş. Sevgili Nefertiti'sine binmek dışındaki hobileri surat asmak ve haksızlığa uğramış gibi görünmek. Kırılgan hizmetkârları gözyaşlarına boğmayı, sonra da içeri dalıp "<i>Yine</i> ağlama krizi geçiriyor, Anne, onu adam gibi terbiye edemez misin?" demeye bayılıyor. Benim kolay lokma olmadığıma kanaat getirdi ve bir yıpratma politikası benimsedi: "Baba, Bay Frobisher evimizde ne kadar kalacak?" "Baba, Bay Frobisher'a Hendrick'e verdiğin kadar ücret veriyor musun?" "Ah, öylesine sormuştum, Anne, Bay Frobisher'ın burada kalışının bu kadar nazik bir konu olduğunu bilmiyordum." Bunu kabul etmek hiç hoşuma gitmese de beni sinir ediyor, evet. Geçtiğimiz cumartesi yine karşılaştık — daha doğrusu <i>yüzleştik</i> demeliyim. Ayrs'in Kutsal Kitabı <i>Also sprach Zarathustra</i>'yı alıp gölün üstünden geçerek söğüt ağacı adasına ulaşan taş köprüye gitmiştim. Kavurucu bir öğleden sonraydı; gölgede bile domuz gibi terliyordum. On sayfa okuduktan sonra benim Nietzsche'yi değil, onun beni okuduğunu hissettim ve beynimdeki orkestra Fred Delius'ın <i>Air and Dance</i>'ini çalarken kayıkçıları ve su kelerlerini izledim. Şurup gibi, florantin bir parça, ama uykulu flüt ezgileri oldukça başarılı.</p>

  <p>Birden kendimi o kadar derin bir hendekte buldum ki gökyüzü çok yukarıdaki, gün ışığından daha parlak, yanıp sönen ışıklarla aydınlanan bir şeritten ibaret kaldı. Vahşiler, emekçi sınıfından insanları bulup parçalayan bu devasa, habis görünüşlü dişleri olan, kahverengi sıçanlar hendeğin etrafında devriye geziyordu. Hali vakti yerinde görünmeye ve paniğe kapılıp koşmamak için kendime engel olmaya çalışarak ağır ağır yürürken Eva'yla karşılaştım. "<i>Senin</i> burada ne işin var be?" dedim.</p>

  <p>Eva öfkeyle cevap verdi! "Ce lac appartient a ma famille depuis cinq siecles! Vous etes ici depuis combien de temps exactement? Bien trois semaines! Alors vous voyez je vais ou bon me semble!" Öfkesi nerdeyse fizikseldi ve bu naçiz mektup arkadaşının yüzüne bir tekme gibi çarptı. Haklıydı, onu annesinin arazisine izinsiz girmekle suçlamıştım. Tamamen uyanmış olarak zar zor ayağa kalktım, özür dileyip duruyor, az önceki sözleri rüya görürken ettiğimi açıklıyordum. Gölü unutmuşum. Tam bir şapşal gibi suya düştüm! Sırılsıklam oldum! Neyse ki gölün suyu ancak göbeğime kadar geliyordu ve Tanrı Ayrs'ın biricik Nietzsche'sinin benimle birlikte suya düşmesine mani olmuştu. Eva nihayet kahkahalarını zaptettiğinde onu surat asmaktan başka bir şey yaparken görmekten memnun olduğumu söyledim. İngilizce, saçımda sumercimeği olduğunu söyleyerek yanıt verdi. Dil yeteneklerini överek ona büyüklük taslamak zorunda kaldım. O da "Bir İngiliz'i etkilemek için fazla bir şeye lüzum yok" diye karşılık verdi. Sonra da yürüyüp gitti. O an aklıma uygun bir cevap gelmedi, bu seti kız kazanmış oldu.</p>

  <p>Şimdi kitaplardan ve paradan bahsedeceğim, dikkat et. Odamdaki kitaplarla dolu nişi kurcalarken merak uyandırıcı, parçalanmış bir kitaba denk geldim ve benim için o kitabın tam bir kopyasını bulmanı istiyorum. Kitap doksan dokuzuncu sayfadan başlıyor, ne ön ne arka kapağı var, cildi sökülmüş. Anladığım kadarıyla bu kitap Adam Ewing adındaki bir San Francisco noterinin Sydney'den Kaliforniya'ya yaptığı gemi yolculuğunun güncesinden düzenlenmiş. "Altın hücumu"ndan bahsedildiğine göre 1849 ya da 1850'de geçiyor. Günce yazarın ölümünden sonra, Ewing'in oğlu (?) tarafından yayımlanmış gibi görünüyor. Ewing bana Melville'in "Benito Cereno"sundaki, etrafındaki hiçbir komplocunun farkında olmayan, beceriksiz Kaptan Delano'yu hatırlatıyor — o çok güvendiği Dr. Henry Goose'un <i>[böyle]</i> parası için onu, hastalık kuruntularını besleyerek zehirlediğini fark edememiş.</p>

  <p>Güncenin orijinalliğinde yapmacık bir şeyler var —gerçek bir günce olamayacak kadar düzenli, dili de kulağa doğru gelmiyor— ama kim böyle bir güncenin sahtesini yapmak için uğraşır ki? Ve neden?</p>

  <p>Sayfaların kırk sayfa sonra, cildin iyice yıprandığı yerde cümle ortasında sona ermesi asabımı hayli bozdu. Lanet şeyin gerisini bulmak için kütüphaneyi altüst ettim. Ama şansım yoktu. Ayrs'ın ya da Bayan Crommelynck'in dikkatini alfabetik sıraya sokulmamış bibliyografik varlıklarına çekmek işimize gelmez; yani müşkül durumdayım. Caithness Caddesindeki Otto Jansch'a bu Adam Ewing'le ilgili bir şeyler bilip bilmediğini sorar mısın? Yarısı okunmuş bir kitap, yarısı yaşanmış bir aşk hikâyesi gibidir.</p>

  <p>Zedelghem'deki en eski baskıların bir envanterini de mektuba ekliyorum. Senin de göreceğin gibi bazı eserler on yedinci yüzyılın başlarından kalma; Jansch'ın verebileceği en iyi fiyatları bir an evvel bana gönder ve Parisli bazı tüccarların da bu kitaplarla ilgilendiğini ağzından kaçırarak o pinti herifi iyice heyecanlandır.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem Şatosu</p>

  <p>28-vii-1931</p>

  <p><br /></p>

  <p>Sixsmith,</p>

  <p>Müjdemi isterim, iki gün önce Ayrs ve ben birlikte çalıştığımız ilk eseri, kısa perdeden bir şiir olan "Der Todtenvogel"ı tamamladık. Bu parçayı gün yüzüne çıkardığımda eski bir Germen marşının akıllı uslu bir aranjmanıydı, Ayrs'ın görme gücünün iyice azalmasıyla en güzel yerinde ortada bırakılmıştı. Yeni uyarlamamız ise merak uyandırıcı bir canavar. Wagner'ın <i>Ring</i>'inden çınlamalar alıyor, sonra temayı Sibelius'un hayaletlerinin idare ettiği, Stravinskyvari bir kâbusa dönüştürüyor. Korkunç ve enfes; keşke sen de dinleyebilsen. Bir flüt solosuyla bitiyor; ama bu öyle kanat çırpıp geçen bir flüt değil, başlıkta geçen ölüm kuşu, hem ilk doğanı hem son doğanı lanetliyor.</p>

  <p>Paris'ten dönen Augustowski dün yine ziyarete geldi. Notaları okudu ve sobaya kürek kürek kömür atan bir kömürcü gibi kürekle övgü yağdırdı. Öyle de yapmalı! Savaştan beri yazıldığına şahit olduğum en başarılı senfonik şiir bu; ve sana söyleyeyim, Sixsmith, şiirdeki en iyi fikirlerin azımsanmayacak bir kısmı bana ait. Herhalde bir kâtip parçanın yaratılmasındaki payından feragat etmeyi bilmeli, ama insanın ağzına fermuar çekmesi hiç kolay değil. Ama daha en güzel haberi söylemedim — Augustowski üç hafta sonra gerçekleşecek Krakow şenliğinde eseri ilk kez kendi batonu altında dünyaya sunmak istiyor! Dün şafakla birlikte kalktım ve bütün günümü parçanın temiz bir kopyasını çıkarmakla geçirdim. Birden o kadar da kısa görünmemeye başladı. Yazı yazdığım elim tutuldu, nota çizgileri adeta gözkapaklarıma kazındı, ama akşam yemeğine kadar bitirmeyi başardım. Kutlama yaparken dördümüz beş şişe şarap içtik. Tatlı olarak da misket şarabı vardı. Zedelghem'in altın çocuğuyum artık. Herhangi birinin altın çocuğu olmayalı uzun zaman oldu; bu durum hoşuma gidiyor. Jocasta şu an kullandığım misafir odasından ikinci kattaki, kullanılmayan, daha büyük odalardan birine geçmemi önerdi. Odam Zedelghem'in herhangi bir yerinde görüp beğendiğim mobilyalarla döşenecekti. Ayrs da bu öneriyi onayladı; ben de kabul ettim. Burnu Havada Küçükhanım ise <i>soğukkanlılığını</i> kaybederek, "Ah, hazır elin değmişken niçin onu vasiyetine de eklemiyorsun, Anne? Mülkün yarısını niçin ona vermiyorsun?" diye zırladı. Masadan izin almadan kalkıp gitti. Ayrs onun duyabileceği kadar yüksek bir sesle "Kızın on yedi yıldır aklına gelen en iyi fikir!" diye gakladı. "En azından Frobisher yediği ekmeğin parasını çıkarıyor!"</p>

  <p>Ev sahiplerim özürlerimi dinlemediler, asıl Eva'nın benden özür dilemesi gerektiğini, şu Kopernik öncesi görüşleri bir yana bırakıp evrenin onun etrafında dönmediğini anlaması gerektiğini söylediler. Kulağıma müzik gibi geldi bunlar. Ayrıca, Eva ve yirmi adet sınıf arkadaşı birkaç ay boyunca öğrenimlerini kardeş bir okulda sürdürmek üzere İsviçre'de kalacaklarmış. Daha da güzel bir müzik! Çürük bir dişin düşmüş gibi olacak. Yeni odam ikili takımlarla badminton oynanabilecek kadar büyük; perdelerinden geçen yılın güvelerini silkmek zorunda kaldığım dört direkli bir yatağım var; Cordoba'dan gelmiş asırlık duvar kâğıdı bir ejderhanın pulları gibi duvardan dökülüyor, ama kendine özgü bir çekiciliği var; odadaki diğer eşyalar mavi renkte bir süs topu, ceviz ağacı kakmalı bir gardırop, altı heybetli koltuk-sandalye ve bu mektubu üzerinde yazdığım çınar ağacı yazı masasından oluşuyor.</p>

  <p>Hanımeli rengi tül perde içeri bol bol ışık girmesine izin veriyor. Güneye döndüğümde manzara kırlaşmış bahçenin gerisinden uzanıyor. Batıya döndüğümde çayırda otlayan inekleri ve ötedeki ormanın üstünde yükselen kilise kulesini görüyorum. Onun çanları benim saatim. (Aslında Zedelghem'de birçok antika saat var; minyatür bir Brugge gibi kiminin çanı erken kiminin çanı geç çalıyor.) Özetle, odam Whyman's Lane'deki odalarımızdan bir iki gömlek yukarıda, Savoy ya da Imperial'den bir iki gömlek aşağıda, ama geniş ve güvenli. Sakarca ya da dikkatsizce bir şey yapmadığım sürece.</p>

  <p>Bu da beni Madame Jocasta Commelynck konusuna getiriyor. Kadın <i>alttan alta</i> benimle flört etmeye başlamadıysa gözüm çıksın, Sixsmith. Sözleri, gözleri ve el hareketleri tesadüfi olamayacak kadar mükemmel biçimde çift manalı. Bakalım sen ne düşüneceksin. Dün öğleden sonra odamda Balakirev'in nadir rastlanan gençlik dönemi eserlerini incelerken Bayan Crommelynck kapımı çaldı. Binici ceketini giymiş, yukarıdan topladığı saçları bir hayli çekici olan ensesini ortaya çıkarmıştı. Ona yol verdiğimde, "Kocam sana bir hediye vermek istiyor" dedi içeri girerek. "İşte. 'Todtenvogel'ın tamamlanması şerefine. Biliyor musun, Robert" —dili "Robert"ın <i>t</i>'sini uzatıyor— "Vyvyan tekrar çalıştığı için çok mutlu. Yıllardır bu kadar dinç olmamıştı. Bu yalnızca sembolik bir şey. Giysene." Bana Osmanlı tarzı, ipekten, moda olamayacak ya da modası geçemeyecek kadar ender bir desene sahip, muhteşem bir yelek uzattı. "Kahire'de, balayımızdayken almıştım, kocam o zamanlar senin yaşındaydı. Bir daha giyemeyecek."</p>

  <p>Gururumun okşandığını ama bu kadar duygusal değere sahip bir giysiyi kabul edemeyeceğimi söyledim. "İşte tam da bu yüzden giymeni istiyoruz. Hatıralarımız bu kumaşa işledi. Giy." Söylediğini yaptım, o da üstündeki tozları temizleme bahanesiyle (?) yeleği okşadı. "Gel, aynaya bak!" Öyle yaptım. Kadın benim birkaç santimetre uzaklıkta, arkamda durdu. "Güve yumurtalarına bırakılamayacak kadar güzel, sen de öyle düşünmüyor musun?" Evet, öyle düşünüyordum. Tebessümü çift manalıydı. Emily'nin şehvetli romanlarından birinde olsaydık baştan çıkarıcı kadının elleri masum erkeğin sırtını sarardı, ama Jocasta işini daha ihtiyatlı görüyor. "Vyvyan'ın senin yaşındaki fiziğinin <i>tıpatıp</i> aynısına sahipsin. Tuhaf, değil mi?" Yine evet dedim. Tırnaklarıyla yeleğe takılmış olan bir tutam saçımı serbest bıraktı.</p>

  <p>Onu ne reddettim, ne cesaretlendirdim. Böyle şeyler aceleye gelmez. Bayan Crommelynck başka bir söz söylemeden odadan çıktı.</p>

  <p>Öğle yemeğinde Hendrick, Dr. Egret'in Neerbeke'deki evinin soyulduğunu bildirdi. Neyse ki kimseye bir şey olmamıştı, ama polis çingenelere ve haydutlara karşı dikkatli olunması yönünde uyarıda bulunmuştu. Geceleri evlerin kapıları kilitlenecekti. Jocasta ürperdi ve onu korumak için Zedelghem'de olmama memnun olduğunu söyledi. Eton'da boksörlük yaptığımı itiraf ettim, ama bir haydut çetesiyle tek başıma baş edebileceğimden şüpheliydim. Belki Hendrick onları güzelce pataklarken ben de onun havlusunu tutabilirdim. Ayrs yorumda bulunmadı, ama o akşam mendilinin içinden bir Luger çıkardı. Jocasta, Ayrs'ı yemek masasında silahını gösterdiği için eleştirdi, ama Ayrs onu duymazlıktan geldi. "Gothenburg'dan döndüğümüzde bu canavarı kurşunlarıyla birlikte büyük yatak odasındaki gevşek bir yer tahtasının altında buldum" diye açıkladı. "Prusyalı komutan ya aceleden onu orada unutmuştu, ya da öldürülmüştü. Silahı oraya belki de asilere ya da istenmeyen kimselere karşı sigorta olarak saklamıştı. Ben de aynı sebepten onu yatağımın yanında muhafaza ediyorum."</p>

  <p>Silahı tutup tutamayacağımı sordum; bundan önce yalnızca av silahlarına dokunmuştum. "Elbette" diye cevap verdi Ayrs, silahı bana uzatarak. Vücudumdaki her bir tüy diken diken oldu. Elime güzelce uyan o demir parçası en az bir kez can almıştı, babamın mirasında hâlâ hakkım olsaydı bu miras üzerine bahse girerdim. "Görüyorsun" dedi Ayrs çarpık bir gülüşle, "yaşlı, kör, sakat olabilirim ama hâlâ bir iki dişim var, ısırabilirim. Silahı olan ve kaybedecek pek bir şeyi olmayan kör bir adam. Yaratabileceğim <i>kargaşayı</i> düşünsene!" Sesindeki tehdit benim hayal ürünüm müydü, karar veremiyorum.</p>

  <p>Jansch'tan gelen haberler mükemmel, ama böyle dediğimi ona söyleme. Brugge'a bir sonraki gidişimde sözünü ettiğim kitapları yollayacağım — Neerbeke'deki postacıya güvenmiyorum, fazla soru soruyor. Her zamanki önlemleri al. Paramı Belçika'nın Birinci Bankası, Ana Şube, Brugge'a havale et — Dhondt'un bir parmak şıklatmasıyla müdür bana hesap açtı. Listelerinde tek bir Robert Frobisher olduğuna oldukça eminim.</p>

  <p>En iyi haber de şu: yeniden kendi kendime beste yapmaya başladım.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>16-viii-1931</p>

  <p><br /></p>

  <p>Sixsmith,</p>

  <p>Yaz şehvetli bir hal aldı. Ayrs'ın karısıyla sevgili olduk. Endişelenme! Yalnızca bedensel olarak. Geçen hafta bir gece odama geldi, kapıyı arkasından kilitledi ve aramızda tek bir kelime bile geçmeden soyundu. Böbürlenmek istemem, ama ziyareti beni hiç şaşırtmadı. Aslına bakarsan kapıyı onun için aralık bırakmıştım. Cidden, Sixsmith, mutlak bir sessizlik içinde sevişmeyi denemelisin. Dudaklarını mühürlediğinde bütün o velvele diniyor ve yerini büyük bir keyfe bırakıyor.</p>

  <p>Bir kadının vücudunun kilidini açtığında sırlarını da açığa çıkarırsın. (Sen de bir kere denemelisin, kadınları yani.) Bu iskambil oyunlarında kötü olmalarıyla bağlantılı olabilir mi? Olaydan sonra öylece yatmak hoşuma gider, ama Jocasta büyük, kara sırrımızı daha ufak, gri olanların altına gömmek istercesine durmaksızın konuştu. Ayrs'ın frengiyi 1915'te uzun bir süre ayrıldıklarında Kopenhag'daki bir genelevde kaptığını ve o yıldan beri karısıyla sevişmediğini öğrendim. Doktor, Eva'nın doğumundan sonra Jocasta'ya bir daha çocuğu olmayacağını söylemiş. Arada bir yaşadığı ilişkilerde çok seçici, ama bu ilişkileri yaşadığı için hiç pişmanlık duymuyor. Ayrs'ı hâlâ sevdiğini ısrarla söyledi. Şüpheyle homurdandım. Aşkın sadakatle el ele yürüdüğü iddiasının kendine güvenmeyen erkekler tarafından uydurulan bir mit olduğunu söyleyerek sert bir yanıt verdi.</p>

  <p>Eva'dan da söz ettik. Kızına adabımuaşeret öğretmeye çok daldığı için hiçbir zaman arkadaş olamadıklarını söyledi ve artık iş işten geçtiğinden endişeleniyor. O bu ufak tefek trajedileri anlatırken ben kestirdim, ama gelecekte Danimarkalıların etrafındayken, özellikle de Danimarka genelevlerinde daha dikkatli olacağım.</p>

  <p>J. ikinci bir müsabaka istedi; sanki kendisini bana zamklamak ister gibiydi. Ben de itiraz etmedim. Tam bir binici vücuduna sahip, o yaştaki kadınlarda genelde görülenden daha esnek bir bedeni var ve bindiğim on şilinlik değme attan daha fazla teknik biliyor, insan onun yemliğinden beslenmeye davet edilip sıraya giren birçok genç aygırın varlığından şüpheleniyor. Şüphelerimde haklı çıktım; ben son kez dalar gibi olduğumda, "Debussy savaştan önce bir keresinde Zedelghem'de bir hafta geçirmişti. Yanılmıyorsam bu yatakta yatmıştı" dedi. Ses tonundaki ufak değişiklikten onunla birlikte olduğu sonucuna vardım, imkânsız değildi. Claude için etek giymiş olan hiçbir şeyi kaçırmazdı diyorlar, hem Fransız'dı o.</p>

  <p>Lucille sabah tıraş suyumu getirmek için kapımı çaldığında yalnızdım. J.'nin kahvaltıdaki davranışları en az benimki kadar kayıtsızdı; bunu da memnuniyetle belirteyim. Servis altlığına bir damla reçel döktüğümde beni iğnelemeyi bile ihmal etmedi; bu da V.A.'nın onu kınamasına sebep oldu, "Bu kadar pimpirikli olma, Jocasta! Nasıl olsa lekeyi senin o güzel ellerin temizlemeyecek." Zina yürütmesi çetrefil bir düet, Sixsmith — aynen briçteki gibi, kendinden daha beceriksiz insanlarla ortak olmaktan kaçınacaksın, yoksa feci hallere düşebilirsin.</p>

  <p>Suçluluk hissediyor muyum? Hayır, hem de hiç. Birine boynuz takan bir erkeğin zafer hissini? Hayır, pek sayılmaz. İlla bir şey hissetmem gerekiyorsa, Ayrs'a hâlâ kırgınım. Dünden önceki akşam Dhondt'lar yemeğe geldiler ve Bayan D. yemek boğazlarından geçsin diye biraz piyano çalınmasını rica etti, ben de iki yaz önce seninle birlikte Scilly Adaları'ndayken yazdığım "Dağların Meleği" adlı parçayı çaldım. Ama parçayı "bir arkadaş"ın bestelediğini söyleyerek sahibinin ben olduğumu sakladım. Parçayı yeniden yazmıştım. V.A.'nın yirmili yaşlarında kustuğu Schubert'inkileri andıran o şerbetli pastişlerinden çok daha akıcı ve incelikliydi. J. ve Dhondt'lar parçayı o kadar sevdiler ki tekrar çalmamı rica ettiler. V.A. onda bugüne kadar eşine rastlamadığım bir tavırla parçayı veto ettiğinde daha altıncı sıraya ancak gelmiştim. "Arkadaşına tavsiyem Modernler ile yarenlik etmeden önce Eskiler'de ustalaşmasıdır." Kulağa son derece zararsız bir tavsiye gibi geliyor, değil mi? Ama <i>arkadaşın</i> kelimesini öyle bir tonda söyledi ki, arkadaşımın gerçek kimliğinden gayet haberdar olduğunu anladım. Belki kendisi de Oslo'da, Grieg'in evindeyken aynı hileye başvurmuştu. "Bu arkadaş kontrpuan ve armonide iyice ustalaşmadan" V.A. pufladı, "budalaca caka satan bir işportacıdan başka bir şey olamaz. <i>Arkadaşına</i> böyle dediğimi söyle." Sessizce burnumdan soludum. V.A., J.'ye gramofona kendi <i>Sirocco</i> Rüzgâr Dörtlüsü'nün plağını koymasını söyledi. J. de insafsız ihtiyar zorbanın talimatını yerine getirdi. Kendimi avutmak için J.'nin bedeninin krepdöşinden yazlık elbisesinin altında nasıl olduğunu ve yatağıma nasıl hevesle girdiğini hatırladım. Peki, tamam, işverenime taktığım boynuzlarla biraz böbürleneceğim. Bunu hak ediyor. Yaşlı ve hasta da olsa ukala ukaladır.</p>

  <p>Augustowski, Kraköw'daki konserden sonra bu gizemli telgrafı yolladı. Fransızcadan çeviriyorum: İLK TODTENVOGEL HAYRET STOP İKİNCİ PERFORMANS YUMRUKLAŞMA STOP ÜÇÜNCÜ TAPILDI STOP DÖRDÜNCÜ DİLLERE DÜŞTÜ STOP. Bu telgrafı, Augustowski tarafından bir konser programının arkasına çevirisi yazılan gazete kesikleri takip edinceye kadar ne düşüneceğimize emin olamadık. Eh, "Todtenvogel'ımız <i>meşhur</i> oldu! Anlayabildiğimiz kadarıyla, eleştirmenler Wagnervari temaların parçalanışını Alman Cumhuriyeti'ne ön cepheden bir saldırı olarak yorumlamış. Milliyetçi parlamenterlerden oluşan bir grup festival yetkililerini beşinci bir konserin yapılmasına zorlamış. Hasılata bakan tiyatro da bu isteğe memnuniyetle uymuş. Alman büyükelçisi resmi bir şikâyette bulununca altıncı bir konserin biletleri de yirmi dört saat içinde satılıp bitmiş. Bütün bunlar Ayrs'ın değerinin, bir Yahudi şeytan olarak ifşa edildiği Almanya dışında her yerde tavana vurmasına sebep oldu. Bütün kıtadaki ulusal gazeteler onunla röportaj yapma isteklerini bildiren mektuplar yolladılar. Bunların her birine formalite icabı nazik fakat kati ret cevapları yazma zevki de bana kaldı. "Ben beste yapmakla meşgulüm" diye homurdanıyor Ayrs. '"Ne demek istediğimi' öğrenmek istiyorlarsa lanet müziğimi dinlesinler." Ama bu ilgi hoşuna gidiyor. Bayan Willems bile Üstad'ın ben geldiğimden beri daha zinde olduğunu söylüyor.</p>

  <p>Eva cephesinde düşmanlıklar devam ediyor. Babamla aramda yolunda gitmeyen bir şeylerin kokusunu alıyor olması endişe verici. Herkesin içinde ailemden niçin hiç mektup almadığımı ya da giysilerimden bir kısmını niçin buraya göndertmediğimi merak ediyor. Kız kardeşlerimden biri onunla mektup arkadaşı olmak ister mi diye sordu bana. Zaman kazanmak için teklifini onlara ileteceğime söz vermek zorunda kaldım; yine sahte bir mektup yazman gerekebilir. Çok dikkatli ol. Bu sinsi cadaloz nerdeyse tam bir dişi Ben.</p>

  <p>Belçika'da bu yıl ağustos ayı kavurucu geçiyor. Çayır sarıya döndü, bahçıvan yangın çıkmasından korkuyor, çiftçiler hasat konusunda endişeli, ama bana dingin bir çiftçi göster, ben de sana aklı başında bir orkesta şefi göstereyim. Şimdi bu mektubu mühürleyecek ve gölün arkasındaki korunun içinden geçip köy postanesine yürüyeceğim. Bu sayfaları on yedi yaşındaki malum bir meraklının rastlayabileceği şekilde ortalıkta bırakmam iyi olmaz.</p>

  <p>Önemli konuya gelecek olursak, evet, sözünü ettiğim müsveddeleri kendi elimle teslim etmek için Otto Jansch'la Brugge'da buluşacağım, ama bütün ayarlamaları yapmalısın. Jansch'ın kimin evinde misafir olduğumu öğrenmesini istemiyorum. Jansch da bütün tüccarlar gibi, hatta daha açgözlü, tuttuğunu bırakmayan bir kel. Fiyatı düşürmek, hatta para ödememek için şantajdan kaçınmaz. Ona yıpranmamış banknotlarla peşin ödeme yapmasını, benimle o ne idüğü belirsiz taksit anlaşmalarından birini yapmaya çalışmamasını istediğimi söyle. Sonra sana posta havalesi yapacak, bana borç verdiğin parayı da yollayacağım. Böylece, bir dalavere dönerse suç ortağı olmamış olursun. Ben zaten yeterince rezil oldum, onu ele verdiğimde kaybedecek bir itibarım yok. Jansch'a bunu da söyle.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>Akşam, 16-viii-1931</p>

  <p><br /></p>

  <p>Sixsmith,</p>

  <p>Babamın "avukat"ından gelen sıkıcı mektubun tam bir şaheserdi. Bravo. Mektubu kahvaltıda yüksek sesle okudum ve yalnızca geçici bir ilgi çektim. Saffron Walden posta pulu da çok ustaca bir detaydı. Gerçekten güneşli bir Essex öğleden sonrasında laboratuvarından kopup da kendin mi postaladın mektubu? Ayrs bizim "Bay Cummings"i beni görmeye Zedelghem'e davet etti, ama sen vaktinin çok kısıtlı olduğunu yazdığın için Bayan Crommelynck, Hendrick'in beni arabayla şehre götüreceğini, belgeleri orada imzalayacağımı söyledi. Ayrs o gün iş yapamayacağımız, zaman kaybedeceğimizle ilgili bir şeyler homurdandı ama o ancak homurdanırken mutlu oluyor.</p>

  <p>Hendrick'le ben bu nemli sabah yola çıktık ve yarım yaz önce Brugge'dan bisikletle geldiğim yollardan geçtik. Ayrs'ın şık ceketlerinden birini giydim — Imperial'den kurtarabildiğim az sayıda kıyafetim eskimeye başladığı için onun gardırobunun çoğu benim oldu. Enfield, iyi kalpli polise onu geri verme sözümü tutabileyim diye arka çamurluğa bağlanmıştı. Parşömenler üstündeki ganimetimizi ise Zedelghem'deki herkesin yanıma almadan hiçbir yere gitmediğimi bildiği nota kâğıtlarının arasına koymuş ve bana ait kirli bir omuz çantasının içine koyarak gözlerden saklamıştım. Hendrick Cowley'nin üstünü açmıştı, rüzgâr sohbet edilemeyecek kadar sert esiyordu. İşine uygun biçimde, pek konuşmayan bir adam. Bunu itiraf etmek tuhaf geliyor, ama Bayan Crommelynck'e hizmetlerimi sunmaya başladığımdan beri kendimi kocasının valesinin yanında, kocasının yanında hissettiğimden daha tedirgin hissediyorum. (Jocasta kendini üç dört gecede bir bana sunmaya devam ediyor, ama Eva evdeyken hiç gelmiyor, ki bu gayet akıllıca bir hareket. Neyse, insan doğum gününde verilen çikolataların hepsini bir anda yememeli zaten.) Huzursuzluğum Hendrick'in olanları bilmesi ihtimalinden kaynaklanıyor. Ah, biz üst kattakiler akıllılığımızdan dolayı kendimizi kutlamayı çok severiz, ama çarşafları değiştirenlerden sır saklamak mümkün değildir. Çok da endişeli değilim. Hizmetkârlardan makul olmayacak taleplerde bulunmuyorum, Hendrick de Ayrs'ın geleceğine sahip olan sakat bir sahibin değil, önünde daha yıllar olan sert bir sahibenin üstüne oynayacak kadar kurnaz. Hendrick gerçekten garip biri. Zevklerini tahmin etmek çok zor. İstese mükemmel bir krupiye olabilirdi.</p>

  <p>Beni belediye binasının dışında bıraktı, Enfield'ı çözdü, işlerimi halletmem için bana veda etti ve hasta olan bir büyük teyzeye selam söylemem ricasında bulundu. Turistler, okul çocukları ve kasabalılardan oluşan bir kalabalığın içinde bisikletimi sürdüm ve yalnızca birkaç kez kayboldum. Karakola geldiğimde müzisyen müfettiş ortalığı telaşa verdi ve birini kahveyle çörek almaya gönderdi. Ayrs'ın yanındaki işimin bu kadar iyi gitmesinden çok hoşnuttu. Ondan kurtulduğumda saat ondu ve randevumun vakti gelmişti. Acele etmedim. Tüccarları biraz bekletmek iyidir.</p>

  <p>Jansch, Le Royal'ın barına dayanmıştı; beni, "Aha, kimleri görüyorum, Görünmez Adam yoğun istek üzerine geri dönmüş!" diyerek selamladı. Yemin ederim, Sixsmith, o siğilli, ihtiyar cimri her gördüğümde daha da iğrençleşmiş oluyor. Tavan arasında sakladığı, her yıl güzelleşen sihirli bir portresi mi var? Beni gördüğüne niçin bu kadar memnun olmuş göründüğünü çözemedim. Beni burada bulabileceklerine dair tüyo almış alacaklılar var mı diye salona şöyle bir göz attım — biri şüpheli bir bakış atsa o an kirişi kıracaktım. Jansch zihnimi okudu. "Neden bu kadar şüphe içindesin, Roberto? <i>Ben</i> bu kadar göz alıcı yumurtaları olan yaramaz bir kazın başına bela açacak değilim herhalde. Haydi bakalım" dedi —barı işaret ederek— "zehrini seç."</p>

  <p>Ne kadar büyük de olsa Jansch'la aynı binada olmanın yeterince zehirli bir etkisi olduğunu, bu yüzden hemen işe koyulmayı tercih ettiğimi söyledim. Adam kıkırdadı, omzuma bir şaplak attı ve beni alışverişimiz için ayırttığı odaya çıkardı. Bizi kimse takip etmedi, ama bu hiçbir şeyin garantisi değildi. O an keşke sana daha ortalıkta, Tam Brewer'ın haydutlarının kafama bir çuval geçirip, beni bir arabanın bagajına atıp zorla Londra'ya götüremeyecekleri bir yerde randevu ayarlatsaydım diye düşündüm. Kitapları çantamdan çıkardım, Jansch da ceketinin cebinden kelebek gözlüğünü çıkardı. Pencerenin yanındaki bir masada kitapları inceledi. Kitapların durumunun "iyi"den ziyade "orta" olduğunu iddia ederek fiyatı düşürmeye çalıştı. Soğukkanlılıkla kitapları aldım, çantama yerleştirdim ve pinti Yahudi'nin, kitapların kesinlikle "iyi" durumda olduğunu itiraf edene kadar beni koridorda kovalamasını sağladım. Beni tatlı dille tekrar odaya götürmesine göz yumdum; ücretin tamamen ödendiği konusunda anlaşana dek banknotları yavaş yavaş saydık. İş bitince iç çekti, onu soyduğumu iddia etti, suratına o her zamanki gülümseyişi yerleştirdi ve kıllı pençesini dizime koydu. Buraya kitap satmaya geldiğimi söyledim. İş neden zevkin önüne geçsin, diye sordu. Yurtdışındaki genç bir delikanlı biraz harçlığa hayır demezdi herhalde? Bir saat sonra Jansch'ı uyur, cüzdanını ise soyulup soğana çevrilmiş halde bırakıp çıktım. Doğrudan meydanın diğer tarafındaki bankaya gittim ve müdürün sekreteriyle görüştüm. İnsanın borçlarını ödeyebilme gücü olması ne güzel. Pederin söylemeye bayıldığı gibi, "İnsanın kendi teri en büyük ödülüdür!" (Kendisi o ense yapıp durduğu kürsüde çok terliyor sanki.) Bir sonraki durağım şehrin tek müzik dükkânı, Flagstad's idi. Buradan, meraklı gözler için çantamdaki kayıp tomarın yerine koymak amacıyla bir top nota kâğıdı aldım. Oradan çıkarken bir ayakkabıcı dükkânının vitrininde bir çift haki renkli, kısa tozluk gördüm, içeri girdim ve tozlukları satın aldım. Bir tütüncüde köpekbalığı derisinden bir sigara kutusu gördüm. Onu da aldım.</p>

  <p>Öldürecek iki saatim vardı. Bir kafede soğuk bir bira içtim, sonra bir tane daha, sonra bir tane daha, bir yandan da bütün bir paket leziz Fransız sigarasını içip bitirdim. Jansch'tan aldığım para öyle ahım şahım bir şey değil, ama Tanrı biliyor ya, bana öyle geliyor. Oradan kalkınca bir arka sokakta mumlar, gölgeler, mahzun şehitler ve tütsü kokusuyla dolu bir kilise buldum (hoşnutsuz kitap tüccarlarına rastlamamak için turistik yerlere gitmekten kaçındım). Pederin beni evden attığı sabahtan beri kiliseye gitmemiştim. Sokak kapısı çarparak kapanıp duruyordu. Çelimsiz acuzeler geldiler, mum yaktılar ve gittiler. Adak kutusunun asma kilidi en iyilerindendi. İnsanlar diz çöküp dua ettiler, kimilerinin dudakları kıpırdıyordu. Onlara gerçekten imreniyorum. Onların sırlarına ortak olan Tanrı'ya da imreniyorum, inanç dünyanın en az ayrıcalıklı kulübü ama kapısında dünyanın en kurnaz bekçisi var. Ardına kadar açık kapısından içeri her adım attığımda kendimi tekrar sokağa adım atar buluyorum. Kutsal şeyler düşünmek için elimden geleni yaptım, ama aklım parmaklarını Jocasta'nın üstünden çekmiyordu bir türlü. Vitray azizler ve şehitler bile beni hafifçe tahrik ediyordu. Bu düşüncelerin beni Cennet'e pek yaklaştırdığını sanmıyorum. Sonunda beni kaçıran bir Bach ilahisi oldu — koro üyeleri o kadar feci değillerdi, ama orgcunun tek kurtuluş yolu beynine bir kurşun sıkmaktı. Bunu kendisine de söyledim — nezaket ve kendine hâkimiyet havadan sudan konuşurken kabul edilebilir, ama insan müzikten bahsederken lafı eveleyip gevelememeli.</p>

  <p>Minnewater Parkı adlı son derece düzgün ve ciddi görünümlü umumi parkta, flört eden çiftler söğütler, banksiya gülleri ve refakatçiler arasında kol kola yürüyordu. Bir deri bir kemik kör kemancı bozuk para için keman çalıyordu. Bak, <i>o</i> çalabiliyordu işte. Ondan "Bonsoir, Paris!"yi çalmasını istedim; öyle bir şevkle çaldı ki eline gıcır gıcır, beş franklık bir banknot sıkıştırdım. Kara gözlüklerini çıkardı, filigranı kontrol etti, koruyucu azizine dua etti, paralarını topladı ve çılgınlar gibi gülerek çiçek yataklarının içinden geçti, koşup gitti. Her kim "Parayla saadet olmaz" dediyse, belli ki fazla parası varmış.</p>

  <p>Demir bir banka oturdum. Yakındaki, uzaktaki, aradaki saatler biri vurdu. Kâtipler avukatlık ve ticaret ofislerinden çıkıp sandviçlerini yemek ve yeşil meltemi hissetmek için parka geldiler. Acaba Hendrick'in yanına geç mi gitsem diye düşünürken tahmin et kim yanında refakatçisi olmadan, kendisinin iki katı yaşında, züppe görünüşlü, parmağında pirinçten yapılmışçasına kalın kesimli kaba saba bir alyans olan sinek gibi bir adamla çıkageldi? Evet, bildin. Eva. Bir kâtibin bankta bırakmış olduğu gazetenin ardına gizlendim. Eva eşlikçisiyle fiziksel bir temas içinde değildi, ama aralarında Eva'nın Zedelghem'de asla ama asla takınmadığı rahat bir samimiyet havasıyla yanımdan geçtiler. Ben de en aşikâr sonuca vardım.</p>

  <p>Eva fişlerini şüpheli bir karta yatırmıştı. Adam yabancıların onu duyması ve etkilenmesi için horoz gibi ötüyordu. "Zaman en önemli şeydir, Eva, mesela insan arkadaşlarıyla birlikteyken onu hiç kaybetmeyeceğini sanır. Aynı şekilde, zaman değişir ama bir insan değişmezse, o insan mahvolur. Şunu da ekleyeyim, imparatorluklar da aynı sebepten çöker." Filozof pozlarındaki bu karga kılıklı adam beni afallatmıştı. E.'nin görünümüne sahip bir kız daha iyisini bulabilirdi herhalde. Beni E.'nin davranışları da afallatıyordu. Güpegündüz, kendi şehrinde! Mahvolmak mı <i>istiyor</i>? Şu özgürlük yanlısı, kadınların oy hakkını savunan Rossetti kılıklılardan biri mi o da? Çifti zengin görünüşlü bir caddedeki müstakil eve girinceye kadar güvenli bir mesafeden takip ettim. Adam anahtarını kilide sokmadan önce sokağa sinsice şöyle bir göz attı. Çabucak dar bir sokağa girdim. Frobisher'ı neşeyle ellerini ovuştururken gözünün önünde canlandır!</p>

  <p>Eva, cuma öğleden sonra her zamanki saatinde eve döndü. Onun odasıyla ahırlara açılan kapının arasındaki sahanlıkta meşe ağacından bir taht var. Bu tahta yerleştim. Maalesef eski camın renklerinin berraklığındaki notalara dalıp gittim ve E.'nin pusuya düşürüldüğünü aklının ucundan bile geçirmeden elinde kamçısıyla çıkageldiğini fark etmedim. "S'agit-il d'un guet-apens? Si vous voulez discuter avec moi d'un probleme personnel, vous pourriez me prevenir?"</p>

  <p>Öyle gafil avlanınca düşüncelerimi yüksek sesle dile getiriverdim. Eva kelimeyi duydu. "Bana <i>sinsi</i> mi diyorsunuz? 'Une moucharde? Ce n'est pas un mot aimable, Mr. Frobisher. Si vous dites que je suis une moucharde, vous allez nuire â ma reputation. Et si vous nuisez â ma röputation, eh bien, il faudra que je ruine la vötre!"</p>

  <p>Geç de olsa ateş açtım. Evet, onu tam da itibarı konusunda uyarmak zorundaydım. Brugge'a ziyarete gelmiş bir yabancı bile onu okul saatlerinde, o ahlaksız, iğrenç tiple görse şehirdeki dedikoducuların Crommelynck-Ayrs ismine çamur bulaştırmaları için azıcık bir zaman yeterdi de artardı bile!</p>

  <p>Bir an bana tokat atmasını bekledim, bir sonraki an ise kızardı ve başını eğdi. Uysalca, "Avez-vous dit â ma mere ce que vous avez vu?" diye sordu. Hayır, diye cevap verdim, henüz kimseye bir şey söylememiştim. E. dikkatlice nişan aldı: "Aptallık etmişsiniz, Mösyö Frobisher, çünkü o takdirde annem size o gizemli 'refakatçinin okul açıkken hafta içleri ailesinin evinde kaldığım Mösyö van de Velde olduğunu söylerdi. Babası Belçika'nın en büyük cephane fabrikasının sahibi ve saygıdeğer bir adamdır. Çarşamba yarım gün tatildi, Mösyö van de Velde de kibarlık etti ve ofisinden eve kadar bana eşlik etti. Kendi kızlarının koro provası vardı. Okul gündüz bile olsa kızların tek başına yürümesinden hoşlanmıyor. Anlıyorsunuz ya, parkta sinsi insanlar yaşıyor, kötü niyetli, sinsi insanlar, bir kızın itibarına leke sürmek için, belki de ona şantaj yapmak için fırsat kollayan insanlar."</p>

  <p>Bu blöf müydü, yoksa silahım geri mi tepmişti? Tedbir aldım. "<i>Şantaj</i> mı? Benim de üç kız kardeşim var, itibarınızdan endişe duymuştum, hepsi o kadar!"</p>

  <p>Avantajı kullanmaktan geri durmadı. "Ah oui? Comme c'est de licat de votre part! Söylesenize, Bay Frobisher, Mösyö van de Velde'in bana tam olarak ne yapacağını düşünüyordunuz? Yoksa <i>korkunç</i> bir şekilde kıskandınız mı?"</p>

  <p>Bir kıza göre bu kadar doğrudan konuşması beni faka bastırmıştı. "Bu basit yanlış anlaşılmanın düzeltilmesi içimi rahatlattı" —içtenlikten en uzak gülümsememi suratıma yerleştirdim— "size en içten özürlerimi sunuyorum."</p>

  <p>"En içten özürlerinizi, birlikte sunulduğu hislerin bire bir aynısıyla kabul ediyorum." E. ahırlara doğru uzaklaştı; elindeki kırbaç havayı dişi bir aslanın kuyruğu gibi yarıyordu. Lizst'in müthiş parçaları belki içler acısı performansımı unutturur diye müzik odasına gittim. Normalde <i>La Predication aux Oiseaux</i>'yu mükemmel biçimde çalabilirim, ama geçen cuma öyle olmadı. Tanrı'ya şükür, E. yarın İsviçre'ye gidiyor. Annesinin gece ziyaretlerinden haberi olsa — neyse, düşünmek bile istemiyorum. Parmağıma (hem sadece parmağıma değil) dolayamayacağım tek bir erkekle bile karşılaşmamama rağmen, nasıl oluyor da Zedelghem'in kadınları beni her seferinde alt ediyor?</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>29-viii-1931</p>

  <p><br /></p>

  <p>Sixsmith,</p>

  <p>Sabahlığımla yazı masamda oturuyorum. Kilisenin çanı beşi çalıyor. Yine susamış bir şafak. Mumum yanıp bitti. Yorucu bir gece daha geçirdim. J. gece yarısı yatağıma geldi ve atletik müsabakalarımız esnasında kapım zorlandı. Ne korku yaşadım, anlatsam gülersin! Tanrı'ya şükür J. odaya girdiğinde kapıyı kilitlemişti. Kapı tokmağı oynadı, birisi kapıyı ısrarla çaldı. Korku zihni bulutlandırabileceği gibi temizleyebilir de; <i>Don Juan</i>'ı hatırlayarak J.'yi yatağımdan sarkan örtülerin ve çarşafların altına sakladım, saklayacak bir şeyim olmadığını göstermek için de perdeyi yarı açık bıraktım. Başıma bunların geldiğine inanamayarak karanlıkta odayı el yordamıyla aştım, zaman kazanmak için bir şeylere kasten çarpıp düşürüyordum. Kapıya eriştiğimde "Ne oluyor yahu?" diye seslendim. "Yangın falan mı var?"</p>

  <p>"Aç kapıyı, Robert!" Ayrs! Senin de tahmin edebileceğin gibi, üstüme yağacak kurşunlardan kaçmaya hazırdım. Bir an daha kazanabilmek için, çaresiz saatin kaç olduğunu sordum.</p>

  <p>"Kimin umurunda? Bilmiyorum! Aklımda bir ezgi var, evlat, keman için, müthiş bir ezgi ve beni uyutmuyor, yazman lazım, hemen şimdi!"</p>

  <p>Ona güvenebilir miydim?</p>

  <p>"Sabaha kadar bekleyemez mi?"</p>

  <p>"Hayır, bekleyemez, Frobisher! Unutabilirim!"</p>

  <p>Müzik odasına gitsek daha iyi olmaz mıydı?</p>

  <p>"Bütün evi uyandırırız, hem bütün notalar kafamda, yerli yerinde!"</p>

  <p>Ben de ona mum yakacağımı, beklemesini söyledim. Kapının kilidini açtım, Ayrs eşikte duruyordu; iki elinde de birer baston vardı, ay ışığı vuran geceliğinin içinde mumyayı andırıyordu. Arkasında duran Hendrick bir Kızılderili totemi kadar sessiz ve uyanıktı. "Yol aç, yol aç!" Ayrs beni bir kenara itip içeri girdi. "Bir kalem bul, boş nota kâğıtları al, lambanı yak, çabuk. Pencere açık uyuyorsan kapını neden kilitliyorsun yahu? Prusyalılar gittiler, hayaletler de kapıların içinden geçip gider." Kapısı kilitli olmayan odalarda uyuyamadığıma dair bir şeyler zırvaladım, ama Ayrs beni dinlemiyordu. "Odada nota kâğıdı var mı, yoksa Hendrick'i yollayıp aldırtayım mı?"</p>

  <p>V.A.'nın beni karısıyla iş üstündeyken yakalamaya gelmemiş olması verdiği zahmetin olduğundan daha ufak görünmesine sebep oldu, ben de tamam dedim, evet, kâğıdım da var kalemim de, haydi başlayalım. Ayrs'ın gözleri yatağımın eteklerinde şüpheli bir şeyler göremeyecek kadar bozuktu, ama Hendrick hâlâ tehdit oluşturuyordu. İnsan hizmetkârların ağızlarını sıkı tutacaklarına güvenmemeli. Hendrick sahibinin bir sandalyeye oturmasına yardım edip, omuzlarına da bir şal attıktan sonra ona işimiz bittiğinde onu çağıracağımızı söyledim. Ayrs buna karşı çıkmadı — mırıldanmaya başlamıştı bile. H.'nin gözlerinde gizli bir ittifakın pırıltısı mı vardı? Oda emin olamayacağım kadar loştu. Hizmetkâr nerdeyse fark edilmeyecek kadar eğilerek selam verdi ve ayakkabılarının altında iyi yağlanmış tekerlekler varmışçasına kayarak uzaklaştı, kapıyı arkasından yavaşça kapattı.</p>

  <p>Lavaboda yüzüme biraz su çarptım ve J.'nin gıcırdayan yer tahtalarını unutup parmaklarının ucunda dışarı çıkmaya çalışmasından endişelenerek Ayrs'ın karşısında oturdum. "Hazırım."</p>

  <p>Ayrs sıra sıra sonatını mırıldandı, sonra notaları söyledi. Kısa bir süre sonra parçanın tuhaflığı, içinde bulunduğum duruma rağmen beni cezbetti. İniş çıkışlı, dairesel, kristalimsi bir şeydi. Doksan altıncı sırada bitirdi ve kâğıdı triste yazarak işaretlememi söyledi. Sonra, "Ee ne düşünüyorsun?" diye sordu.</p>

  <p>"Emin değilim" dedim ona. "Sizin işlerinize benzemiyor hiç. Kimsenin işine benzemiyor. Ama insanı hipnotize ediyor."</p>

  <p>Ayrs aniden <i>Behold the Sated Muse Discards Her Puppet</i> adındaki Ön-Raffaellocu resmi andırır şekilde çökmüştü. Şafaktan bir saat öncesini yaşayan bahçeden kuş cıvıltıları yükseliyordu. Yalnızca birkaç adım ötemdeki J.'nin yataktaki kıvrımlarını düşündüm, hatta bedenimde, onunkine kavuşmak için bir sabırsızlık hissettim. V.A. ilk kez kendinden emin değildi. "Rüyamda çok iyi aydınlatılmış, ama yeraltında ve çıkışı olmayan, kâbuslara yaraşır bir kafe gördüm. Çok, çok uzun zamandır ölüymüşüm. Garsonların hepsinin yüzü aynıydı. Yemek suydu, içecek olarak sadece bardak bardak köpük vardı. Kafede çalan müzik" —yorgun argın bir parmağını nota kâğıtlarına doğru salladı— "buydu."</p>

  <p>Çanı çalarak H.'yi çağırdım. Gün ışığı yatağımdaki karısının üstüne düşmeden önce Ayrs'ın odamdan çıkmasını istiyordum. Ayrs ayağa kalktı ve topallayarak yürüdü — insanların yardım aldığını görmesinden nefret ediyor, "iyi iş çıkardın, Frobisher." Sesi koridordan gelip beni buldu. Kapımı kapattım ve rahatlayarak derin bir nefes aldım. Yatağa atladım ve çarşaflardan oluşma bataklığının içinden çıkan timsahım dişlerini genç kurbanına geçirdi.</p>

  <p>Tam birbirimize upuzun bir veda öpücüğü verirken, Tanrı benim cezamı versin, kapım gıcırdayarak tekrar açıldı. "Bir şey daha var, Frobisher!" Lanet olsun, kapıyı kilitlememiştim! Ayrs <i>Hesperus</i>'un enkazı gibi yatağa doğru sürüklendi. Ben dikkati dağıtmak için şaşkınlık sesleri çıkarırken J. çarşafların altına kaydı. Tanrı'ya şükürler olsun ki Hendrick dışarıda bekliyordu — tesadüf mü, nezaket mi? V.A. yatağımın ucunu buldu ve oraya, aslında J. olan tümseğin birkaç santimetre uzağına oturdu. J. o anda hapşırsa ya da öksürse, kör, ihtiyar Ayrs bile bir şeyler döndüğünü anlardı. "Biraz nazik bir konu, lafı eveleyip gevelemeyeceğim. Konu Jocasta. Pek sadık bir kadın değil. Evliliğimizde, demek istiyorum. Arkadaşlarım onun düşüncesizce davrandığını ima ediyor, düşmanlarım ise ilişkiler yaşadığını bildiriyor. Hiç... sana... ne demek istediğimi anlamışsındır?"</p>

  <p>Sesimi ustalıkla sertleştirdim ve, "Hayır, efendim, anladığımı sanmıyorum" dedim.</p>

  <p>"Mahcubiyeti bırak şimdi, çocuk!" Ayrs bana doğru iyice eğildi. "Karım sana hiç teklifte bulundu mu? Bilmek hakkım!" Gerginlikten kıkırdamamak için kendimi zor tuttum. "Sorunuzu son derece tatsız buluyorum." Jocasta'nın nefesi bacağımı ıslatıyordu. Örtülerin altında diri diri pişiyor olmalıydı. "Ben olsam karıma bu şekilde çamur atan birine 'arkadaş' demezdim. Bayan Crommelynck'e gelirsek, doğrusunu isterseniz, bu fikir hem tatsız, hem de düşünülemeyecek kadar saçma. Eğer, eğer, bir tür, bilmiyorum, sinirsel çöküş yaşamış ve bu yüzden bu kadar uygunsuz <i>davranmışsa</i>, eh, dürüst olmak gerekirse, Ayrs, ben olsam Dhondt'un tavsiyesini ister ya da Dr. Egret'le konuşurdum." Yanıltmacaya başvurmak insanın önüne sağlam bir sis perdesi çekmesini sağlıyor.</p>

  <p>"Yani bana tek kelimelik bir yanıt vermeyecek misin?"</p>

  <p>"İki kelimelik bir yanıt vereceğim. 'Kesinlikle hayır!' Ve bu konunun artık kapanacağını umuyorum."</p>

  <p>Ayrs birkaç saniye sustu. "Gençsin, Frobisher, zenginsin, kafan çalışıyor ve söylenenlere bakılırsa pek de itici sayılmazsın. Neden burada kaldığından emin değilim."</p>

  <p>Güzel. İç bayıltıcı derecede duygusallaşıyordu. "Siz benim Verlaine'imsiniz."</p>

  <p>"Öyle miyim, genç Rimbaud? O zaman <i>Saison en Enfer</i>'ın nerede?"</p>

  <p>"Taslaklar halinde, kafamda, içimde, Ayrs. Geleceğimde." Ayrs eğlendi mi, bana acıdı mı, geçmişe özlem mi duydu, yoksa beni hor mu gördü bilemiyorum. Çıkıp gitti. Kapıyı kilitledim ve o gece üçüncü kez yatağa girdim. Yatak odasındaki maskaralıklar gerçekten başınıza geldiğinde son derece hüzünlü olabiliyor. Jocasta bana kızgın gibiydi. "Ne var?" diye tısladım. "Kocam seni seviyor" dedi, giyinerek.</p>

  <p>Zedelghem hiç yerinde durmuyor. Su boruları yaşlı teyzeleri andıran sesler çıkarıyor. Dikbaşlı zekâsı babamın kuşağını atlamış olan dedemi düşünüp duruyorum. Bir keresinde bana bir Siyam tapınağının bakır işi resmini göstermişti. İsmini hatırlamıyorum, ama asırlar önce Buddha'nın müritlerinden biri orada vaaz verdiğinden beri bütün haydut krallar, tiranlar ve o krallığın hükümdarı orayı mermer kulelerle, kokulu ağaçlarla, altın yapraklı kubbelerle, tonozlu tavanlara işlenen şatafatlı fresklerle, heykellerin gözlerine yerleştirilen zümrütlerle süslemiş. Anlatılan hikâyelere göre, tapınak nihayet Arı Topraklardaki benzeriyle eşdeğer hale geldiğinde, insanlık amacına ulaşmış olacak ve Zaman'ın kendisi sona erecek.</p>

  <p>Şimdi anlıyorum; Ayrs gibi insanlara göre bu tapınak medeniyetin kendisi. Kitleler, köleler, köylüler ve piyadeler bu medeniyetin döşeme taşlarının arasındaki çatlaklarda var olur, kendi cahilliklerinden bile habersizlerdir. Devlet adamları, bilim adamları, ressamlar ve en önemlisi de medeniyetin mimarları, duvarcıları, pederleri olan, bu çağın, herhangi bir çağın bestecileri de onlardan daha iyi durumda değil. Ayrs görevimizin medeniyeti her zamankinden daha göz alıcı hale getirmek olduğunu düşünüyor. İşverenimin en derin, belki de tek arzusu bundan bin yıl sonra Gelişim'in mirasçılarının işaret edip, "Bak, işte Vyvyan Ayrs!" diyecekleri bir minare yaratmak.</p>

  <p>Bu ölümsüzlük isteği ne kadar bayağı, mağrurca ve sahte bir şey. Besteciler çalakalem mağara resimleri yapan ressamlardır sadece. İnsan müzik besteler, çünkü kış sonsuzdur; çünkü insan müzik bestelemezse kurtlar ve akbabalar insanın gırtlağına daha çabuk çöker.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>14-ix-1931</p>

  <p><br /></p>

  <p>Sixsmith,</p>

  <p>Bu öğleden sonra Sir Edward Elgar çaya geldi. Adını <i>sen</i> bile duymuşsundur, seni kara cahil. Şimdi, normalde birisi Ayrs'a İngiliz müziğiyle ilgili ne düşündüğünü soracak olursa Ayrs, "<i>Ne</i> İngiliz müziği? Yok öyle bir şey! Purcell'dan beri yok!" diyecek ve sanki Reformasyon tek bir kişinin marifetiymiş gibi bütün gün surat asacaktır. Sir Edward bu sabah Brugge'daki otelinden telefon edip Ayrs'ın ona bir iki saat ayırıp ayıramayacağını sorduğunda bu düşmanca davranışlar unutuldu. Ayrs huysuzluğunu istediği kadar bir gösteri haline dönüştürebilirdi ama ben onun Bayan Willems'i çay saatiyle ilgili düzenlemeler konusunda sıkboğaz edişinden, durumundan ciğer kapmış kedi kadar hoşnut olduğunu anlayabiliyordum. Meşhur konuğumuz iki buçukta, güneşli ve ılık havaya rağmen üstünde koyu yeşil bir pelerinle geldi. Adamın sağlığı da V.A.'nınkinden iyi durumda değil. J. ve ben onu Zedelghem'in basamaklarında karşıladık. "Demek Vyv'in yeni <i>gözleri</i> sizsiniz, öyle mi?" dedi bana el sıkışırken. Onu birçok kez festivalde konser yönetirken izlediğimi söyledim, bu onu çok memnun etti. Besteciyi Ayrs'ın onu beklediği Kırmızı Oda'ya götürdüm. Birbirlerini sıcak bir tavırla, ama bir yerlerinin morarmasından korkar gibi selamladılar. Elgar'ın kalçasındaki ağrılar iyi günlerinde bile onu çok rahatsız ediyor. V.A. ilk bakışta hayli ürkütücü görünüyor, ikinci bakışta ise daha da beter. Çay servisi yapıldı, J.'yi ve beni çoğunlukla yok sayarak iş konuştular, ama o odanın duvarındaki bir sinek olmak bile heyecan vericiydi. Sir E. ev sahibini yıpratıp yıpratmadığını anlamak için arada bir bize bakıyordu. "Hiç de değil." Biz de ona gülümsüyorduk. Orkestralardaki saksofon kullanımı, Webern'in Sahtekâr mı Mesih mi olduğu, müzikte himayecilik ve politika gibi konulardan konuştular. Sir E. uzun bir dinlenme sürecinden sonra Üçüncü Senfoni adlı bir parça üzerinde çalışmaya başladığını haber verdi — bize bir <i>molto maestoso</i>'yla bir <i>allegretto</i>'nun taslak halini bile çaldı. Ayrs kendisinin de mezara girmeye hazır olmadığını göstermeye çok hevesliydi; yakın zamanda tamamladığımız birtakım piyano müziği taslaklarını gözden geçirmemi istedi — birçok ölü Trappist birası şişesinin ardından Elgar'a <i>Gösteriş ve Azamet</i> marşlarını sordum. "Ah, paraya ihtiyacım vardı, sevgili çocuğum. Ama kimseye söyleme. Kral baronetliğimi geri alabilir." Ayrs bunu duyunca kahkahalara boğuldu! "Her zaman derim ki, Ted, insanların Tanrı'ya şükretmelerini istiyorsan şehre bir merkep üstünde geleceksin. Merkebe ters binersen daha da iyi olur, bir yandan da kitlelere duymak istedikleri abartılı hikâyeleri anlatacaksın."</p>

  <p>Sir E. "Todtenvogel"ın Krakow'da nasıl karşılandığını duymuştu (görünüşe bakılırsa bütün Londra duymuştu), V.A. da beni notaları almaya gönderdi. Kırmızı Oda'ya döndüğümde konuğumuz ölüm kuşumuzu pencerenin yanındaki koltuğa götürdü ve monoklunun yardımıyla okudu. Bu arada Ayrs ve ben meşgul göründük. "Bizim yaşımızdaki bir adamın, Ayrs" —E. sonunda konuştu— "böyle cesur fikirlere sahip olmaya hakkı yoktur. Nereden alıyorsun bu fikirleri?"</p>

  <p>V.A. tavus kuşu gibi kabardı. "Anlaşılan kocamışlığa karşı savaşımda arkama bir iki artçı kuvvet aldım. Genç Robert değerli bir yaver olduğunu kanıtladı."</p>

  <p>Yaver mi? Ben onun generaliyim, <i>o</i> ise solup gitmiş zaferlerin hatırasıyla hüküm süren şişman, ihtiyar bir Türk! Yüzüme elimden geldiği kadar tatlı bir tebessüm yerleştirdim (sanki yerleştirmesem tepemdeki çatı başıma yıkılacaktı. Dahası, Sir E. bir gün işime yarayabilir, onda haşarı bir çocuk izlenimi yaratmam iyi olmaz). Çaylarımızı içerken Elgar Zedelghem'deki konumumu, olumlu bir biçimde ilk mesleği olan Worchestershire'da bir akıl hastanesindeki koro şefliğine benzetti. "Londra Filarmonik Orkestrasını yönetmek için mükemmel bir hazırlık değil de ne?" diye espri yaptı V.A. Hepimiz güldük ve o asabi, bencil, huysuz ihtiyarı kendi olduğu için nerdeyse bağışlar gibi oldum. Şömineye bir iki kütük daha attım. İki yaşlı adam ateşin dumanlı ışığında, höyüklerinde binlerce yıl geçiren çok yaşlı iki kral gibi uyukladılar. Horlamalarından bir müzik parçası oluşturdum. Edgar'ın sesleri bir bas tuba, Ayrs'ınkiler ise bir fagotla çalınacaktı. Aynısını Fred Delius ve Trevor Mackerras için de yapacak, hepsini birden <i>Arka Sokaktaki İçi Doldurulmuş Edward'cılar Müzesi</i> adını verdiğim bir eserde birleştireceğim.</p>

  <p><i><br /></i></p>

  <p><i>Üç gün sonra</i></p>

  <p><br /></p>

  <p>V.A. ile birlikte Keşişin Yolu'ndan geçerek bekçinin kulübesine gittiğimiz <i>yavaş tempolu</i> yürüyüşten henüz döndüm. Ben sandalyesini ittim. Bu akşam manzara nefes kesiyordu; sonbahar yaprakları aceleci V.A. büyücüymüş, ben de onun çırağıymışım gibi ivedi spiraller halinde uçuşuyordu. Kavakların uzun gölgeleri çimleri biçilmiş çayırı gözlerden saklıyordu. Ayrs sevgili Nietzsche'si uğruna <i>Bengi Dönüş</i> adını vereceği son bir majör senfonik eser için hayal gücünü uyandırmak istemişti. Müziğin bir kısmı, <i>Doktor Moreau'nun Adası</i>'ndan esinlenerek yazılmış ama bitirilmemiş, Viyana'daki prodüksiyonu savaştan dolayı iptal edilmiş olan bir operadan alınacak. V.A. müziğin bir kısmının ise ona "geleceğine" inanıyor, ve bu bölümün belkemiği, geçen ayki o heyecan dolu gecede odamda bana yazdırdığı "rüya müzik" parçası olacak. Sana o geceyi yazmıştım. V.A. dört bölüm, bir kadın korosu ve çoğunluğunu Ayrs tarzı tahta nefesli çalgıların oluşturduğu bir orkestra istiyor. Bu parça gerçekten derinliklerden çıkan dev bir canavarı andıracak. Bir altı ay daha ona yardımcı olmamı istiyor. Düşüneceğimi söyledim. Maaşımı artıracağını söyledi; bu hem bayağı, hem kurnazca bir hareketti. Zamana ihtiyacım olduğunu yineledim. Ona oracıkta, hevesle "Evet!" dememem V.A.'nın hiç hoşuna gitmedi, —ama o ihtiyar herifin bana, benim ona olduğundan daha fazla ihtiyacı olduğunu itiraf etmesini istiyorum.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;margin:40px 0px">— ♦ —</p>

  <p>Zedelghem</p>

  <p>28-ix-1931</p>

  <p><br /></p>

  <p>Sixsmith,</p>

  <p>J. iyice bıktırıcı olmaya başladı. Seviştikten sonra yatağıma böğürüp duran bir salak gibi seriliyor ve tellerini titrettiğim diğer kadınları öğrenmek istiyor. Ağzımdan birtakım isimler aldı ya, artık sürekli, "Ah, herhalde bunu sana Frederica öğretti?" gibi şeyler söylüyor. (Omuz boşluğumdaki, senin kuyrukluyıldıza benzettiğin o doğum lekesiyle oynuyor, kadının tenime dokunmasına <i>katlanamıyorum</i>.) J. sıkıcı bir şekilde barışmak için ufak tefek konulardan tartışmalar çıkarıyor ve endişe verici biçimde, ay ışığı dramlarımızın gün ışığındaki yaşamlarımıza sızmasına izin vermeye başladı. Ayrs'ın gözü <i>Bengi Dönüş</i>'ten başka bir şey görmüyor, ama Eva on gün sonra geri dönecek ve o şahin gözlü yaratık çürüyen bir sırrın kokusunu dakikasında alacak.</p>

  <p>J. kurduğumuz düzenin geleceğimi Zedelghem'e daha sıkı bağlamasına müsaade ettiğini düşünüyor — yarı oyuncu yarı karanlık bir tavırla bana en çok "ihtiyaçları" olduğu bu zamanda ne onu ne kocasını "terk etmeme" izin vereceğini söylüyor. Şeytan, Sixsmith, zamirlerde gizlidir. En kötüsü de benimle konuşurken "S"yle başlayan sözü kullanmaya başladı ve benden de söylememi bekliyor. Bu kadının derdi ne? Yaşı benimkinin nerdeyse iki katı! Neyin peşinde? Ona şimdiye kadar kendim dışında kimseyi sevmediğimi, şu andan sonra da böyle bir şeye niyetim olmadığını söyledim, özellikle de söz konusu kadın başka bir adamın karısı olduğunda ve o adam yarım düzine mektup yazarak Avrupa müzik cemiyetinde adımı yerle bir etmeye muktedir olduğunda. Yani kadın elbette ki alışılagelmiş hamlelere başvuruyor, yüzünü yastığıma gömüp ağlıyor, beni onu "kullanmak"la suçluyor. Ben de ona katılıyorum; tabii ki onu "kullandım," tıpkı onun beni "kullandığı" gibi. İşte düzenimiz bu. Bu düzenden artık memnun değilse, onu zorla tutan yok. O da odamdan hışımla çıkıp birkaç gün ve gece surat asıyor, ta ki yaşlı koyun genç koça hasret kalıncaya dek. Sonra geri dönüyor, bana sevgili çocuğum diyor, "Vyvyan'a müziğini geri verdiğim" için bana teşekkür ediyor, ve bu aptal döngü baştan başlıyor. Daha önceden Hendrick'e mi başvuruyordu, merak ediyorum. O kadından her şey beklenir. Renwick'in Avusturyalı doktorlarından biri beynini açsa, içinden nevrozlardan oluşan bir arı kovanı boşanırdı. Bu kadar dengesiz olduğunu bilseydim o ilk gece onu yatağıma almazdım. Sevişmesinde bir kederlilik var sanki. Hayır, bir vahşilik.</p>

  <p>V.A.'nın gelecek yaza kadar burada kalmam teklifine olumlu yanıt verdim hiç değilse. Kararımı kozmik bir sesin etkisiyle vermedim; beni etkileyen sanatsal avantajlar, maddi imkânlar ve J.'nin ben gidersem bir tür çöküş yaşama ihtimali oldu. İşte bu sonuncusunun sonuçları, ne kadar yıkarsan yıka gömleğinden çıkmayan bir lekeye benzeyebilir.</p>

  <p><br /></p>

  <p><i>Aynı gün, daha sonra</i></p>

  <p><br /></p>

  <p>Bahçıvan düşen yapraklarla bir şenlik ateşi yaktı — daha şimdi oradan geldim. İnsanın yüzüne ve ellerine vuran sıcaklık, kederli duman, çıtırdayan ve hışırdayan ateş. Bana Gresham'daki bekçinin kulübesini hatırlatıyor. Neyse, ateşten muhteşem bir pasaj çıkardım — çıtırtılar için vurmalı çalgılar, kütükler için alto fagot, alevler içinse hiç durmayan bir flüt. Yazmayı az önce bitirdim. Şatoda bir türlü kurumayan çamaşırları andıran yapış yapış bir hava var. Koridorlarda, kapıların çarpmasına neden olan bir hava cereyanı dolaşıyor. Ağustosun yumuşak havası yerini sert, çürük bir aşamaya bırakıyor. Yazın allahaısmarladık dediğini bile hatırlamıyorum.</p>

  <p style="text-align: right;">Sevgilerle,</p>

  <p style="text-align: right;">R.F.</p>

  <p style="text-align: center;"><br /></p>

  <p style="text-align: center;">— ♦ —</p>
</body>
</html>
