<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>Adaları'ndan Raiatea" dedi Bay Roderick. (<i>Propethess</i>'in omurgası bir kez daha Endeavour'ın omurgasını geçiyor. Adalar topluluğuna bu ismi bizzat Kaptan Cook vermişti.) Karaya çıkıp çıkmayacağımızı sordum. Bay Roderick olumlu cevap verdi, "Kaptan Misyonlardan birini ziyaret etmek istiyor." Cemiyet Adaları gitgide yaklaşarak büyüdü ve üç haftadır okyanus grisiyle parlak maviden başka bir renk görmemiş olan gözlerimiz yosuna batmış, çavlanlarla parlayan, yer yer ahenksiz ormanlarla kaplı dağ yamaçlarına doya doya baktı. <i>Propethess</i> on beş kulaç derinlikteydi, ama yine de su o kadar berraktı ki yanar döner mercanları görebiliyorduk. Tam Henry'yle Kaptan Molyneux'nün karaya çıkmamıza müsaade etmesini nasıl sağlayabileceğimizi tartışıyorduk ki sözü edilen adam güverte kamarasından çıktı; sakalı düzeltilmiş, kâkülleri yağlanmıştı. Huy edinmiş olduğu üzere bizi görmezden gelmek bir yana, yüzüne yankesicilerinki kadar dostane bir gülümseme yerleştirerek yanımıza geldi. "Bay Ewing, Dr. Goose, bu sabah oradaki adada ikinci kaptanımıza ve bana eşlik etmek ister misiniz? Kuzey kıyısındaki bir körfezde bir Metodist köyü var, adını 'Nazareth' koymuşlar. Öğrenmeye meraklı zihinlere sahip beyefendiler köyü ilginç bulabilirler." Henry hevesle kabul etti, ben de o ihtiyar rakuna ve niyetlerine güvenmememe rağmen rızamı esirgemedim. "Karar verildi o halde" dedi kaptan.</p>

  <p><i>Propethess</i> bir saat sonra Nazareth Burnu'nun kıvrımı sayesinde alize rüzgârlarından korunan siyah kumlu bir koy olan Bethlehem Körfezi'ne demir attı. Kıyıda su hattının yakınında bulunan "dikme"lerin üstüne inşa edilmiş, bir grup kaba saba, saz ev vardı; içlerinde vaftiz edilmiş Hintliler yaşıyordu (yanılmamışım). Bunların üstünde medeni ellerden çıkmış, keresteden bir düzine bina, daha da yukarıda beyaz bir haçla işaretlenmiş, gururla yükselen bir kilise vardı. Kayıklardan daha büyük olanı bizim için indirildi. Dört kürekçisi Guernsey, Bentnail ve bir çift küçük yılandı. Bay Boerhaave bir şapka ve dalgaları aşan bir sandaldan ziyade Manhattan'da bir galeride giyilebilecek bir yelek kuşandı. Başımıza iyice ıslanmaktan daha beter bir terslik gelmeden kumsala ulaştık, ama sömürgeden gelen tek elçi yaseminlerle kırmızı boru çiçeklerinin altında hızlı hızlı soluyan bir Polinezya köpeğiydi. Kumsaldaki kulübeler ve dolanarak kiliseye çıkan "Ana Cadde"de insanlardan eser yoktu. "Yirmi adam, yirmi tüfek" diye yorumda bulundu Bay Boerhaave, "burası akşam yemeğine kadar bizim olur, insanı düşünmeye itiyor, değil mi, efendim?" Kaptan Molyneux kürekçilere biz "Sayım Evindeki Kral'ı ziyaret ederken" gölgede bekleme talimatı verdi. Kaptanın bu yeni inceliğinin yüzeyde kaldığına dair şüphelerim ticaret dükkânının kapısına tahtalar çakılarak kapatılmış olduğunu görüp de tumturaklı bir küfür savurduğunda doğrulandı. "Belki de" dedi Hollandalı, "zenciler tekrar dinsizliğe döndüler ve rahiplerini puding niyetine mideye indirdiler?"</p>

  <p>Kilise kulesinde bir çan çaldı ve kaptan alnını tokatladı. "Hay gözüme i———, ne diyorum ben? Bugün tatil, Tanrı aşkına, bu mübarek s———lar köhne kiliselerinde anırıyorlardır!"</p>

  <p>Dik tepeyi yavaş yavaş tırmandık, Kaptan Molyneux'nün gutu bizim grubu iyice ağırlaştırıyordu. (Kendimi zorladığımda boğazım yapış yapış oluyor, nefessiz kalıyorum. Chathamlerdeki canlılığımı hatırladığımda Parazit'in bünyemi ne kadar zayıflattığını anlayıp endişeye kapılıyorum.) Nazareth'in ibadet evine tam cemaat kiliseden çıkarken ulaştık.</p>

  <p>Kaptan şapkasını çıkardı, içten bir "Selamlar! Jonathon Molyneux, <i>Propethess</i>'in kaptanı" patlattı. Eliyle süpürür gibi bir hareket yaparak gemimizin körfezde olduğunu belirtti. Nazarethliler pek öyle coşkulu değillerdi; erkekler bize ihtiyatla baş salladılar, kanlarıyla kızları yelpazelerinin ardına saklandı. Yerli sakinleri ziyaretçileri görmek için akın akın dışarı çıkarken "Vaiz Horrox'ı çağırın!" bağırışları kilisenin oyuklarında yankılandı. Altmışın üstünde yetişkin erkek ve kadın saydım, bunların üçte biri Beyazdı ve "en iyi" (en yakındaki tuhafiye iki haftalık bir gemi yolculuğu gerektirince ancak bu kadarını becerebiliyorlardı) pazar kıyafetlerini giymişlerdi. Siyahlar bizi çıplak bir merakla izliyorlardı. Yerli kadınlar düzgünce giyinmişlerdi, ama çoğu guatrdan mustaripti. Açık tenli sahibelerini palmiye yapraklarından şemsiyelerle güneşin şiddetinden koruyan oğlanlar hafifçe sırıtıyorlardı. Ayrıcalıklı Polinezyalılardan oluşan bir "müfreze"nin omuzlarında beyaz bir haçla süslenmiş zarif, kahverengi şeritler vardı; bu bir tür üniforma olsa gerekti.</p>

  <p>Şimdi, kiliseden mesleği ruhban kıyafetlerinden belli olan top güllesi gibi bir adam çıktı. "Ben" dedi patrik, "Giles Horrox'ım, Bethlehem Körfezi'nin vaizi ve Londra Misyoner Teşkilatı'nın Raiatea'daki temsilcisiyim. Geliş sebebinizi açıklayın, efendiler, ve çabuk olun."</p>

  <p>Kaptan Molyneux kendisini "Hollanda Reformist Kilisesi'nden" Bay Boerhaave'yi de ekleyerek tanıttı. Dr. Henry Goose, "Londra Eşrafının ve daha önceden Fiji Misyonunun Tabibi" ve Bay Adam Ewing, "Amerikalı Evrak ve Kanun Noteri." (Düzenbazın oyununu <i>şimdi</i> çözmüştüm!) "Vaiz Horrox ve Bethlehem Körfezi'nin adı biz Güney Pasifik'in dini bütün gezginleri arasında ağza saygıyla alınır. Pazarı sizin mihrabınız önünde kutlamayı umuyorduk" —kaptan kiliseye üzgün üzgün baktı— "ama, heyhat, zıt rüzgârlar gelişimizi geciktirdi. En azından bağış tablanızın henüz kapanmadığını umuyorum?"</p>

  <p>Vaiz Horrox kaptanımızı inceledi. "Sofu bir geminin dümeninde misiniz, efendim?"</p>

  <p>Kaptan Molyneux mütevazı rolü yaparak gözlerini kaçırdı. "Ne sizin kiliseniz kadar sofu, ne de onun kadar batmaz bir gemi, efendim, ama evet, Bay Boerhaave'yle ben göz kulak olduğumuz ruhlar için elimizden geleni yapıyoruz. Maalesef bu hiç bitmeyen bir mücadele. Denizciler sırtımızı döndüğümüz an eski serkeş hallerine dönüyorlar."</p>

  <p>"Ama Kaptan" dedi dantel yakalı bir hanım, "Nazareth'te de sabıkalılar var! Kocamın ihtiyatını hoş görün. Tecrübe bize, sözde Hıristiyan bayrağı altındaki çoğu geminin adamıza yalnızca hastalık ve sarhoşlar getirdiğini öğretti. Birinin masumiyeti ortaya çıkana dek suçlu olduğunu varsaymalıyız."</p>

  <p>Kaptan yine eğildi. "Madam, iki taraf da birbirini gücendirmediğinde af dileyemem."</p>

  <p>"'Denizin Vizigotları'na duyduğunuz önyargı çok haklı sebeplere dayanıyor, Bayan Horrox" —Bay Boerhaave de söz alışverişine katıldı— "ama ben adamlar ne kadar bağırırsa bağırsın <i>Propethess</i>'imizde bir damla bile alkolü hoş görmem! Evet, bağırırlar ama ben de onlara bağırırım, 'İhtiyacınız olan tek içecek İsa'nın kanıdır!' derim ve daha yüksek sesle, daha uzun süre bağırırım!"</p>

  <p>Maskaralık istenilen etkiyi yaratıyordu. Vaiz Horrox hepsi de Nazareth'te doğmuş olan iki kızını ve üç oğlunu tanıttı. (Kızlar hanımefendilik okulundan çıkmış gibiydiler, ama oğlanlar kolalı yakalarının altında <i>kanâkalar</i> kadar bronzdular.) Kaptanın oyununa dahil edilmiş olmaktan tiksiniyordum, ama bir yandan da bu adanın teokrasisiyle ilgili daha çok şey öğrenmek ve olayların beni nereye sürükleyeceğini görmek arzusundaydım. Grubumuz kısa bir süre sonra Güney Yarıküre'deki değme ufak konsolosu utandırmayacak bir yapı olan Horroxların evine ilerledi. Burada camdan pencerelere ve lale ağacından mobilyalara sahip bir salon, bir ihtiyaç odası, hizmetçiler için iki baraka ve o sırada bize taze sebzelerle yumuşak domuz eti ikram edilen bir yemek odası vardı. Masanın her bir ayağı bir tabak suyun içindeydi. Bayan Horrox açıklamada bulundu: "Karıncalar, Bethlehem'in dertlerinden biri. Kendilerinden bir geçiş yolu inşa etmemeleri için boğulmuş cesetleri sık sık boşaltılmalı."</p>

  <p>Konutlarına iltifat ettim. "Vaiz Horrox" dedi evin hanımı bize gururla, "Gloucester kontluğunda marangozluk eğitimi aldı. Nazareth'in çoğunu kendi elleriyle inşa etti. Putperest aklı gösterişli nesnelerden etkilenir, anlıyorsunuz ya. 'Hıristiyanların evleri iki dirhem bir çekirdek! Bizim mezbelelerimiz leş gibi! Beyaz Tanrı ne kadar cömert! Bizimkiyse ne kadar gaddar!' diye düşünür. Böylece bir kişi daha Tanrı'nın yoluna döndürülür."</p>

  <p>"Hayatımı baştan yaşayabilseydim" dedi Bay Boerhaave hiç yüzü kızarmadan, "misyonerliğin bencillikten uzak yolunu seçerdim. Vaiz, burada derinlere kök salmış, sağlam bir misyon görüyoruz ama insan hiçbir Hıristiyan ayağın değmediği, kara cahillerle dolu bir kumsalda din değiştirme görevine nasıl başlar?"</p>

  <p>Vaiz Horrox sorgucusunun ötesine, gelecekteki bir amfiye baktı. "Azimle, efendim, şefkatle ve kanunla. On beş yıl önce bu kumsalda sizin kadar dostça karşılanmadık, efendim. Batıda gördüğünüz o örs şekilli ada var ya? Siyahlar oraya Borabora der, ama savaşçıları öyle savaşçıydılar ki, Sparta oraya daha uygun bir isim olur! Bethlehem Koyu'nun kumsalında dövüştük, bazılarımız öldü. O ilk haftanın muharebelerini tabancalarımız kazanmasaydı Raiatea Misyonu bir rüya olarak kalırdı. Ama burada bu medeniyet ışığını yakmamız ve hep yanar halde tutmamız Tanrı'nın isteğiydi. Altı ay sonra kadınlarımızı Tahiti'den getirebildik. Yerlilerin ölümlerine üzülüyorum, ama Hintliler bir kez Tanrı'nın sürüsünü nasıl koruduğunu görünce Spartalılar bile onlara vaiz gönderelim diye bize yalvarmaya başladılar."</p>

  <p>Hikâyeyi Bayan Horrox devraldı. "Frengi işe koyulup da ölümler başlayınca Polinezyalıların hem manevi hem maddi yardıma ihtiyacı oldu. O zaman şefkatimiz putperestleri kutsal vaftiz kurnasına getirdi. Şimdi sürümüzü Günah'tan ve yağmacı denizcilerden koruma sırası Kutsal Kanun'da. Özellikle balina avcıları kadınlara iffeti ve mütevazılığı öğrettiğimiz için bizi hor görüyor. Erkeklerimiz silahlarımızı hep yağlı tutmak zorunda."</p>

  <p>"Ama o avcılar" dedi kaptan, "gemileri batsa eminim o 'lanetli misyonerlerin İncilleri getirdiği kumsallara sürüklenmek için Kader'e yalvarıp yakarırlar, değil mi?"</p>

  <p>Bu sözler hep birlikte, öfkeyle onaylandı.</p>

  <p>Bayan Horrox İlerleme'nin bu ileri karakolunda asayişin nasıl sağlandığına dair soruma cevap verdi. "Kilise Heyetimiz —kocam ve üç bilge ihtiyar — gerekli gördüğümüz kanunları duaların rehberliğinde geçerli kılar. İsa'nın Koruyucuları, kendilerini Kilise'nin sadık hizmetkârları olarak kanıtlayan belli başlı Yerliler, kocamın dükkânında kullanabilecekleri krediler karşılığında bu kanunları uygulamaya koyar. Sürekli, hiç durmadan tetikte olmamız şart, yoksa gelecek hafta..." Bayan Horrox dinden döndüren hayaletler mezarında <i>hula</i> dansı yapmışçasına ürperdi.</p>

  <p>Yemek bitti, oturma odasına geçtik ve burada Yerli bir oğlan bize sukabağından pek hoş fincanlarda soğuk çay getirdi. Kaptan Molyneux, "Efendim, insan sizinki gibi çalışkan bir Misyon için nasıl parasal kaynak sağlar?"</p>

  <p>Vaiz Horrox rüzgârın değiştiğini hissetti ve kaptanı yeniden inceledi. "Ararot nişastası ve hindistancevizi yağı masrafları karşılıyor, kaptan. Siyahlar okul, Kitabı Mukaddes çalışmaları ve kilise için ödeme yapmak üzere tarlamızda çalışıyor. Tanrı isterse bir hafta sonra bolca kurutulmuş hindistancevizimiz olacak."</p>

  <p>Hintlilerin kendi özgür iradeleriyle çalışıp çalışmadıklarını sordum.</p>

  <p>"Elbette!" dedi Bayan Horrox. "Tembelliğe boyun eğerlerse İsa'nın Koruyucuları'nın onları cezalandıracağını biliyorlar."</p>

  <p>Bu cezai tedbirlerle ilgili bilgi almak istedim, ama Kaptan Molyneux konuşmayı yine ele geçirdi. "Misyoner Teşkilatı geminiz bu kolay bozulur malları Horn Burnu'ndan geçip Londra'ya mı götürüyor?"</p>

  <p>"Doğru tahmin ettiniz, Kaptan."</p>

  <p>"Cemiyetler'e daha yakın, sağlam bir pazarınız olsa Misyonunuzun laik tabanının —ve dolayısıyla manevi tabanının— çok daha güvende olacağını düşündünüz mü, Vaiz Horrox?"</p>

  <p>Vaiz hizmetçi çocuğa odadan çıkmasını söyledi. "Bu soruyu uzun uzadıya düşündüm, ama neresi? Meksika'nın pazarları küçük ve haydutlara açık, Cape Town yoz vergi memurları ve açgözlü Afrikanerlerle dolu. Güney Çin Denizleri vicdansız, küstah korsanlarla kaynıyor. Hollandalılar Batavia'nın iliğini kemiğini kurutmuş. Kusura bakmayın, Bay Boerhaave." Kaptan şahsıma işaret etti. "Bay Ewing'in memleketi" —teklifini açıklamadan önce duraksadı— "San Francisco, Kaliforniya'dır. Bilirsiniz, orası yedi yüz kişilik ehemmiyetsiz bir kasabadan çeyrek milyonluk bir metropole dönüştü. Nüfus sayımları artışa yetişemiyor! Çinliler, Şilililer, Meksikalılar, Avrupalılar, her renkten yabancı günbegün oraya akın ediyor. Bir yumurta, Bay Ewing, rica ederim şu an San Francisco'da bir yumurta için kaç para ödendiğini söyleyin."</p>

  <p>"Karımın yazdığına göre, bir dolar."</p>

  <p>"Alelade bir yumurta için bir yanki doları." (Kaptan Molyneux'nün gülümsemesi Louisiana'daki bir kuru mallar dükkânında gördüğüm mumyalanmış timsahınkiyle aynıydı.) "Bu sizin gibi sezgili bir adamın bir an durup düşünmesine neden oluyordur, herhalde?"</p>

  <p>Bayan Horrox hiç de aptal değildi. "Yakında altının hepsi çıkarılıp bitecek."</p>

  <p>"Evet, madam, ama aç, patırtılı, zenginleşmiş San Francisco —benim <i>Propethess</i>'im gibi idmanlı bir iki yelkenli gemiyle üç haftalık bir yol— gibi bir şehir öyle kalacaktır, ve kaderi kristal gibi berraktır. San Francisco Pasifik Okyanusu'nun Londra'sı, Rotterdam'ı ve New York'u olacaktır."</p>

  <p><i>Capitân de la casa</i>mız bir istavrit kılçığıyla dişlerini karıştırdı. "Tarlalarımızda yetiştirilen malların şehrinizde hem şu an, hem de altın hücumundan sonra" (mütevazı kasabamız için böyle şeyler dendiğini duymak ne tuhaf!) "iyi bir fiyattan satılacağına siz inanıyor musunuz, Bay Ewing?"</p>

  <p>Dürüstlüğüm Kaptan Molyneux'nün düzenbazca lehine oynadığı bir karttı, ama nasıl ona yardım etmek için yalan söylemeye niyetim yoksa, ona inat olsun diye de söylemeye niyetim yoktu. "Evet, inanıyorum."</p>

  <p>Giles Horrox vaiz yakasını çıkardı. "Bana ofisimde eşlik etmek ister misin, Jonathon? Çatısıyla bir hayli iftihar ediyorum. Berbat <i>typhoo</i>lara dayansın diye kendim tasarladım."</p>

  <p>"Öyle mi, Giles?" diye yanıt verdi Kaptan Molyneux. "Yolu göster, bakalım."</p>

  <p><br /></p>

  <p>Dr. Henry Goose'un adının bu sabaha kadar Nazareth'te duyulmamış olmasına rağmen Bethlehemli kadınlar meşhur bir İngiliz cerrahın adada olduğunu bir kere öğrenince her türden rahatsızlıklarını hatırladılar ve papaz evine giden yolda kalabalık gruplar oluşturdular. (Günlerdir çirkin cinsiyetle bir gemide kapalı kaldıktan sonra, latif olanıyla yan yana olmak ne garip!) Arkadaşımın cömertliği tek bir hastayı bile geri çeviremeyeceği kadar fazlaydı, bu yüzden Bayan Horrox'ın salonu muayene odası haline getirildi ve muayene edilenleri uygun biçimde gözden saklamak için çarşaflar asıldı. Bay Boerhaave depoda yer açmak için <i>Propethess</i>'e geri döndü.</p>

  <p>Bethlehem Körfezi'ni keşfetmek için Horrox'lardan izin istedim ama kumsalı dayanılmaz derecede sıcaktı, kum sinekleri de insana musallat oluyordu, ben de tekrar kiliseye giden "Ana Cadde"yi arşınladım; kiliseden ilahi ezgileri yayılıyordu. Öğleden sonra ayinine katılmaya niyetliydim. Pazar sessizliğinde ne bir insan, ne bir köpek, ne bir Yerli kıpırdıyordu. Loş kilisenin içine bir göz attım; içerideki duman o kadar yoğundu ki yanılarak binanın yanmakta olduğunu sandım! İlahi bitmişti, yerini öksürük nakaratları almıştı. Elli siyah sırt bana bakıyordu ve havanın ağırlığının dumandan, yangından ya da tütsüden değil ham tütünden kaynaklandığım fark ettim! İçeridekilerin hepsi birer pipo tüttürüyordu.</p>

  <p>İrikıyım bir Beyaz kürsüde durmuş, o melez "Antipod Cockney" aksanıyla vaaz veriyordu. Bu gayri resmi dindarlık gösterisi beni "vaaz"ın içeriği belli olana kadar rahatsız etmedi. Aynen alıntı yapıyorum: "Öyle geçti işte, anlıyo'sunuz ya, Aziz Peter, evet, İsa Efendi'nin Tatlı Peter Piper dediği Roma'dan çıkıp geldi ve Filistin'deki o kanca burunlu Yahudilere Eski Tütünle ilgili her bi' şeyi ööretti, ben de size şindi onu ööretiyorum, anlıyo'sunuz ya." Burada bir bireye rehberlik etmek için konuşmayı kesti. "Haayır, Zifir, hep yanlış yapıyo'sun, bak, tütünü şişman uca koy'caksın, evet, oraya, bak, of, İ——a üstüne hapşırasıca! Kaç kez söyleyeceğim, sap bu, l——t <i>delik</i> bu! Yanındaki Çamur Balığı gibi yap, haayır, dur ben sana göstereyim!"</p>

  <p>Solgun, omuzları çökük bir Beyaz, vitrinli bir dolaba yaslandı (daha sonradan dolabın Polinezya dilinde basılmış yüzlerce Kitabı Mukaddes'le dolu olduğunu öğrenecektim) ve dumanlı işlemleri izledi. Pipo içicilerin dikkatini vaazlarından uzaklaştırmamak için fısıldayarak kendimi tanıttım. Genç adam kendisini Wagstaff diye tanıttı ve kürsüdekinin "Nazareth Tütün içme Okulu'nun Müdürü" olduğunu söyledi.</p>

  <p>Böyle bir akademiden habersiz olduğumu itiraf ettim.</p>

  <p>"Tahiti Misyonu'ndaki Peder Upward'ın fikri. Şunu anlamalısınız, efendim, tipik bir Polinezyalı paraya değer vermek için sebebi olmadığından çalışmayı reddeder. 'Acıkırsam,' der, 'gider alırım, gider yakalarım. Üşürsem kadına 'Doku!' derim.' Tembel eller, Bay Ewing, ve ikimiz de Şeytan'ın onlara ne iş bulduğunu biliyoruz. Ama birtakım miskinlerde bu zararsız otu içme isteği yaratarak onları Misyon'un değiş tokuş dükkânından tütünlerini alabilmek için —içki değil, dikkat edin, yalnızca tütün— para kazanmaya teşvik ediyoruz. Dâhice, değil mi?"</p>

  <p>Nasıl karşı çıkabilirdim?</p>

  <p>Işık gitgide azalıyor. Çocukların seslerini, egzotik kuşların şarkılarını ve dalgaların koya vuruşunu duyuyorum. Henry kol düğmelerine söyleniyor. Bu gece Henry'yle birlikte misafirperverliğinden yararlanacağımız Bayan Horrox yemeğin hazır olduğunu haber vermek için hizmetçisini göndermiş.</p>

  <h3 id="sigil_toc_id_86">9 Aralık Pazartesi ~</h3>

  <p>Dünkü hikâyeye devam. Tütün içme okulu dağıldıktan sonra (öğrencilerin birçoğu yalpalıyordu ve mideleri bulanıyordu, ama gezgin bir tütün taciri olan öğretmenleri bizi temin etti, "Göz açıp kapayıncaya dek tiryaki olacaklar!") Nazareth Burnu'nun hâlâ parlayan güneş ışığında kaynamasına karşın sıcak biraz olsun kırıldı. Bay Wagstaff Bethlehem Körfezi'nden kuzeye uzanan ormanlı çıkıntıda benimle birlikte yürüdü. Bir Gravesend rahibinin en küçük oğlu olan rehberim misyonerlik mesleğini çocukluğundan beri çekici buluyordu. Cemiyet Vaiz Horrox'un ayarlamalarıyla onu Nazarethli bir dul olan Eliza'yla (kızlık soyadı Mapple) evlenmesi ve oğlu Daniel'e babalık etmesi için buraya göndermişti. Bu kıyılara geçtiğimiz mayıs gelmişti.</p>

  <p>Böyle bir Cennet'te yaşamak ne şans, dedim, ama hoşbeşim genç adamın yarasını deşmişti. "Ben de ilk günlerimde öyle düşünüyordum, efendim, ama şimdi pek bilemiyorum. Yani, Cennet gıcır gıcır bir yer, ama burada canlı her şey vahşice koşturuyor, ısırıyor ve tırmalıyor. Tanrı'ya getirilen bir putperest kurtarılmış bir ruhtur, biliyorum, ama güneş hiç durmadan <i>yakıyor</i> ve dalgalarla taşlar her zaman o kadar parlıyor ki gözlerim alacakaranlığa kadar acıyor. Zaman zaman Kuzey Denizi sisi için her şeyimi verecek duruma geliyorum. Dürüst olmak gerekirse, burası <i>bizim</i> ruhumuza yük bindiriyor, Bay Ewing. Karım küçüklüğünden beri burada ama burada yaşamak onun için de kolay değil. Vahşilerin minnettar olacağını sanırsınız, yani, onları eğitiyor, tedavi ediyor, onlara iş ve ebedi hayat veriyoruz! Ah, pek güzel 'Lütfen, efendim' diyorlar, 'Teşekkür ederim, efendim' diyorlar, ama burada" — Wagstaff kalbini yumrukladı— "hiçbir şey hissetmiyorsunuz. Evet, burası Cennet gibi <i>görünebilir</i>, ama Raiatea da diğer her yer gibi düşmüş bir yer, evet, yılan yok ama Şeytan işini burada da her yerdeki kadar iyi görüyor. Karıncalar! Karıncalar her yere giriyor. Yemeğinize, giysilerinize, hatta burnunuza. Bu lanetli karıncaların dinini değiştirmediğimiz sürece bu adalar hiçbir zaman gerçekten bizim olmayacak."</p>

  <p>Karısının ilk kocası tarafından yapılmış olan mütevazı hanesine vardık. Bay Wagstaff beni içeri davet etmedi, ama yürüyüşümüz için bir matara su almak üzere içeri girdi. Mütevazı ön bahçenin köşesini döndüğümde toprağı çapalayan bir Siyah bahçıvan gördüm. Ne yetiştirdiğini sordum.</p>

  <p>"David dilsizdir" dedi bir kapının orada duran, gevşek, pis bir önlük giymiş olan bir kadın. Maalesef görünüşünü ve hareketlerini ancak hırpani kelimesiyle tanımlayabilirim. "Taş gibi dilsiz. Sen Horrox'larda kalan İngiliz doktorsun."</p>

  <p>Amerikalı bir noter olduğumu açıkladım ve onun Bayan Wagstaff olup olmadığını sordum.</p>

  <p>"Nikâh yüzüğümle evlilik evraklarım öyle diyor, evet."</p>

  <p>Dr. Goose'un Horrox'larda geçici bir muayenehane kurduğunu söyledim, ona görünmek istiyorsa oraya gidebilirdi. Onu Henry'nin mükemmel bir tabip olduğu konusunda temin ettim. "Beni buradan kaçıracak, burada harcadığım yılları bana geri verecek ve yıllık üç yüz sterlinlik bir gelirle Londra'da yaşamamı sağlayabilecek kadar mükemmel mi?"</p>

  <p>Arkadaşımın böyle bir isteği gerçekleştirmeye muktedir olmadığını kabul ettim.</p>

  <p>"O halde mükemmel tabibinizin benim için yapabileceği bir şey yok, efendim."</p>

  <p>Ötemdeki çalılıkların arasında kıkırdamalar duydum, döndüm ve küçük Siyah çocuklardan oluşan bir kalabalık gördüm. ("Irklararası" birlikteliklerden olma çok sayıda açık tenli çocuk görmek beni şaşırtmıştı.) Çocukları görmezlikten gelip tekrar önüme döndüğümde on iki on üç yaşlarında, annesi gibi kir pas içinde Beyaz bir çocuğun, yolunu kesmeye yeltenmeyen Bayan Wagstaff'ın yanından geçip gittiğini gördüm. Oğlu Yerli oyun arkadaşları gibi anadan doğma halde koşup oynuyordu! "Hop, genç adam" diye kınamada bulundum, "bu halde koşturduğun için güneş çarpmasın?" Oğlanın mavi gözlerinde yabani bir parıltı vardı ve Polinezya dillerinden birinde havlayarak verdiği cevap beni şaşırttı ama yeşil ispinoz sürüsü gibi dağılan zenci veletleri adamakıllı eğlendirdi.</p>

  <p>Bay Wagstaff bir hayli tedirgin halde çocuğu takip etti. "Daniel! Geri gel! <i>Daniel!</i> Beni duyduğunu biliyorum! Seni kırbaçlarım! Duyuyor musun? Kırbaçlarım seni!" Karısına döndü. "<i>Bayan</i> Wagstaff! Oğlunuzun bir vahşi olarak büyümesini mi istiyorsunuz? En azından giysi giymesini sağlayın! Bay Ewing neler düşünecek?"</p>

  <p>Bayan Wagstaff'ın kocasına duyduğu küçümseme şişelense fare zehiri olarak satılabilirdi. "Bay Ewing ne düşünürse düşünsün. Sonra yarın güzel gemisine binip gidecek, düşüncelerini de yanında götürecek. Burada ölecek olan ikimizin aksine, Bay Wagstaff. Tanrı izin verirse yakında." Bana döndü. "Kocam okulunu bitiremedi, efendim, bu yüzden aşikâr şeyleri açıklamak durumundayım, günde on kez."</p>

  <p>Bay Wagstaffın karısının ellerinde küçük düşürülüşünü daha fazla izlemek istemeyerek yorum belirtmeyen bir şekilde eğildim ve çitin dışına çıktım. Erkek öfkesinin kadın horgörüsü altında ezildiğini duydum ve dikkatimi yakındaki bir kuşa verdim; şarkısı kulaklarıma şöyle geliyordu: — <i>Toby söylemiyor, haayır... Toby söylemiyor...</i></p>

  <p>Rehberim suratı asık halde bana katıldı. "Kusura bakmayın, Bay Ewing, bugün Bayan Wagstaffın sinirleri fena halde harap olmuş durumda. Sıcak hava ve sineklerden dolayı pek uyuyamıyor." Onu Güney Denizleri'nin "ebedi ikindisinin en sağlam psikolojileri bile çökertmeye muktedir olduğu yönünde temin ettim. Kaygan eğreltiotlarının altından, gitgide sivrilen çıkıntılardan geçtik; buralar zehirli denecek kadar bereketliydi ve başparmağım kadar dolgun, tüylü tırtıllar enfes helikonya çiçeklerinin pençelerinden düşüyordu.</p>

  <p>Genç adam Misyon'un ailesini, nişanlısının soyunun kusursuz olduğu yönünde nasıl temin ettiğini anlattı. Vaiz Horrox ikisini adamın Nazareth'e gelişinin ertesi günü, Tropiklerin sihri hâlâ gözlerini kamaştırırken evlendirmişti. (Eliza Mapple'ın böyle ayarlanmış bir evliliğe niçin rıza gösterdiği hâlâ açık değil: Henry enlemin ve iklimin daha zayıf cinsiyeti "menteşelerinden çıkardığını" ve onları mülayim kıldığını iddia ediyor.) Bay Wagstaff'ın gelininin "kusurları," gerçek yaşı ve Daniel'ın ele avuca sığmazlığı evlilik belgelerindeki imzalarının kurumasından kısa bir süre sonra gün ışığına çıkmıştı. Üvey baba sorumluluğunu aldığı bu yeni çocuğu dövmeyi denemişti, ama bu hem anneden hem de üvey oğuldan öyle "feci şikâyetler" gelmesine sebep olmuştu ki, genç adam nereye döneceğini bilememişti. Vaiz Horrox Bay Wagstaff'a yardım etmek şöyle dursun, onu zayıf biri olduğu gerekçesiyle yerden yere vurmuştu ve doğrusu on günün dokuzunda Eyüp kadar sefil haldeydi. (Bay Wagstaff'ın başına ne gibi talihsizlikler gelmiş olursa olsun, aralarından herhangi biri beyin kanallarını kemirip duran asalak bir Solucan'la kıyaslanabilir mi?)</p>

  <p>Bu dertli genci lojistikle ilgili meselelerle dağıtmak için bu kadar bol Kitabı Mukaddes'in niçin hiç dokunulmadan (ve doğrusu yalnızca kitap bitleri tarafından okunarak) kilisede durduğunu sordum. "Bunu size Vaiz Horrox'ın anlatması daha doğru olur, ama kısaca değinecek olursam, Tanrı'nın Sözleri'ni Polinezya diline ilk kez Matavia Körfezi Misyonu çevirdi ve o Kitabı Mukaddesleri kullanan Yerli misyonerler o kadar çok kişiye din değiştirtti ki İhtiyar Whitlock —Nazareth'in artık ölmüş olan kurucularından biri— Misyon'u deneyi burada tekrarlamaya ikna etti. Bir zamanlar Highgate'teki bir nakkaşa çıraklık etmişti, anlıyorsunuz ya. Böylece ilk misyonerler silah ve aletlerle birlikte matbaa, kâğıt, şişeler dolusu mürekkep, yazı tablaları ve top top kâğıtlar getirdiler. Bethlehem Körfezi'ni kurduktan on gün sonra Misyon okulları için üç bin kısa kitap basılmıştı ve bu bahçelerin kazılmasından bile önce yapılmıştı. Bunu Nazareth İncilleri takip etti ve Tanrı'nın Sözleri Cemiyetlerden Cooklar'a, Cooklar'dan Tonga'ya yayıldı. Ama matbaa artık paslandığı için sahiplerini bekleyen binlerce Kitabı Mukaddesimiz var. Peki neden?"</p>

  <p>Tahmin edemiyordum.</p>

  <p>"Yeterince Hintli yok. Gemiler buraya hastalık tozu getiriyorlar, Siyahlar onu içlerine çekiyor, hastalanıp şişiyorlar ve topaçlar gibi düşüp ölüyorlar. Hayatta kalanlara tekeşlilik ve evliliği öğretiyoruz, ama birleşmeleri meyve vermiyor." Kendimi Bay Wagstaff son kez gülümsediğinden beri kaç ay geçtiğini merak ederken buldum. 'Yaşatıp tedavi edeceğiniz şeyleri öldürmek" dedi, "burada işler böyle yürüyor gibi."</p>

  <p>Yol deniz kenarında, siyah mercanlardan oluşan, parça parça dökülen, uzunluğu yirmi metre, yüksekliği iki adam boyu olan bir "tomruk"ta bitti. Bay Wagstaff "Buna <i>marae</i> denir" diye bilgilendirdi beni. "Güney denizlerinin her yerinde görülürlermiş, öyle derler." Zar zor oraya tırmandık ve tutkulu bir yüzücünün oradan kolay bir " batış çıkış"la erişebileceği <i>Propethess</i>'in hoş bir manzarasını gördüm. (Finbar kenardaki fıçılardan birini boşalttı; Autua'nın mizananın tepesindeki siluetini gözledim, ön kontra yelkenini topluyordu.</p>

  <p><i>Marae</i>lerin köklerini ve amaçlarını sordum, Bay Wagstaff da kısaca açıklamada bulundu. "Yalnızca bir nesil önce Hintliler sahte putları için düzenledikleri o haykırışlı, kanlı kurban törenlerini tam şu an üstünde durduğumuz kayalarda yaparlarmış." Düşüncelerim Chatham Adası'ndaki Şölen Kumsalı'na geri döndü. "İsa'nın Koruyucuları şimdi buraya adımını atan Siyahları iyice bir kamçılıyor. Ya da adım atan olsa, kamçılarlar. Yerli çocuklar eski putların adlarını bile bilmiyor artık. Burası artık yalnızca sıçan yuvalarıyla molozdan ibaret, inançların hepsi günün birinde bunlara dönüşüyor. Sıçan yuvalarıyla moloza."</p>

  <p>Hint yasemini yaprakları ve kokusu beni sarıp sarmaladı.</p>

  <p><br /></p>

  <p>Yemek masasındaki komşum altmış yaşlarının sonlarında, yeşil meşe palamutları kadar buruk ve sert bir dul olan Bayan Derbyshire idi. "Amerikalılardan pek hazzetmediğimi itiraf ediyorum" dedi bana. "Çok kıymet verdiğim Samuel Amcamı öldürdüler, 1812 Savaşı'nda Majesteleri'nin topçu birliğinde albaydı." Taziyelerimi sundum (pek de istenmemelerine rağmen) ama aynı çatışmada benim çok kıymetli amcamı da İngilizler'in öldürmüş olmasına karşın en yakın dostlarımdan bazılarının Britanyalı olduğunu da ekledim. Doktor fazla yüksek sesli bir kahkaha patlattı ve, 'Yürü, Ewing!" diye bağırdı.</p>

  <p>Bayan Horrox kayalıklarda parçalanmayalım diye konuşmanın dümenine geçti, "işverenleriniz yeteneklerinize çok güveniyor olmalı, Bay Ewing, size böyle uzun ve çetin bir yolculuğa çıkmanızı gerektirecek işler emanet ettiklerine göre." Evet, dedim, şu andaki görevime atanma şerefine erişebilecek kıdemde bir noterdim, ama yine bu görevi kabul etmek zorunda olacak kadar da kıdemsiz bir arzuhalciydim. Alçakgönüllülüğüm halden anlar gıdaklamalarla ödüllendirildi. Vaiz Horrox kaplumbağa çorbasıyla dolu kâseler için şükran duası okudu ve Tanrı'dan Kaptan Molyneux'yle birlikte giriştikleri yeni işi kutsamasını diledi, sonra da biz yerken pek sevdiği bir konuda vaaz verdi. "Ben her zaman Tanrımızın Medenileşen Dünyamız'da kendisini Kitabı Mukaddes Çağı'nın Mucizeleri'nde değil, İlerleme'de gösterdiğine inanmışımdır. Tanrı'ya çıkan merdivende insanlığa yol gösteren İlerleme'dir. Bu Yakup'un merdiveni değil, daha ziyade Medeniyet'in Merdiveni'dir. Bu merdivendeki en yüksek ırk Anglo-Saksonlardır. Latinler bir iki basamak aşağıdadır. Daha aşağıda Asyalılar bulunur — çalışkan bir ırk olduklarını kimse inkâr edemez, ama bizdeki Ari cesareti onlarda yoktur. Sinologlar onların da bir zamanlar ulu bir ırk olmaya arzu duyduklarına ısrar ediyor, ama hani nerede sarı tenli Shakespeare, ya da badem gözlü da Vinci, ha? Anlaşıldı. Daha aşağıda Zenciler var. İyi huyluları çalışıp kâr getirmek üzere eğitilebilir, ama delişmen olanları Şeytan'ın ete bürünmüş halidir! Kızılderililer de Kaliforniya'daki <i>barrio</i>larda yararlı işlere koşulabiliyor, değil mi, Bay Ewing?"</p>

  <p>Öyle olduğunu söyledim.</p>

  <p>"Şimdi, Polinezyalılarımız. Tahiti, O-hawaii ya da Bethlehem'e gelen ziyaretçiler Pasifik Adalarında yaşayan yerlilerin dikkatli bir öğretim sonucu A-B-C'yi, rakamları ve Tanrı'ya hürmet duymayı öğrenebildikleri, böylece Zencileri geçerek çalışkanlıkta Asyalılara rakip oldukları sonucuna varacaktır."</p>

  <p>Henry araya girip Maorilerin ticaretin, diplomasinin ve sömürgeciliğin "D-E-F"sine geldiğini belirtti.</p>

  <p>"Bu da sözlerimi kanıtlıyor. En son, en aşağı ve en yararsız basamakta ise 'Islah edilemez Irklar', yani Avustralya Aborijinleri, Patagonyalılar, çeşitli Afrika halkları, vs gelir; bunlar gorillerden bir basamak üsttedir ve İlerleme'ye mastodon ve mamutlar gibi öyle bir inatla direnirler ki korkarım onları —kuzenlerinin, Guanchelerin, Kanarya Adası Yerlilerinin ve Tazmanyalıların arkasından— 'merdivenden itip düşürüvermek' yapılacak en merhametli şey olacaktır."</p>

  <p>Kaptan Molyneux çorbasını bitirdi. "Soylarını tüketmekten mi söz ediyorsunuz?"</p>

  <p>"Evet, Kaptan, ondan söz ediyorum. Doğa'nın Kanunları ile İlerleme el ele yürür. Bizim asrımız insanlığın kabilelerinin ırksal karakterlerine yazılmış olan o kehanetleri yerine getirişine tanık olacaktır. Üstün ırklar nüfusları fazlaca artmış olan vahşileri doğal sayılarına düşürecektir. Bu nahoş sahneler yaşanmasına sebep olabilir ama entelektüel cesarete sahip insanlar irkilmemelidir. Çünkü bunu muhteşem bir düzen takip edecek, bütün ırklar Tanrı'nın medeniyet merdivenindeki yerlerini bilecek ve evet, benimseyeceklerdir. Bethlehem Körfezi insana, doğmak üzere olan şafağa bir göz atma şansı veriyor."</p>

  <p>"Buna Amin denir, Vaiz" diye cevap verdi Kaptan Molyneux. Bay Gosling (Vaiz Horrox'ın en büyük kızının nişanlısı) yaltakçı bir hayranlıkla ellerini sıkıp duruyordu. "Cesaretimi hoş görürseniz, efendim, bana kalırsa teorinizin yayımlanmadan kalması insanlık için ...evet, büyük bir <i>mahrumiyettir</i>, efendim. 'Horrox'ın Medeniyet Merdiveni' Kraliyet Sosyetesi'ni resmen ateşe verecektir!"</p>

  <p>Vaiz Horrox, "Hayır, Bay Gosling, benim işim burada. Pasifik kendisine bir başka Descartes, bir başka Cuvier bulmak zorunda."</p>

  <p>"Teorinizi kendinize saklamanız" —Henry uçan bir sineği iki elini çırparak öldürdü ve kalıntılarını inceledi— "zekice, Vaiz."</p>

  <p>Ev sahibimiz öfkesini saklayamadı. "Niçin?"</p>

  <p>"Çünkü adamakıllı düşünüldüğünde, basit bir kanun yeterliyken bir 'teori' oluşturmanın gereksiz olduğu aşikârdır."</p>

  <p>"Neymiş o kanun, efendim?"</p>

  <p>"'Goose'un Hayatta Kalma Kanunları'nın ilki. Şöyle der: 'Zayıflar güçlülerin yediği ettir.'"</p>

  <p>"Ama 'basit kanun'unuz temeldeki gizemi açıklamıyor: 'Dünyanın hâkimiyeti niçin Beyaz ırklarda?' "</p>

  <p>Henry kıkırdadı, hayali bir tüfeği doldurdu, namlusunu doğrultarak nişan aldı, gözlerini kıstı, sonra odadakileri bir "Bam! Bam! Bam! Gördünüz mü? Borusunu üfleyemeden hakladım onu!" nidasıyla irkiltti.</p>

  <p>Bayan Derbyshire korkuyla, "Ah!" dedi.</p>

  <p>Henry omuz silkti. "Temel gizem nerede?"</p>

  <p>Vaiz Horrox yumuşak mizacını kaybetmişti. "Beyaz ırkların yerküreyi ilahi inayetle değil de tüfekle mi yönettiğini ima ediyorsunuz? Ama böyle bir iddia <i>aynı</i> gizemin ödünç alınmış kıyafetlere sarılmış halidir, o kadar! Tüfek Tanrı'nın yüce iradesiyle değilse nasıl Eskimolara ya da Pigmelere değil de Beyaz adama geldi?"</p>

  <p>Henry cevap verdi. "Silahlarımız bir sabah kucağımıza düşmedi. Sina'nın göklerinden gelen <i>kudret helvası</i> değil. Beyaz adam Agincourt'tan beri barut bilimini geliştirdi ve mükemmelleştirdi, ta ki modern ordularımız savaş meydanına on binlerce tüfekle çıkana dek! 'Aha!' diyeceksiniz, 'Ama neden biz Ariler? Neden Wun Tek Ayaklıları ya da Mauritius'un Adamotları değil?' Çünkü, Vaiz, dünyadaki bütün ırkların arasında hâzinelere, altınlara, baharatlara ve egemenliğe en çok biz sevgi —daha doğrusu tamah— duyuyoruz ve en hevesli, en aç, en vicdansız biziz! İlerleme'yi besleyen işte bu tamahımız, evet; sonumuz cehennemi mi yoksa ilahi mi olacak, onu bilemem. Yaratıcım beni kazanan tarafa koyduğu için minnettarım, o kadar."</p>

  <p>Henry'nin açıksözlülüğü yanlış yorumlanarak kabalık olarak algılandı ve Ekvator'daki Elba'sının Napolyon'u olan Vaiz Horrox öfkeden pembeleşti. Ev sahibemizin çorbasına iltifat ettim (aslında solucan ilacına duyduğum özlem yalnızca en yavan yiyecekleri hazmedebilmeme yol açıyor) ve kaplumbağaların yakındaki kumsallarda mı yakalandığını, yoksa uzaklardan mı ithal edildiğini sordum.</p>

  <p><br /></p>

  <p>Daha sonra bunaltıcı karanlıkta yatağımda yatar, kertenkeleler sohbetimize kulak kabartırken Henry muayenehanede geçirdiği günü "aslında ilaca değil çorap satıcılarına, şapkacılara, bone imalatçılarına, parfümerilere ve cinsiyetlerine özgü müteferrik tuzaklara ihtiyacı olan, güneşten kavrulmuş isterik kadınların geçidi" olarak tanımladı. "Konsültasyon"larının onda birinin tıptan, onda dokuzunun dedikodudan ibaret olduğunu söyledi. "Kocalarının Yerli kadınları becerdiğine yemin ediyorlar ve 'bir şeyler' kapacaklar diye can korkusu içinde yaşıyorlar. Kirli çamaşırlar bir bir ortaya dökülüyor."</p>

  <p>Anlattıkları beni huzursuz etti, Henry'den ev sahibimize karşı çıkarken kendisine biraz hâkim olmasını rica ettim. "Sevgili Adam, kendime hâkim <i>oluyordum</i> zaten, hem de az biraz değil! O ihtiyar budalaya <i>şunları</i> haykırmak arzusundayım: — 'Sırf topraklarına ve hâzinelerine el koymak için koyu renkli ırkları mezarlarına alelacele göndermek istediğimiz gerçeğini niçin değiştirmeye çalışalım? Kurtlar bir koyun sürüsünü mideye indirmelerini haklı göstermek için mağaralarında oturup saçma teoriler üretmez! "Entelektüel cesaret"miş! Gerçek "entelektüel cesaret" gerçekleri süsleyip püslemeyi bırakmak ve bütün halkların yırtıcı olduğunu, ama hastalık tozu ve ateşli silahlardan oluşan ölümcül İkilisiyle Beyaz yırtıcıların yırtıcılığın timsali olduğunu kabul etmektir, ne olmuş yani?' "</p>

  <p>Kendini insanları tedavi etmeye adamış bir şifacı ve nazik bir Hıristiyanın dünyaya bu kadar olumsuz bakması beni üzüyor. Goose'un Hayatta Kalma Kanunları'nin İkincisini sordum. Henry karanlıkta sırıttı ve boğazını temizledi. "Hayatta kalmanın ikinci kanunu, ikinci kanun diye bir şey olmadığını belirtir. Ya ye, ya yem ol. Bu kadar." Bundan kısa bir süre sonra horlamaya başladı ama Solucanım beni yıldızlar ışıklarını kaybetmeye başlayıncaya dek uyanık tuttu. Sakangurlar beslendiler ve çarşafımın üstünde yumuşak adımlarla yürüdüler.</p>

  <p><br /></p>

  <p>Şafak terli, çarkıfelek meyvesi kadar da kırmızıydı. Hem erkek hem dişi Yerliler tepedeki kilise tarlalarına gitmek üzere "Ana Cadde"de toplandılar; öğleden sonra sıcağı dayanılmaz hale gelene kadar tarlada çalışacaklardı. Henry'yle ikimizi <i>Propethess</i>'e götürecek olan kayık gelmeden önce kuru hindistancevizlerinin arasındaki yabani otları ayıklayan işçileri izlemeye gittim. Ne tesadüftür ki bu sabahki denetçileri Bay Wagstaff idi ve Yerli bir oğlan onun emriyle bize hindistancevizi sütü getirdi. Bay Wagstaff'a ailesini sormaktan çekindim, o da onlardan bahsetmedi. Yanında bir kırbaç taşıyordu ama, "Ben bunu nadiren kendim kullanırım, bu iş için Kral İsa'nın Muhafızları var. Ben gözleyenleri gözlerim, o kadar" dedi.</p>

  <p>Bu yüksek rütbelilerden üçü diğerlerini izliyor, ilahilere öncülük ediyor ("toprak heyamolaları") ve tembellik edenleri kınıyorlardı. Bay Wagstaff düne göre suskundu ve hoş sözlerimi yalnızca ormanın ve işçilerin sesleriyle bölünen bir sessizlikle karşıladı. "Özgür insanları kölelere dönüştürdüğümüzü düşünüyorsunuz, değil mi?"</p>

  <p>Bay Horrox'ın Misyon'un getirdiği İlerleme'nin çıkarlarının karşılığının onların alınteriyle ödendiğini açıkladığını söyleyerek soruya cevap vermekten kaçındım. Bay Wagstaff beni duymadı. "Köleci denen bir karınca kabilesi var. Bu böcekler sıradan karınca kolonilerine baskın yapar, yumurtaları çalıp kendi yuvalarına götürür ve yumurtalar çatlayınca çalınan köleler daha büyük bir imparatorluğun işçileri olur ve bir zamanlar çalınmış oldukları akıllarına bile gelmez. Bana soracak olursanız, Rab Yehova bu karıncaları bir model olarak yaratmış, Bay Ewing." Bay Wagstaff'ın bakışları kadim bir geleceğe gebeydi. "Görecek gözleri olanlar için."</p>

  <p>Karakterleri değişen insanlar beni huzursuz eder; Bay Wagstaff da öyle biriydi. Af diledim ve uğramam gereken bir sonraki limana, yani okula uğradım. Burada her iki renkteki Nazareth çocukları Kitabı Mukaddes, matematik ve ABC dersleri görüyor. Bayan Derbyshire erkeklere, Bayan Horrox kızlara ders veriyor. Beyaz çocuklar öğleden sonraları statülerine uygun bir müfredatta üç saatlik ek ders alırken (ama Daniel Wagstaff öğretmenlerinin kandırma çabalarına bağışık gibi görünüyor) koyu tenli oyun arkadaşları akşam dualarına kadar tarlalarda çalışan anne babalarına katılıyor.</p>

  <p>Şerefime kısa bir gösteri sergilendi. Beşi Beyaz, beşi Siyah on kızın her biri ezberden birer Kutsal Emir okudu. Sonra geçmişi geleceğinden daha görkemli olan dikey bir piyanonun başındaki Bayan Horrox'ın eşlik ettiği "Ah, En Sevildiğin Ev"i dinledim. Ardından kızlar ziyaretçiye sorular sormaya davet edildiler, ama yalnızca Beyaz hanımlar ellerini kaldırdı. "Efendim, George Washington'ı tanıyor musunuz?" (Maalesef, hayır.) "Arabanızı kaç at çekiyor?" (Kayınpederimin dört atı var ama ben tek atla seyahat etmeyi tercih ediyorum.) En küçükleri bana, "Karıncaların başı ağrır mı?" diye sordu. (Sınıf arkadaşlarının kahkahaları sorgucuyu gözyaşlarına boğmamış olsaydı hâlâ orada duruyor ve bu sorunun cevabını düşünüyor olacaktım.) Öğrencilere hayatlarını Kitabı Mukaddes'e göre yaşamalarını, büyüklerine itaat etmelerini öğütledim, sonra da oradan ayrıldım. Bayan Horrox adadan ayrılan ziyaretçilere bir zamanlar Hint yasemininden çelenkler sunulduğunu söyledi, ama Misyon'daki büyükler çelenklerin ahlak dışı olduğunu ilan etmişti. "Bugün çelenklere müsaade edersek yarın dans etmeye başlarlar. Yarın dans ederlerse..." Ürperdi.</p>

  <p>Ne yazık.</p>

  <p>Öğle olduğunda adamlar malları gemiye yüklemişlerdi, <i>Propethess</i> körfezden demir almış, elverişsiz rüzgârlara karşı yola çıkmıştı. Sıçrayan sulardan ve küfürlerden uzak kalmak için Henry'yle yemek odasına çekilmiştik. Arkadaşım Byron tarzı dörtlüklerle "Son Moriori Autua'nın Gerçek Geçmişi" adlı bir destan bestelemekte; günceme yazışımı neyin neyle kafiyeli olduğunu sormak için bölüyor: —"Kandan bir hudud?" "Çamurlu bir ud?" "Robin Hood?"</p>

  <p>Bay Melville'in <i>Typee</i> adlı kitabında Pasifik misyonerlerine yüklediği suçları hatırlıyorum. Aşçılar, doktorlar, noterler, ruhban sınıfı, kaptanlar ve krallar gibi evanjelistlerin de bazıları iyi bazıları kötü olamaz mıydı? Belki de Cemiyetler ve Chathamlar'daki Hintliler "keşfedilmeseler" daha mutlu olacaklardı, ama böyle bir şey söylemek gökteki ayı istemekle eşdeğer. Bay Horrox ve cemaatinin Hintlilerin "Medeniyet Merdiveni"ni tırmanmasına yardımcı olma çabalarını alkışlamak gerekmez mi? Yükselmek tek kurtuluşları değil mi?</p>

  <p>Cevabı bilmiyorum, gençliğimdeki kesin kararlarımın nereye gittiğini de.</p>

  <p>Horrox'ların evinde kaldığım gece bir hırsız kamarama girmişti, sandığımın anahtarını bulamayınca da (anahtarı boynumda taşıyorum) kilidi zorlamaya teşebbüs etmişti. Başarılı olsaydı Bay Busby'nin tapuları ve evrakları şimdi denizatlarına yem olmuştu. Kaptanımızın Kaptan Beale gibi güvenilir olması için neler vermezdim! Kaptan Molyneux'den değerli mallarıma göz kulak olmasını isteyemiyorum, Henry de beni olaydan Bay Boerhaave'ye bahsederek "eşekarısı kovanına çomak sokmamam" yönünde uyarmıştı, çünkü bir soruşturma gemideki bütün hırsızları sırtımı döndüğüm an şansını denemeye itebilirdi. Sanıyorum ki haklı.</p>

  <h3 id="sigil_toc_id_87">16 Aralık Pazartesi ~</h3>

  <p>Bugün öğlen güneş tam tepedeydi; "Bakireler"in (ekvatoru ilk kez aşan gemiciler) törenleri yöneten Tarların uygun gördüğü çeşitli eşek şakalarına ve ıslatılmaya tahammül ettikleri "Çizgiyi Aşmak" adı verilen o geleneksel oyun başladı. Mantıklı Kaptan Beale Avustralya'ya yaptığım yolculukta böyle şeylerle vakit kaybetmemişti, ama <i>Propethess</i>'tekı denizciler illa eğleneceklerdi. ("Eğlence" kavramının Bay Boerhaave tarafından aforoz edilen bir kavram olduğunu sanıyordum, ta ki bu "eğlence"lerin içerdiği zulümleri görene dek.) Finbar bize iki "bakire"in Rafael ve Bentnail olduğunu söyledi. Bu İkincisi iki yıldır denizdeydi, ama yalnızca Sydney-Cape Town arasında seyahat etmişti.</p>

  <p>Öksüz vardiyası sırasında adamlar ön güvertenin üstüne bir tente gerdiler ve bocurgatın çevresinde toplandılar; burada "Kral Neptün" (absürd bir elbise giymiş ve paspası andıran bir peruk takmış olan Pocock) konuşuyordu. Bakirler bir çift Aziz Sebastian gibi grivalara bağlanmışlardı. Pocock Henry'yle beni görünce "Kasap ve Bay Kalemçük!" diye bağırdı. "Bakire kız kardeşlerimizi ejderhamdan kurtarmaya mı geldiniz?" Pocock bir kavelayla kabaca dans etti, denizciler de ahlaksızca kahkahalar atarak alkışladılar. Gülmekte olan Henry <i>bakirelerinin</i> sakalsız olmasını tercih ettiğini söyledi. Pocock'un bakire kızların sakallarıyla ilgili yanıtı ise buraya yazamayacağım kadar müstehcendi.</p>

  <p>Yapışkan Majesteleri kurbanlarına döndü. "Cape Town'lı Bentnail, Mahkûm-şehrinin RiffRaffi, Neptün'ün Oğulları Yoldaşlığı'na girmeye hazır mısınız?" Çocuksu ruhunu kısmen maskaralıklarla koruyan Rafael enerjik bir "Evet, Lordum!" cevabı verdi. Bentnail ise suratsızca baş salladı. Neptün kükredi, "Haaayııııır! Siz miskinlerin o l——t pullarını tıraş etmeden olmaz! Tıraş kremi getirin bana!" Torgny aceleyle bir kova katran getirdi ve katranı bir fırçayla tutsakların yüzüne sürdü. Sonra ortaya Kraliçe Amphitrite kılığına girmiş olan Guernsey çıktı ve katranı bir jiletle temizledi. Cape Townlılar haykırarak küfürler etti, bu da daha çok cümbüşe ve jiletin birçok kez "kaymasına" yol açtı. Rafael çilesini sessizlik içinde çekecek kadar akıllıydı. "Daha iyi, daha iyi" diye hırladı Neptün, sonra da "İkisinin de gözünü bağlayın ve Genç Riffi mahkememe götürün!"</p>

  <p>Bu "mahkeme" Rafael'in baş aşağı batırıldığı, tuzlu su dolu bir fıçıydı. Adamlar hep bir ağızdan yirmiye kadar saydılar, sonra Neptün "nedim"lerine "en yeni tebamı sudan çıkarın!" emrini verdi. Göz bağı çözüldü ve çocuk bu şakadan sonra kendisine gelmesi için götürülüp küpeşteye yaslandı.</p>

  <p>Bentnail şakaya razı olmakta daha bir isteksizdi, "Yere indirin beni, sizi o——u çocukları!" diye bağırdı. Kral Neptün gözlerini dehşetle devirdi. "Bu leş gibi ağız tuzlu suda kırkı hak ediyor, çocuklar, haydi göreyim sizi!" Afrikaner kırka kadar sayıldıktan sonra sudan çıkarıldı, "Hepinizi geberteceğim, sizi domuzlar, yemin ederim hepinizi..." diye havlıyordu. Yine kırka kadar sayılana dek suya batırıldı ve bu herkesi çok eğlendirdi. Neptün cezasını çektiğini ilan edince boğulurcasına öksürmekten ve zayıfça öğürmekten başka bir şey yapamadı. Bay Boerhaave şamataya son verdi ve Neptün'ün en yeni Oğulları yüzlerini üstüpü ve bir tuvalet sabunu kalıbıyla temizlediler.</p>

  <p>Finbar akşam yemeğinde hâlâ gülüyordu. Zulüm beni hiçbir zaman gülüm setmemiştir.</p>

  <h3 id="sigil_toc_id_88">18 Aralık Çarşamba ~</h3>

  <p>Deniz pul pul, bir nefeslik rüzgâr bile yok, hava otuz iki derece civarında... Tayfalar hamaklarını yıkadılar ve kuruması için astılar. Baş ağrılarım her gün daha erken saatlerde başlıyor; Henry solucan ilacımın dozunu bir kez daha artırdı. Stoğunun biz O-hawaii'ye demir atana dek tükenmemesi için dua ediyorum; acı yatıştırılmadığı takdirde kafatasımı parçalayacak güçte. Doktorum bunun dışında <i>Propethess</i>'te patlak veren yılancık hastalığı ve safralı kolerayla meşgul.</p>

  <p>Bu öğleden sonranın bölük pörçük uykusu bağırış çağırışlarla yarıda kesildi, ben de güverteye çıktım ve orada yemlenerek yukarı çekilen küçük bir köpekbalığı buldum. Hayvan, Guernsey onun iyice ve gerçekten öldüğünü ilan edene dek kendi pırıl pırıl, yakut rengi sıvısında debelendi. Ağzıyla gözleri insanın aklına Tilda'nın annesini getiriyordu. Finbar balığın leşini güvertede kesip biçti ve mutfağında lezzetini tamamen bozmayı başaramadı (odun gibi bir morina balığı). Batıl inançlı gemiciler köpekbalıklarının insan yediğini, bu yüzden köpekbalığı eti yemenin dolaylı olarak yamyamlık anlamına geldiğini söyleyerek yemeyi reddettiler. Bay Sykes bu koca balığın derisinden zımpara yaparak verimli bir öğleden sonra geçirdi.</p>

  <h3 id="sigil_toc_id_89">20 Aralık Cuma ~</h3>

  <p>Ben uyurken hamamböcekleri üzerimde semiriyor olabilir mi? Bir tanesi beni bu sabah yüzümde sürünerek ve burun deliğimden beslenmeye teşebbüs ederek uyandırdı. Hakikaten, boyu on beş santimdi! Bu dev böceği öldürme yolunda vahşi bir dürtüye kapıldım, ama tıklım tıkış loş kamaramda avantaj böcekteydi. Finbar'a yakındım, o da bir dolar karşılığında eğitilmiş bir "böcek faresi" edinmemde ısrarcı oldu. Şüphesiz daha sonra bana böcek farelerini zaptetmek için bir "fare kedisi" satmak isteyecek, sonra da bir kedi tazısına ihtiyacım olacak ve kim bilir iş nereye varacak?</p>

  <h3 id="sigil_toc_id_90">22 Aralık Pazar ~</h3>

  <p>Sıcak, hem de o kadar sıcak ki eriyor, kaşınıyor, fiske fiske kabarıyorum. Bu sabah yeryüzüne düşmüş meleklerin kederli şarkılarıyla uyandım. Saniyeler uzayıp dakikalara dönüşürken kamaramda durup Solucanımın ne gibi şeytanlıklar peşinde olduğunu merak ederek dinledim, ta ki yukarıdan gümbür gümbür bir bağırtı yükselene dek: "Üflüyor!" Penceremin perdesini açtım ama dışarısı açık seçik görülemeyecek kadar loştu, ben de takatsizliğime rağmen kamara iskelesine çıktım. "Orada efendim, orada!" Rafael beni bir eliyle belimden dengede tuttu, diğer eliyle de işaret etti. Artık bacaklarım titrediği için parmaklığı sıkı sıkı kavradım. Çocuk işaret edip duruyordu. "Orada! Şaşılacak şeyler, değil mi efendim?" O loş ışıkta sancak tarafında, pruvadan yalnızca dokuz metre kadar ötede köpükler gördüm. "Altılı sürü!" diye bağırdı Autua yukarıdan. Su memelilerinin nefes alışını duydum, sonra da üstümüze köpük damlacıkları yağdığını hissettim. Çocuğa hak verdim, gerçekten de muhteşem bir görüntü oluşturuyorlardı. Bir tanesi kendisini yukarı kaldırdı, indirdi ve dalgaların altına battı. Balıkların kuyrukları pembeleşen doğuda siluet halindeydi. "Balina gemisi olaydık keşke, derim" diye yorumda bulundu Newfie. "Büyüklerin tekinden bile yüz fıçı ispermeçet çıkar!" Pocock adamı tersledi. "Kalsın! Bir keresinde bir balina gemisine binmiştim, kaptan görüp görebileceğiniz en kara canavardı, o üç yıldan sonra <i>Propethess</i> adama pazar gezintisi gibi geliyor!"</p>

  <p>Kamarama döndüm, dinleniyorum. Balinalarla dolu bir bölgeden geçiyoruz. "Üflüyor!" bağırışları o kadar sık duyuluyor ki artık kimse çıkıp izlemeye zahmet etmiyor. Dudaklarım kavruldu ve soyuldu.</p>

  <p>Monotonluğun rengi mavi.</p>

  <h3 id="sigil_toc_id_91">Noel arifesi ~</h3>

  <p>Bir bora, deniz çalkantılı, gemi çok sarsılıyor. Parmağım o kadar şişti ki Henry kan dolaşımıma engel olmasın ve ödeme yol açmasın diye alyansımı kesmek zorunda kaldı. Tilda'yla birlikteliğimizin bu sembolünü kaybetmiş olmak moralimi anlatılmaz ölçüde bozdu. Henry beni "şapşal bir martı" olduğum için azarlıyor ve karımın sağlığıma metal bir halka olmadan geçirilecek iki haftadan daha çok önem vereceği konusunda ısrar ediyor. Alyans emaneten doktorumda duruyor, çünkü kendisi Honolulu'da yüzüğü makul bir fiyata tamir edebilecek İspanyol bir kuyumcu tanıyor.</p>

  <h3 id="sigil_toc_id_92">Noel ~</h3>

  <p>Dünkü bora upuzun ölü dalgalar bıraktı. Dalgalar şafak vakti bordo bulutların altından yatık düşen güneş ışınlarıyla zirveleri altına bulanmış sıradağlar gibi görünüyordu. Bay Sykes'la Bay Green'in Henry'yle ve benimle birlikte özel bir Noel yemeği yemeyi kabul ettiği yemek odasına ulaşmak için bütün kuvvetimi topladım. Finbar huy edindiğinden daha az iğrenç bir yemek hazırlamış, Scouse* yahnisi (tuzlanmış sığır eti, lahana, yerelması ve soğan) hazırlamıştı, böylece yemekten sonraya kadar yemeğimin çoğunu midemde tutabildim. Erikli puding hayatında erik görmemişti. Kaptan Molyneux Bay Green'e adamların içki devrinin ikiye katlandığı haberini gönderdi; denizciler öğleden sonra nöbeti başlamadan uçmuşlardı bile. Her zamanki âlemlerden biriydi işte. Bir miktar az alkollü bira bahtsız bir Diana maymununun üzerine döküldü, maymun bu saçma cümbüşü denize atlayarak taçlandırdı. Henry'nin kamarasına çekildim ve birlikte Matta İncili'nin ikinci babını okuduk.</p>

  <p class="dipnot">* İngilizce’de günlük dilde Liverpoollulara zaman zaman verilen isim (ç.n.)</p>

  <p>Akşam yemeği sindirim sistemimi altüst etti ve tuvaleti sık sık ziyaret etmemi gerektirdi. Son ziyaretimde Rafael dışarıda bekliyordu. Onu beklettiğim için özür diledim, ama çocuk hayır dedi, bu buluşmayı bizzat tertip etmişti. Bir derdi olduğunu itiraf etti ve bana şu soruyu sordu: "Tanrı ne yaparsanız yapın pişmansanız sizi cennetine alır, değil mi, sizi şeye göndermez" —miço bu bölümü geveleyerek söyledi— "cehenneme?"</p>

  <p>Kabul ediyorum, kafam teolojiden çok sindirim sorunlarımdaydı; Rafael'in şu gencecik yaşında ölümcül bir günah portfolyosu elde etmiş olamayacağını söyleyiverdim. Fırtına feneri sallandı ve bu cesur gencin yüzünün mutsuzlukla buruştuğunu gördüm. Derdini hafife aldığıma pişman olarak Tanrı'nın merhametinin gerçekten sonsuz olduğunu, "<i>gökte, tövbe eden tek bir günahkâr için, tövbeyi gereksinmeyen doksan dokuz doğru kişi için duyulandan daha büyük sevinç duyulacağını</i>" söyledim. Rafael bana bir arkadaş, onun gibi bir yetim ya da nispi bir yabancı olarak içini dökmek mi istiyordu? Ona son zamanlarda ne kadar neşesiz göründüğünü fark ettiğimi söyledim ve Sydney'de gemiye binen o şen şakrak, koca dünyayı görmeye heves duyan çocuğun ne kadar değişmiş olduğuna hayıflandım. Gelgelelim o cevabını şekillendiremeden bağırsaklarımda hissettiğim bir gevşeme acilen tuvalete girmemi gerektirdi. Çıktığımda Rafael gitmişti. Bu konuda üstelemeyeceğim. Çocuk beni nerede bulacağını biliyor.</p>

  <h3 id="sigil_toc_id_93">Daha sonra ~</h3>

  <p>İlk nöbetin yedi çanı az önce çaldı. Solucanım başımı, sanki tokmak kafatasıma çarpıyormuşçasına ağrıtıyor. (Karıncaların başı ağrır mı, gerçekten de? Bu ıstıraptan kurtulacağımı bilsem memnuniyetle bir karıncaya dönüşürdüm.) Henry ve diğerlerinin ahlaksızlıklarla dolu bu patırtıda, dine küfür sayılabilecek ilahiler söylenirken nasıl uyuyabildiğim aklım almıyor, ama onlara imrenmiyor değilim.</p>

  <p>Biraz solucan ilacı çektim, ama bu artık bana haz vermiyor. Yalnızca kendimi yarı normal hissetmemi sağlıyor. Sonra güvertelerde dolaşmaya çıktım, ama kalın bulutlar Davut'un Yıldızı'nı gölgelemişti. Yukarıdan birkaç ayık bağırış duyuldu (aralarında Autua da vardı) ve dümendeki Bay Green beni tayfanın hepsinin kafayı bulmuş olmadığına dair temin etti. Boş şişeler dalgalarla iskeleden sancağa, sancaktan iskeleye yuvarlanıyordu. Kendini kaybetmiş halde bocurgata sarılmış olan Rafael'e takılıp tökezledim; yoz eli testisine sıkı sıkı yapışmıştı. Çıplak, genç göğsünde kırmızımsı sarı renkte lekeler vardı. Çocuğun teselliyi İsa yerine içkide bulmuş olması beni de karamsarlığa sürükledi.</p>

  <p>"Suçluluk uyumanıza engel mi oluyor, Bay Ewing?" dedi omzumun oralardaki bir ifrit pipomu düşürmeme neden olarak. Boerhaave'ydi. Hollandalıyı vicdanımın bir hayli rahat olduğuna temin ettim, ama <i>onun</i> öyle olduğundan şüphe duyduğumu belirttim. Boerhaave gülümseyerek denize tükürdü. Adamın köpek dişleri uzasa ve boynuzları çıksa hiç şaşırmayacaktım. Rafael'i omzuna attı, uyuyan çırağın kaba etlerine tokat attı ve uykulu yükünü sanırım ona zarar gelmesin diye kıç ambar ağzına taşıdı.</p>

  <h3 id="sigil_toc_id_94">Noel'in ertesi günü ~</h3>

  <p>Dün yazdıklarım hayatımın sonuna kadar pişmanlık duymama sebep olacak. Kulağa ne kadar sapkın geliyor, ne kadar uçarıymışım! Ah, bu kelimeleri yazarken midem bulanıyor. Rafael kendisini asmış. Orta direğin alt seren ucundan sarkıttığı bir ip yoluyla. Kendi nöbetinin bitiminde, ilk çan çalmadan darağacına tırmanmış. Kader onu o halde bulanlar arasında olmama karar vermişti. Küpeşteye yaslanmıştım; Solucanım vücudumdan atılırken mide bulantıları çekmeme sebep oluyor. Yarı aydınlık mavilikte bir haykırış duydum ve Bay Roderick'in yukarı baktığını gördüm. Yüzü kafa karışıklığıyla buruşmuştu, bunu inanmazlık ve en sonunda üzüntü takip etti. Dudakları bir kelime oluşturdu ama ağzından hiç ses çıkmadı. Ağzına alamayacağı şeyi işaret ederek gösterdi.</p>

  <p>Gösterdiği yerden yelkene sürtünen gri bir şekil, bir beden sallanıyordu. Geminin her yerinde gürültüler koptu ama kimin kime bağırdığı ve ne söylediğini hatırlamıyorum. Asılmış haldeki Rafael, <i>Propethess</i> yalpalar, sağa sola eğilirken iskandil kurşunu gibi kıpırtısızdı. O cana yakın çocuk kasap kancasındaki bir koyun kadar cansızdı şimdi! Autua yukarı tırmandı ama yapabileceği tek şey çocuğu nazikçe aşağı indirmekti. Guernsey'in "Cuma yelken açmamalıydık, cuma uğursuz gündür" diye mırıldandığını duydum.</p>

  <p>Aklım <i>Neden?</i> sorusuyla alev alev. Kimse bu konuda konuşmuyor, ama benim kadar dehşete düşmüş olan Henry bana gizlice, Bentnail'in ona Boerhaave ve yılanları tarafından çocuğa karşı Sodom'dan çıkma, doğaya aykırı suçların işlendiğini açıkladığını anlattı. Yalnızca Noel gecesi değil, haftalardır her gece.</p>

  <p>Benim görevim bu kara nehri kaynağına dek takip etmek ve imansızların cezalarını çekmelerini sağlamak ama Tanrım, yemek yemek için bile doğrulamıyorum! Henry masumiyetin vahşete her kurban olduğunda kendimi harap edemeyeceğimi söylüyor ama bunun peşini nasıl bırakabilirim? Rafael Jackson'ın yaşındaydı. Kendimi katlanılmaz derecede güçsüz hissediyorum.</p>

  <h3 id="sigil_toc_id_95">27 Aralık Cuma ~</h3>

  <p>Henry bir yarayı tedavi etmeye çağırıldığında, aklımdakileri söylemek için kendimi Kaptan Molyneux'nün kamarasına sürükledim. Ziyaretim onu hoşnut etmemişti ama suçlamamı açıklayıncaya, yani Boerhaave'nin çetesinin çocuk kurtulma şansı olmadığına kanaat getirerek canına kıyıncaya dek Rafael'e her gece hayvanca zulmettiğini anlatıncaya kadar, kamarasını terk etmedim. Sonunda kaptan, "Elinizde bu suçun kanıtı var, değil mi? Bir intihar mektubu? İmzalı ifadeler?" Gemideki herkes doğruyu söylediğimi biliyordu! Kaptan Boerhaave'nin gaddarlığına göz yumamazdı! İkinci kaptanın Rafael'in intiharındaki rolünün soruşturulmasını talep ettim. "İstediğiniz kadar talep edin, Bay Kalemçük!" diye bağırdı Kaptan Molyneux. "<i>Propethess</i>'i kimin yüzdüreceğine, disiplini kimin sağlayacağına, miçoları kimin eğiteceğine ben karar veririm, l——t bir kâtip değil, onun l——t olası hezeyanları ve Tanrı'nın Kanı adına, l——t soruşturması değil! Odamdan defolun, beyefendi, Tanrı cezanızı versin!"</p>

  <p>Söylediğini yaptım ve hemen dışarıda Boerhaave'yle çarpıştım. Beni yılanlarıyla birlikte kamarasına kapatıp şafaktan önce kendimi asacağımı mı ummaya niyetli olduğunu sordum. Dişlerini gösterdi, zehir ve nefretle dolu bir sesle şu uyarıda bulundu: "Çürümenin kokusunu saçan sensin, Kalemçük, hastalık bulaşır diye adamlarımdan hiçbiri sana dokunmaz. Yakında düşük ateşten öleceksin."</p>

  <p>Amerika Birleşik Devletleri'nin noterleri, diye uyardım onu, sömürgelerden gelen miçoların aksine işinize geldiği gibi ortadan kaybolmaz. Bir anlığına beni boğazlamayı hayal ettiğine inanıyorum. Ama Hollandalı bir oğlancıdan korkamayacak kadar hastayım.</p>

  <h3 id="sigil_toc_id_96">Daha sonra ~</h3>

  <p>Vicdanıma şüpheler musallat oldu, başında da suç ortaklığı var. Rafael'e canına kıymak için istediği izni mi vermiştim? Benimle son kez konuştuğunda çektiği çileyi sezmiş olsaydım, niyetini anlayıp, "Hayır, Rafael, Tanrı planlı bir intiharı affedemez, çünkü tövbe suçtan önce edilirse gerçek olamaz" deseydim, çocuk hâlâ nefes alıyor olabilirdi. Henry böyle bir şeyi bilmeme imkân olmadığına ısrar ediyor ama sözleri ilk kez kulağıma boş geliyor. Ah, o zavallı masumu Cehennem'e ben mi gönderdim?</p>

  <h3 id="sigil_toc_id_97">28 Aralık Cumartesi ~</h3>

  <p>Zihnimde oynayan büyülü fener gösterisinde çocuk ipi alıyor, direğe tırmamyor, ipi ilmek haline getiriyor, dengede duruyor, Yaradan'ına sesleniyor ve kendisini boşluğa bırakıyor. Siyahlığın içine düşerken sükûnet mi hissetmişti, yoksa korku mu? Boynunun kırılışı.</p>

  <p>Ah, bir bilseydim! Çocuğun gemiyi terk etmesine yardım edebilir, Channings'in benim kaderimi değiştirdiği gibi ben de çocuğun kaderini değiştirebilir, ya da hiçbir despotun sonsuza dek saltanat sürmediğini anlamasını sağlayabilirdim.</p>

  <p><i>Propethess</i>'in bütün yelkenleri fora, gemi "cadı gibi ilerliyor" (benim yararıma değil, mallar çürüdüğü için) ve günde üç paralelin üzerinde yol kat ediyor. Şimdi feci derecede hastayım, kamaramdan çıkamıyorum. Sanırım Boerhaave ondan saklandığıma inanıyor. Yanılıyor, çünkü başına gelmesini dilediğim adil intikam, hissettiğim bu korkunç uyuşukluğun söndüremediği az sayıdaki alevden biri. Henry zihnimi oyalamak için günceme yazmamı istirham ediyor ama kalemim gitgide heyula gibi ağırlaşıyor. Üç gün içinde Honolulu'ya varacağız. Sadık doktorum beni kıyıya çıkaracağına, güçlü ağrı kesiciler elde etmek için hiçbir masraftan kaçınmayacağına ve <i>Propethess</i> Kaliforniya'ya bizsiz gitse bile tamamen iyileşene dek baş ucumdan ayrılmayacağına söz verdi. Tanrı bu iyi adamı kutsasın. Bugün daha fazla yazamayacağım.</p>

  <h3 id="sigil_toc_id_98">29 Aralık Pazar ~</h3>

  <p>Çok hastayım.</p>

  <h3 id="sigil_toc_id_99">30 Aralık Pazartesi ~</h3>

  <p>Solucan yeniden nüksetti. Zehir kesecikleri patladı. Acı, yatak yaraları ve hissettiğim dehşetli susuzluk beni mahvediyor. Oahu hâlâ iki üç gün kuzeyde. Ölüm ise birkaç saat ötede. Hiçbir şey içemiyor, en son ne zaman yemek yediğimi hatırlamıyorum. Henry'den bu günceyi Honolulu'daki Bedford'a teslim etme sözü aldım. Günce oradan matem içindeki aileme ulaşacak. Henry günceyi kendi ellerimle, iki ayağım üstünde teslim edeceğime yemin ediyor ama umutlarım yıkılmış halde. Henry kahramanca elinden gelen her şeyi yaptı, ama parazitim çok kuvvetli; ruhumu Yaratıcısına emanet etme zamanım geldi.</p>

  <p>Jackson, yetişkin bir adam olduğunda mesleğinin seni sevdiklerinden ayırmasına müsaade etme. Evden uzak olduğum aylar boyunca seni ve anneni sürekli olarak sevgiyle düşündüm ve ola ki [...]*</p>

  <p class="dipnot">* Burada babamın yazısı geçirdiği spazmlarla okunmaz hale gelmiş. -J.E.</p>

  <h3 id="sigil_toc_id_100">12 Ocak Pazar ~</h3>

  <p>Yazıya kalleşçe başlama düşüncesi insanı kuvvetle cezbediyor, ama bu günce yazarı kronolojiye sadık kalacak. Yılbaşında baş ağrılarım öyle artmıştı ki Goose'un ilacını saat başı alıyordum. Geminin yalpalamasına dayanamıyordum, bu yüzden kamaramda, yatağımda kaldım; midem bomboş olmasına rağmen bir çuvalın içine kusuyor, buz gibi, kavurucu bir ateşle titreyip duruyordum. Hastalığımı artık tayfadan saklamak mümkün değildi ve kamaram karantinaya alınmıştı. Goose Kaptan Molyneux'ya Parazitimin bulaşıcı olduğunu söylemiş, böylece bencillikten uzak, cesaret timsali bir adam gibi görünmüştü. (Kaptan Molyneux ve Boerhaave'nin bunu müteakip suistimale suç ortaklığı ettiği de etmediği de kanıtlanamıyor. Boerhaave bana beddua etmişti, ama aşağıda sözünü edeceğim suça taraf olmuş olma ihtimalinin düşük olduğunu kabul etmek durumundayım.)</p>

  <p>Ateşin sığ sularından yüzeye çıktığımı hatırlıyorum. Goose iki üç santim ötemdeydi. Sesi sevgi dolu bir fısıltı haline gelmişti. "Sevgili Ewing, Solucanın ölüm sancıları içinde, zehrini son damlasına kadar atıyor! Taşlaşmış kalıntılarını vücudundan atmak için bu müshili içmelisin. Seni uyutacak, ama uyandığında sana bu kadar işkence etmiş olan Solucan vücudundan çıkmış olacak! Acın çok yakında son bulacak. Ağzını son bir kez aç, şöyle güzelce, canım arkadaşım... İşte, tadı biraz acıdır, kötüdür, reçineden dolayı, ama haydi dik tepene, Tilda'yla Jackson için..."</p>

  <p>Dudaklarıma bir bardak değdi ve Goose'un eli başımın arkasını avuçladı. Ona teşekkür etmeye çabaladım. İksirin tadı sintine suyunu ve bademi andırıyordu. Goose başımı kaldırdı ve sıvıyı yutana dek âdemelmamı okşadı. Zaman geçti, ne kadar uzundu, bilmiyorum. Kemiklerimle geminin kerestelerinin gıcırtısı bir olmuştu. Biri kapıma vurdu. Işık kamaramın karanlığını yumuşattı ve koridordan Goose'un sesini duydum. "Evet, çok daha iyi, Bay Green! Evet, en kötüsü geçti. Çok endişeleniyordum, itiraf ediyorum, ama Bay Ewing'in rengi yerine geliyor, nabzı da güçlendi. Bir saatçik mi? Bu çok iyi bir haber. Hayır, hayır, şu an uyuyor. Kaptana bu akşam karaya çıkacağımızı söyleyin — kalacak yer ayarlanması için haber salarsa Bay Ewing'in kayınpederinin bu nazik hareketi unutmayacağını biliyorum."</p>

  <p>Goose'un yüzü yüzerek yeniden görüş alanıma girdi. "Adam?"</p>

  <p>Kapıyı bu kez başka bir el çaldı. Goose bir küfür mırıldandı ve diğer tarafa yüzdü. Artık başımı kıpırdatamıyordum ama Autua'nın "Bay Ewing'i göreceğim!" dediğini duydum. Goose çekip gitmesini söyledi ama inatçı Hintli bu kadar kolay vazgeçmeyecekti. "Hayır! Bay Green daha iyi diyor! Bay Ewing hayatımı kurtardı! Benim görevim!" Ardından Goose Autua'ya şunları söyledi: —Autua'yı hastalığın taşıyıcısı ve hastalığımı yeleğimin düğmelerini bile çalmak için fırsat bilen bir serseri olarak görüyormuşum. Goose ona yalvardığımı, "o l——t zenciyi benden uzak tut!" dediğimi iddia etti ve değersiz hayatını kurtardığıma pişman olduğumu ekledi. Goose en sonunda kamaramın kapısını çarparak kapattı ve sürgüledi.</p>

  <p>Goose niçin böyle yalan söylemişti? Beni ondan başka kimsenin görmemesi için neden böylesine çabalıyordu? Cevap bir aldanma kapısının mandalını kaldırdı, dehşet verici bir gerçek de o kapıyı tekmeleyerek açtı. Uzun sözün kısası, doktor beni, kurbanını zehirliyordu. Doktor "Tedavi"min başlangıcından beri "ilacı"yla aşama aşama öldürüyordu beni.</p>

  <p>Peki ya Solucanım? Doktorun telkin gücüyle aklıma sokulmuş, kurmaca bir hastalık! Goose bir doktor muydu? Hayır, insanların güvenini kötüye kullanan bir düzenbaz, gezgin bir katildi!</p>

  <p>Kalkmak için mücadele ettim ama ifritimin bana son zamanlarda verdiği şeytani sıvı kollarımla bacaklarımı öyle zayıflatmıştı ki onları oynatamıyordum bile. Bağırarak yardım istemeye çalıştım ama ciğerlerime hava dolmadı. Autua'nın ayak seslerinin kamara iskelesinde uzaklaştığım duydum ve Tanrı'ya onu geri getirmesi için yalvardım, ama niyeti başkaydı. Goose ranzama çıkan halata tırmandı. Gözlerimi gördü. Korkumu gören iblis maskesini çıkardı.</p>

  <p>"Ne diyorsun Ewing? Ağzından böyle salya akıtırsan söylediklerini nasıl anlayabilirim?" Ağzımdan zayıf bir inilti çıktı. "Ne söylemeye çalıştığını tahmin edeyim — 'Ah, Henry, biz arkadaştık, Henry, <i>bunu</i> bana nasıl yapabildin?' [Boğuk, can çekişen fısıltımı taklit etti.] Doğru tahmin ettim mi?" Goose boynumdaki anahtarı kesti ve sandığımı ortaya çıkarırken konuşmaya devam etti. "Cerrahlar müstesna bir camiadır, Adam. Bize göre insanlar Tanrı'nın imgesinden yaratılmış kutsal varlıklar değillerdir, hayır, insanlar eklemlerle birbirine bağlanmış etlerden ibarettir; hastalıklı, kösele gibi etlerden, evet, ama şişe geçirilip kızartılmaya hazır etlerden." Normal sesimi gayet güzel biçimde taklit etti. '"Ama neden <i>ben</i>, Henry, biz arkadaş değil miyiz?' Eh, Adam, arkadaşlar bile etten yapılmadır. Olay gülünç derecede basit. Paraya ihtiyacım var ve bana sandığında koca bir malikâne olduğu söylendi, ben de seni onun için öldürdüm. Bunun sırrı nerede? 'Ama, Henry, bu yaptığın şeytani bir şey!' Ama, Adam, dünya şeytani bir yer. Maoriler Moriorileri avlıyor, Beyazlar koyu tenli kuzenlerini avlıyor, pireler fareleri avlıyor, kediler sıçanları avlıyor, Hıristiyanlar kâfirleri avlıyor, ikinci kaptanlar miçoları avlıyor, Ölüm Yaşayanları avlıyor. 'Zayıflar güçlülerin yediği ettir.'" Goose bilincim yerinde mi diye gözlerime baktı ve dudaklarımı öptü. "Sonunda yemek oldun, sevgili Adam. Diğer hamilerimden daha saf değildin." Sandığımın kapağı açıldı. Goose cüzdanımdaki parayı çaldı, dudak büktü, von Weiss'tan aldığım zümrüdü buldu ve bir mercekle inceledi. Etkilenmemişti. Şeytan, Busby malikânesiyle ilgili evrakların ipini çözdü, mühürlü zarfları içlerinde banknot vardır diye yırttı. Mütevazı birikimimi saydığını duydum. Gizli bölmeler bulmak için sandığımın orasına burasına vurdu ama bulamadı, çünkü sandığımda gizli bölme yoktu. Son olarak yeleğimin düğmelerini kesti.</p>

  <p>Goose hezeyanlarımın arasında benimle sahibini tatmin edemeyen bir aletle konuşur gibi konuştu. "Dürüst olmak gerekirse hayal kırıklığına uğradım. Kendi adına daha çok sterlini olan İrlandalı denizciler bile tanımıştım. Paran arseniğimle afyonumun masrafını ancak karşılıyor. Bayan Horrox siyah inci definesini değerli amacım için bağışlamış olmasaydı ayvayı yemiştim! Eh, ayrılma vaktimiz geldi. Sen bir saat içinde öleceksin, bense yollara düşeceğim."</p>

  <p><br /></p>

  <p>Bilinçli olarak hatırladığım bir sonraki şey can acıtacak kadar parlak olan tuzlu suda boğuluşumdu. Boerhaave bedenimi bulmuş, sessiz kalacağıma emin olmak ve Amerikan konsolosluğunda yapılacak bıktırıcı işlemlerden kurtulmak için beni denize mi atmıştı? Aklım hâlâ çalışıyordu ve bu yüzden belki kaderime benim de sözüm geçebilirdi. Boğulmaya razı mı olacaktım yoksa yüzmeye mi teşebbüs edecektim? Boğulmak çok daha zahmetsiz bir seçenekti, ben de ölmeden önce sarılacak son bir düşünce arayıp aylar önce Silvaplana Rıhtımı'nda <i>Belle-Hoxie</i>'ye el sallayan Tilda'da ve "Baba! Bana bir kanguru patisi getir!" diye bağıran Jackson'da karar kıldım.</p>

  <p>Onları bir daha hiç görememe düşüncesi öyle üzücüydü ki yüzmeyi seçtim ve kendimi denizde değil güvertede, deli gibi kusar ve ateşle, acılarla, kramplarla, iğne batmalarıyla şiddetle titrer halde buldum. Autua beni tutuyordu (zehri bedenimden atmak için bana zorla bir kova okyanus suyu içirmişti). Öğürdüm, öğürdüm. Boerhaave beni izleyen hamal ve gemicileri iterek kendisine yol açtı, öfkeyle konuştu "Sana bin kere söyledim, zenci, o Yanki senin üstüne vazife değil! Doğrudan verilen bir emir seni ikna etmiyorsa..." Güneş beni yarı kör etmiş olsa da ikinci kaptanın Autua'nın kaburgalarını vahşice tekmelediğini, bir tekme daha atmaya hazırlandığını gördüm. Autua kötü niyetli Hollandalının baldırını sıkıca kavradı, diğer eliyle başımı nazikçe güverteye bastırdı ve ayağa kalkıp dimdik durdu, bu arada saldırganın bacağını da çekerek dengesini kaybetmesine neden oldu. Hollandalı aslan gibi kükreyerek kafasının üstüne düştü. Autua bu kez onun diğer ayağını tuttu ve ikinci kaptanı bir çuval lahana gibi küpeştenin üzerinden fırlattı.</p>

  <p>Mürettebat direnemeyecek kadar korkmuş muydu, afallamış mıydı yoksa durumdan memnun mu kalmıştı hiç öğrenemeyeceğim, ama Autua beni borda iskelesinden rıhtıma taşırken rahatsız edilmedik. Mantığım Boerhaave'nin cennette, Autua'nın ise cehennemde olamayacağını söyledi; bu durumda Honolulu'daydık. Limandan ayrılıp sayısız dille, renkle, inançla ve kokuyla dolu bir caddeye girdik. Oyma bir ejderhanın altında dinlenen bir Çinli adamla gözgöze geldik. Yüzlerindeki boyalar ve giysileri kadim mesleklerini ele veren bir çift kadın bana baktı ve haç çıkardı. Onlara daha ölmemiş olduğumu anlatmak istedim ama gitmişlerdi bile. Autua'nın kalp atışlarını vücudumun yan tarafında hissediyordum ve bu benim kalbimi cesaretlendiriyordu. Üç kez sokaktaki yabancılara, "Doktor nerede, arkadaş?" diye sordu. Üçünde de duymazlıktan gelindi (bir tanesi "Leş kokulu Siyahlara ilaç yok!" diye cevap verdi) fakat sonra yaşlı bir balıkçı homurdanarak bir hasta evinin yolunu tarif etti. Revir sözcüğünü duyana dek bir süre kendimden geçmişim. Sırf oranın leş kokulu, dışkı ve çürümeyle ağırlaşmış havasına girmek bile, midemin çıkarılmış bir eldiven gibi bomboş olmasına karşın yeniden öğürmeme sebep oldu. Kurtsinekleri vızıldayıp duruyordu; bir deli uluyor, Sargasso Denizi'nde sürüklenen İsa'yla ilgili bir şeyler söylüyordu. Autua ana dilinde kendi kendine mırıldandı. "Daha sabır, Bay Ewing —bura ölüm kokuyor— sizi Kız Kardeşlere götüreceğim."</p>

  <p>Autua'nın Kız Kardeşlerinin Chathamlerden nasıl bu kadar uzaklaşabildiği çözmeye başlamamın bile mümkün olmadığı bir bilmeceydi, ama kendimi ona emanet ettim. Mezarlığı andıran o evden çıktık, kısa bir süre sonra tavernalar, evler ve depolar seyrekleşerek yerini şeker tarlalarına bıraktı. Autua'ya Goose'u sormalı ya da onu uyarmalıydım, biliyordum, ama konuşmak o an bende olandan fazla kuvvet gerektiriyordu. Mide bulantısıyla dolu bir uyku üstümdeki pençelerini önce sıktı, sonra gevşetti. Önümüzde belirgin bir tepe yükseliyordu; tepenin ismi hafızamın tortuları arasından yükseldi: Elmas Başı. Burada yol taşlı, tozlu ve delik deşikti; her iki tarafında sık bitki örtüsünden oluşan duvarlar yükseliyordu. Autua son tarlaların ötesindeki bir Katolik misyonuna varana dek yalnızca bir kez, dudaklarıma avcuna doldurduğu serin kaynak suyunu sürmek için durdu. Bir rahibe bizi süpürgesiyle "kışkış"lamaya çalıştı ama Autua en az İngilizcesi kadar bozuk bir İspanyolcayla ondan Beyaz emanetini mabedine almasını rica etti. Sonunda Autua'yı tanıdığı açık olan bir rahibe geldi ve diğerlerini vahşinin kötülükle değil merhametle yoğrulmuş bir amaç peşinde olduğuna ikna etti.</p>

  <p><br /></p>

  <p>Üçüncü gün doğrulup oturabiliyor, yemeğimi kendim yiyebiliyor, kurtulduğum için koruyucu meleklerime ve bu dünyadaki son özgür Moriori Autua'ya şükredebiliyordum. Autua ısrarla, bir kaçak yolcu olarak denize atılmasına engel olmasaydım beni kurtaramayacağını söylüyor; bu durumda hayatımı kurtaran bir bakıma Autua değil, benim. Öyle de olsa hiçbir bakıcı hastasına, elleri iplerden nasır içinde kalmış olan Autua'nın çeşitli ihtiyaçlarımla ilgilendiği kadar şefkatle bakmamıştır. Rahibe Veronique (süpürgeli) şakayla karışık arkadaşıma papazlık rütbesi verilmesi ve onun hastane müdürü yapılması gerektiğini söylüyor.</p>

  <p>Kaptan Molyneux eşyalarımı, şüphesiz kayınpederimin San Francisco'dan iş gören bir tüccar olarak geleceğine verebileceği zararları göz önünde bulundurup, Henry Goose'dan da (ya da o ismi kullanan zehirleyiciden), Autua'nın Boerhaave'ye yaptırdığı tuzlu su banyosundan da bahsetmeden Bedford'un aracısıyla göndermiş. Molyneux'nün aklı bir yandan da itibarının, artık Arsenik Goose adıyla dillere düşmüş olan katille zedelenmesini engellemekteydi. Şeytan henüz Liman Polisi tarafından yakalanmadı ve yakalanacağı günün hiç gelmeyeceğinden şüpheleniyorum. Bir adam, her gün her bayrağa ve millete mensup geminin demir attığı ve demir aldığı Honolulu denen kanunsuz arı kovanında adıyla geçmişini, başlangıç yemeğiyle tatlı arasında bile değiştirebilir.</p>

  <p>Yorgunluktan tükenmiş haldeyim, dinlenmem gerek. Bugün otuz dördüncü doğum günüm.</p>

  <p>Tanrı'ya merhameti için minnettanm.</p>

  <h3 id="sigil_toc_id_101">13 Ocak Pazartesi ~</h3>

  <p>Öğleden sonraları avludaki sütleğen ağacının altında oturmak pek hoş. Dantelli gölgeler, frangipani çiçekleri ve mercan rengi gülhatmiler son zamanlarda yaşadığım kötü olayların anısını uzaklaştırıyor. Rahibeler işlerine bakıyor, Rahibe Martinique sebzeleriyle ilgileniyor, kediler komedilerini ve trajedilerini oynuyor. Bölgedeki kuş türlerine gitgide aşina oluyorum. <i>Pallia</i> cilalanmış altın renginde bir kafaya ve kuyruğa sahip, <i>âkohekohe</i> güzelim sorguçlara sahip bir bal tırmaşık kuşu.</p>

  <p>Duvarın ötesinde sokakta bulunan çocuklar için bir düşkünler evi var, burayı da rahibeler yönetiyor. Çocukların şarkıyla derslerini söylediklerini işitiyorum (Bay ve Bayan Channing'in hayırseverliği geleceğimi değiştirmeden önce ben de okul arkadaşlarımla birlikte böyle şarkı söylerdim). Çocuklar dersleri bittikten sonra cümbüşlü bir gürültü patırtıyla oyun oynuyorlar. Zaman zaman aralarından daha cesurları rahibelerin hoşnutsuzluğunu göze alarak duvara tırmanıyor ve sütleğenin hizmete hazır dallarını kullanarak bakımevi bahçesinin üstünde bir tur düzenliyor. "Kıyı açık"sa öncüler daha çekingen olan oyun arkadaşlarını bu insan kuşhanesine sokuyor ve beyaz yüzler, kahverengi yüzler, <i>kanaka</i> yüzler, Çinli yüzler, zenci melezi yüzler bu ağaç tepesi dünyasında beliriyor. Bazıları Rafael'in yaşında; onu hatırladığımda gırtlağımda bir vicdan azabı safrası yükseliyor, ama yetimler yukarıdan bana sırıtıyor, maymun taklidi yapıyor, dillerini çıkarıyor ya da nekahat dönemindeki, horlayan hastaların ağzına <i>kukui</i> fıstıkları düşürmeye çalışıyorlar ve uzun süre matemde kalmama izin vermiyorlar. Benden bir iki sent dileniyorlar. Havaya bir metal para atıyorum, marifetli parmaklar hiç yanılmadan parayı havada kapıyor.</p>

  <p>Son zamanlarda başımdan geçen maceralar beni filozofa dönüştürdü, özellikle de geceleri, acelesi olmayan bir ebediyet içinde koca kayaları parçalayıp çakıl taşlarına dönüştüren nehrin sesinden başka bir şey duyulmadığında düşüncelerim şöylece akıp gidiyor: âlimler tarihteki hareketleri birbirinden ayırt eder ve bu hareketleri medeniyetlerin yükselişlerini ve çöküşlerini yöneten kurallara dönüştürür. Benim inancımsa aksi yönde. Yani, tarihte kural yoktur, yalnızca sonuçlar vardır. Bu sonuçlara sebep olan nedir? Kötücül eylemler ve erdemli eylemler.</p>

  <p>Eylemlere sebep olan nedir? İnanç.</p>

  <p>İnanç hem zihinde, hem zihnin aynasında, hem dünyada, hem ödül hem de savaş alanıdır, insanlığın bir kabileler merdiveni, bir yüzleşme, istismar ve hayvanlık arenası olduğuna <i>inanırsak</i>, böyle bir insanlık gerçeğe dönüşür ve tarihin Horrox'ları, Boerhaave'leri ve Goose'ları hüküm sürer. Sizinle ben, paralılar, ayrıcalıklılar, şanslıların bu dünyadaki durumu çok da kötü olmayabilir, tabii şansımız yaver giderse. Vicdanımız rahatsızsa ne olmuş yani? Irkımızın, silahlarımızın, birikimimizin ve mirasımızın egemenliğini niçin baltalayalım? "Doğal" (ne sinsi bir kelime!) düzenle niçin savaşalım?</p>

  <p>Neden? Şundan dolayı: Gün gelecek, tümüyle yırtıcı hale gelen dünya kendi kendini yiyip <i>bitirecek</i>. Evet, Şeytan en öndeki en geride kalana dek en geridekini alacak. Bir bireydeki bencillik bireyin ruhunu çirkinleştirir, insanlık içinse bencillik soylarının tükenmesi anlamına gelir.</p>

  <p>Doğamızda yazılı olan akıbet bu mu?</p>

  <p>İnsanlığın dişlerle pençelerden öteye geçebileceğine <i>inanırsak</i>, farklı ırk ve inançlara mensup insanların bu dünyayı sütleğen ağacını paylaşan yetimler kadar barış içinde paylaşabileceğine <i>inanırsak</i>, liderlerin adil olması, şiddete gem vurulması, güçlülerin sorumlu tutulması, dünyanın ve okyanuslarının zenginliğinin adil biçimde paylaşılması gerektiğine inanırsak, böyle bir dünyaya sahip oluruz. Kendimi kandırmıyorum. Bu, gerçeğe dönüştürülmesi en zor dünya. Nesiller boyu işkencelerle elde edilen avantajlar miyop bir başkanın kaleminden çıkacak tek bir çizgiyle ya da mağrur bir generalin tek bir sözüyle kaybedilebilir.</p>

  <p>Jackson'a miras kalmasından <i>korktuğum</i> değil, Jackson'a miras kalmasını <i>istediğim</i> bir dünyayı şekillendirmekle geçen bir ömür, bana yaşanmaya değer bir hayat gibi geliyor. San Francisco'ya döndüğümde kendimi köleliğin kaldırılması davasına adayacağım, çünkü hayatımı kendi kendini özgürleştirmiş bir köleye borçluyum ve bir yerden başlamak zorundayım.</p>

  <p>Kayınpederimin cevabını duyar gibiyim: "Oh, pek güzel, pek <i>liberal</i> duygular, Adam. Ama <i>bana</i> adaletten bahsetme! Eşek sırtında Tennessee'ye git ve oradaki cahil çiftçilere onların beyazlarla yıkanmış zencilerden ibaret olduklarını, zencilerinin de siyahlarla yıkanmış Beyazlar olduğunu söyle! Eski dünyaya yelken aç ve oradakilere imparatorluk kölelerinin haklarının da Belçika Kraliçesinin hakları gibi devredilemez olduğunu söyle! Ah, toplantılarda konuşmaktan sesin kısılacak, fakirleşeceksin, saçlarına ak düşecek! İnsanlar yüzüne tükürecek, sana ateş edecek, seni linç edecek, madalyalarla yatıştıracak, dağlılar seni hakaretlerle kovacak! Saf, hayalci Adam. İnsan doğası denen çok başlı canavarla savaşan kişi acılarla dolu bir bedel ödemek zorundadır, ailesi de onunla birlikte cefa çeker! Ancak son nefesini verirken hayatının sonsuz bir okyanustaki tek bir damladan fazlası olmadığını anlayacaksın!"</p>

  <p>Ama bir okyanus, sayılamayacak kadar çok damladan başka nedir ki?</p>
</body>
</html>
