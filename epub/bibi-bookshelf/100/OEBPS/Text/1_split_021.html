<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_20"><br class="calibre3" />
  Cesetlerin üstüne basarak fetheden adam</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Amerika macerasının şokunu yeni yeni atlatmaya başladığım zamanlardı. Telefonumda tanımadığım numaradan gelen bir çağrı gördüm. Arayan, büyük bir firmanın yönetim kurulu başkanı olduğunu söyleyerek, önemli bir konuda yardımıma ihtiyacı olduğunu söyledi. Benimle görüşmek istediğini, vaktim olup olmadığını sordu. Patron bilgi güvenliğiyle ilgili danışmanlık almak istediklerinden bahsetmişti. Hack edildiklerinden şüpheleniyordu. Şoförü arabada giderken adamın ne kadar zengin, güçlü, cömert olduğundan bahsediyordu. Bunları daha önce çok duyduğumdan pek dikkate almadım. Ne de olsa zengin insanların, egoistçe daha fazla kazanmak ve kazandıklarıyla daha çok hükmetmek istekleri için bol sıfırlı tekliflerle sürekli kapımı aşındırmalarına alışmıştım.</p>

  <p class="normal1">Artık bu istekleri reddetmekten ayrı bir keyif aldığımdan en azından teklifi duymak istiyordum. Neyse ki otokontrol mekanizmam geliştiğinden “Acaba hangisi daha çok yükseltecek?” diye düşünerek şimdiye kadar teklif edilen rakamları kafamda sıraya koyuyordum. Hem belki de saçma sapan bir şey değildi istenecek olan. Bunu öğrenmenin tek yolu görüşmekti. Arka camları filmli makam aracına benzeyen bir otomobildeydim. Şoför az bir yolumuz kaldığını söylediğinde “milyon milyon milyon” dolarlık şirkete varmak üzereydik.</p>

  <p class="normal1">Beni bekleyen insanları, düşüncelerini, yaklaşımlarını merak ediyordum. Öyle ya, her şeye hazırlıklı olmam gerekliydi! İşini güzellikle hallettiremeyeceğini düşünen birileri bana zarar vermeyi aklından geçirebilirdi. Bu kadar tanınan bir hacker’a zarar vermeyi düşünerek bundan sıyrılabileceğini zannetmek aptalca sayılırdı. Basın böyle bir olayın üzerine ister istemez eğilirdi. Bugüne kadar kimse bu riski almak istememişti ama kim bilir... Neyse ki her zaman arkamda benden haber alınamazsa ne yapacağını bilen insanlar bırakıyordum.</p>

  <p class="normal1">Parlak tabelalarıyla oldukça görkemli gözüken binaya yaklaştığımızda ilk dikkatimi çeken girişteki silahlı korumalar oldu. Zarar görmekten böylesine çekinen biri herhalde başkalarına yeterince zarar vermiştir, diye geçirdim aklımdan. Doğrudan karanlık, basık otoparka yöneldi araç. Kendimi fiyakalı kalın demir çubuklarla çevrelenmiş, merkez bankası kasasını andıran ana giriş kapısının önünde buldum. Şoför kapıyı açmak için hızlıca şifreyi girdiğinde tuşların çıkardığı ses bana alakasız biçimde R2D2’yı anımsatmıştı. Bir an zaman ve mekandan bağımsız olarak Star Wars’un finalinde neden bu kadar çok duygulandığımı düşündüm.</p>

  <p class="normal1">Kapının açılırken çıkardığı gürültü üzerine zaman ve mekan algım geri geldi. Yine sinapslarıma hükmedememiştim, beynim konudan konuya atlamıştı. İçeri girdiğimde sıcak bir karşılama ve gülen bir yüzle firmanın CTO’su karşımdaydı. Ofise geçilip kahveler söylendiğinde formaliteden olan ama samimiymiş havası verilen sohbet başladı. Cümlelerin arasından ayıklananlar ile kıyıya vuranlar iyi araştırmalar yapıldığını gösteriyordu. Lafı, dönüp dolaşıp söz konusu sıkıntıya getirsem de bir türlü sıkıntı zikredilmedi. Yine milyon dolarlık yönetim kurulu başkanından söz edildi. Çok güçlü, çok zengin ama çok da sıkıntıda.</p>

  <p class="normal1">Toplantı saati geçeli epeyi olmuştu. Sıkıntılı başkanımız diğer bir toplantıda olduğundan her zengin, güçlü insanda olduğu gibi beklenmesi gerekecekti. Sohbetten sonra dolambaçlı koridorlardan geçerek binanın üst katlarından birine gittik. İlerledikçe dekorda fark edilir değişiklikler göze çarpıyordu. Son bir kapıdan içeri girince mizansen tamamıyla değişmişti. Yoksa burası Etiler’de açılan yeni bir mekan mıydı?</p>

  <p class="normal1">Yüksek tavan, postmodern çizgiye sahip tablolar, şık tabureler, ışıltılı objeler ve uzun bir bar. Gösterilen özen karşısında büyülenmemek elde değildi. Envai çeşit içki arasında seçimim sade bir kahveden yana oldu. Kronik uykusuz geçirdiğim sıradan günlerden biri olduğundan bunda şaşılacak bir şey yoktu.</p>

  <p class="normal1">Etrafta ne iş yaptığı dışarıdan bakınca belli olmayan mini etekli, düzgün fizikli ama donuk ifadeli kadınlar vardı. Bir de ne iş yaptığı son derece belli olan siyah takım elbiseli iri adamlar. Olağan mesaileri insanları süzmek olabilirdi. Belki zaman zaman daha da fazlası.</p>

  <p class="normal1">Toplantı odasının kapıları açıldığında aklımdan geçirdiğim ilk şey “Yuh! Böyle bir toplantı masası olabilir mi?” oldu. Neredeyse masanın diğer ucu gözükmüyordu. Yakın uçta ise bir CEO değil düpedüz bir bohem oturuyordu. Bohem? Açıkçası başkanla henüz tanışmadan şirketin internet sitesine göz atmıştım. Şu PR ajanslarına hazırlatılan fiyakalı laflarla dolu klasik “başkanın mesajı” yazısıyla birlikte gördüğüm fotoğraf bende “para kazanmış köylü” şeklinde bir intiba uyandırmıştı.</p>

  <p class="normal1">İşte yine başladık diye düşündüm. Böyle insanlara zengin, güçlü olmanın asla yetmediğini uzun zaman önce anlamıştım. İlla entelektüel, tutkulu, bohem, idealist ve zeki görünmeliydiler. Sinek kaydı tıraşı, takım elbisesiyle “başkanın mesajı” başlığı altında boy gösteren milyon dolarlık insan; kirli sakalı, dağınık saçları, keten gömleği, boynunda atkısı, altında kot pantolonu ile karşımda oturmuş purosunu tüttürüyordu.</p>

  <p class="normal1">Beni görünce ani bir hareketle yerinden kalktı. Sanki kafasındaki bana dair düşünceleri bir kenara bırakıp alelacele bu dünyaya geri dönmüştü. Beklettiğinden dolayı üzgün olduğunu söyledi. Eliyle yarım bir daire yapıp “Nasıl beğendin mi dekorumuzu? Gavurlarla çalıştığımız için böyle kerhane gibi şaşalı yaptırdık. Onların çok hoşuna gidiyor böyle şeyler” diye konuştu. Umursamaz bir tavırla söylenmesine rağmen kibir kokan kelimelerdi bunlar.</p>

  <p class="normal1">Ne kadar yoğun olduğundan dem vurarak güçten bahsetmeye başladı. Güç tanımını felsefi biçimde irdelemeye başladı. Söyledikleri düşündürücüydü: “Ben fethederim! Bu her şekilde olabilir. Gerekirse cesetlerin üstüne basa basa, gerekirse karşımdakinin kanını içe içe.” Gözlerinden öfke ile birlikte hırs fışkırıyordu adeta. Hükmetmekten orgazmik bir keyif alıyordu belli ki. “Amaaaa!” diye bağırdı, tüm bunları anlatırken yaptığı gibi. Beden dilini kullanarak, yeri geldiğinde dokunarak, elimi tutarak. “Amaaa! Şu sıra canımı çok sıkan, beni tiksindiren bir şey var hayatımda. Pürüzsüz bir yüzeydeki çentik gibi, dişimin arasına giren yemek artığı gibi. Ufak, aciz, önemsiz ama pislik...”</p>

  <p class="normal1">Tüm bu teatral anlatımları, oluşan atmosferin aksine yalın bir biçimde değerlendiriyordum. Kimi zaman istifimi bozmuyor, kimi zaman ise ne demek istediğini anladığımı ufak tebessümlerle hissettiriyordum. “Bak!” dedi. “Bak! Ben buranın yönetim kurulu başkanıyım. Bir sürü de ortağımız var. Hepsi gelir, bu gördüğün toplantı masasında yönetim kurulu toplantısı yaparız. Ben masaya yumruğumu vurduğumda ne dersem o olur. Kimse sesini çıkartamaz. Sonra buradan kalkıp gidilir. Yenilir, içilir” diye güç, paraya dayalı imparatorluğunun rutin işlerinden birini açıkladı. Araya sıkıştırdığı Yunan mitolojisine ait bir hikâyeden sonra “Ben ölene kadar buranın sahibiyim. Cesedimi de buraya gömecekler. Bu gördüğün her şeyi ben yarattım!” diye kükredi.</p>

  <p class="normal1">Evet çok şey konuşulmuştu, çok şey anlaşılmıştı. Ama aslında hiçbir şey konuşulmamıştı. Ne istediği belli bile değildi. Ama öyle açık ki bu makul bir istek değildi. Birinci sınıf bir restorandan gelmiş gibi görünen yemeği kenarda bekliyordu. O esnada genç iki kişiyi yanına çağırtıp tanıştırdı. Biri Cambridge Business School okumuş finans müdürü, diğeri ise yine o ayarda fiyakalı bir okuldan mezun başkan yardımcısı. “Tanıyın birbirinizi oğlum!” diye bağırdı. “Sizler benim çocuklarımsınız. Böyle durmayın. Tanıyın birbirinizi!” Ben yaratılmak istenen atmosferi anladığımdan bu durumu garipsemedim ama onlar son derece garipsemiş görünüyorlardı. Birkaç dakika önce yalnızken bana sarılıp “Sen benim oğlumsun artık!” demişti bu varlıklı adam.</p>

  <p class="normal1">Diğerleri odadan çıktıktan sonra lafı şu “pürüzsüz yüzeydeki çentik, dişinin arasına giren yemek artığı gibi önemsiz ama canını sıkan” hadiseye getirdim. Aniden sıkıntılı bir ses tonuyla anlatmaya başladı.</p>

  <p class="normal1">Kim olduğunu bildiği ama bir türlü ulaşamadığı biri teknolojinin tüm imkânlarını da kullanarak hayatı ona zehir etmeye kendini adamıştı. Birkaç internet sitesi açarak onun hakkında kendi görüşüne göre “şaibeli” bazı haberler yayınlıyordu. Avukatları bu siteleri kapatmak için harekete geçse de site kapatılana kadar çoktan bir yenisi daha çıkıyordu. Bir ara bu durumu anlatırken hiddetlenip “en son bu internet sitesini barındıran firmaları dava etmek yerine dinamitleyeceğim” diye kükredi. Çalışanları, karısı, hatta metresi hakkında bile ayrıntılı bilgiye sahip bu adam zaman zaman metresinin telefonundan karısına, karısının telefonundan ise metresine kısa mesaj göndererek ortalığı karıştırıyordu.</p>

  <p class="normal1">Arada sırada da doğrudan onu arayarak psikolojik olarak yıldırmaya çalışıyordu. Lüks bir otomobil bayisine giderek cep telefonundan arayıp “Yeni bir spor model çıkmış. Çok güzel hem bana da yakışır. Yakışmaz mı ha patron? Ne dersin?” diye kahkahalar atarak sinir sistemini bozuyordu. Benden istediği şey onun dünyasında bu işi çözecek adım gibi gözükse de aslında pek böyle sayılmazdı. Benden yapmamı istediği peşindeki bu kişinin açtığı tüm internet sitelerini hack ederek kapatmamdı.</p>

  <p class="normal1">Etkili olmayacağını, üstelik ne olursa olsun bunu yapmanın suç sayıldığını söylediğimde sözlerim onu pek tatmin etmedi. Sadece makul, yasal dayanağı olan bir istek olursa gerçekleştirebileceğimi söylememe rağmen gözlerimin içine üç beş saniye sessizce bakarak “Ben kan işersem sen dayanamazsın...” diye bitirdi sözünü. Ne de olsa ben artık onun deyimiyle “oğluydum” ve oğullar babalarının sözlerini dinlerdi.</p>

  <p class="normal1">Gitme vakti gelmişti. El sıkışırken bu güç delisi adamın elini sıkıca kavradım. Baba oğul samimiyetiyle “Babacığım. Oğullar haylazdır, dik başlıdır. Oğlan zeki de olsa söz dinlemedi mi baba evlatlıktan reddeder. Ben de galiba onlardan biriyim. Bunu bilmelisin” dedim. Adam gülümsedi “Ulan... Çok acayip adamsın...” diyerek sıkıca sarıldı.</p>

  <p class="normal1">Sıkıca sarıldı. Bir daha hiç bir araya gelemeyecek üvey baba ve haylaz oğul gibi...</p>
</body>
</html>
