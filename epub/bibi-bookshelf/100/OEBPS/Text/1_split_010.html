<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre3" />
  Bukalemun Süleyman</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Doğru düzgün bir iş bulamadığım gibi çalıştığım firmalardan da düzenli maaş alamamaya istikrarlı şekilde devam ediyordum. Ya firmanın durumu iyi olmuyor ya da ufak yaşlarda bir çocuğa ödenecek cüzi ücretler gözlerinde büyüyordu.</p>

  <p class="normal1">Tüm bu talihsizlikler devam ederken internet tek ilgi odağım olma yolunda hızla ilerliyordu. Bilgisayar donanımı ve işletim sistemleri üzerine kendimi yeterince geliştirmiştim. İnternetin benim ve tüm dünyanın geleceği olduğundan emindim. Donanım üzerine yapılan çalışmaların kısırlığı gözüme o kadar batıyordu ki artık asla bilgisayar teknik servisi gibi yerlerde çalışmak istemiyordum. Bilgisayarı topla, üzerine işletim sistemi kur ve sat döngüsü sektörde çalışanları öğrenmeye, gelişime kapalı birer robot haline getirmişti. İnternetle ilgili bir iş aramam, donanım üzerine çalışan arkadaşlarım arasında alay konusu olmuştu. Bir bakıma haklılardı. Donanım o dönemlerde internetle alakalı işlere nazaran çok daha fazla kazandırıyordu. İnternet bilgisayara dair sıradan, lüks bir ayrıntı olarak görülüyordu.</p>

  <p class="normal1">Bir zamanlar yaz tatillerinde çalıştığım bilgisayarcının tozlu masaları üzerindeki açık bilgisayar kasalarını izlemek bana doyumsuz zevk verirken, beni büyüleyen tek şey artık internete bağlı bir bilgisayar ağı olmuştu. Sadece çay, kahve servisi, getir götür işlerini yapan vasıfsız bir elemanken dolaylı olarak bu işin içerisinde olmanın verdiği heyecan beni motive etmişti. Belki de bu motivasyon kısa zamanda bu mütevazı ilerlemeyi getirmişti.</p>

  <p class="normal1">Hayli hızlı iş değiştirdiğim bir dönemde Çankaya’da Fuar yakınlarından geçerken gözüme bir tabela takıldı. Yeni bir bilgisayar firması açılmıştı. Her ne kadar internetle alakalı bir iş arasam da bu pek kolay olacağa benzemiyordu. O tarihte zaten çok az sayıda olan internet servis sağlayıcılarının neredeyse tümüne iş başvurusunda bulunmuştum ama bir sonuç alamamıştım. Hiç değilse teknik servis müdürü gibi bir pozisyonda çalışarak bir yandan da internetle ilgili bir iş aramaya devam edebilirim diye düşünerek bu firmada şansımı denemek istedim.</p>

  <p class="normal1">Kapıyı çalıp içeriye girdiğimde elinde lehim makinesiyle bir şeyler lehimleyen, sarışın, 30 yaşlarında biriyle karşılaştım. Boyaları dökülmüş ucuz ofis masasındaki 5 dolarlık hoparlörleri tamir ederken gözlüğünün üzerinden bana bakıp içeriye buyur etti. İsmi Süleyman’dı. Teknik servis hizmetleri üzerine çalıştığımı, teknik servisten sorumlu olacak birine ihtiyaçları olup olmadığını sordum. Olağan bir iş görüşmesinin aksine daha dostane bir havada kişisel, ailemle ilgili sorular sordu. Belki de profesyonel iş yaşamına dair sorular sormamasının sebebi bana doğru düzgün maaş ödemeyi düşünmüyor olması şeklinde de yorumlanabilir. Kısa bir sohbetten sonra ertesi günü işe başlamak üzere sözleştik.</p>

  <p class="normal1">Süleyman gerçekleri olabildiğince esneten, sonuna kadar politik bir adamdı. Her ne kadar arabasında ilahi kasetleri barındıran dini bütün, muhafazakâr bir imaj sergilese de bazı sohbetlerde en az çağımız gençleri kadar çağdaş düşünebildiğini görmek mümkündü. Özellikle de kadınlar konusunda. Onun davranışları bana hep bir bukalemunu andırırdı. Her ortama adapte olur, her yaştan insanla o yaş seviyesinde iletişim kurabilirdi. Karşısındakinin dünya görüşü onun için bir sorun olmazdı. Önemli olan tek şey karşı tarafa satış yapmaktı. İnsanlara bilgisayar satar, ödemelerde problem çıkaranlara o da problem çıkarırdı.</p>

  <p class="normal1">Eğer birilerine ödeme yapması gerekiyorsa da bunu kendi kalesinde son raddesine kadar çarpışıp, direnerek mümkün olduğunca ertelerdi. ODTÜ mezunu bir mühendise göre sosyaldi ama insan ilişkilerinde pek de etik olmayan bir stratejiyle ilerliyordu. Gülen Cemaati üzerinde yoğunlaşıp, cemaate katılarak içerideki tanışıklığını nakite dönüştürmeye yönelik bir strateji bile geliştirmişti. Dini sohbetlere katılır, cemaatin sahibi olduğu, eşinin çalıştığı Şifa Hastanesi’ni ziyaret ederdi. Bu çevreden edindiği dostluklar çerçevesinde bilgisayar satışı yapar, bir yandan da teknik servis hizmetleri verirdi. Ben asosyal bir çocuk olarak Süleyman’dan yaşamda neleri “yapmamam” gerektiğine dair çok şey öğrenmeye başlamıştım.</p>

  <p class="normal1">Her zaman her şey Süleyman’ın istediği gibi gitmiyordu. İşler sarpa sarıp kötüye gittiği sıralarda Karabağlar semtinde sözde bir finans kuruluşu için kurulum yapmıştım. Firma her ne kadar finans kuruluşu gibi gözükse de tefecilik, çek kırmak, senet tahsil etmek gibi faaliyetlerle uğraşıyordu. Ofis içerisinde patronun odası çelik kapılıydı ve ofis tüm odaları gözetleyen kameralarla doluydu.</p>

  <p class="normal1">Süleyman için zorlayıcı etkenlerdi bunlar. O, bugüne kadar insanlara hep zekâsıyla hükmetmiş, çekip çevirmiş, menfaatleri doğrultusunda yönlendirmiş biriydi. Şimdi karşısında kaba kuvvet uygulayan, tahsilat yapamadığı işyerini çekinmeden dinamitlemekle tehdit edebilen insanlar vardı. Doğası gereği Süleyman’ın bu insanlarla çatışması uzun sürmedi. İlk fırsatta anlaşmazlıklar çıktı, ofisimize küçük ziyaretler yapıldı. Bu ziyaretlerin artışı benim firmadan ayrılma vaktimin geldiğini doğrular nitelikteydi.</p>

  <p class="normal1">Bu adamlar karşısında daha fazla tutunamayan Süleyman, Fuar yakınındaki ucuz yollu, tanıdık işi tabelayla süslü ofisini kapatmak zorunda kaldı. Gemi boşalırken, herkes kendi canını kurtarmaya çalışıyordu. Ofise uğramayan Süleyman zaten doğru düzgün ödemediği maaşları hepten aksatmaya başlamıştı. Bu yüzden gelen icra memurlarına içlerini boşalttığım bilgisayar kasalarını vermiştim. Geriye kalan parçaları da maaşım karşılığı almıştım.</p>

  <p class="normal1">Süleyman şaşılmayacak bir hiddetle birlikte buna çok bozuldu. Bir mümin diğer bir müminin malını maaşına karşılık bile olsa alabilir miydi? Bu caiz miydi? Belki caiz, belki değil... Ama arabasında Fethullah Hoca’nın kasetlerini sırf imaj için taşımak, çalışanının maaşını vermeyip kul hakkı yemek ona göre caizdi şüphesiz...</p>

  <p class="normal1">Süleyman’dan yalancılığı, insan idare etmeyi, menfaatçiliği, oyalamayı ve insana dair olması-olmaması gereken her şeyi biraz olsun görmüştüm. Yapmam ve yapmamam gereken birçok kavramla yüz yüze gelmiştim. Belki de bu şekilde, bilgisayarcıda gruptan dışlanarak “Sen oyun oynama” denilen çocuk yavaş yavaş büyüyordu.</p>
</body>
</html>
