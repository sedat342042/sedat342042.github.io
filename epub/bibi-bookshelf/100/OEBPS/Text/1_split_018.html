<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_17"><br class="calibre3" />
  Adnan Hoca üzülmesin</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Henüz bilgi güvenliği sektörünün ve bilincinin dahi oluşmadığı bir ülkede ilk hacker olarak ismim iyice yayılmıştı. Bu durum beraberinde yavaş yavaş basının ilgisini çekmeme de neden olmuştu.</p>

  <p class="normal1">Bir arkadaşım vasıtasıyla TRT-1’de yayınlanan teknoloji programına konuk olarak katılmam teklif edildi. Program canlı olarak yayınlanıyordu. İlk canlı yayın deneyimim olacağı için biraz gergindim. Neyle karşılaşacağımı tam olarak bilmiyordum ve o yıllar kamerayı her görenin arkadaşıyla konuşuyormuş gibi rahatça davrandığı yıllar değildi. Televizyon kamerası insanlara henüz yabancı bir nesneydi.</p>

  <p class="normal1">Yayına gittiğimde büyükçe bir stüdyo, kameralar, kocaman spotlar, etrafta koşuşturan insanlarla karşılaştım. Üzerimde, içinde minicik kaldığım bir ceket vardı, pek alışkın olmasam da kravat takmaktan da eksik kalmamıştım. Programda internet sitemi de ekrana verip tanıtacakları için heyecanlıydım. Yayın başladı ve başladığı anda sanki her şey netleşti. Hiç de gözümde büyüttüğüm gibi bir gerginliğe, heyecana gerek yoktu. Programın sunucusu belki de yüzlerce program yapmış olmasına rağmen cümleler arasında uzunca “ıııı” sesleri çıkararak heyecandan konuşamazken ben, canlı telefon bağlantılarında fikir beyan edip hacker’lık ile ilgili fikirlerimi anlatıyordum. Galiba kameraları sevmiştim. Onlar orada değilmiş gibi davranıyordum.</p>

  <p class="normal1">Yayın sonrası yayın yönetmeni gelip tebrik etti. Kendini gerçek bir Atatürkçü, bir cumhuriyet çocuğu olarak nitelendirerek bu yolda elinden geldiğince etrafındaki kişilere nutuklar atmayı da seven bir kişiliği vardı. Aramızdaki kısa sohbetten sonra ağzındaki baklayı çıkararak sözü Adnan Hoca olarak tanınan Adnan Oktar’a getirdi. Bu adamın cumhuriyetin değerlerine karşı biri olduğundan, onun deyimiyle “hastalıklı fikirleriyle” insanları zehirlemek için Harun Yahya takma adıyla internette yazılar yayımladığından bahsetti. Benim gibi ülkesini seven ama herhangi bir siyasi görüş ya da uç noktada fanatik eğilimleri olmayan biri için Adnan Hoca’nın kendi düşüncelerini yazması sorun değildi. Ama yönetmen başka düşünüyordu. Benden bin bir ricayla harunyahya.com adresini hack etmemi istedi.</p>

  <p class="normal1">O yaşların verdiği “Buralar benden sorulur” tavrının da etkisiyle bu teklifi kabul ederek araştırmalara başladım. Sitede evrim, yaratılış atlası ve o zamanlar ilgi alanıma girmeyen daha bir sürü başka şeyden bahsediliyordu. Çok geçmeden siteye klasik sloganım olan <span class="ideitalik">“Hello T. Ş. was here”</span> yazısını yazarak yönetmene beklediği müjdeli haberi verdim.</p>

  <p class="normal1">Siteyi hack etmemin üzerinden henüz saatler geçmişti ki ev telefonu çalmaya başladı. Açtığımda karşımdaki kişi Tamer Şahin’le görüşmek istediğini söyledi. Ben olduğumu söylediğimde ise hiç yabancı olmadığım bir durumla karşılaştım.</p>

  <p class="normal1">Arayan Adnan Oktar’ın avukatıydı. Bana “Tamerciğim. Bak sen iyi bir çocuksun. Bunu biliyoruz. Şimdi sen, bunu kimin yaptırdığını bana söylersen bu meseleyi sessizce kapatabiliriz. Harun Yahya mahlasını kullanan Adnan Hocamız da çok üzüldü” dedi.</p>

  <p class="normal1">Bir yandan ispiyoncu durumuna düşmek istemiyorken, diğer yandan da kaydı hiçbir yerde bulunmayan bu telefona bu kadar kısa süre içerisinde ulaşabilen insanların daha ne gibi imkânlara sahip olduğunu düşünmeden edemiyordum. Kısa bir tereddütten sonra internette bir sohbet kanalında bu internet sitesini hack edemeyeceğime dair birileriyle bahse girdiğimi söyledim.</p>

  <p class="normal1">Takma adını o an uydurduğum “_^^GeCeLeRiN_EfEnDiSi^^_” olan rastgele birinin bahsi kaybetmesi için hack ettiğimi anlattım.</p>

  <p class="normal1">Avukat tüm söylediklerimi dinledikten sonra teşekkür ederek telefonu kapattı. Adnan Hoca’dan ve avukatından bir daha hiç haber almadım.</p>
</body>
</html>
