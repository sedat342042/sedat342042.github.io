<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre3" />
  Gerçek hayatın tokadı</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Elimdeki gücün farkındaydım. Sürekli araştırıyor, öğreniyor, her seferinde kendime öğrendiklerimi üzerinde uygulayacak yeni hedefler belirliyordum. Denemelerimde son seferki gibi başarılı sonuç aldıkça özgüvenim artıyor, daha zor, karışık ve büyük hedefler arıyordum.</p>

  <p class="normal1">Yaptıklarım ruhsal açıdan beni tatmin ettiği gibi, kendime yarattığım küçük dünyamda yer alan sanal arkadaşlarımdan gördüğüm saygıyı da arttırıyordu. Şişmeye başlayan egomu da... Elbette ki bunu inkâr etmek koca bir yalan olurdu. Evet, hacker’lık bireyi öne çıkaran ve onun egosunu konu alan bir eylem. Hacker ise kocaman ego sahibi meraklı bir bebek.</p>

  <p class="normal1">Tam da her şey toz pembe, ego katsayım tavana vurmuş haldeyken birden işin rengi değişmeye başladı. İnternet bağlantısı için şifre verdiğim insanlar daha sık şifre istemeye başlayınca Raksnet’in durumdan şüphelenerek kullanıcı hesaplarını teker teker kapattığını fark ettim. Sabah işe geldiğimde ise insanların bana her zamankinden farklı baktığını görmemle genel müdürün beni odasına çağırması bir oldu. Raksnet durumu fark ettiği gibi benim dalgınlığımdan kaynaklanan bir hatadan dolayı <span class="ideitalik">ip</span> adresimi de tespit etmişti.</p>

  <p class="normal1">Kahretsin ki tamamen hatalıydım. O dönemde zaten birkaç tane olan internet servis sağlayıcılardan birinde çalışma şansımı kaybedecek gibi gözüküyordum. Raksnet bunu yapan kişinin şirketle ilişiğinin kesilmesini, yoksa çalıştığım şirket nezdinde yasal girişimlerde bulunacaklarını, çalıştığım firmaya yazılı olarak bildirmişti. Ben masum değildim belki ama İngiliz patronum da yeterince acımasız biriydi. Babamın benim üzüldüğümü görünce telefon açarak konuştuğu şirketin Türk ortağının yumuşaması bile İngilizin fikrini değiştirememişti. Beni ofisi ilk ziyaretimde nazikçe muhasebe bölümüne aldılar.</p>

  <p class="normal1">Evet, beklediğim gibi kovulmuştum. Bu bana büyük bir ders olmuştu. Bilgisayar sistemleri hack edilebiliyor, merak edilen sistemler hakkında bilgi de alınabiliyordu. Ama bunu yaparken iz bırakmamak belki de amaçlardan ilki olmalıydı. Sonuçların kesinliği, önceden yapılan hataları telafi etmeyi mümkün kılmıyordu. Hata yapmamak zorundaydım. Diğer yandan bir yeri hack ettikten sonra imza atmamak bana çok anlamsız geliyordu. Picasso yaptığı muhteşem bir esere imza atmaz mıydı? Karmaşık bilgisayar sistemlerine girip, imza atmadan çıkmak bana eşsiz bir sanat eserini sahipsiz bırakmak gibi geliyordu. O zamanlar henüz tam gelişmemiş etik değerlerim ve hacker felsefesine olan uzak mesafem nedeniyle kafamda neyi ne için yaptığımı tam oturtamamıştım.</p>

  <p class="normal1">Artık işsizdim. Kötü olan, iş yaşantısına dair vizyonum da tamamen değişmişti. Artık tamamıyla internetle alakalı çalışmalıydım. Bunun aksi kabul edilemezdi. Tekrar bir servis sağlayıcıda iş bulma imkânımı kendi kafamda yok etmiştim. Raksnet olayının dedikodusu çabuk yayılmıştı. Yine öğlen geç saatlere kadar uyuyup, gece yarılarına kadar bilgisayar başında vakit geçiriyordum. Bu duruma paralel olarak babamın sinir katsayısı eve gelen telefon faturasından bile yüksek seyrediyordu. Çalışmadığım için para kazanamıyor, ailemden harçlık alıyordum. Eve gelen yüklü telefon faturalarıyla birlikte telefon kablosu dolabın tozlu raflarındaki yerini almıştı.</p>

  <p class="normal1">Onca süre bir servis sağlayıcıda, internetle ilgili bir işte çalışmak için vakit harcamıştım ama sonuç olarak artık çemberin dışındaydım. Yorgun, yılgın ve parasız hissediyordum. Aslında parasızlık sadece hissi bir durum değildi. Elimi cebime atmam ya da bir şey yapmaya kalkışmam hatırlamama yetiyordu. Tekrar son bir umutla internette araştırma yaparken bir ilan gördüm. İlanı aradığımda TRT spikeri edasında konuşan adamın biri beni görüşmeye davet etti. Gerçekten ilginçti ama sesi bana güven vermişti. Görüşmeye gittiğimde ofiste vakit geçirmek yerine çıkıp bir şeyler yemek üzere bir restorana oturduk.</p>

  <p class="normal1">Tok sesli adam son derece vaatkâr gözüküyordu. İstanbul’da suluboya fırçası yapan bir üretim tesisi vardı. O da henüz daha çok erkenden internet sektöründeki geleceği görmüş, mütevazı boyutlarda da olsa bu geleceğe yönelik yatırım yapmak istemişti. O zamanın sayılı internet servis sağlayıcılarından Egenet’te bir sunucuları olduğundan bahsetti. Ben bir yandan sunucuya bakacak, diğer yandan internet sitesi tasarımı yaparak tek başıma bu iki konuyu halledecektim. Bugünün şartlarında sistem yöneticiliği, html, grafik gibi konuların her birinin ayrı bir uzmanlık alanı olduğu düşünüldüğünde komik gelen bu teklif o zamanın şartları için gayet makuldü.</p>

  <p class="normal1">Çöp şişlerimizi yedikten sonra maaş konusunda da anlaşarak ayrıldık. “Tok ses” beni sevmiş gibi gözüküyordu ama insanların göründüğü gibi olmadığını Bukalemun Süleyman’dan öğrenmiştim. Tok sese karşı kaynağını bilemediğim, ama bir yandan da bastırmaya çalıştığım bir güven oluşmuştu. Belki de son işimdeki gibi maaşımı zamanında alabilirim, diye tasarlamıştım kafamda.</p>

  <p class="normal1">Oldukça yoğun bir tempoyla çalışmaya başladım. Tasarımlar yapıyor, sunucuyla ilgileniyor, bir yandan da bilgisayar sistemlerini kurcalamaya devam ediyordum. Burada benim için ilgi çekici olan, artık elimin altında kendime ait bir sunucumun bulunmasıydı. İstediğim veriyi burada saklayabilir, bu sunucu üzerinden başka sunuculara bağlanarak denemelerimi buradan gerçekleştirebilirdim.</p>

  <p class="normal1">“Tok ses”in işlerini yaparken, Türkiye’deki internet meraklıları arasında ismim duyulmaya başlamıştı. Artık internetin temelleri üzerine kafa patlatmanın yanında bilgi güvenliği alanı daha çok ilgimi çekmeye başlamıştı. Sunucu işletim sistemleri, <span class="ideitalik">firewall</span>, <span class="ideitalik">router</span> cihazlarıyla bunların yönetimi ve kurulumu hakkında çok sayıda şey öğreniyordum.</p>

  <p class="normal1">İlk versiyonunu Geocities üzerinde barındırdığım, vesikalık fotoğrafımın kenarlarında meşaleler bulunan internet sitemi yeni bir adreste, daha iyi bir tasarımla yayınlıyordum. Zamanla internet sitemde o zamanın şartlarında oldukça popüler olan hacker’lık ile alakalı yazılar, trojanlar, virüsler ve Linux hakkında dokümanlar da paylaşmaya başladım.</p>

  <p class="normal1">İnternette bir sohbet furyası başlamış, özellikle IRC denilen sohbet sunucuları alıp başını gitmişti. Daha çok Superonline sohbet sunucusunda #administrator adıyla açtığım sohbet odasında vakit geçiriyordum. Sistem yöneticileri sohbet odasının varlığından ve isminden rahatsız olsalar da yine de müdahale etmiyorlardı. Ama benim uslu durmaya hiç niyetim yoktu. Sohbet sunucusuna takma isimli binlerce sahte kullanıcı sokup kanalları dolduruyor, kimi zaman da en kalabalık #zurna kanalına girip tüm kullanıcıların internet bağlantısını keserek eğleniyordum. Sohbet odasında bir tek sistem yöneticileri ile ben kalınca, yüzlerce kullanıcının bağlantısını kimin kestiği doğal olarak ortaya çıkıyordu.</p>

  <p class="normal1">Superonline sohbet sunucusunun yöneticileri önlemler aldıkça, ben araştırmalarımı daha da ilerletiyordum. Arada sırada sunucuyu yönetenlerle sohbet etsek de birbirimizden hoşlandığımız pek söylenemezdi. Bu hoşnutsuzluğun yarattığı gergin atmosferi her ne kadar karşılıklı gizlemeye çalışsak da sonunda şiddetli bir kavgaya dönüşmesi uzun sürmedi. Küfürler, tehditler havada uçuşuyordu. Birbirimizi çocukça tehdit ederek yıldırmaya çalışıyorduk. Bu kavganın sonucunda beni sohbet sunucusundan atıp, kanalımı elimden almış, sunucuya “tamersahin” ismiyle bağlanmamı yasaklamışlardı.</p>
</body>
</html>
