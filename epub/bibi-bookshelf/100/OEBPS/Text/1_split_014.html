<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_13"><br class="calibre3" />
  Kızgın Mehmet Emin Karamehmet ve Superonline</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Artık iyiden iyiye terlemeye başlamıştım. Başıma ne gibi işler açtığım konusunda hiçbir fikrim yoktu. Galiba benim küçük hesaplaşmamın sonuçları beklediğimden büyük olmuştu. Olayı gerçekleştirenin kim olduğunu bildiğimi, alan adını yönlendirdiğim sunucunun şifresini hemen onlara vermemi söylediler. İlk başta “Ben yapmadım, etmedim, alakam yok” desem de “Sen kiminle uğraştığını sanıyorsun! Karşında Mehmet Emin Karamehmet var! Şu an adamlarımız İzmir’e doğru yola çıktı. Aklını başına al!” gibi tehditler karşısında pek fazla dayanamadım. Korku, panik arası bir haldeydim. Biraz müsaade isteyerek hemen arkadaşımın yanından ayrılıp eve gittim.</p>

  <p class="normal1">Ailem de fazlasıyla telaşlı ve gergin halimden şüphelenmiş olacak ki ne olduğunu sorup duruyorlardı. Tabii onlara Türkiye’nin en büyük ve en ünlü internet servis sağlayıcısını hack ettiğimi söyleyemezdim. Hatta Türkiye’nin en zengin adamının beni dolaylı yoldan tehdit ettiğini hiç söyleyemezdim. Bilgisayarımı kaptığım gibi internet kafenin yolunu tuttum. Bilgisayar kasasını bağlayıp açtıktan sonra 11 hanelik şifreyi kağıda not ettim.</p>

  <p class="normal1">Superonline Yönetim Kurulu sözcüsü tekrar arayarak benden şifreyi istedi. Dikkatlice kodlayarak şifreyi onlara ilettim. Komik bir biçimde yaptıklarımı telafi etmek ister gibiydim. Ailemle ve benimle ilgili sorular sordular. Sonrasında “Tamer sana bunu kim yaptırdı? Anlat bakalım” gibi bir yaklaşımları oldu. Böyle bir tavıra o zamanlar hiç anlam verememiştim. Kim yaptırmış olabilirdi ki? Bu sadece benim sistem yöneticileriyle aramdaki kişisel bir çatışmaydı. Ama bu kısır çatışmanın sonuçları o kadar büyük olmuştu ki şirket yöneticileri ister istemez bunun bir sanayi casusluğu işi olduğunu düşünüyorlardı. Bu eylemin, rakiplerinin beni parayla tutması sonucu gerçekleştiğinden şüpheleniyorlardı.</p>

  <p class="normal1">Sorulardan ve onlarla işbirliği yapmamın öneminden bahsettikten sonra telefonu kapattılar. Herhangi bir durum olursa tekrar bana ulaşacaklarını söylüyorlardı. Ben çocuksu bir pozitiflikle artık olayın kapandığını düşünerek içimi rahatlatmaya çalışıyordum. Benim dünyamdaki kriterlere göre konu burada kapanmalıydı. Şifreyi onlara teslim etmiştim. Sorunu çözebilirlerdi.</p>

  <p class="normal1">Superonline yetkilileri, bana ulaşmadan önceki süre zarfında ülke genelindeki tüm servis sağlayıcıları arayarak Superonline.com alan adının söyleyecekleri <span class="ideitalik">ip</span> adresine yönlendirilmesini istemişlerdi. Onlar bu çaba içerisindeyken yüzbinlerce kullanıcı internete bağlanamamış, binlerce internet sitesi çalışamaz hale gelip çökmüştü. Superonline.com adresine giren herkes benim hazırladığım sayfayla karşılaşıyordu. İnternet servis sağlayıcıları gerekli yönlendirmeyi yaptıktan sonra ise durum daha karışık bir hâl aldı. Türkiye’den bağlananlar normal Superonline internet sitesini görürken, yurtdışından bağlananlar yine benim hack ettiğim sayfayla karşılaşıyorlardı.</p>

  <p class="normal1">Birkaç gün sonra konunun artık unutulduğundan emindim. İyiden iyiye havaya girmiş halde tebrikleri kabul ediyordum. Daha birkaç gün önce telefonda titreyen adamdan eser yoktu. Bu hack olayı mükemmel bir sanat eseri, yazdığım T. Ş. ise ressamın imzası gibiydi.</p>

  <p class="normal1">Uykusuz geçen bir gecenin sabahı, uyku sersemi haldeyken kapıyı birilerinin alacaklı gibi çalmasıyla uyandım. Kafamı kaldırıp şöyle bir baktığımda annemin kapıyı açar açmaz geriye doğru savrulduğunu, elleri silahlı polislerin eve paldır küldür koşarak girdiklerini gördüm.</p>

  <p class="normal1">Kilitlenip kalmıştım. Resmen evimizi polis basmıştı. Artık nasıl bir şikâyet dilekçesi yazmışlarsa, polisin gözünde kalaşnikof tüfeğini temizleyip duvara astıktan sonra uyuyan tehlikeli bir bilgisayar korsanıydım ben. Annem gözyaşları içerisinde, ben odamın kapısında donup kalmış, polis normal bir aile evine girmiş olmanın verdiği şaşkınlıkla birbirimize bakıyorduk.</p>

  <p class="normal1">Polisler bu kısa şaşkınlığı üzerlerinden attıktan sonra biraz mahcubiyetle birlikte anneme sakin olmasını, oğlunun çok zeki bir çocuk olduğunu, sadece Emniyet’e götürüp birkaç soru soracaklarını söylediler. Bana dönüp “Hadi bakalım bilgisayarla ilgili neyin varsa toplayıp götürüyoruz” dediler. Endişelenmeye başlamıştım. Bu duruma hazırlıklı değildim. Bilgisayarımın sabit diskindeki tüm bilgiler şifresiz ortadaydı. Hack ettiğim diğer yerler, şifreler, topladığım her türlü bilgi sabit diskimde açık şekilde duruyordu. Isınma problemi olduğundan bilgisayarımı kasası açık halde kullanıyordum. Hemen bilgisayar kasasının yanına gelerek sanki kablolarla uğraşıyormuşum gibi yapıp sabit diski kızak mekanizmasından çıkartarak masanın arkasına gizledim. Daha sonra içi boş bilgisayar kasasını kapatıp, hazır olduğumu artık gidebileceğimizi söyledim.</p>

  <p class="normal1">Polis bu durumdan pek tatmin olmamış olacak ki şöyle bir odanın içerisinde yürüdükten sonra masanın üstünde duran, alelade bir disketi eline alarak “Bu ne?” dedi. Benim “Hiç... Disket işte” cevabım üzerine sanki o sıradan disket çok önemli bir delilmiş gibi “Tamam!” diyerek cebine attı. Evden ayrılırken aşağıda iki ekip otosu lambaları yanar şekilde bekliyordu. Herkes balkona çıkmış, bana bakarak dedikodu yapıyordu. Kendi halinde, 18 yaşında, sessiz sedasız bu çocuk ne yapmış olabilir? Cinayet? Hırsızlık? Gasp?</p>

  <p class="normal1">Gasp derken Emniyet’e vardığımızda getirildiğim yer tam olarak yukarıda sıraladıklarıma uygundu. Bir hacker’dım ama Çevik Kuvvet Bölge Müdürlüğü’ndeki Gasp Büro Amirliği’ne getirilmiştim. Hayatımda ilk defa polisle yüz yüze gelmiş, ilk defa bir polis merkezine ayak basmıştım. Pek nezih bir ortam olduğu söylenemezdi. Kara kuru, karanlık abilerle, potansiyel şüpheli, zanlı her çeşit insanla birlikte sıralanmış oturuyorduk. Polisler bana iyi davranmıştı. Çay söylemiş, “Vay anasını be, nasıl yaptın lan, helal olsun!” diye takdir etmişlerdi. Ne de olsa her gün katil, hırsız, dolandırıcı her çeşit insanla uğraşan Emniyet mensupları için benim yaptığım üfürükten bir suçtu.</p>

  <p class="normal1">Derken içeriye ızbandut gibi, yüz çizgileri belirgin, sert mizaçlı bir adam girdi. O daha kapıda gözüktüğü an herkes önünü ilikleyip, sağa sola koşuşturmaya başlamıştı. İçeri girer girmez benim gibi sandalyelere oturtulmuş şüphelilere bakarak “Alın şu ibneleri, götürün bu götleri, şu yavşakları içeriye gönderin” diye etrafına emirler yağdırmaya başladı.</p>

  <p class="normal1">Bana doğru yaklaştığında gür sesiyle “Bu mu bizim cengaver?” dedi. O kulağıma eğilirken benim kafamdaki senaryo ise bambaşkaydı. Onun bu açık sözlü iltifatı değil, muhtemelen bana atacağı kafayı gözümde canlandırmıştım. Meslektaşları onaylayınca kulağıma eğilip hevesli bir ses tonuyla “Helal olsun birader! A..na koymuşsun sistemlerin!” diyerek kahkahayı patlattı. Neyse ki beklediğim gibi olmadığını görünce mahcup bir ifadeyle bu iltifata karşılık verdim. İfade verme vaktim geldiğinde etraftaki polislerden ciddi yönlendirmeler geldi. “İtiraf et. Tamam ‘Kötü niyetim yoktu’ de ama yaptığını itiraf et. Zaten artık saklayacak bir şey yok her şey ortada” gibisinden telkinlerde bulundular. 18 yaşında, daha önce karakola adım bile atmamış, antisosyal Tamer’e.</p>

  <p class="normal1">Elbette ortamda otoritesini sonuna kadar hissettiren polis abilerimin tavsiyelerini dinledim. “Yaptım ama vallahi billahi kötü niyetim yoktu” minvalinde bir şeyler geveleyerek ifademi verdim. Bu esnada cinayet, mali şube gibi diğer bürolardan olayı duyup gelen komiserler birbirinden ilginç sorular soruyordu. Nasıl hack ettiğimi soranların yanında, rulet masasına düzenek yapıp yapamayacağımı, dinleme cihazlarıyla aramın nasıl olduğu, polisin kullandığı haberleşme sistemini hack edip edemeyeceğimle ilgili çokca soru cevapladım.</p>

  <p class="normal1">Sıra savcılığa sevk edilmeme geldiğinde polis minibüsüne binip adliyenin yolunu tuttuk. Savcı tutuklama verebilirdi veya beni mahkeme gününe kadar gözaltında tutmak isteyebilirdi. O zaman polis merkezine gelmemin dışında başka yeni ortamlarla, kişilerle de yüzleşmem gerekecekti. Adliyeye vardığımızda savcının kapısında 40 dakika kadar bekledik. Nihayet yanımdaki memurlardan biri içeriye çağrıldığında sinirlerim iyice gerilmişti. Polis memuru savcının odasından çıktığında hiçbir şey söylemedi. Polisler eşliğinde adliyeden çıkıyorduk ama tek sorun benim halen ne yaşandığı hakkında bilgim olmamasıydı. Polise sorduğumda “Valla buradan doğru Buca Cezaevi. Ha, istersen kaç... Biz kaç kişiyi indirdik bu merdivenlerde bir bilsen” diye cevapladı.</p>

  <p class="normal1">Adli süreçleri bilmemenin verdiği cehalet ile durumun yaşattığı moral bozukluğu karışmış halde düşüncelere dalmışken nispeten vicdanlı olan diğer polis memuru bu duruma dayanamadı. Bana dönüp “Ulan Tamer! Hiç demiyorsun ‘Ya, ben daha yargılanmadım, nasıl yargılanmadan hapse atarsınız beni!’ ” dedi. Bunu duyduğumda vücut kimyam düzene girdi. Artık internetten sadece ilgi alanımla alakalı değil başka sosyal süreçlerle ilgili de bilgi sahibi olmamın zamanının geldiğini düşünmeye başladım. Savcı beni görmeden belgeleri teslim alıp tutuksuz yargılanmak üzere serbest bırakılmama karar vermişti.</p>

  <p class="normal1">Polisler beni evimin yakınına kadar bırakmıştı. Kendimi çok yorgun ve bitkin hissediyordum. Dahası eve vardığımda karşılaşacağım muameleden emindim. Annem sorumsuzluğumdan şikâyet edecek, babam deri işi yapmayıp halen boş işlerle uğraştığımdan dem vuracaktı. “Bu çocuk adam olmaz” diyerek moralimi bozacaklardı. Ama yapacak bir şey yok. Gidebileceğim tek yer küçük odam ve bilgisayarımın başıydı. Üstelik bana inanan neredeyse benden başka hiç kimse yoktu.</p>

  <p class="normal1">Baskın olayından sonra evimi basan polislerle arada sırada görüşüyordum. Samimi itiraflarda bulunmuşlardı. Bu itiraflardan en trajikomiği ise “Ah be Tamerim! Biz ne bilelim bilgisayar nedir. Sen bize orada demir parçası versen onu da bilgisayar diye götürürdük” olmuştu.</p>
</body>
</html>
