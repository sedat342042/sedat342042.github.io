<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_21"><br class="calibre3" />
  Atv, Habertürk ve iddialı bilişimci</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Arkadaşım Fatih, Atv/Sabah grubunda bilgi işlem bölümünde çalışıyordu. Yersiz övünmeleriyle olsun, her fırsatta şirket olarak yaptıkları yatırımları anlatmasıyla olsun işinden heyecan duyan biriydi.</p>

  <p class="normal1">Sürekli iddia ettiği şey ise sistemlerinin asla hack edilemeyeceğiydi. Satın aldıkları güvenlik duvarını övüşünü ağzından akan salyalar eşliğinde belki on kez dinlemişimdir. Bir ara sistemlerine şöyle bir göz atmıştım. Bazı açıklar bulsam da kurcalamayıp beklemeyi tercih etmiştim. Aslında beklediğim tam olarak keyfini çıkarabileceğim özel bir gündü. Onu biraz da olsun zor duruma düşürerek akıllara zarar gevezeliğinin ufak bir dersini verebileceğim o özel gün.</p>

  <p class="normal1">Harekete geçmek için en uygun tarih yakın zamanda yapılacak olan nüfus sayımı günü olabilir diye düşündüm. O gün hem sokağa çıkma yasağı vardı, hem de koşulsuz şartsız hemen herkes için tatil günüydü. Sayım günü planımı devreye almadan önce Atv kanalının internet sitesinin bir köşesinde bulunan fotoğraf dikkatimi çekti. Tüm bilgi işlem bölümünün bir arada ellerinde klavyeler ile çektirdikleri bir fotoğraftı bu. Atv’nin internet sitesinin ana sayfasında daha iyi durur diye düşünerek fotoğrafı yeni yerine koyup altına da “T.Ş.’den sevgiler” yazdım.</p>

  <p class="normal1">Fatih’i telefonla aradığımda sesinde tatil gününün vermiş olduğu huzurla beraber dinginlik vardı. Kısa bir hoşbeşten sonra sistemlerde sorun olup olmadığını sorduğumda biraz tedirgin olmuştu, sesindeki huzurun yerini hafiften bir titreklik almıştı. “Nasıl yani. Niye ki? Ne oldu? Bir şey mi yaptın? Off sen kesin bir şey yaptın!” Anlamadığım şey hem bu kadar iddialı olup hem de bu kadar hızlı nasıl ümitsizliğe düşebildiğiydi. İnternet sitesine bakıp bana geri dönmesini söyledim. Beş dakika sonra aradığında artık sesinde tedirginlikten çok çöküntü vardı. “Off, mahvoldum! Ofise gitmem lazım şimdi. Allahtan iznim vardı trafiğe çıkmak için. Mahvettin beni. Bir tatil günüm vardı o da yok artık!” diyerek sitem etti.</p>

  <p class="normal1">Bu duruma kendisi sebep olmuştu. O gün gece yarısına kadar sistemleri düzeltmekle uğraşıp yarım yamalak bir çözüm bulabildi. Benim gibi arkadaşıyla iddiaya giren birinden ziyade, zarar verebilecek birilerine karşı artık önlemini almıştı.</p>

  <p class="normal1">Ortalama biri bu durumdan ders alsa da Fatih pek böyle biri değildi. Birkaç yıl sonra <span class="ideitalik">Habertürk</span> gazetesi bilgi işlem bölümünde çalışmaya başladığında eskisinden de iddialıydı. Bu sefer çift güvenlik duvarı ile birlikte başka sözüm ona çok gizli güvenlik önlemleri aldıklarından bahsediyordu.</p>

  <p class="normal1">Ona her ne kadar geçmişi hatırlatsam da “Şimdi bambaşka sistemler var. Her şey çok değişti” diyerek iddiasını sürdürüyordu. Halbuki değişmeyen tek şey hacker mantığıydı. Beyaz saray siber güvenlik danışmanının söylediği gibi “Yeterince vakit ve kahve harcarsanız giremeyeceğiniz sistem yoktur.”</p>

  <p class="normal1"><span class="ideitalik">Habertürk</span> gazete portalının kodlarında bulunan bir zayıflık yüzünden internet sitesi üzerindeki her şeye müdahale etmek mümkündü. Uygun anı beklemeye bu sefer dayanamayıp akşam üzeri bir vakitte ana sayfaya “Benzinin litresi 1 milyona indi” diye başlık attım. Onlar henüz ne olduğunu anlayamadan bu haber büyük yankı yarattı. Diğer bazı gazeteler bu haberi nasıl atladıklarını anlayamayıp araştırsa da birçok internet sitesi ile kullanıcılar haberi olduğu gibi araştırmadan paylaştı.</p>

  <p class="normal1">Bu olaydan kısa süre sonra <span class="ideitalik">Habertürk</span> binasında kanalın o zamanki yöneticisi rahmetli Ufuk Güldemir’in de aralarında bulunduğu bir grupla bir araya gelmiştik. Hep beraber otururken Ufuk Güldemir’in eşi Fatih’e dönüp “Fatihciğim, herhalde artık ders almışsındır? Bir tecrübe daha yaşamamız gerekmiyor değil mi? Endişelenmeli miyim? Bak Tamer de burada, artık havlu at da bu iş bitsin” dedi.</p>

  <p class="normal1">Fatih nihayet bu iddialı duruşundan vazgeçerek bir macerayı daha kalbinin kaldırmayacağını söyledi. O günden beridir karşıma kim “ultra güvenli” sloganıyla çıksa aklıma Fatih ve onun iddialı duruşu gelir. Sessizce kafamı sallayıp karşımdakilerin çok para harcayıp kurdukları güvenli sistemlerini onaylarım.</p>
</body>
</html>
