<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_19"><br class="calibre3" />
  150 milyon dolarlık Amerika macerası</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Önce Superonline, sonra Osmanlı Bankası suçlamaları derken artık internet dünyasında iyiden iyiye tanınan biriydim.</p>

  <p class="normal1">İnternet çözümleri sunan firmadaki işimi artık ofise gitmeden idare ediyordum. Ne de olsa firmanın ortağı olmuştum. Sunucularla ilgileniyor, bunun dışındaki vakitlerimde firmalara güvenlik testleri yapıyordum. Firmalar bana internet üzerinden ulaşarak sistemlerindeki güvenlik açıklarını tespit ettirmek istiyordu. Ben de anlaşarak o bilgisayar sistemlerindeki açıkları bularak çözüm önerileriyle beraber bir rapor hazırlıyordum.</p>

  <p class="normal1">“Blackwind” ile tanışmam, bu dönemlere rastlamıştı. İnternet üzerinden olan tanışıklığımızı gerçek hayata taşımıştık.</p>

  <p class="normal1">“Blackwind”, dünyaca ünlü saldırı yazılımını yazan kişi olarak tanınıyordu. İlk başlarda haber grubu, e-posta listelerinde <span class="ideitalik">Dumb Turk</span> (Aptal Türk) olarak tepkiler alsa da Linux’a özgü saldırıları, Windows ortamına aktarabileceğine inanıyordu. Bunu gerçekleştirdiğinde o günün şartlarında olay olan bu girişim çok büyük ses getirdi. Bundan alınan cesaretle ticari bir ürüne dönüştürülen proje kişisel anlaşmazlıklar yüzünden uzun soluklu olamadı.</p>

  <p class="normal1">“Blackwind” yüz yüze görüşmek istediğini söyleyerek beni İstanbul’a çağırdı. O zamanlar büyükçe bir firmada bilgi işlem bölümünden sorumlu kişiydi. Bir çeşit saldırı tespit sistemi projesi üzerinde çalışmaya başlayacağından, ekipte beni de görmek istediğinden bahsetti. Amerika’da bir risk sermayesi kuruluşundan 150 milyon dolarlık risk sermayesi almaya hak kazanan bu proje için New Jersey’e yerleşeceğimizi söyledi.</p>

  <p class="normal1">Bu teklif benim için hayal gibiydi. Her şeyin başladığı, teknolojinin kalbinin attığı yerde bulunmak inanılmaz bir deneyim olacak diye aklımda canlandı. Pek üzerinde düşünmeden kabul ettim. Aradan birkaç ay geçtikten sonra çalışmalarımızı hızlandırmak için Kadıköy’de bir ofiste çalışmaya başladık. Ofisin sahibi “Blackwind”ın İso dediğimiz arkadaşıydı. Üç odalı ofiste “Blackwind”la geceler boyu çalışırken bazen, birkaç sokak yukarıdaki eve gitmeye dahi fırsatımız olmuyordu. Hatta pastırma sıcağı günlerde ofisteki deri koltukta yatarak terden koltuğun kol dayama yerlerini parçalamıştım. O günden itibaren “Tamer’in kafa asit salgılıyor” geyiği başladı.</p>

  <p class="normal1">Çalkantılı bir iş yaşamı olan İso, nakit akışının yavaşladığı dönemlerde bize destek çıkıyordu. İzmir’deki ortaklarımla paralel psikolojide, biraz hayal dünyasında yaşayan İso her ne kadar destek olsa da üçümüz iki gün tok geziyorsak, üç gün de aç geziyorduk. Amerika’dan sözüm ona para geliyordu ama henüz benim elime doğru düzgün para geçtiği söylenemezdi.</p>

  <p class="normal1">Nadiren dağıtılan paradan her birimiz payımızı alsak da aradan kısa bir süre geçtikten sonra birimizin parası hepimizin parası felsefesiyle hep beraber harcıyorduk.</p>

  <p class="normal1">“Blackwind” ile beraber oturduğumuz İso’nun evine giren çıkan kişilerin hesabını tutmak imkânsızdı. Müzisyen, rockçı, öğrenci, solist, yapımcı, akademisyen her meslekten, yaştan insan esrarın, alkolün bol olduğu evde bizimle beraber vakit geçiriyordu.</p>

  <p class="normal1">Ortam 70’lerin hippi komünlerine benzetilebilirdi. Tek eksik, Amerika yerine Kadıköy’de, az sayıda marjinal insanla bu hayatı yaşamamızdı. O sıralar ben 19 yaşlarındayken esrarın zararlı ama o kadar da kötü bir bir şey olmadığını anlatsalar da ben sahip olduğum katı önyargı sayesinde denemeyi şiddetle reddetmiştim.</p>

  <p class="normal1">Yer yer yaptığım mütevazı lobi faaliyetleri sayesinde de tamamen bırakmasa da “Blackwind”ın azaltmasına ön ayak olmuştum. Hepimiz gençtik, hepimiz deliydik ve yaptıklarımızın sorumluluğunu sorgusuz sualsiz reddedebilecek ruh halindeydik. Daha sonraki yıllarda bir iki kere denediğimde önyargılarım kadar kötü olmadığını, ama bir uyuşukluk hali getirdiği için esrardan hiçbir zaman hoşlanmayacağımı keşfedecektim. Özellikle duygusal boşlukta, yaşamdan beklediğini alamayan yakınımdaki bazı kişilerin bu maddeye olan psikolojik bağımlılıklarını fark edince zararları gözümde iyiden iyiye netleşmişti.</p>

  <p class="normal1">Hal böyleyken çalışmak için çabalamamız ise ayrı bir başarı konusuydu. Kimi zaman koltukta, sandalyede sabahladığımız oluyordu. Sadece kuru ekmek alıp yiyerek ayakta kalmaya çalıştığımız günleri, ofisin bir odasında duman içerisinde yaptığımız mangal partilerini de elbette unutmamak gerek.</p>

  <p class="normal1">“Blackwind” hayal gücü oldukça gelişmiş biriydi. Gerekli ekipman verilse uzay gemisi bile inşa edebileceğine inanırdı. Televizyonun altında duran playstation’ın niteliklerinden konuşurken “Neyi var ki? Tamer ne var sence bunun içinde? Sayar mısın?” diye sorup ben saydıktan sonra “Evet. Biliyorsun işte! Bunları bir araya getirmek, oluşabilecek muhtemel sorunları çözerek bu cihazı ortaya çıkarmak çok büyük bir mesele değil. Hiçbir şey gözüktüğü kadar imkânsız değildir” derdi. Her şeyin mümkün olabileceğine dair beni, etrafındaki insanları hep cesaretlendirirdi.</p>

  <p class="normal1">Bilgisayar dışında, çocukluktan beri yazı yazmaya ilgim olsa da müziğe hiçbir zaman yeteneğim olmamıştı. Bu yüzden iyi müzik yapan insanlara hep saygı duydum. Evdeki komün hayatının müdavimlerinden biri de ünlü bir müzik grubunda bateri çalan Burak’tı. Burak yeni neslin en yetenekli bateristleri arasında gösteriliyordu. Sonraki yıllarda ünlü rock gruplarında, şarkıcıların orkestralarında çalma imkânı buldu. Burak ve “Blackwind” sayesinde müziğin, yapan insanları nasıl mutlu ettiğini, dinleyenleri ise nasıl büyülediğini fark ettim. “Blackwind” da elektronik müzikle ilgileniyordu. Karmaşık müzik hazırlama yazılımlarını ileri seviyede kullanmanın da ötesine geçerek, kendi müziğini yapmak için, yeni bir program yazmıştı. Bu tam da onun tarzıydı.</p>

  <p class="normal1">Burak’ın grubu rock barlarda sahne aldığında onları sıkça ziyaret ediyorduk. O aynı zamanda paylaşmayı da seven biriydi. Bizden biri barda bir kızı beğendiğinde, Burak onunla tanışıp konuştuktan sonra bizim masamıza gönderiyordu. Kimi arkadaşlar sırf bu yüzden bile Burak’a sempati duyuyordu. Sahne aldığı barlardan birinde ara verdiklerinde ona dönüp “Senin gibi bateri çalabilmek isterdim” dediğimde bana bakıp “Ben de senin gibi bilgisayarları hack etmek isterdim” demişti. Ne cevap vereceğimi kestirememiştim.</p>

  <p class="normal1">Biz Amerika’dan vizelerimizle alakalı müjdeli bir haber beklerken dünya uyumuyordu. Kendi küçük dünyamızdaki dengeleri yoluna koymaya çalışırken tüm dünya pimi çekilmiş bir bomba gibi patlamak üzereydi.</p>

  <p class="normal1">Bir gün televizyonda iki koca gökdelene uçakların girdiğini gördüğümüzde şok olmuştuk. Zaten fazlasıyla uzayan gidiş işlemlerimiz artık iyice zora girmişti. Üstüne üstlük yaptığımız araştırmalardan sonra neden saçma sapan bir nakit akışına sahip olduğumuzu anladık, dolandırılmıştık.</p>

  <p class="normal1">Amerika’nın New Jersey eyaletinde yatırımcı firmayla ilişkimizi sağlayan kişiler, risk sermayesi kuruluşundan aldıkları ödenekleri Gucci çantalar, Versace giysiler, Rolex saatlere yatırarak har vurup harman savurmuştu. Ele geçirdiğim muhasebe kayıtlarında nereye ne kadar harcandığı kalem kalem yazıyordu.</p>

  <p class="normal1">Feci şekilde çuvallamıştık. Bu projeye sadece elimizdeki avucumuzdaki paraları değil bir de neredeyse iki yılımızı harcamıştık. Üzerinde çalıştığımız ürünün testleri Manhattan Chase Bank, Citibank gibi büyük ölçekli kuruluşlarda yapılmıştı. Üstelik sonuçlar çok başarılıydı. Yeni nesil saldırı tespit sistemi olarak pazarda konumlandıracağımız ürün henüz pazarlanamadan tarih oldu. Amerika rüyamız artık bir kâbusa dönüşmüştü.</p>

  <p class="normal1">Sonraki yıllarda hepimiz ayrı yönlere savrulduk. İso borçları yüzünden birkaç yıl evden çıkmadan yaşarken, “Blackwind” birkaç şirket kurup batırmıştı. Sonrasında başını devletle ilgili bir projede belaya sokup ölümden son anda kurtuldu. Bilgi güvenliği işlerinden elini ayağını çekip oyun, multimedia içerik geliştiren bir firmada yönetici olarak işe girdi.</p>
</body>
</html>
