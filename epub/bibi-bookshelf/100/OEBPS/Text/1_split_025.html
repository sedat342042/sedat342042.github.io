<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_24"><br class="calibre3" />
  Cryptos ve limitsiz kredi kartları</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Cryptos ile “Çok meraklıdır, birkaç sorusu var, cevaplar mısın?” diyen arkadaşı aracılığıyla, internette tanışmıştım. Nezaketen merak ettiği soruları cevaplarken, bilgi güvenliğine meraklı biri olarak gözükmüştü. Arada mesajlaşıp konuşarak iletişimimizi bir şekilde uzun yıllar boyunca koparmadık. O özel bir üniversitenin görsel iletişim bölümünde okuyordu. Bu aslında web tasarımının afili söylenişidir. Yaptığı tasarımlar genellikle üst sınıf sayılabilecek kalitede oluyordu.</p>

  <p class="normal1">Cryptos’un tek sorunu, iş yaptığı yerlerden parasını zamanında alamamaktı. Son zamanlarda sürekli bundan şikâyet ederek kapitalist düzene lanet ediyordu. Okuduğu üniversitenin gelir düzeyi yüksek bir kesimin gittiği, okula ancak helikopterle gidilirse dikkat çekilebilecek bir okul olduğu düşünülünce parayı dert etmesi gayet normaldi. Altlarında lüks spor arabalarla her gece kulüplerde gezen gençlik profilinin çoğunlukta olduğu bir ortama, burslu okuyan biri olarak ayak uydurması pek mümkün değildi.</p>

  <p class="normal1">Mesajlaşırken bana arkadaşından duyduğu bir olayı heyecanla anlattı. Kredi kartlarının kopyalanarak, kopyalanan kredi kartlarıyla istenilen yerde alışveriş yapılabildiğinden, böylece kapitalist dünyanın ayaklarına kapanacağından bahsetti. Teknolojinin açıklarını bildiğim için bunun mümkün olduğundan bahsettim. Detaylarını sorduğuna göre belli ki bu konu ilgisini çekmişti.</p>

  <p class="normal1">Biraz tedirgin olsam da konuyu özet olarak anlattım. Boş plastik kartlar üzerine kredi kartının CVV bilgisi kodlanarak ve başkasının kart numarası işlenerek daha sonra boş plastiğin üstüne özel baskı yapan cihazlarla bankaların kart grafiğini basıyorlardı. Bu şekilde alışveriş yapılarak sahte kimlikle ciddi kazançlar elde ediliyordu. Bu anlattıklarıma ek olarak bankalar arası kart merkezinin, bankaların <span class="ideitalik">fraud detection</span> (dolandırıcılığı saptama) mekanizmalarının olduğunu söyleyerek bu işin tamamıyla haksız kazanç olduğunu, hırsızlıktan farkı olmadığını, asla bulaşmaması gerektiği uyarısını yaptım.</p>

  <p class="normal1">Hiç alakası yokmuş, hiç de olmayacakmışcasına sadece merak ettiğini söyleyerek bu kart bilgilerini nereden bulduklarını sordu. İnternette ufak bir araştırmayla bulunabilen bu bilgileri genellikle Rus mafyasının internette sattığını söyledim. Cryptos konuyu değiştirip başka şeylerden bahsetmeye başladı. İçimi bir huzursuzluk kaplamıştı. Acaba bu sıradan bir merak mıydı?</p>

  <p class="normal1">Bir süre sonra Cryptos ortadan kayboldu. İnternete girmiyor gibiydi. Giriyorsa bile benimle bağlantı kurmamıştı. Etraftan duyduklarıma göre Cryptos tabiri caizse “parayı vurup”, pahalı mekânlarda eğleniyor, altında spor araba, etrafında sürekli başka başka insanlarla görülüyordu.</p>

  <p class="normal1">Çok geçmeden bir gün telefonum çaldı. Tanımadığım numarayı cevapladığımda karşımdaki “Kardeşim ben Cryptos. Milletvekili bilmem kim abiyle oturuyorduk da. Dedim ulan Tamer bir akıl verdi hayatımız değişti be! Hahaha!” diye neşeli bir ses tonuyla konuşuyordu. Tüm telefonlarımın dinlediğinin farkındaydım. Yanlış bir şey yapmamıştım ama yine de durumdan rahatsız olmuştum. Hemen lafı çevirip nerelerde olduğunu sordum. “Yüz yüze gelince anlatırım” diyerek detaya girmedi. Belli ki işleri büyütmüştü.</p>

  <p class="normal1">Buluştuğumuzda Cryptos’daki değişiklik kendini bariz şekilde hissettiriyordu. En lüks markalara ait giysiler, Vacheron Constantin saat, spor araba... Nişantaşı’nda oturmuş gündüz vakti şampanya içiyorduk. Yaptığı işlerden bahsettiğinde şaşırmıştım. Kendisi için çalışan özel bir ekip bile kurmuştu. Rusya’dan satın aldığı kredi kartı bilgileriyle hazırlanmış kartları kullanarak alışveriş yapmakla görevli bir ekipti bu.</p>

  <p class="normal1">Kimi yerlerde ürün satın alarak o kartlarla ödeme yapıyorlar, kimi yerlerde kuyumculardan altın alıyorlar, bazen ise benzinliklerden işyeri sahipleriyle anlaşmalı biçimde harcama yapıp yarı yarıya bölüşüyorlardı. Bu danışıklı alışverişte satış yapmış gibi görünen işletme hem malından olmuyordu, hem de ürünün yarı fiyatı kadar kâr ediyordu.</p>

  <p class="normal1">Oturduğumuz yerden kalkıp Boğaz’da bir balık lokantasına gittik. Yemeğimizi yerken sürekli birileri gelip Cryptos’a deste deste para veriyordu. Her seferinde bel çantasına doldurduğu paraları yemek bittiğinde “Ooo hacı, bugün de göbeği yaptık ha!” diyerek keyifle tanımladı.</p>

  <p class="normal1">Kurduğu ekipteki kartlarla harcama yapan kişilere çapulcu diyordu. Bu çapulcular yakalansa bile ya esnaftan yediği dayakla olaydan sıyrılıyor ya da polise teslim edildiklerinde bir profesyonel gibi davranıp hiç açık vermiyorlardı. Kanundaki boşluklar sayesinde çok az ceza yatıp çıkarak yaptıkları işe devam ediyorlardı. Bu adamların Cryptos’a göre tek kötü yanı sadece başkalarından değil kendisinden de çalıyor olmalarıydı. Adi suçlu olan bu insanlar elbette suç kariyerlerine yakışır biçimde davranıyorlardı. Cryptos bunu çözmek için kendince bir formül bulmuştu, ihtiyaçları olan üniversite öğrencilerini kullanacaktı.</p>

  <p class="normal1">Anlaştığı üniversite öğrencilerine eczanelerden pahalı ilaçları toplatmaya başladı. Fakat işler beklediği gibi gitmedi. Kısa süre sonra bu plan patladı. Bu öğrenciler acemi olup, suç dünyasıyla alakaları olmadığı için en ufak olayda panikleyerek açık vermişlerdi. Yakalanan bir öğrenci bildiği her şeyi, polislerin deyimiyle ötmüş, Cryptos ve diğer adamlarının yakalanmasına sebep olmuştu. İlk cezaevi deneyimini, basında büyük yankı uyandıran bu olay nedeniyle yaşadı. Cryptos’un internet sitesindeki, özellikle jakuzi içindeyken ya da gece kulübünde kızlarla çektirdiği fotoğraflar büyük ilgi çekmişti. Daha da ilginci Cryptos’dan hacker diye bahsedilmesiydi. Elbette hacker değildi. Sadece meraklı ve maalesef dolandırıcı biriydi. Bir dijital ajans kurarak çok başarılı olabileceğini düşündüğüm birini bu işlere kurban vermek beni gerçekten üzmüştü.</p>

  <p class="normal1">Dışarıya çıktığında yine uslanmadı. Daha geniş bir ekiple birlikte bu sefer daha büyük operasyonlar yapmaya devam etti. Yeni planı para çekme makinelerine yerleştirdiği mikro kameralarla tuş takımları yardımıyla insanların banka kartı bilgilerini, şifrelerini ele geçirmek üzerine kuruluydu. Bu sefer işin içinde başka kontaklar da olduğu konuşuluyordu. Cryptos’nun çevresindeki bazı insanların “Solunda JİTEM, sağında MİT var, kim dokunabilir ki sana?” gibisinden pohpohlayıcı konuşmalar yaptıkları duyuluyordu.</p>

  <p class="normal1">Onun ayaklarının yere basmasına engel olan bu insanlar aslında Cryptos’un güvenlik güçlerinden sonra en çok uzak durması gereken kişilerdi. Sonuçta yasadışı bir iş yaptığının farkında olmalıydı. Bu yaptığı hırsızlıktı, dolayısıyla sistem eninde sonunda onu da diğerleri gibi öğütecekti. Bu durumda sürekli uyanık olması gereken kişi nasıl kendisiyse, güvenebileceği tek kişi de yine kendisiydi.</p>

  <p class="normal1">Etrafındaki kriminal tipler çoğalmıştı. Farkında olmasa da o keyifli sohbet edilen Cryptos gitmiş, yerine sürekli kafasının bir köşesinde üçkâğıtçılık, kurnazlık, menfaat olan Cryptos gelmişti. Zaman içerisinde kendisi değiştikçe, etrafındaki ortak iş yaptığı kriminal insanlar gibi davranmaya başlamıştı.</p>

  <p class="normal1">Birlikte iş yaptığı profesyonel bir hırsız, yaptığı hırsızlıklarla ve tekniğiyle övünüyordu. Solaryum bronzu teniyle kontrast yaratan bembeyaz dişleriyle çevreli ağzından dökülen kelimelere göre giremediği tek yer “rezidans” adı verilen binalardı. Kendini o kadar yetenekli görüyordu ki iddia ettiğine göre Rahmi Koç’un evine girip onbinlerce dolarlık saatini bile çalabilmişti. Bunca profesyonel bir hırsız olduğunu söyleyen ortağı, otomobilini tamire verdiği serviste ustaya kızıp dövdüğü için gözaltına alındı. Bu olay sırasında üzerinde sahte kimlik bulunduğu için mahkemeye çıktığında hâkime de küfür edince tutuklanarak cezevine konuldu.</p>

  <p class="normal1">Menfaatlerin çakıştığı yerde ters düşmeleri uzun sürmedi. Cryptos’un pis işlerini halleden ortağı artık cezaevindeydi. Dolayısıyla ortaklık bitmişti. Cryptos kazandığından pay vermeyi bırakmıştı fakat haber gönderen eski ortağı ona para göndererek içerideyken, kendisine bakmasını istiyordu. O bu isteği pek umursamadı.</p>

  <p class="normal1">Bir gün lüks restoranlardan birinde yemek yerken iki adam Cryptos’a yaklaştı. Ceketlerinin altında potluk yapan tabancaları belli olan bu karanlık sıfatlı adamlar masasının önüne gelerek “Beş dakika dışarıda konuşabilir miyiz” dediler. Beti benzi atan Cryptos “Konuşacaksak burada konuşalım” diye cevapladığında iki adam “Peki... Beklemesini de biliriz...” diyerek karşı masaya oturarak beklemeye başladı. Cryptos yemeğini bitirdikten sonra tuvalete giderek orada can havliyle tuvalet penceresinden kaçarak izini kaybettirmeyi başardı. Artık takip edildiğini anlamıştı ama bu uzun sürmeyecekti. Önce eski ortağının öğüdünü hatırladı. Bu adamların giremediği tek yer rezidans binalardı. Hemen evini lüks bir rezidans binasına taşıdı. Kısa sürede eski ortağından daha güçlü birileriyle birlikte çalışmaya başlayarak cezaevine haber yollatarak bu düşmanlık durumunu çözdü.</p>

  <p class="normal1">Yine de güzel günler bitmek üzereydi. Sonuçta sistem ona karşıydı. Cryptos yakalandığında olayın medyada yarattığı etki öncekinden çok daha büyük oldu. Gazetelerdeki manşetler 100 milyon liralık bir vurgun yaptığından bahsediyordu. Birlikte çalıştığı iddia edilen çok sayıda kişi de gözaltına alınmıştı. İşin ilginç tarafı Cryptos yakalandığında cebinde sadece 10 lira olmasıydı. Milyonlar, ekipmanlar, kart bilgileri, kredi kartlarından hiçbiri ortada yoktu.</p>

  <p class="normal1">Yargı süreci fazlasıyla sancılı geçiyordu. Savcının dosyayı yedi ay beklettiği iddia ediliyordu. Yasadışı iş yapan biri için dışarıdaki hayat ne kadar zorsa, içerideki hayat da bir o kadar zordu. Birkaç avukatı tarafından dolandırılan Cryptos, yüzlerce sayfa okuyup araştırarak, adli süreci takip etmeye başlamıştı. Mahkemeye sunulan GPS kayıtlarına göre bulunduğu yerler, suç işlenen zamanlarla örtüşüyordu. Fakat kendi o tarihlerde bahsedilen yerlerde bulunmadığına dair mahkemeye kuvvetli kanıtlar sunmuştu.</p>

  <p class="normal1">Cryptos tüm bu karışık süreç esnasında mahkemede bazı usulsüzlüklerin yapıldığına inanıyordu. Sahte GPS kayıtları oluşturulup dayanaksız suçlamaların olduğunu, delillerin yetersizliğini iddia ediyordu. Belki de birileri onunla başa çıkamayıp, ne olursa olsun cezaevine sokmaya çalışmıştı.</p>

  <p class="normal1">Bir buçuk yıllık yargı maratonunun sonunda tahliye edildi. Duruşmayla hiç ilgisi olmamasına rağmen babası da bu yargı sürecinde gözaltına alınmıştı. Bunu gururuna yediremeyen Cryptos, Avrupa İnsan Hakları Mahkemesi’ne başvurdu.</p>

  <p class="normal1">Şimdi nerede, ne yapıyor bilinmez. O, gelir eşitsizliğine direnemeyen, kolay para hırsına yenilip sistemle çatışan biri olarak anılarımda yerini aldı. Dirense belki de kazanacaktı, ama o başka bir yolu seçti. Toplum onu, o toplumu kaybetti. Kısacası her hızlı, en önemlisi haksız yükselişin düşüşünün daha hızlı olduğu bir kez daha kanıtlanmış oldu.</p>
</body>
</html>
