<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_22"><br class="calibre3" />
  Kızına düşkün bankacı</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Geçmişte karşı karşıya kaldığım maceralarımdan dolayı bilgi güvenliğiyle ilgili danışmanlık hizmeti almak isteyen devlet kurumları, firmalar ile sık sık irtibat halindeydim. Bir banka bana ulaşıp “Her ne kadar güvenliyiz desek de, bir de sizin kontrol etmenizi rica ediyoruz” diyerek incelik gösterip şık bir teklifte bulundu.</p>

  <p class="normal1">İstanbul’daki binalarına gidip, yönetim katına çıktığımda etrafın ihtişamdan yıkıldığını fark ettim. Beni müdür yardımcıları Mehmet ve Vedat Bey karşılamıştı. Abartılı mobilyalar, yüksek tavan, mermer yüzeylerle epey vakit harcamış gözüküyorlardı. Oturduğumuzda Mehmet Bey “Eh, işte bizim fakirhane de burası!” diyerek mahcup gülümsemesiyle durumu açıkladı.</p>

  <p class="normal1">Bir fakirhanede, genel müdürün odasında yüzme havuzunun bulunduğunu daha önce hiç görmemiştim doğrusu. Artık nasıl bir fantezi dünyası varsa bir süre havuzda yüzüp, sonra bornozunu giyerek yönetim kurulu toplantısına katılan bir banka müdürü profili geçirdim aklımdan. Kısa bir sohbetten sonra esas konuya gelindi. Bankanın bilgi güvenliği ile diğer teknoloji ihtiyaçlarını, yine bankanın ortağı olduğu bir teknoloji firması gerçekleştiriyordu. Fakat şişirilen bütçeler, doğru düzgün tamamlanamayan projeler yüzünden yönetim kurulunun sıtkı sıyrılmıştı.</p>

  <p class="normal1">Bir ara odaya bilgi işlemden sorumlu kadın yönetici girdi. Bana gayet sıcak davranan kadın birden duraksayarak “Sizi nereden tanıyorum?” dedi. O an belki basında görmüş olabileceğini düşünsem de “Bilmem nereden olabilir?” diye cevapladım. O da “Bilmem. Kara kaş, kara göz. Klasik Türk erkeğisiniz. Belki ondan öyle gelmiştir” diyerek yüksekten yere çakılmama sebep olan bir karşılık verdi.</p>

  <p class="normal1">Dengemi hafifçe sarsan bu garip yaklaşımdan sonra yöneticiler isteklerini açıkladılar. Onları hack etmemi istiyorlardı. Elbette bu yasal bir hack olacaktı. Böylece onlara bildirdiğim güvenlik açıklarını teknoloji firması müdürünün suratına fırlatıp sözleşmeyi bozarak yeni bir sözleşme yapmayı planlıyorlardı. Kadın yönetici gittikten sonra daha da koyulaşan sohbeti Mehmet Bey kendi evinde, eşinin güzel yemekleri eşliğinde devam ettirmeyi teklif etti. Akşam güzel bir yemek sonrasında birer kadeh viski ve biraz sohbet şamata eşliğinde geçti. Yaptığım işin gerçekten hoşuma giden yanlarından biri de bu, diye düşündüm. İnsanlar bana diğerlerinden farklı davranıyordu. Bir banka müdürünün iş yaptığı birini evine davet ettiği pek görülen bir durum değildi. İnsanların benimle kişisel iletişime önem verdiklerini fark ediyordum.</p>

  <p class="normal1">Sabah teknoloji firmasını ziyaret etmek üzere yola çıktık. Vardığımızda Mehmet Bey kapıdaki Porsche’ye bakıp “İyi, genel müdür erkenden gelmiş” diyerek teknoloji firmasının bankaya ne derece fahiş sözleşmeler imzalattığını teyit etmemi sağladı.</p>

  <p class="normal1">Genel müdür, odasına girdiğimizde bizi gevrek bir gülümsemeyle karşıladı. Çaylarımızı yudumlarken kibirle yaptıklarından bahsediyordu. “Valla işte bizim Windows eksperlerimiz var, Linux eksperlerimiz var, network eksperlerimiz var. Hep alanında en iyilerle çalışıp sağlam, güvenli ağlar kuruyoruz. Ciromuz falanca filanca...” diyerek gururla övünüyordu.</p>

  <p class="normal1">Övünme faslından sonra “Eee, sen ne yapıyorsun?” diyerek beni ne derece ciddiye aldığını belli eder bir hitap şekliyle soru yöneltti. “Bilgi güvenliği üzerine çalışıyorum. Güvenli sistemler tasarlıyor, zayıflık testleri yapıyorum” diyerek mütevazı biçimde cümlemi sonlandırdım.</p>

  <p class="normal1">Teknoloji firmasının genel müdürü kendine ve sistemlerine güveni tam, vakur bir ifadeyle “O zaman sen biraz kurcala bakalım ne çıkacak” diyerek toplantımızı sonlandırdı. Mehmet Bey durumun benim hoşuma gitmediğini anlamıştı. “İşte bu adamlar böyle. Burunları havada hepsinin. Atıp tutarak bizi de geriyorlar” diyerek aynı hisleri paylaştığımızı belli etti.</p>

  <p class="normal1">Uçaktan iner inmez doğruca eve giderek bilgisayarın başında bankanın sistemlerini didik didik etmeye başlamıştım bile. Motivasyonum teknoloji firması müdürünü utandırmak üzerine kuruluydu. Üstelik bu sefer yaptığım hack tamamen yasal olacaktı. Kimse beni suçlamayacak, evimi basmayacak ya da cezalandırmayacaktı.</p>

  <p class="normal1">Öğlen saatleri yaklaşırken artık uykusuzluk iyice göz kapaklarıma baskı yapar olmuştu. Bulduğum zayıflıkla internet bankacılığı yazılımını çalıştıran web sunucusunun loglarına ulaştım. İşin kritik tarafı internet bankacılığı şifrelerini POST yerine GET metoduyla ilettikleri için web sunucusu loglarında tüm internet bankacılığı kullanıcı adı ve şifrelerinin yer almasıydı. Artık geriye kalan tek şey log dosyalarındaki gereksiz karakter ve parametreleri temizleyerek banka müşterilerinin şifrelerini bir dosyaya aktaracak ufak bir program yazmaktı.</p>

  <p class="normal1">Bu basit aşamayı sonraya bırakarak uyudum. Uyandığımda müjdeli haberi vermek için doğru bir zamandı. Vedat Bey’i telefonla aradığımda sesi heyecanlıydı. “Nasıl Tamer? Nasıl gidiyor? Bir şeyler yakalayabildin mi?” diye sordu. “Vedat Bey o iş kolay hallederiz nasıl olsa. Esas ben size başka bir şey soracaktım. Kızınıza çok düşkünsünüz galiba?” dedim. “Evet düşkünüm tabi neden?” diye cevapladı. “Fark ettim. İnternet bankacılığı şifreniz sanem1515 olduğuna göre kızınıza düşkün olmalısınız” dediğimde telefonda beş altı saniye süren bir sessizlik yaşandı.</p>

  <p class="normal1">İnternet bankacılığı kullanıcılarının şifrelerini bankaya iletebilecek formatta düzenlerken gözüme çarpan müdür yardımcısı Vedat Bey’in şifresi beni gülümsetmişti.</p>

  <p class="normal1">Vedat Bey’in kalp krizi geçirmediğine ağzından dökülen kelimeleri duyunca emin oldum. “Tamer, Tamer! Ne yaptın oğlum ya! Bu kadar çabuk mu?” Şifreleri elde ettiğimi, raporu yarın e-posta adreslerine şifreli olarak ileteceğimi söyledim.</p>

  <p class="normal1">Ortalık karışmıştı. Banka, teknoloji firmasını bilgilendirdikten sonra mühendisler son derece teknik bir manevrada bulunup sunucunun fişini çektiler. Önceleri vakur ve gururlu bir ifadeyle övünen genel müdürün sözleri ise çok manidardı; “İnanın Tamer Bey’in dehasına hayran kaldık. Gerçekten inanılmaz. Bütün güvenlik önlemlerimizi atlatıp her şeyi ele geçirmiş. Ondan öğreneceğimiz çok şey var.”</p>

  <p class="normal1">Öyle ya, adam “Beş para etmez bir güvenlik sistemimiz var!” diyecek değildi. İlla ki abartılı biçimde beni övecekti. Ama benim aklıma asıl takılan bankada bilgi işlemden sorumlu kadının daha en başta, toplantıda söyledikleriydi:</p>

  <p class="normal1">“Tamer Bey. Uçurumun kenarında seksek oynuyoruz. Biliyoruz, aşağısı uçurum. Ama kenarda oynamak zorundayız, üstelik her an düşmeyi göze alarak!”</p>
</body>
</html>
