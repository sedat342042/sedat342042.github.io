<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre3" />
  Her icat ihtiyaçtan doğar</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Bilgisayar başlı başına büyüleyici. Onunla yapılabilecek binlerce şey var. Ama internet işin içine girince bu binler, yüz binlere dönüşüyordu. Bunun kısa sürede farkına varmıştım.</p>

  <p class="normal1">İnternetin de yavaş yavaş yaşamımıza girmesiyle dünyam tamamen bilgisayardan ibaret olmuştu. Önceleri sadece internet paketi ücreti ödeyerek, telefon parası ödemeden internete bağlanıyorduk. Bağlandığımız çevirmeli ağ hizmeti internetten faydalanan kitlenin artması üzerine telefon faturası olarak da ücretlendirilmeye başlanmıştı. Evde sorun çıkması pek uzun sürmedi. Gittikçe şişen telefon faturaları babamın sinirlerini bozuyordu.</p>

  <p class="normal1">Bu durum beni durduracak gibi gözükmüyordu. Bir dönem kabloları birbirine ekleyip yedek kablolar yapmaya çalışsam da parazit sorunu ve anneme yakalanmamla bu çabalarım başarısızlıkla sonlandı. Üstelik derslerimi aksattığım için de babam bilgisayarı belli sürelerde kilitlemeye başlamıştı. Evet, o zamanlar bilgisayarların üzerinde klavyeyi devre dışı bırakan basit kilitler vardı. Gece yarısı elimde cımbız sinsice o kilidi açarak, sessizce bilgisayarımı kullanmaya devam ettiğimden uzun süre kimsenin haberi olmadı.</p>

  <p class="normal1">Babamın telefon faturaları yüzünden gösterdiği tepki arttıktan sonra internete bağlanmam giderek güçleşmişti. Bir çözüm bulmalıydım. “Büyük düşün, büyük oyna” felsefesiyle binanın telefon şebekesini incelemeye başladım. Kutuları, kabloları ve onlarla alâkalı her şeyi inceliyordum. Bilgisayarın olduğu odada duvardaki kabloları incelerken duvarı biraz kırdım. Başka kablolarla karşılaşmıştım. Bu kabloları deneme yanılma yöntemiyle inceledikçe çevir sesi almayı başardım. Artık internet bağlantısı sorunum kalmamıştı. Ama bu ne kadar süre devam edebilirdi bilmiyordum.</p>

  <p class="normal1">Ben çalışmalarımı gizlilik ve titizlik içerisinde devam ettiriyor, birkaç saatlik periyotlar halinde farklı kablolardan bağlanıyordum. Bağlanırken komşuların telefon konuşmalarını duyarsam, hemen bir başka kabloya geçerek oradan devam ediyordum. Apartmanda, annemin de katıldığı kadınlar gününde bu konu gündeme gelene dek her şey yolundaydı. Bazı komşular telefonlarında anlamsız cızırtılar duyduklarından şikâyet edince, kendi telefonumuzdan dolayı bu cızırtılara hiç de yabancı olmayan annemin durumu anlaması pek de zor olmamıştı. Böylelikle bu maceram da annemin uyarısı üzerine son bulmuştu. Bu uyarıları dikkate almamda telefon hattını kullandığım komşularımızdan birinin polis olmasının etkisini inkâr edemem.</p>

  <p class="normal1">Kişisel bilgisayarların iyiden iyiye evlere girmesiyle birlikte İzmir’de de bilgisayar sektörü oluşmuştu. Firmalar çoğalmış, hatta zincir bilgisayar mağazaları yavaş yavaş faaliyete geçmeye başlamıştı. Bu durum benim için kaçırılmaz bir fırsattı. Artık boş zamanlarımda, yaz tatillerinde bilgisayar firmalarında vakit geçirmeye başlamıştım. O zamanlar son derece büyülü bir dünya olan açık bilgisayar kasasının önüne geçmeme henüz izin verilmiyordu. Fakat o havayı solumak bile benim için büyük nimetti. Yerleri süpürmek, çay getirip götürmek gibi ayak işlerini yapıyordum. Diğer yandan toptancıdan bilgisayar parçalarını alıp getirmek de benim görevimdi.</p>

  <p class="normal1">Bugün zincir teknoloji mağazalarında onlarcasından kule yapılan cd-okuyucular size çok sıradan gözükebilir. Ama o dönemde bir cd-okuyucu alıp ofise getirirken, yolda hayranlıkla inceleyerek yaptığı işi düşünür, çalışma mantığını gözden geçirip bu şahesere bir kere daha hayran olurdum. Hem yüksek fiyatı, hem de işlev olarak bilgisayar parçaları birer mucizeye benziyordu.</p>

  <p class="normal1">Vakit ilerledikçe, verilen ufak tefek işleri de başardığım için artık bilgisayar donanımıyla uğraşabiliyordum. Artık yaptığım ayak işlerini yapan başkaları vardı. Hep istediğim gibi lise sonrası tam zamanlı çalışmaya başladım. Artık o zamanlardaki mantığıma göre bilgisayarla uğraşabileceğim vakti benden çalan yer olarak gördüğüm okul hayatım da yoktu. Etrafımda sürekli bilgisayarlar ve bilgisayarla alakalı insanlar vardı. Çalıştığım bilgisayar firmasının teknik servis müdürü Serdar Abi’nin verdiği şansı iyi değerlendirip bilgisayar toplamayı öğrenmiştim. Donanımla uğraşmak, bir bilgisayarın parçalarını değiştirebilmek o zamanlar büyük bir meseleydi.</p>

  <p class="normal1">Ayak işleri yapmayı bırakıp terfi ederek daha çok ise yarıyor olsam da aldığım ücret değişmemişti. Durum bir nevi bu ufak bilgisayar firmasındaki günlerimin dolduğunun habercisiydi. İş yaşamının acımasızlığından bihaber biçimde birkaç iş değiştirdim. Çalıştığım yerlerde paramı vaktinde alamıyordum. Para alamamış olduğumdan dolayı da eş dost sohbetlerinde babam “Bizim oğlan da bedavaya çalışıyor işte!” diyordu gülerek. Ailem deri atölyesinde çalışmamı istediği için sürekli ters düşüyorduk. Onlara göre yaptığım iş belki geleceği parlak ama para kazandırmayan bir işti.</p>

  <p class="normal1">Tam bu durumlardan bunalmışken geçerken uğradığım, Konak’ta izbe bir iş hanındaki bilgisayarcıda işe başladım. Benim gibi teknik servis, bakım işlerine giden, uzun süredir orada çalışan dört beş kişilik bir grubun içerisindeydim. O zamanlar bilgisayar bakımı diye bir kavram vardı. Elimizde hava üfleyen kompresörlerle gider, kasaların içlerini açıp hava püskürterek temizleyip, ekranları anti statik spreylerle silerek sözüm ona bakım yapıyorduk.</p>

  <p class="normal1">Kıdemli çalışanların mesaiden sonra şirkette rahatça vakit geçirebildiklerini fark etmiştim. Belki bu kaynaşmak için iyi bir fırsat olabilir diye düşündüm. Mesai sonrası bilgisayarda sırayla futbol oyunu oynayan gruba yaklaşıp “Ben de oynayabilir miyim?” diye sordum. Bir anda gruptaki herkes bana baktı. Sürünün lideri olduğunu tahmin ettiğim içlerinden biri “Sen oynama!” diyerek kesip attı.</p>

  <p class="normal1">O an ceketimi alıp geri dönmemek üzere şirketten ayrıldım. Bu sefer de olmamıştı. Dışlanacak herhangi bir şey yapmamama rağmen bir şekilde “yeni çocuk” olduğum için gruba kabul edilmemiştim. İş yaşamındaki eski yeni gruplaşmasından, şirket içi çekişmelerden ilk kez bu şekilde haberim olmuştu.</p>
</body>
</html>
