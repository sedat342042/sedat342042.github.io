<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gulsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="ortayazi"><span class="idebold">(EMİR HUSEYNÎ’NİN SORULARI)</span></p>

    <p class="normal">* Bilgi ve mana ehlinden, manaya dair sorularım var.</p>

    <p class="normal">* Hakikat sırlarına ait birkaç müşkülüm var; onları her akıl sahibine, her aklı erene var, arz et.</p>

    <p class="normal">1. İlk olarak beni düşündüren, şaşırtan şu: Düşünce denen şey nedir?</p>

    <p class="normal">* Düşüncenin başlangıcının alameti nedir, sonu hakkında ne dersin?</p>

    <p class="normal">2. Bizim için yol şartı olan düşünce, hangi düşüncedir? Düşünce, neden bazı kere kulluktur, bazı kere suç?</p>

    <p class="normal">3. Kimim ben? Bana benden haber ver; kendinden kendine sefer et derler; bu sözün manası nedir?</p>

    <p class="normal">4. Yolculuk nasıl olur; yola düşen, yol alan hangi yolcudur; kime tam, olgun kişi diyeyim?</p>

    <p class="normal">5. Birlik sırrına kim vâkıf olur; irfan nedir; arif neyi bilir, neyi anlar?</p>

    <p class="normal">6. Bilinen de, bilen de her şeyden münezzeh, her noksandan mukaddes Tanrı’ysa şu bir avuç toprağın başındaki bu sevda nedir?</p>

    <p class="normal">7. Hangi durakta, “Ben Hakk’ım” denir? Ne dersin; o mutlak remiz, saçma mıydı ki?</p>

    <p class="normal">8. Yaratılmışa neden ulaşmış derler; onun yol alışı nasıl olur; nasıl yol alır da ulaşır?</p>

    <p class="normal">* Yoksa mümkün, imkân sınırını mı aştı? Bu mananın çevresinde nasıl ve nerden dönüp dolaşabilir ki?</p>

    <p class="normal">9. Mümkünle vacibin birleşmesi nedir; yakınlık, uzaklık, çokluk, azlık nedir; bu sözler ne demektir?</p>

    <p class="normal">10. Hangi denizdir o deniz ki kıyısı sözdür; o denizin dibinden nasıl bir inci çıkar?</p>

    <p class="normal">* Sedef, bu inciyi nasıl anlar, bildir; bu denizin dalgası nereye vurur? Açıkça söyle.</p>

    <p class="normal">11. Külden daha da fazla olan cüz, hangi cüzdür; o cüzü aramanın yolu, yordamı nasıldır?</p>

    <p class="normal">* Âlem, Allah’tan, şüphe yok ki ayrı; şu halde bu meydandaki her varın, gerçek bir varlığı var.</p>

    <p class="normal">* Ama şu da meydanda ki buna imkân yok; çünkü birlik âleminde ne birleşme olabilir, ne ayrılma.</p>

    <p class="normal">* Fakat âlemin de bir varlığı yoksa, her söylenen, her duyulan söz, bir hayal oldu gitti.</p>

    <p class="normal">12. Varlığına bir evvel olmayanla sonradan meydana gelen, birbirinden nasıl ayrıldı da bu, âlem oldu, öbürüne Tanrı dendi?</p>

    <p class="normal">13. Mana eri göze, dudağa işaret eder durur; bu sözlerle ne kasteder?</p>

    <p class="normal">* Makamlara vasıl, hallere nail olan kişi, saçtan, yüzdeki sakaldan, bıyıktan, benden ne arar, ne ister?</p>

    <p class="normal">14. Şarabın, mumun, güzelin ne manası var? Meyhaneye düşmek, sarhoş olmak da ne demek?</p>

    <p class="normal">15. Bu alanda put, zünnar, Hıristiyanlık, tamamiyle küfürse diyecek yok; ama değilse, bunlardan maksat nedir; söyle.</p>

    <p class="normal">* Ne dersin? Bütün bu söyledikleri sözler saçma da bunlarda hiçbir gizlenmiş gerçek yok mu?</p>

    <p class="normal">Gerçeğe ulaşanın mecazla işi mi olur? O çeşit kişinin sözleri, sırların da özüdür; başka türlü sanma.</p>

    <p class="normal">Bu müşkülümü kim hallederse ona canımı da bağışlarım, gönlümü de.</p>

    <p class="normal">Huseynî’nin sözleri hasbihaldir ancak; bu sorular, sorulanı sınamak için sorulmamıştır.</p>

    <p class="ortayazi"><span class="idebold">(METNİN ÖNSÖZÜ)</span></p>

    <p class="normal">Cana düşünceyi öğretenin, gönül mumunu, can ışığıyla aydınlatanın adıyla</p>

    <p class="normal">Onun lütfuyla iki âlem de aydınlandı; onun feyziyle Âdem’in toprağı gülbahçesi kesildi.</p>

    <p class="normal">Öyle bir kuvvet, kudret sahibidir ki bir bakışlık, bir görüşlük zamanda, “Kâf”la “Nûn”dan iki âlemi de meydana getirdi.</p>

    <p class="normal">Kudretinin kafı, kaleme can verip emredince, kalem yokluk levhinde binlerce nakışlar, suretler belirtti.</p>

    <p class="normal">İki âlem de o soluktan meydana geldi; Âdem’in canı da o soluktan belirdi.</p>

    <p class="normal">Bu akıl, bu her şeyin ne olduğunu anlayış kabiliyeti, Âdem’de zuhur etti de bu kabiliyetle her şeyin aslını bildi.</p>

    <p class="normal">Kendisini muayyen bir şahıs olarak görünce de ben kimim diye düşünceye daldı.</p>

    <p class="normal">Cüzî âlemden küllî âleme bir sefer etti; oradan da tekrar döndü, bu âleme geldi.</p>

    <p class="normal">Dünyayı itibarî bir şey gördü; sanki “bir” sayısı gibi tek varlık, bütün sayılara yayılmıştı.</p>

    <p class="normal">Emîr ve Halk âlemi, o bir soluktan meydana geldi; dönüp aslına giden o soluk, gelen soluktu ancak.</p>

    <p class="normal">Ama burada gelip gitmek de yoktur; dikkat edersen görürsün ki gelmek, gitmekten başka bir şey değildir.</p>

    <p class="normal">Her şey aslına gitti, de gizli, açık, hepsi de bir şey oldu gitti.</p>

    <p class="normal">Ne yücedir o önüne ön olmayan Allah ki bir solukta iki dünyanın da önünü, sonunu izhar eder.</p>

    <p class="normal">Halk ve Emir âlemi, o durakta birleşti; bir çoğaldı; çok da azalıp bir oldu.</p>

    <p class="normal">Bu ayrı sanış, tamamiyle senin vehminden meydana gelen bir şey; çünkü pek hızlı dönüş yüzünden nokta, daire şeklinde görünmede.</p>

    <p class="normal">Önden sona dek dönüp duran, tek bir noktadan meydana gelen bir hat; âlem halkı da, görünüşte var olan daireyle dönmede.</p>

    <p class="normal">Bu yolda peygamberler, kervanbaşlarına benzerler; kervana kılavuzluk ederler, yol gösterirler.</p>

    <p class="normal">Onların içinde Efendimizse, kervanbaşlarının başıdır; bu işte o hem evveldir, hem ahir.</p>

    <p class="normal">Ahad, Ahmed’in “mîm”inde göründü; bu dönüşte evvel ahirin ta kendisi oldu.</p>

    <p class="normal">Bu yolun sonu onunla bitti; “Halkı Allah’a çağırmadayım” ayeti ona indi.</p>

    <p class="normal">Onun gönüller açan durağı “Cem’ul-Cem” durağıdır; canlara can katan yüzü, güzelliği, toplumun mumudur, ışığıdır.</p>

    <p class="normal">O ilerdedir, canların hepsi de onun ardında; bütün gönüller, onun eteğini tutmuş, onun eteğine yapışmış.</p>

    <p class="normal">Bu yolda yürüyen velilerin geride kalanları da duraklarından bir nişane gösterirler, ileriye gidenleri de.</p>

    <p class="normal">Onlar kendi derecelerini anlayınca, bilinene, bilene dair sözler söylemişlerdir.</p>

    <p class="normal">Birisi birlik denizinde “Ben Hakk’ım, demiştir; öbürü bu denizde kayığın yakınlık, uzaklık mertebelerini nasıl seyrettiğini anlatmıştır.</p>

    <p class="normal">Birisi zahir bilgisini elde etmiş, kıyının kuruluğunu söylemiştir.</p>

    <p class="normal">Öbürü inci elde etmiş, halk ona yönelmiştir; öbürüyse inciyi bırakmıştır, sedefe yüz tutmuştur.</p>

    <p class="normal">Biri bu söze cüzden, halden bahsederek girişmiş, öbürü evveli olmayanla sonradan yaratılandan söze başlamış;</p>

    <p class="normal">Biri saçı, beni, sakalı, bıyığı konu edinmiş, şarabı, mumu, güzeli açıklamaya, bunlardan söz etmeye girişmiştir.</p>

    <p class="normal">Bir başkasıysa kendi zannını söylemiş, öbürü de puta, zünnara dalmış, kendinden geçmiştir.</p>

    <p class="normal">Söylenen sözler, söyleyenlerin duraklarına uygun olduğundan, halk bu sözlerin manalarını anlamakta müşküle düşmüştür.</p>

    <p class="normal">Bu sözleri duyup şaşıran kişilerin bu sözlerdeki manaları anlamaları, bilmeleri mutlaka lazımdır.</p>

    <p class="ortayazi">***</p>

    <p class="ortayazi"><span class="idebold">(KİTABIN NAZMEDİLİŞİNİN SEBEBİ)</span></p>

    <p class="normal">Hicretin yedi yüzüncü yılından on yedi yıl geçmişti ki Şevval ayında, ansızın,</p>

    <p class="normal">Horasanlılar tarafından gönderilen bir elçi, binlerce lütuf ve ihsanla çıkageldi.</p>

    <p class="normal">Orada çeşitli hünerlerle nur kaynağı gibi tanınmış bir ulu kişi vardı ki</p>

    <p class="normal">Bu zamanda büyük, küçük, bütün Horasan halkı, ona ulu demişti, onun yüceliğini tanımıştı</p>

    <p class="normal">O cihanın canı, canın gözünün nuru, saliklerin imamı Seyyid Huseyn’di.<sup class="calibre3"><a href="../Text/gulsen_split_016.html#footnote-100-6" id="footnote-100-6-backlink">[6]</a></sup></p>

    <p class="normal">Manaya ait bir mektup yazmış, mana erbabına göndermişti.</p>

    <p class="normal">O mektupta, söz sırasında işareti ihtiyâr edenlerin sözlerinde geçen anlaşılması güç bazı ibarelerini</p>

    <p class="normal">Şiirle yazmış, söz bakımından pek az, mana bakımından bir âlem olan o müşkülleri bir bir sormuştu.</p>

    <p class="normal">Elçi, o mektubu okuyunca mektuptaki sözler, sorular, hemencecik dillere düştü.</p>

    <p class="normal">O mecliste bulunan yüce kişilerin hepsi de bu yoksula yüz tuttu.</p>

    <p class="normal">İçlerinden iş görmüş, bizden bu manaları yüz kere duymuş biri,</p>

    <p class="normal">Bana dedi ki: Mektuba hemen cevap yaz da bütün âlem ehli o cevaptan faydalansın.</p>

    <p class="normal">Ben, ne hacet dedim; bu meseleleri risalelerimde kaç kere yazdım.</p>

    <p class="normal">Bir başkasıysa, doğru ama dedi; senden sorulara göre manzum cevap vermeni umuyoruz.</p>

    <p class="normal">Onların bir hayli ısrarları üzerine söz bakımından kısa olmak üzere cevap vermeye başladım.</p>

    <p class="normal">O kalabalığın içinde düşünmeden, tekrarlamadan bir solukta cevap verdim.</p>

    <p class="normal">Artık onlar da lütuflarından, keremlerinden kusurlarımıza bakmasınlar.</p>

    <p class="normal">Herkes de bilir ki ben bütün ömrümce şiir söylemeye kalkışmadım.</p>

    <p class="normal">Tabiatımda şiir söyleme kudreti de vardı; fakat pek nadir olarak şiir söyledim.</p>

    <p class="normal">Nesirle birçok kitap yazdım; fakat mesnevi tarzında bir kitap yazmadım.</p>

    <p class="normal">Mana aruza, kafiyeye sığmaz; mana her kaba sığışmaz.</p>

    <p class="normal">Manalar harfe asla sığmaz; uçsuz bucaksız deniz bir kabın içine girmez.</p>

    <p class="normal">Biz manayı sözle ifade ederken bile daralmaktayız; artık ona bir başka şey de katmaya ne diye kalkalım?</p>

    <p class="normal">Bu sözle övünmüyoruz; şükretmek için söylüyoruz; bu söz, din ehline özür getirmektir ancak.</p>

    <p class="normal">Şairlikten, iyi şiir söyleyememekten utanacak değilim ya; yüz asır içinde Attar gibi bir şair gelmez.</p>

    <p class="normal">Bu çeşit sözlerle yüzlerce sırlar âlemi meydana getirsem, hepsi de Attar’ın dükkânından bir kokudan ibarettir ancak.</p>

    <p class="normal">Ne Attar’dır o; cihanın Attar’ıdır; sözleri canın bile özündedir.</p>

    <p class="normal">Fakat şu da meydanda ki sözlerim ilhama dayanmaktadır; şeytanın, melekten haber çalmasına benzemez.</p>

    <p class="normal">Hasılı, mektubun cevabını artıksız, eksiksiz, bir solukta yazdım.</p>

    <p class="normal">Elçi o mektubu hürmetle alıp geldiği yola revan oldu.</p>

    <p class="normal">Bir aziz bu sefer bana, o cevaplara bir şeyler daha kat dedi; o iş buyuran böyle bir teklifte bulundu.</p>

    <p class="normal">Söylediğin her manayı biraz daha açıkla, anları bilgi âleminden açıklık âlemine getir dedi.</p>

    <p class="normal">Ama o vakitler ona hal zevkinden bir şeyler katarak genişletmeye kudretim yoktu.</p>

    <p class="normal">Zaten hal zevkini sözle anlatmaya imkân yoktur; bu ne biçim bir haldir, hal sahibi bilir.</p>

    <p class="normal">Fakat dini tebliğ edenin sözüne uyup dine ait bir şey satanın sorusunu, bir şey isteyenin isteğini reddetmedim.</p>

    <p class="normal">Sırlar daha fazla açığa çıksın diye natıkamın dudusu söze geldi.</p>

    <p class="normal">Tanrı’nın yardımıyla, lütfuyla, başarı ihsan etmesiyle hepsini de birkaç saatin içinde söyledim.</p>

    <p class="normal">Gönül, Tanrı tapısından bu kitaba bir ad istedi; o tapıdan da gönüle, “Bu bizim Gülşen’imizdir” diye cevap geldi.</p>

    <p class="normal">Değil mi ki kitabın adı, o tapıdan “Gülşen” kondu; bütün gönüllerin gözleri, elbette onunla aydın olur.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B1.</span> Mahmûd-ı Şebüsterî, “Gülşen-i Râz - Sır Gülbahçesi” adını verdiği manzum ve mesnevi tarzında, Huseynî’nin manzum suallerinin vezni olan “Mefâîlün, mefâîlün feûlün” vezninde yazdığı eserine, Allah’ın adıyla başlamakta, aynı zamanda Mevlânâ’nın “Mesnevî”si, Attar’ın “Esrâr-Nâme, Gül u Hosrov, İlâhî-Nâme” adlı mesnevîleri gibi “be” harfiyle başlamak suretiyle “besmele”yi de eda etmektedir. Tanrı’yı “cana düşünceyi öğreten” diye vasfedip insanın düşünen bir mahlûk olduğunu belirtmektedir. Kur’ân-ı Kerîm’de II. suresinin (Bakara) 219 ve 266., III. surenin (Âli İmrân) 190-195., VI. surenin (En’âm) 50., VII. surenin (A’râf) 176., X. surenin (Yunus) 24., XIII. surenin (Ra’d) 3., XVI. surenin (Nahl) 11-13., 44. ve 69., XXX. surenin (Rûm) 21., XXXIX. surenin (Zümer) 42. ayetlerinde Allah’ın delilleri, göklerin ve yeryüzünün yaratılışı, görenle görmeyenin bir olmayışı, geçmiş zamanlardaki toplumların halleri, Tanrı’nın nimetleri, hatta aile müessesesi anlatılarak insanlar düşünmeye çağrılmakta, çeşitli vesilelerle düşünmeleri buyurulmaktadır. Hz. Peygamber (s. m.), “Bir an düşünmek, yetmiş yıl (nafile) ibadetten hayırlıdır” buyurmakta (Künûz’ül-Hakaaık, II, s. 27), Kur’ân’ı, manasını düşünerek okumanın lüzümunu belirtmektedir (aynı, s. 198). Gene Kur’ân-ı Kerîm’in IV. suresinin (Nisâ) 82., X. suresinin 31. XII. suresinin 2., XXIII. suresinin (Mü’minûn) 68., XXXVIII. suresinin (Sâd) 29. ve XLVII. suresinin (Muhammed s. m.) 6. ayetlerinde tedebbürün lüzumu belirtilir ki bu da düşünceden ibarettir, yahut düşüncenin sonucudur.</p>

    <p class="normal">“Düşünce”yi, “apaçık olmayan bilgiyi, insana o bilgiyi elde ettirecek ve ondan faydalandıracak mukaddimelerle aramak, istemek” diye tarif etmişlerdir. Düşünce, başlangıçlardan sonlara, maksatlara doğru bir seyr-i bâtınîdir diye de tarîf edilmiştir.</p>

    <p class="normal">Tanrı’nın kudretini, azametini, eserlerini ve her şeyini düşünmek, hadiste emredilmiş, ancak zatını düşünmemek gerektiği bildirilmiştir (Câmi’us-Sagir; I, s. 111).</p>

    <p class="normal">Manevî sırların tercümanı olan Mevlânâ (672 H.- 1273), “Mesnevî”nin II. cildinde, dibace ve başlangıçtan sonraki 8. bölümde, insanın, düşünceden ibaret olduğunu, sözün, düşünceden doğduğunu bildirir ve bu beyti, “Fîhi mâ-fîh”te etraflıca anlatır (Bölüm 52; s. 170 ve devamı).</p>

    <p class="normal"><span class="idebold">B2.</span> Kur’ân’ın birçok yerinde, mesela VII. surenin 12., XX. surenin (Tâhâ) 5., XXIII. surenin 12., XXXII. surenin (Secde) 7., XXXVII. surenin (Sâffât) 11. ve XXXVIII. suresinin 71. ayetlerinde Âdem’in ve insanların topraktan yaratıldığı bildirilmektedir. Âdem hakkında hususî, bütün insanlar hakkında umumî olan bu hükmü sûfîler şu suretle izah etmişlerdir:</p>

    <p class="normal">İnsanın bedeni, yenen, içilen, hatta nefesle alınan şeylerden meydana gelmiştir ki onlar da cansızlar, nebatlar ve hayvanlardır; yani insan baba beline, ana rahmine gelmeden önce kainatta neşir halindedir; her cüzü bir varlıkta ve dağınık bir âlemdedir. Cansızlar, nebatlar ve canlılar âleminden önce dört unsurda, yani toprak, su, yel ve ateştedir. Bu dört unsur insan varlığına nispetle ana, unsurlar âleminden önce bulunduğu kuvvetler, göklerse baba sayılır. Göklerden önceyse Tanrı bilgisindedir. Tanrı’nın zatının muktazası olan bilgisinden insan âlemine kadar, bütün zerrelerden süzülerek, bütün âlemlerden devrederek geldiği için insan kainatın hulasasıdır; âlemlerin zübdesidir; Tanrı sıfatlarının tümüne, fakat ölçülü olarak ve yaşadığı müddetçe mazhardır ki bu, XXXIII. surenin 72. ayetinde, göklere, yeryüzüne, dağlara arz edildiği, onların yüklenmekten çekindikleri, ürktükleri, sonunda insana yüklendiği bildirilen “emanet”tir. II. surenin 30. ayetinde bildirildiği gibi insan Tanrı halifesidir; 31. ayette beyan buyurulduğu gibi Tanrı adlarını o bilir, yani o adlara mazhardır.</p>

    <p class="normal">Âdem’den maksat da, bütün varlığın sebebi ve gayesi olan Hz. Muhammed’dir (s. m.). Hz. Muhammed “Ben peygamberdim, Âdem’se balçık âlemindeydi, ruhla ceset arasındaydı” buyurmuştur (Fadâil’ül-Hamse min Sıhâh’ıs-Sitte; I, s. 8-9). Bütün peygamberler onu müjdelemişlerdir; onun peygamberliği peygamberlik sıfatlarını hatmetmiştir; peygamberlik onunla bitmiştir. 2. beyit, Hz. Muhammed’e salat ü selamı da şamildir ve onun insanlığın zübdesi olduğunu bildirmektedir.</p>

    <p class="normal">Lâhicî, bu beytin şerhinde zuhura ait tecellinin iki çeşit olduğunu, birinin umumî olup bütün mazharlara ait bulunduğunu, buna “tecelli-i Rahmanî” dendiğini, ikinci tecellinin “Rahîmî” olup müminlere, gerçeklere, gönül ehline ait olduğunu, bu tecelli ile müminin kâfirden, itaat edenin isyan ehlinden ayrıldığını anlatarak “Mesnevî”nin I. cildinde, bir yağmur esnasında Hz. Peygamber’in elbisesinin ıslanmaması bölümündeki, “Hasetçi kör olsun diye Hak, dostların gönüllerinde bağlar, bahçeler bitirir; gönülde bitip açılan, serpilip kokan her gül, kül âleminden sırlar söyler; o güllerin kokuları münkirlerin burunları kırılsın diye, perdeleri delerek âlemin çevrelerini kaplar” mealindeki beyitleri alıyor (Reynold A. Nicholson basımı; Leiden, 1925, s. 123; beyit: 2021-2024).</p>

    <p class="normal"><span class="idebold">B3.</span> Kâf, Nûn, Arapçada “ol” manasını veren “kün” sözünü meydana getirir. II. surenin 117. ayetinde, VI. surenin 73., XVI. surenin 40., XXXVI. surenin son ayeti olan 82. ve XL. surenin 68. ayetlerinde Tanrı’nın, bir şeyin olmasını dileyince “ol” dediği, o şeyin de oluverdiği bildirilir ki bu, bir şeyin yaratılmasına Tanrı iradesinin taallukunu ifade eder.</p>

    <p class="normal"><span class="idebold">B4.</span> Kur’ân-ı Kerîm’in LXVIII suresi, “Kalem” adıyla anılır ve “Nûn, ant olsun kaleme ve yazdıklarına” diye başlar; bu yüzden sureye “Nûn suresi” de denir, Nûn, Rahman, yani rahmeti dünyada her şeye ve herkese şamil manasına gelen Tanrı adının harflerinden bir harftir; surenin adıdır; hokkadır; levhtir; cennette bir nehirdir, balık anlamınadır denmiştir. XXI. surenin (Enbiya) 27. ayetinde Yunus Peygamber’e, “Zü’n-Nûn - Balık sahibi” dendiğini delil tutanlar, “nûn”a balık demişlerdir. “Kalem”den maksat da, doğrudan doğruya bilgiyi, hesabı, kitabı tesbît eden kalem, yahut levha, kıyamete dek olacakları yazan keyfiyetini bilmediğimiz ilahî kalem demişlerdir (El-Müfredat, s. 412, 510). Hz. Peygamber’den kalem’in cennette suyu baldan tatlı, sütten beyaz bir nehir olduğu hakkında bir hadis rivayet edilmiştir. Kalem’in yazdıkları da, meleklerin kendilerine vahyedileni ve insanların yaptıklarını yazmalarıdır denmiştir (Sefînet’ül-Bihâr; II, S. 443-444).</p>

    <p class="normal">Sûfîlerce Kalem, mutlak Varlık olan, her türlü kayıt ve vasıftan, hatta mutlak oluştan da yüce ve münezzeh bulunan Tanrı’nın bilgisinde sabit olan şeyleri imkân âlemine izhar eden zatî iktizasıdır ki bu da zuhura olan meyli, diğer deyimle yaratışıdır. Bu ilk taayyün, vücûb âlemiyle imkân âlemi arasında bir berzahtır. Her şey bu ilk taayyün âleminde sabit olduğundan “Levh” ve “Akıl”, her şey bu âlemde adeta yazıldığından “Kalem”, her şey hayat âlemine bu vasıtayla geldiğinden “Ruh-ı A’zam”, her şey o âlemde mücmel olarak bulunduğundan ve oradan tafsîl âlemine geldiğinden “Ümn’ül-Kitâb” ve “Nefes-i Rahmanî” adlarıyla anılır. “Sen olmasaydın cennet yaratılmazdı, cehennem yaratılmazdı; sen olmasaydın dünyayı yaratmazdım” mealindeki hadislerde hilkata sebep Hz. Muhammed’in yaratılması olduğundan (Mevzuat’ta “Levlâke lemâ halaktu’l-eflâk” dolayısıyla; s. 67-68) çeşitli adlarla anılan bu ilk taayyün âlemine “Hakikat-i Muhammediyye” de denmiştir.</p>

    <p class="normal">Beyitteki “kudret” sözünün “kâf”ı, yani ilk harfi ile kudretin taalluku ile irade edilen her şeyin zuhuru, “yokluk levhi” ile de izafî ademe işaret edilmektedir; çünkü bilgi suretleri halinde ve birbirinden temyiz edilmeyecek mücmel tarzda Tanrı bilgisindeki varlıklara, “Ayan-ı Sabite”, yani özellikleri bakımından bilgi suretleri olarak sabit olan varlıklar denmiştir ki bunlar haricî varlığa nazaran izafi bir yokluk sıfatıyla sıfatlanırlar; bu yüzden onlara “adem”, yani yokluk denebilir. Nefes-i Rahmanî, bunları Tanrı iradesiyle, Tanrı kudretiyle izafî varlık âleminde izhar eder.</p>

    <p class="normal"><span class="idebold">B5.</span> “Soluk”tan maksat, Nefes-i Rahmanî, yani zatî iktizadır.</p>

    <p class="normal"><span class="idebold">B6.</span> Akıl hakkında, “Allah aklı yaratınca gel dedi, geldi akıl. Dön, git dedi, gitti. Sonra otur dedi, oturdu. Sonra konuş dedi, konuştu. Sonra sus dedi, sustu. Allah, senden fazla sevdiğim bir şey, senden daha üstün bir mahlûk yaratmadım; seninle tanınırım; seninle övülür bana; seninle itaat edilir. Seninle alırım, seninle veririm; ancak sana darılırım; sevap da sanadır, azap da sana...” mealinde bir kudsî hadis vardır (El-İthafat, s. 178.179). “Kişinin dini, aklıdır; aklı olmayanın dini de yoktur” (Câmi, II, s. 13) hadisi mucebince akıl, şeriatta teklif şartlarındandır. Marifet, yani Hakk’ı tanımak akılladır.</p>

    <p class="normal">Sûfîler aklı, geçim, yaşayış işlerini tedbir eden akıl (Akl-ı Maâş), ahiret işlerini tedbir eden akıl (Akl-ı Maâd) diye ikiye ayırmışlardır. Akl-ı Maâş, Tanrı sırlarına eremez; Akl-ı Maâd, insanın ilahî sırlarda hayrete varmasını sağlar. Doğrucası, bu ikilik aklın iki mertebesidir. Akıl, yani insandaki anlayış ve tedbir melekesi madde âlemine taalluk ederse “Akl-ı Maâş”, ilahî âleme, mana âlemine taalluk ederse “Akl-ı Maâd” adını alır. LI. surenin (Zâriyât) 56. ayetinde, “Ben cinleri ve insanları, ancak bana ibadet etsinler diye yarattım” buyurulmuş, Hz. Peygamber tarafından “Ümmetin bilgini” anlamına “Hibr’ül-Ümme” diye övülen İbn Abbas, bu ayetteki, “ibadet etsinler diye” sözünü, “tanısınlar diye” tarzında tefsir etmiştir; çünkü ibadet, tanımak, bilmek olmadıkça mümkün değildir. Tanrı’yı tanımak da iki yolla olabilir: 1) Eserden müessiri istidlal. Kur’ân’ın birçok ayetleri Tanrı’nın varlığını, birliğini, kudretinin eserlerini bildirerek belirtir. Bu yola akıl, istidlal ve nazar yolu denir. 2) İnsanın özünü temizlemesi, gönlünü Tanrı’dan başka varlıklardan arıtması, kendi varlığından da geçmesi. Bu yola ışraak, ilham yolu denir. Bu yoldan gidenler de ikiye ayrılmışlardır. Bir kısmı, kendini ibadete vermek, riyazata sarılmak, yani az yemek, az uyumak, takva yolunu tutmak, yani şüpheli şeylerden çekinmek ve bilhassa Tanrı adlarını anmakla yol aldığına inanır. Bu yola Tanrı adlarını zikretme yolu anlamına “Esma yolu” derler. Tasavvufî bilgiyi ve olgunluğu esas tuttuklarından bu yola “tasavvuf yolu” da denir. Mevlevîler, bu yolu tutan tarikatlara, şeyh ve dervişlere, tekkelerine “Sûfî tarikatları, sûfî şeyh ve dervişleri, sûfî tekkeleri” derler ki bu sözlerdeki “sûfî” deyimi dilde “sofu” şekline dönmüştür. Bunlar daha ziyade Irak’ta temerküz ettiklerinden hepsine birden “Irakiler” denmiştir. Bu yolu tutanların ayrı şekillerde kisveleri, taçları, vakfa dayanan tekkeleri vardır. İkinci kısımsa, aşk ve cezbeyi esas tutmuş, tasavvufu ve tarikatı, şeriatla hakikat arasında bir berzah olarak kabul etmiştir. Bunlarca aşk cezbeyi meydana getirir; cezbe saliki yokluğa ulaştırır. Esma insanın keşfini açar; buysa insana varlık verir ve yolunu keser. Mevlânâ “Mesnevî”sinde Tanrı bağındaki, Tanrı bahçesindeki ay yüzlülerin akislerini, velilerin tuzağı olarak belirtmiş (I, s. 6, 72. beyit); istidlalde yol almak isteyenlerin, takma tahta ayakla yürüdüklerini, körün bir gözü açık kişiye sığınmasının daha doğru olacağını bildirmiştir (s. 130, beyit, 2125-2153). Aşk ve cezbeyi esas tutanlar, Horasan’da temerküz ettiklerinden bunlara, “Horasanîler, Horasan Erenleri” denmiştir. Halktan ayrı bir kisve kabul etmedikleri gibi vakfa bağlı olsun, olmasın, tekke de kabul etmediklerinden, aynı zamanda halkın kınamasına aldırış etmediklerinden, hatta derecelerini gizledikleri için hem manen ve hal diliyle onları, dereceleri, hem de halk kınadığından, yollarına “Melâmet”, kendilerine “Melâmetî” denmiş, Esma yoluna karşılık bunların yoluna “Müsemma yolu” adı verilmiştir.</p>

    <p class="normal"><span class="idebold">B7.</span> “Nefsini bilen rabbini bilir” sözü, hadis olarak rivayet edilmiştir (Sefîne; II, s. 603). Bu sözü Hz. Ali’nin olarak kabul edenler de vardır (Fîhi mâfîh; Bölüm 12, s. 47). Aliyy’ül-Kaari, Yahya b. Mâaz-ı Râzî’nin (258 H.- 871-872) sözü olduğunu, fakat meal itibariyle hadis sayılacağını söylemektedir (Mevzuat; s. 83).</p>

    <p class="normal"><span class="idebold">B8.</span> Cüzî âlem taayyün âlemidir, maddi âlemdir; bu âlemde bir bedene bürünmektir; bu âlem kayıtlar âlemidir ve Mutlak Varlık âlemine nispetle cüzîdir. Cüzî âlemden küllî âleme varmak, nefsi âleminden, yani cansızlar, nebatlar ve canlılar âleminden Tanrının bütün adlarının tümden mazharı olan şuurlu, konuşan mahlûk olan insan suretine gelmek, bu insanlık âleminde kâinatın ve kendinin yokluğunu bilerek, bu bilgide tahakkuk ederek ferdiyetinden, benliğinden, bencilliğinden geçmek, sonra da tekrar bu manevî seyre başladığı yere gelmektir ki buna, bu manevî yolculuğa “Sülûk” denir; sülûk sırasındaki manevi hallere mazhar olmak, ma-nevî görüşlere ulaşmak da “Seyir” diye anılır.</p>

    <p class="normal">İlk zamanlarda Hint tesiri altında gelişen tasavvuf, dünyadan tamamiyle kaçınmak, maddi zevklerden çekinmek, evlenmemek, azıksız olarak çöllere dalmak gibi İslam’da olmayan katı bir şahitlik şeklinde tecelli ederken Yunan felsefesinin tesiriyle Varlık Birliği (Vahdet-i Vücud) inancını benimseyen ve bunu İslam’a tatbike uğraşan bir mahiyet almıştır. Bu inancı güdenler, sülûkte ilk olarak her işin, mazharına ve o mazharın istidadına göre doğru ve yerinde olduğunu, her işin failinin Tanrı bulunduğunu (Tevhid-i Ef’al), ikinci merhalede, işlerin sıfatların zuhuru olması bakımından bütün sıfatların Tanrı’ya raci olduğunu (Tevhid-i Sıfat), üçüncü merhaledeyse sıfatların bir tek zatın mazharlara ve istidatlara göre zuhuru olup her sıfatla bir tek zatın zahir olduğunu, daha doğrusu, sıfatların zatın aynı bulunduğunu bilir, görür ve bu görüşle de tahakkuk eder (Tevhid-i Zat). Fakat, bu makamlar yokluk (Fenâ) makamlarıdır. Hele son makamda, salikin nazarında ne kendi varlığı, ne de kâinatın varlığı kalır. Bu yokluktan, Tanrı varlığına bürünmesi, geri dönmesi gerektir. Geri dönerken de aynı makamlara fenâ ile değil, Hak varlığıyla uğraması gerektir. Salik, önce Tanrı zatıyla, sonra sıfatlarıyla, sonra da fiilleriyle varlığa erer. Bu makamlara da “Cem, Hazret’ül-Cem, Cem’ul-Cem” denir. Bu inanç, bu terimler, kitap ve sünnette yoktur; esasen, her şeyi Tanrı zuhuru tanımak, vacibin mümkün şeklinde zuhur ettiğine, edeceğine, açıkçası âlemin Tanrı olduğuna inanmaktır. Bu yüzden, şeriattan ayrılmayan sûfîler, bu çeşit “Vahdet”i kabul etmemişler, onlarca Vahdet, her şeyde Tanrı’nın kudretini, kemalini, sun’un-u hikmetini, tedbir ve tasarrufunu görmek, bu azamet karşısında, onun varlığından başka varlıkları yok saymaktan ibarettir. Mevlânâ’nın ve Şebüsterî’nin Birlik inancı bu tarzdadır; ileride bu bahis biraz daha ve etraflıca aydınlanacaktır.</p>

    <p class="normal"><span class="idebold">B9.</span> Kemale eren kişi, her şeyde Tanrı’nın kudret ve hikmetini görür, kesret, yani çokluk ve zıtlar âlemi, onca birlik âlemidir ve birbirini izhar eden bir nizam ve kudret manzumesidir.</p>

    <p class="normal"><span class="idebold">B10.</span> VII. surenin 54. ayeti, “İyice bil ki yaratış da onun, buyruk da; âlemlerin rabbi Allah’ın şanı ne de yücedir” diye biter. Ayette yaratış, “Halk”, buyruk da “Emr” diye geçer. XVII. surenin (İsrâ) 85. ayetinde “Ve senden ruhu soruyorlar; de ki: Ruh, rabbimin emrindendir ve zaten size pek az bilgiden başka bir şey verilmemiştir” denmektedir. Sûfîler, bu ayetlere dayanarak madde âlemine “Halk âlemi”, mana, kuvvetler, melekût âlemine “Emir âlemi” derler. Bu beyitten 16. beyte kadar, her iki âlemin de daima gaybden zuhur edip ayna, yani nisbî ve mecazî varlık âlemine geldiğini ve gene gayb âlemine gittiğini, bütün varlıkların bir “sayruret-oluş” halinde olup âlemin yeniden yeniye her an yaratıldığını bildirmektedir. Başlangıç aynı zamanda sondur ve son da başlangıçtır. Dairenin hangi noktasına başlangıç denirse, o nokta aynı zamanda bitim noktasıdır. Mevlânâ bunu “Mesnevî”nin I. cildinde, “Sözden bir suret doğdu, gene ölüverdi; dalga, varlığını denize götürdü gitti. Suret şerefsizlikten meydana çıktı; gene ona döndü; çünkü bizler, ona dönenleriz. Şu halde sana her solukta bir ölüm, bir dirim var; Mustafa dünya bir andan ibaret buyurmuştur...” beyitleriyle izah buyurur (s. 71, beyit: 1140-11449).</p>

    <p class="normal"><span class="idebold">B17.</span> Peygamber, haber veren, haber getiren demektir; Arapçası “Nebî”dir. Peygamberler, vahye mazhar olacak kabiliyette yaratılmış kişilerdir. Vahy, tez bir işaret anlamına gelir; sözle, işaretle, yazıyla, tariz ve remiz yoluyla emre de denir. Kur’ân-ı Kerîm’de çeşitli anlamlardadır. XVI. surenin (Nahl) 68. ayetinde balarısına dağlarda kovan yapmasının vahyedildiği, XLI. surenin (Fussılat) 12. ayetinde, her göğe, memur olduğu işin vahyedildiği bildirilmektedir ki bu ayetlerdeki vahiy, onlara verilen insiyaki hareket ve iş anlamını ifade eder. Musa Peygamber’in anasına çocuğunu emzirmesinin vahyedilmesi ise ilhamdır (XXVIII, Kasas, 7). Zekeriya Peygamber’in, kavmine Tanrı’yı tenzih etmelerini vahyetmesi, işaretle yahut yazıyla bu hususu bildirmesidir (XIX, Meryem, 11). Meleklere olan vahiy, levh vasıtasıyladır (VIII, Enfâl, 12). Havâriyyûn’a olan vahiy de İsa Peygamber vasıtasıyla emirdir (V, Mâide, 111). Şeytanların dostlarına vahyi (VI, 121), insan ve cin şeytanlarının birbirlerine vahiyleri (VI, 112) birbirlerinin gönüllerine vesvese sokmalarıdır. XLII. surenin (Şûrâ) 51. ayetinde, hiçbir insanın vahiyden başka bir yolla, yahut manevî bir hicab ardından olmadıkça, yahut bir elçiyle, yani Cebrail ile dilenen buyruk bildirilmedikçe Allah’la konuşmasına imkân bulunmadığı bildirilmektedir (El-Müfredat, s. 515-516). Peygamberlere olan vahiy, Allah tarafından ve melek vasıtasıyladır. Peygamberlik vehbîdir, Allah vergisidir. Peygamber göndermek, Allah’ın bir lütfudur, bir nimetidir (V, 20). Peygamberler, halka müjdeci ve korkutucu olarak gönderilmişler (VII, 94), onlardan mîsak alınmıştır (III, 81); onlar gönderildikten sonra insanların Allah’a karşı “bilmiyorduk” dememeleri, özür getirememeleri sağlanmıştır (IV, 165). Peygamberlerin sözlerinin, buyruklarının anlaşılması için de her kavme kendi içlerinden ve dilleriyle konuşan kişiler gönderilmiştir (XIV, İbrahim, 4). Peygamber gönderildikten sonra da onu dinlemeyenler azabı hak etmiş olurlar (VII, 94). Akıl iyiyi, kötüyü ayırt etmede yanılabilir; bu yüzden peygamber göndermek, Allah’ın bir lütfudur; hiçbir peygamber yoktur ki kulluktan ileri gitsin de, kullara bana kulluk edin desin (III, 79). Böyle bir dava, peygamberlere iftiradır. Çünkü onlar, tebliğde yanılmamaları, tebliğe kendilerinden bir şey katmamaları için beşerî zaaflardan temiz olarak yaratılmışlardır; onlar insanlığın kemalini temsil ederler; ismet sahibidirler; emindirler. Hatta zahirî yaratılış bakımından da halkın en güzeli, en güzel hareket edeni, en temizi, en güzel söz söyleyeni onlardır.</p>

    <p class="normal"><span class="idebold">B18-22.</span> II. surenin 253. ayetinde şeriat sahibi peygamberlerin bazısının bazısından üstün edildiği, XVII. suresinin 55. ayetinde peygamberlerin bazılarının bazılarından üstün kılındığı bildirilmektedir. Nebî, haber veren manasınadır; şeriat sahibi de olabilir; bir başka peygamberin şeriatına uyup onun ahkâmını da yürütebilir. Resûl, gönderilmiş manasına olup terim olarak şeriat sahibi olan peygamberlere denir. Nebî, resûle nazaran daha umumî manadadır; çünkü her resûl nebîdir; her nebî resûl değildir. İmam Cafer’us-Sadık, nebînin meleği rüyasında gördüğünü, uyanıkken sesini duyduğunu, kendisini görmediğini, resûlünse hem rüyasında, hem uyanıkken meleği gördüğünü, sesini duyduğunu söylemiştir (Sefîne, I, s. 522).</p>

    <p class="normal">Hz. Muhammed, II. surenin 143, 214, 285. III. surenin 32, 53, 81, 86, 132, 135 ve 183. ayetlerinde ve daha birçok ayetlerde resûl olarak anılmış, LXI. surenin (Saf) 6. ayetinde İsa Peygamber tarafından Ahmed adıyla müjdelendiği bildirilmiş, III. surenin 44. ayetinde adı anılarak “resûl” olduğu, XXXIII. surenin (Ahzâb) 40. ayetinde gene adı anılarak “resûlullah” olduğu bildirilmiş, XLVII. surede (Muhammed s. m.) adı anılmış, XLVIII. surede (Feth) “resûlullah” diye adı geçmiştir. XXXIII. surenin 7. ayetinde, Nuh, İbrahim, Musa ve İsa peygamberlerle anılarak bu beş peygamberin peygamberlerin en üstünleri olduğu beyan buyurulmuş, aynı surenin 40. ayetinde peygamberlerin (nebî olsun, resûl olsun) sonuncusu bulunduğu, II. surenin 143. ayetinde ümmetinin bütün insanlara, onun da ümmetine tanıklık edeceği bildirilmiştir. IX. surenin (Tevbe) 33., XLVIII. surenin 28. ve LXI. surenin 9. ayetlerinde “resûl” olarak anılmış, dininin bütün dinlere üstün olacağı, onun dininden başka bir din kalmayacağı anlatılmıştır. XXI. surenin (Enbiya) 107. ayetinde onun bütün âlemlere rahmet, XXXIV. surenin (Sebe) 28. ayetinde insanlara müjdeci ve korkutucu olarak gönderildiği açıklanmıştır.</p>

    <p class="normal">Hadislerde Hz. Muhammed’in Âdemoğullarının ulusu olduğu, kıyamet günü bütün insanların onun sancağı altında toplanacağı, peygamberlerin efendisi, yaratılışın sebebi bulunduğu bildirilmiş, XVII. surenin 80. ayetinde de kıyamette onun şefaatinin kabul edileceği tebşir edilmiştir ki bunu açıklayan hadisler de vardır (Câmi, I, s. 89-90; Fadâil’ül-Hamse, c. I, s. 42-50, 164-171; Mecma’ul-beyân, VI, S. 434-435; Sefîne, I, s. 706-707).</p>

    <p class="normal"><span class="idebold">B19.</span> Beyitte, “Ahad, Ahmed’in mîm’inden göründü; bu dönüşte ön, sonun ta kendisi oldu” denmektedir. Ahad, ortağı, eşi, eşiti ve örneği bulunmayan, önüne ön, sonuna son olmayıp sıfatlarında da eşi olmayan, tapacak tek bir zat manasındadır; ne zatında, ne sıfatlarında tecezzi kabul etmesine de imkân yoktur. Aynı zamanda Türkçe “bir” ve “tek” manalarındaki “vahid, ferd”in hesapta ve keyfiyette ikincisi ve eşi tasavvur edilebilir; fakat “Ahad”a bir ikinci tasavvur edilemez. Bu yüzden de “Ahad’’, vücûb âlemine işarettir diyebiliriz; bu takdirde “mim” de imkân âlemidir. Arap yazısında “Ahmed”de, “Ahad”dan fazla bir “m” bulunduğundan beyitte vücûb âleminin, bu âlemdeki kudret ve kemalin Ahmed’de zuhur ettiğini, Hz. Muhammed’in kâinatın özü, özeti, gözü ve gözbebeği olduğu bildirilmektedir. 20. beyitteki “Allah’a çağırmadayım” sözü, Kur’ân-ı Kerîm’in, XII. suresinin (Yusuf) 108. ayetinden alınmıştır. Ayetin meali şudur. “De ki: İşte bu, benim yolum; ben de can gözüm açık olarak sizi Allah’a çağırmadayım, bana uyanlar da o çeşit çağırmada ve Allah’ı tenzih ederim ve ben müşriklerden değilim.” Bu meal bir de XIII. surenin (Ra’d) 36. ayetinde geçmektedir.</p>

    <p class="normal"><span class="idebold">B22.</span> Tirmizî’deki, “Hiçbir nebî yoktur ki Âdem olsun, ondan başkası olsun, benim bayrağımın altında bulunmasın” hadisine işarettir (Fadâil; I, s. 42).</p>

    <p class="normal"><span class="idebold">B23-32.</span> Bu beyitlerde, sülûk ehlinin her birisinin kendi görüşlerine, anlayışlarına göre söz söyledikleri, her birinin sözlerinin kendi derecelerine göre, kendi sınırları içinde olduğu anlatılmaktadır. Herkes ancak bildiğini, duyduğunu, gördüğünü söyleyebilir. Herkesin meşrebi ayrı olduğuna göre, herkes kendi meşrebince söz söyleyeceğinden sözler arasında aykırılıklar da olabilir. Bu yüzdendir ki şeriatta kesin delil ancak kitap ve sünnettir. Rüya, keşif vs. delil ve hüccet sayılamaz. Hatta kıyas bile, hele nassa karşı, hüccet olamaz. Bir de cezbe yüzünden, erişmeden ve vakitsiz söylenen, yahut benlikten doğan sözler vardır; Huseyn b. Mansûr ’il-Hallac’ın, “Ben Hakk’ım” mealini veren sözleri bunlardandır. Burada Huseyn b. Mansûr hakkındaki rivayetleri yazmamız, bilgi bakımından gereklidir fikrindeyiz. Huseyn b. Mansûr, Şîa-i İmamiyye’nin Rical kitaplarında, Onikinci İmam olup 328 Şabanının on beşinci gününden itibaren (26. V. 940) Gaybet-i Kübrada olan Mehdi b. Hasan’ül-Askerî’nin küçük gaybetinde, onun babı, yani naibi ve sefiri olduğunu iddia edenlerdendir. Şîa, Nüvvâb-ı Erbaa, Süferâ-yı Erbaa denen dört kişiden başkalarının yalancı olduğunu kabul etmiştir (A. Gölpınarlı: Oniki İmam; s. 188-191).</p>

    <p class="normal">Hallac da denen bu zatın Horasan’da Nişabur sehrinde doğduğu, Merv’li, Talkan’lı, hatta Rey’li, yahut Bayza’lı olduğu da söylenmiştir. Şeriata uymayan sözleri ve halleri yüzünden Bağdat’da, 309 yılı Zilkadesinin yirmi dördüncü günü (922), yahut aynı yılın Zilhiccesinin yirmi üçüncü günü dövülüp elleri, ayakları kesilerek öldürülmüş, başı bir kazığa takılıp teşhir edilmiş, cesedi yakılıp külü Dicle’yi dökülmüştür. Kendisini Tanrı tanıyan, şeriat emirlerine uymayan taifeye Hallaciyye adı verilmişti (Tûsî’nin “Kitâb’ül-Gaybe”sinden, Saduk’un “El-Akaaid”inden ve şerhinden, İbn Nedîm’in “Fihrist”inden, İbn’ül-Cevzî’nin “Telbîsü İblis”inden vs.den naklen Sefîne; I, s. 296-297).</p>

    <p class="normal">Hallac ile en fazla meşgul olan müteveffa Louis Massignon’dur. Onun Arapça dîvânını, Fransızca tercümesiyle 1931’de, “Journal Asiatique”te bastırmış (Librairie Paul Geuthner-1931), “Kitâb’ut-Tavâsîn”ini ve “Akhbar al-Hallaj”ı tercümeleriyle ve notlarla tab ettirmiştir (Paris,1957; III. basım).</p>

    <p class="normal">Sûfîler arasında Hallac, bir fedaîlik sembolü olmuş, tasavvuf edebiyatı, bilerek bilmeyerek onun medihleriyle dolmuştur.</p>

    <p class="normal">Sûfîlerden çeşitli ruhî sebep ve saiklerle bu çeşit şeriata uymayan sözler söyleyenler, iddialar serdedenler görülmüş, fakat şeriattan ayrılmayan kâmiller, bu hallere tenezzül etmedikleri gibi, böyle sözleri de hoş görmemişlerdir. Bu bahsi Yunus Emre’nin şu beytiyle bitirelim:</p>

    <p class="indentmetin">Işkıla gelen erenler içer aguyı nûşider</p>

    <p class="indentmetin">Topuğa çıkmayan sular deniz ile savaş ider</p>

    <div class="clrb"></div>

    <p class="indentmetin"><span class="indentmetin1">(A. Gölpınarlı: Yunus Emre; Dîvân ve Risalet’ün-Nushiyye; Eskişehir Turizm ve Tanıtma Derneği yayın. İst., 1965; Türk yazısıyla, s. 158).</span></p>

    <div class="clrb"></div>

    <p class="normal"><span class="idebold">B29-30.</span> Saç, ben, sakal, şarap, mum... ileride izah edilecektir.</p>

    <p class="normal"><span class="idebold">B53-54.</span> Kafiye, şiirde vezinli mısraların son hecelerinin kulağa aynı ahengi vermesidir. Mevlânâ da “Mesnevî”de kafiyeden şikâyet eder (I, s. 106; beyit. 1727-1730).</p>

    <p class="normal"><span class="idebold">B60.</span> Şeytanın melekten haber çalması, VI. surenin 16-18. ayetlerinden alınmıştır. Bu ayetlerin mealleri şudur:</p>

    <p class="normal">“Ant olsun ki gökte burçlar yarattık ve göğü, seyredenlere bezedik ve onu bütün şeytanlardan koruduk; ancak hırsızlama bir şey duymaya kalkışan olursa onun da ardından, apaçık görünen bir ateş yalımıdır gönderdik.” Bu beyitte, bu kitabı melek huylu, melekût âlemine mensup kişilerin şiirlerinden, hitaplarından çalmadığını, kendi öz malı olduğunu bildiriyor.</p>

    <p class="normal"><span class="idebold">B67.</span> Bu beyitte, XCIII. surenin (Duhâ) 10. ayetine işaret edilmektedir. Ayetin meali şudur: “Ve bir şey dileyeni boş çevirme, azarlama.” Aynı zamanda IV. surenin 58. ayetinde, “Gerçekten de Allah emanetleri, ehillerine vermenizi emretmiştir” mealindeki ayete de işaret vardır.</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 1. “İlk düşünceye daldığım, şaşırıp kaldığım şey şu: Düşünce dedikleri şey nedir?”</p>

    <p class="ortayazi">***</p>

    <p class="normal">Bana düşünce nedir, söyle, bunun manasını anlamak hususunda şaşırdım kaldım dedin.</p>

    <p class="normal">Düşünce, batıldan hakka gitmek, cüzde mutlak olan küllü görmektir.</p>

    <p class="normal">Buna dair kitaplar meydana getiren hakîmler, düşünceyi tarif ederken şöyle demişler:</p>

    <p class="normal">Gönülde bir tasavvur meydana geldi mi, önce ona hatırlayış adı verilir.</p>

    <p class="normal">Düşünceye daldın da bu dereceyi aştın mı, düşüncen örfte ibret adını alır.</p>

    <p class="normal">Akıllıca düşünce, bir işi etraflıca düşünüp başarmaya yarayan tasavvurdur.</p>

    <p class="normal">Bilinen şeyler hatırlanır da zihinde bir tertibe tabi tutulursa, anlaşılmayan ve anlaşılması istenen şey bilinir, anlaşılır.</p>

    <p class="normal">Kıyasta mukaddem, babaya benzer, talî anaya. Netice de çocuk gibidir kardeş.</p>

    <p class="normal">Fakat bir hükme varmak için yapılan bu tertip, mantık bilmeye bağlıdır.</p>

    <p class="normal">Ama bir de şu var ki Tanrı yardımı olmadıkça yapılan tertip ve varılan hüküm, ancak taklide uymadır. Taklidin ta kendisidir.</p>

    <p class="normal">Bu, uzak ve uzun bir yoldur. Bırak bu yolu da, bir zamancağız olsun Musa gibi asayı terk et...</p>

    <p class="normal">Eymen vadisine gel; ağaç bile sana “Ben Tanrı’yım, Tanrı” desin!</p>

    <p class="normal">Hakikate erişen, her şeyin hakikatini gören, ilk bakışta varlık nurunu görür.</p>

    <p class="normal">Marifete sahip olan ve o tertemiz varlık nurunu gören, neyi görse önce Tanrı’yı görmüş olur.</p>

    <p class="normal">İyi düşünce için gönülden her şeyi çıkarmak, gönlü arıtmak gerek. Ondan sonra da Tanrı yardımı şimşeğinden bir nurdur çakmalı.</p>

    <p class="normal">Tanrı, birisine yol göstermedi mi, o adama mantıkla hiçbir kapı açılmaz.</p>

    <p class="normal">Felsefeye düşkün hakîm, şaşırıp kaldığından bu âlemi ancak imkân âlemi olarak görür de</p>

    <p class="normal">Vacibi mümkünle ispata kalkışır. Bundan dolayı da Vacibin zatında hayrete düşer.</p>

    <p class="normal">Bazen devre saplanır, ters yüzüne gitmeye başlar... bazen teselsüle kapılır, teselsülde hapsolur gider.</p>

    <p class="normal">Aklı varlıkla uğraşıp durduğundan ayağı teselsüle bağlanır.</p>

    <p class="normal">Her şey zıddıyla meydana çıkar. Fakat Tanrı’nın ne benzeri vardır, ne zıddı.</p>

    <p class="normal">Eşi, benzeri olmayınca da bilmem ki akla uyan, onu nasıl bilebilir?</p>

    <p class="normal">Mümkün, Vacibe örnek olamaz ki... şu halde mümküne sarılan onu nasıl bilebilir, nasıl?</p>

    <p class="normal">Ne bilgisizdir akla uyan adam... ovaya düşmüş, ortalığı aydınlatan parlak güneşi mumla aramakta!</p>

    <p class="normal">Güneş bir halde kalsaydı ışığı da bir çeşit olurdu.</p>

    <p class="normal">Fakat bu ışığın onun ışığı olduğunu, içle derinin, hakikat âlemiyle bu âlemin arasında hiçbir fark bulunmadığını kimse bilmez.</p>

    <p class="normal">Âlemi baştan başa Tanrı nurunun ışığı bil. Tanrı, âlemde, meydanda olduğu için gizlenmiştir; meydanda oluşu gizli kalmasına sebep olmuştur.</p>

    <p class="normal">Tanrı nuru ne bir yerden bir yere gider, ne bir halden bir hale girer. O ne değişir, ne başka bir şekle bürünür.</p>

    <p class="normal">Sen âlemi daima kendi varlığıyla duruyor sanırsın.</p>

    <p class="normal">Kimde uzun uzadıya düşüncelere dalan akıl varsa onun önüne pek çok baş döndürecek şeyler çıkar; ne kadar şaşırır o adam!</p>

    <p class="normal">Bu abes, bu işe yaramaz aklın uzun düşüncelere dalması yüzünden birisi felsefeye düşmüştür, öbürü hulûle inanmıştır.</p>

    <p class="normal">Akılda o nuru görmeye kudret yok... yürü, onu görmek için başka bir göz ara!</p>

    <p class="normal">Felsefenin iki gözü de şaşı da onun için Tanrı’yı bir göremez.</p>

    <p class="normal">Teşbih görmezlikten ileri gelir; tenzihe ait anlayış da tek gözlü olmadan.</p>

    <p class="normal">Tenasuh, görüş darlığından meydana çıkar, onun için küfürdür, aslı yoktur.</p>

    <p class="normal">İtizal yolunu tutan, anadan doğma kör gibi bütün yüceliklerden nasipsizdir.</p>

    <p class="normal">Tevhit zevkini tatmayan kelâmcı, taklit bulutuyla örtülmüş, karanlıklarda kalmıştır.</p>

    <p class="normal">Zahir ehlinin iki gözünde de kuru ağrı var... onlar, âlemde görünen şeylerden başka bir şey göremezler.</p>

    <p class="normal">Onun için Tanrı hakkında az çok söz söyleyenler, hep kendi görüşlerini anlatmışlardır.</p>

    <p class="normal">Tanrı’nın zatıysa nelikten de münezzehtir, nitelikten de, söylenen sözlerin hepsinden yücedir o!</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B71-82.</span> Bu beyitlerde “mantık”taki kıyastan bahsedilmekte, fakat bu yolun çıkar bir yol olmadığı anlatılmaktadır. Kıyas, istidlal yoluyla bilinen bir şeyi bilinmeyen bir şeyle karşılaştırıp, bilinmeyeni meydana çıkarmaktır. Sözgelimi, sonradan vücut bulan her şey sonunda yok olur gider; insan da sonradan var olan bir mahlûktur, şu halde insan da yok olur gider gibi. Kıyasta bilinen bir şeyin bulunması gerektir; bu bilgi akılla elde edilebilir; oysa akıl mahlûktur; yaradanını bilmesine imkân yoktur. Soruyu soran Emîr Huseynî de, muhatap olan Şebüsterî de Horasanîlerden oldukları için, onlarca Tanrı varlığında yok olmak akılla mümkün değildir; aşk ve cezbe gerektir.</p>

    <p class="normal"><span class="idebold">B82-83.</span> Kur’ân-ı Kerîm’de VII. surenin (A’râf) 107. ve 117. ayetlerinde, XIX. surenin (Meryem) 52., XX. surenin (Tâhâ) 18-19. ve 80. ayetlerinde, XXVI. surenin (Şuarâ) 32 ve 45., XXVII. surenin (Neml) 10., XXVIII. surenin (Kasas) 30. ve 31. ayetlerinde, Musa Peygamber’in Eymen vadisinde Tanrı tecellisine mazhar olduğu, bir ağaçtan Tanrı nurunu gördüğü, kendisine elindeki sopayı atması emredildiği, sopayı atınca da yılan olduğu bildirilir. Musa Peygamber bu mucizeyle Firavun’a gitmiş, büyücülerin büyü yaparak iplerini, sopalarını yılan şeklinde göstermelerine karşılık Musa’nın yılan olan sopası onları yutmuş, Musa, sopayı eline alınca sopa olmuş, fakat büyücülerin sopaları, ipleri ortadan kaybolmuştur.</p>

    <p class="normal">Beyitteki Eymen Vadisi, birlik ilidir; sopadan maksat da mevhûm varlıktır. Nitekim bundan sonraki beyitlerde gerçeğe ulaşan kişinin her şeyden Tanrı varlığını göreceği söylenmektedir. Bu görüş, ya eser vasıtasıyla müessiri, sanat vasıtasıyla sani’i idraktir; yahut da her şeyin varlığının Tanrı varlığıyla olduğunu, her şeyin varlığının Tanrı varlığına nispetle adeta yok olduğunu, bilgi, görgü ve oluşla bilip, görüp mazhar yüzünden zahirî anlayıştır.</p>

    <p class="normal"><span class="idebold">B90-99.</span> Mantıkta vacibi, yani varlığı kendinden olan ve var olması gerekli bulunan varı bulmak, onu ispat etmek yolu şöyledir: Mümkün, yani var olabildiği gibi yok da olabilen, varlığı başka bir varlığa muhtaç olan şey, mutlaka bir sebebin, bir illetin sonucudur ve mutlaka bir vardan var olmuştur. Mümkünün varlığına sebep vacipse ne âlâ; fakat mümkünse, o da bir sebep, bir illet yüzünden var olmuştur. O da mümkünse, onun da varlığına bir sebep vardır ve bu böylece ulanır gider; sonu gelmez. Buna “Teselsül”, yani ulanıp gitme denir ve batıl sayılır; çünkü mutlaka bir sonuca dayanması gerektir. Bir varın varlığına sebep, mümkün bir şeyse, onun varlığına bir ikinci mümkün de sebep olabilir, varlığa sebep ilk mümkünse, onun varlığı da ikinci mümküne bağlıdır; fakat ikinci mümkün de birincinin varlığına bağlıdır. Birinci mümkün olmasa, onun da olmaması icap eder. Bu düşünce, gerisingeriye, ters yüzüne bir gidiştir; bir “devir”dir. Şu halde mümkünün vücudu, mutlaka “vacib”e dayanır. Ancak bütün bunlar, akla bağlıdır; akılsa zamanının, çevresinin, bilgisinin tutsağıdır; her şeyi zıddıyla, yahut eşitiyle, örneğiyle bilebilir. Varlığı vacip olan Hakk’ınsa ne zıddı vardır ne eşiti, örneği. Bu bakımdan istidlal yolu, akılla gidilen felsefî yol, insanı gerçeğe götüremez.</p>

    <p class="normal"><span class="idebold">B100.</span> Bir çay, bir ırmak nasıl akıp giderse ve bir an sonraki ırmak, bir an öncekinden tamamiyle başkaysa, giden su, tekrar nasıl geri gelmezse âlem de boyuna değişmededir. Tecellide tekerrür yoktur, zuhur daimîdir ve varlık, ancak var olan tek ve bir Tanrı’nındır. XIV. surenin (İbrahim) 48. ayetinde “O gün yeryüzü ve gökler, bir başka yeryüzüne, bir başka hale döner; her şeyi kahreden bir Allah’ın kudreti görünür” denmektedir. İradî ölümle, ölmeden önce benliğinden, varlığından geçen kişinin de adeta kıyameti kopar; bu ayetin mazmunu zahir olur.</p>

    <p class="normal"><span class="idebold">B102.</span> “Hulûl, bir şeyin başka bir şeye girmesidir. O iki şey, bir şey haline gelirse “İttihad” denir. Allah’ın bir kuldan zuhuruna, bir kulda Allahlık sıfatının zahir oluşuna inanan kişiye “Hulûlî”, bu inancı güden yola “Hulûliyye” denir. Gerçek sûfîlerce bu, batıldır.</p>

    <p class="normal">Felsefe, evvelcede söylediğimiz gibi akla dayanan bir yoldur. Sözgelimi, Fahr-i Râzî (606 H.- 1210) ve onun yolunda gidenler, Kur’ân-ı Kerîm’i zamanlarının geçer bilgisi olan Yunan felsefesiyle, onların yaratılışa, astronomiye ait bilgileriyle tefsire, daha doğrusu Kur’ân’ı zamanlarındaki bilgiye tatbike uğraşmışlardır. Oysa o gün akılları tatmin eden tefsir ve tevil yolları, bugünün ilmî inkişaflarıyla iflas etmiştir. Bugün de aynı yolda yürümek isteyenler var. Fakat bu yol tehlikeli bir yoldur; hizmet adına ihanettir.</p>

    <p class="normal"><span class="idebold">B105.</span> Teşbih, benzetmek, tenzih de arıtmak, münezzeh bilmek manasınadır. Terim olarak Allah’ı kula benzetmeye, onu insan şeklinde tasavvur etmeye, bazı ayetlerin manalarını mecazî olarak kabul etmeyip gerçek saymaya, cismi olduğuna inanmaya, ancak keyfiyetini bilemeyiz, fakat eli vardır gözü vardır, arş üstünde oturur inancını gütmeye “teşbih”, onu her varlıktan münezzeh bilmeye de “tenzih” derler. Hıristiyanlık teşbih, Musevîlik tenzih esasına dayanır. Müslümanlık, teşbih ile tenzih arasında “Tevhid” dinidir. Allah, zatıyla her şeyden münezzehtir, fakat her şeyde kudreti, yaratışı, tedbir ve tasarrufu görünmektedir, her şey onun varlığına, birliğine delildir.</p>

    <p class="normal">“Varlık Birliği”ni, kâinat Allah’tır tarzında anlayanların inancı gerçek sûfîlerce batıldır. Çünkü ne Allah kâinat olur, ne de kâinat Allah’tır. Kâinat, Allah’tır inancı “Vahdet-i Vücûd” değil, “Vahdet-i Mevcûd”dur. “Vahdet-i Vücud”da kâinat Allah’la kaimdir; hatta Allah’a nispetle kâinat yoktur. Güneşin ziyası güneşle kaimdir; güneş olmasa ziyası olmaz; fakat güneşin ziyası güneş değildir. Kâinat da Allah’ın eserlerinin, hükümlerinin, sıfatlarının mazharıdır ama zatı her şeyden müzzehtir; hiçbir şey O değildir.</p>

    <p class="normal"><span class="idebold">B106.</span> Tenasuh, çok eski bir inançtır. Eski Çin, Hint, Yunan dinlerinde de vardır. Lügatte bozulmak manasına gelen bu söz, terim olarak, tekâmül etmeyen bir insanın ruhunun ölümden sonra gene doğacak bir insanın cesedine girerek dünyaya geleceğine, tekâmüle erinceye dek bunun böyle sürüp gideceğine inanmaktır. İnsanın ölümden sonra yalnız insan cesedine girip dünyaya geleceğine inanmaya “Tenasuh”, kendisinde hayvanlık sıfatı üstünse, üstün sıfatın sahibi olan hayvanın cesedine girebileceğine inanmaya “Temasuh”, daha geriyse nebata düşebileceğine inanmaya “Terasuh”, cansızlara da reddedilebileceğine inanmaya “Tefasuh” denmiştir. Gariptir ki zamanımızda, dine inanamayanlar ve kendilerini aydın sananlar arasında ruha ve tenasuha inananlar, hayallerle geçinenler var. Tenasuh, İslam dininde batıldır ve küfürdür. Tenasuha inanmak, tecellide tekerrüre inanmayı icap eder ki bu, Allah’a aciz isnadıdır. Onun tecellisinde, hilkatinde tekerrür olmadığı gibi hilkatinde son da yoktur. Ruh, berzah âleminde tekemmül eder, ahireti inkârsa küfürdür.</p>

    <p class="normal"><span class="idebold">B107.</span> İtizal, ayrılmak anlamına gelir. Terim olarak kaderi tevil edip kulda irade ve ihtiyârı kabul eden mezheptir; bu yolu gündenlere “Mutezile” denir. Onlara göre iyilik, kötülük, akılla bilinir ve kul, kendi aklıyla, kendi iradesiyle hayrı, şerri işler; Allah da işlediğine göre ona mükâfat ve mücazatta bulunur. Mutezile, bu inanca “Adl” derler; bu mezhebin en görünür ayrılışı, bu inançtadır. Mutezile’nin tam zıddıysa kulda irade ve ihtiyâr kabul etmeyen inançtır ki buna da “Cebr”, bu inancı güdenlere “Cebriyye, Ceberiyye” denir. Gerçek sûfîlerce her iki inanç da batıldır; kulda mutlak irade ve ihtiyâr kabul edilemez; çünkü kul yaptığını Tanrı’nın kuvvet ve kudretiyle yapar ve Tanrı kulunun yapacağını da bilir; kulda irade ve ihtiyâr yoktur demekse, Tanrı’ya zulüm isnat etmektir. Kul, benliğinden, benciliğinden geçip iradesini Tanrı iradesine vermedikçe ihtiyâr ve iradeden bahsetmesi de saçmadır, cebirden bahsetmesi de. Varlığından geçen, esasen Tanrı iradesine tabi olur ve böylesi kul mahfuzdur. İradeden bahsederse Tanrı iradesini ispat etmiş olur; iradeyi inkâr ederse de kendi vehmi iradesini inkâr etmiş olur. 108. beyitte Kelâmcılara, yani inancın felsefesini yapanlara da tariz vardır; çünkü inançtan tahlil eden, tenkit eden ve mezhepleri inceleyen Kelâm bilgisi de felsefeye ve akla dayanır.</p>

    <p class="normal">Şebüsterî, bütün bu bahislere temas ettikten sonra XVII. surenin 45. ayetinden iktibasta bulunarak Tanrı’yı bu sözlerden tenzih etmekte ve bahsi bu suretle bitirmektedir.</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 2. “Yolumuzda şart olan hangi düşüncedir? Neden düşünce bazen ibadettir, bazen günah?”</p>

    <p class="ortayazi">***</p>

    <p class="normal">Tanrı sıfatlarını, Tanrı nimetlerini düşünmek yol şartıdır. Fakat Tanrı’nın zatını düşünmek, günahın ta kendisidir.</p>

    <p class="normal">Tanrı’nın zatını düşünmek boştur, saçmadır. Eldekini elde etmeye çalışmak bil ki, olmayacak bir şeydir!</p>

    <p class="normal">Âlemdeki şeyler, Tanrı’nın zatından nurlanan, zatına delalet eden şeylerdir. Fakat zatı onlarla nurlanmaz ki!</p>

    <p class="normal">Bütün âlem onun varlığından meydana gelmişken, varlığı nasıl olur da âlemden görünür?</p>

    <p class="normal">Tanrı zatının nuru görünen şeylere sığmaz; onun ululuk nurları her şeyi kahreder.</p>

    <p class="normal">Aklı bırak da Hak’la bulunmaya bak... yarasanın gözünde güneşi görmeye kudret yok.</p>

    <p class="normal">Tanrı nurunun kılavuz olduğu yerde Cebrail’in sözü mü olur?</p>

    <p class="normal">Melek de Tanrı tapısına yakındır, o yakınlığa erişmiştir, ama “Öyle bir zamanım olur ki Tanrı’yla beraber olurum” makamına giremez ki.</p>

    <p class="normal">Tanrı nuru, meleğin bile kanadını yakarsa, artık aklı haydi haydi baştan ayağa kadar yaktı gitti!</p>

    <p class="normal">Tanrı’nın pek parlak, pek nurlu olan zatına karşı aklın nuru, güneşe bakmaya çalışan göze benzer.</p>

    <p class="normal">Göz, güneşe bakmaya kalkıştı mı kamaşır, kararır, bir şey görmez olur.</p>

    <p class="normal">Fakat bir bilsen... karanlık, Tanrı zatının nurudur. Âb-ı Hayat o karanlık içindedir.</p>

    <p class="normal">O kara nur, ancak göz nurunu alır. Sen bakışı bırak... zaten burası bakış yeri değil!</p>

    <p class="normal">Tertemiz âlemin toprakla ne münasebeti var? Anlayış, anlamdaki aczi anlamaktan ibarettir.</p>

    <p class="normal">Tanrı doğrusunu daha iyi bilir ya... yüz karalığı, mümkün olan şeylerden iki âlemde de ayrılmaz.</p>

    <p class="normal">Derviş, iki âlemde de yüz karası olan yokluk yok mu... eksiksiz, artıksız aradığını bulacağın ulu şehir, o yokluktur işte!</p>

    <p class="normal">Ne diyeyim? Bu nükte pek ince: Apaydın gece kapkara gündüz içinde!</p>

    <p class="normal">Tecelli eserlerinin göründüğü bu makama dair söyleyecek sözlerim var... var ama söylememek daha doğru.</p>

    <p class="normal">Güneş kaynağını görmek istiyorsan başka bir göze ihtiyacın var.</p>

    <p class="normal">Çünkü baş gözünde o kudret yok. Yalnız aydın güneşin suya aksini görebilir.</p>

    <p class="normal">Zira güneşin sudaki aksi, güneş kadar nurlu değildir. Bu yüzden onu görebilirsin. Bu suretle görüşün, anlayışın da birazcık artar.</p>

    <p class="normal">Yokluk Mutlak Varlığın aynasıdır. Tanrı nurunun aksi yoklukta görünür.</p>

    <p class="normal">Yokluk, varlıkla karşı karşıya gelince hemencecik onda bir akistir, göründü...</p>

    <p class="normal">Birlik, şu çokluk âlemiyle zuhur etti. Biri sayarsan çoğalır ya.</p>

    <p class="normal">Sayı, önce birdir. Ama saydın mı, sonu gelmez.</p>

    <p class="normal">Yokluk esasen tertemizdir. Onda hiçbir şey yoktur. Ondan dolayı gizli hazine yoklukta zahir oldu.</p>

    <p class="normal">“Ben bir gizli hazineydim” hadisini oku da o gizli hazineyi açıkça gör.</p>

    <p class="normal">Yokluk aynadır, âlem o aynadaki akis; insan da o aksin gözü gibidir. Ayna karşısındakiyse o göz içinde gizlenmiştir.</p>

    <p class="normal">Sen aynadaki aksin gözüsün. Tanrı, o gözün nuru, gözbebeği. Tanrı, bu gözle o gözbebeği olan nuru... bu gözle kendi kendisini görür.</p>

    <p class="normal">Âlem insan olmuştur, insan da âlem. Bundan daha temiz, bundan daha güzel bir anlatış da olamaz.</p>

    <p class="normal">Bu işin aslına iyice bir bakarsan anlarsın ki gören de odur, göz de o, görünen de o!</p>

    <p class="normal">Hadisi kudsî, “Benimle görür” diye bu manayı anlatmıştır.</p>

    <p class="normal">Âlemi baştan başa bir ayna bil, her zerrede yüzlerce güneş parlamakta.</p>

    <p class="normal">Bir katrenin yüreğini yarsan ondan yüzlerce arı duru deniz coşar.</p>

    <p class="normal">Toprağın her cüzüne baksan binlerce insan görürsün.</p>

    <p class="normal">Âza bakımından sivrisinek, filin aynıdır (onun da ağzı burnu var, öbürünün de). Ad bakımından katre, Nil’in eşidir (o da su, bu da).</p>

    <p class="normal">Bir habbenin içinde yüzlerce harman var... bir buğday tanesine bir âlem sığmış!</p>

    <p class="normal">Sivrisineğin kanadında bile can var... gözbebeğinin içinde bile koca bir gökyüzü gizli.</p>

    <p class="normal">Yürekteki o kara noktacık, küçüklüğüyle beraber iki cihan Tanrısının konağı!</p>

    <p class="normal">O noktacıkta iki âlem de toplanmış, birikmiş... insanı kâh Şeytan etmekte, kâh Âdem!</p>

    <p class="normal">Bak hele... âlemde her şey, her şeyle yoğrulmuş, karışmış, birleşmiş. Melek Şeytan’da gizli. Şeytan melekte!</p>

    <p class="normal">Bütün ağaç nasıl tohumdaysa, tohum nasıl ağaçtan meydana geliyorsa her şey de her şeyle bir... kâfirden mümin meydana gelmede, müminden kâfir!</p>

    <p class="normal">Bütün devir... günler, aylar, yıllar, tek bir noktanın içine toplanmış, bir ana sığışmış!</p>

    <p class="normal">Ezelle ebet birbirinin aynı. (Son zamanda) İsa’nın gökten inişiyle (ilk yaratılışta) Âdem’in icadı bir içinde.</p>

    <p class="normal">Başladığı noktadan itibaren dönüp duran şu devran, binlerce şekle bürünüp görünmekte.</p>

    <p class="normal">Her noktadan bir dönüş başlamakta, yine o noktada bitmekte, merkez de o, bu dönüşte dönen de o!</p>

    <p class="normal">Bir zerreyi bile yerinden oynatsan baştan başa bütün âlem bozulur gider.</p>

    <p class="normal">Her şey başı dönmüş, hayran bir halde... bir zerre bile imkân sınırından dışarıya ayak atmamış.</p>

    <p class="normal">Varlıkları, kendilerini cüzîlik âlemine hapsetmiş, küllî âleme ulaşmakta yeise düşmüşler.</p>

    <p class="normal">Sanki daima dönmekteler, fakat daima hapis içindeler. Varlıklarından soyunup duruyorlar, daima da varlığa bürünmekteler!</p>

    <p class="normal">Hepsi de daima harekette, hepsi de daima varlık âleminde sakin. Hiçbirinin ne başlangıcı görünmede, ne sonu belirmede.</p>

    <p class="normal">Hepsi de daima kendi varlığını bilmekte; bu varlıktan Tanrı tapısına doğru yol almakta.</p>

    <p class="normal">Sevgilinin cana canlar katan yüzü her zerreyi perde etmiş, her perdenin altında gizli olan o yüz!</p>

    <p class="normal">Sen âlem diye ancak bir sözdür duydun... fakat hele bir gel de âlemden ne gördün, onu söyle!</p>

    <p class="normal">Suretten ne gördün, manadan ne anladın? Ahiret nedir? Dünya nasıl bir âlemdir?</p>

    <p class="normal">Söyle bakalım, Simurg nedir, Kafdağı ne? Cennet, Cehennem, A’râf ne demek?</p>

    <p class="normal">O görünmeyen, o bir günü bir yıl olan âlem, hangi âlem?</p>

    <p class="normal">Âlem, bu gördüğün âlemden ibaret değil ya... ayette “Görmediğiniz şeyler” denmekte; işitmedin mi?</p>

    <p class="normal">Gel, göster hele. Câbelkâ hangi âlem, Câbelsâ şehrinin bulunduğu cihan, hangi cihan?</p>

    <p class="normal">Bir düşün bakalım... doğular ne demek, batılar ne demek? Çünkü bu âlemde bir doğudan, bir batıdan başka doğu, batı yok.</p>

    <p class="normal">Abbasoğlu’nun “Tanrı, onlara benzer ve eşit olarak yeryüzünü yarattı” ayetinin tefsirinde söylediği sözü duy da kendini iyi tanı!</p>

    <p class="normal">Sen uykudasın, bu gördüklerin de hayal. Ne görüyorsan misalden ibaret!</p>

    <p class="normal">Mahşer sabahı uyandın mı anlarsın ki gördüklerinin, bildiklerinin hepsi vehimden, zandan başka bir şey değilmiş!</p>

    <p class="normal">Şaşı göz düzeldi de gördüğü hayal ortadan kalktı mı, yeryüzü de değişir, gökyüzü de.</p>

    <p class="normal">Âlem güneşi yüz gösterdi mi, ne Zühre’nin nuru kalır, ne Ay’ın, ne Güneş’in.</p>

    <p class="normal">O güneşten kayaya bir ışık vursa kaya bile boyanmış yün kumaş gibi paramparça olur.</p>

    <p class="normal">Şimdi kudretin varken davran... kudret elinden gitti mi bilmişsin, ne fayda?</p>

    <p class="normal">Ey baş aşağı çamura düşmüş, ayağı balçığa batıp kalmış adam, sana gönül âlemine dair ne söyleyeyim ben?</p>

    <p class="normal">Âlem senin de, sen aciz kalmışsın. Senden daha mahrum kimseyi kim görmüştür ki?</p>

    <p class="normal">Mahpuslar gibi bir konakta oturmuş, aciz eliyle ayağını bağlamışsın!</p>

    <p class="normal">Karılar gibi devletten yüz çevirmiş, alçaklık bucağında oturmuşsun... bilgisizliğinden utanmıyorsun bile.</p>

    <p class="normal">Âlemdeki erler kanlara bulanmış... sen başını örtmüşsün, dışarıya bir adım bile atmıyorsun.</p>

    <p class="normal">Şu kocakarılar dininden ne anladın da sence bilgisizlik caiz oluyor?</p>

    <p class="normal">Kadınların aklı da eksiktir, dini de. Niçin erkekler onların yolunu tutsun?</p>

    <p class="normal">Erkeksen dışarı çık da bak... önüne çıkana dalıp kalma, geç onlardan!</p>

    <p class="normal">Konaklarda bir an bile dinlenme... yoldaş ve binek kaygısına düşüp bekleme!</p>

    <p class="normal">Halil gibi yürü, Tanrı’yı iste... geceyi gündüze kat, gündüzü geceye!</p>

    <p class="normal">Yıldızla Ay ve yüce Güneş, histir, hayaldir, aydın akıldır.</p>

    <p class="normal">Yolcu, bunların hepsinden geç, yürü... daima “Ben batanları sevmem” de!</p>

    <p class="normal">Yahut da İmran oğlu Musa gibi bu yolda “Ben Tanrı’yım” sesini duyuncaya kadar git!</p>

    <p class="normal">Varlık dağın, yerinde durdukça “Rabbim, bana görün” sözünün cevabı “Sen beni göremezsin” sözüdür.</p>

    <p class="normal">Hakikat kehribardır, varlığın saman çöpü. Ortada varlık dağın kalmadı mı yol da nedir ki? Ulaştın gitti!</p>

    <p class="normal">Tecelli nuru, varlık dağına vurdu mu, o dağ yoldaki toprak gibi alçalır, ezilir, yok olur.</p>

    <p class="normal">Yoksul, bir cezbeye uğradı mı, padişah olur, sultanlık eder de koca dağı bir anda saman çöpü sayıverir.</p>

    <p class="normal">Yürü, Peygamber’in ardına düş de miraca var... Tanrı’nın büyük ve yüce delillerini seyret.</p>

    <p class="normal">Ümmehanî’nin konağından çık da “Beni gören Hakk’ı görmüştür” de.</p>

    <p class="normal">İki âlemden de geç... Kabekavseyn yakınlığına kon, orayı yurt edin.</p>

    <p class="normal">Bu takdirde Tanrı, ne dilersen verir. Eşyayı sana olduğu gibi gösterir.</p>

    <p class="normal">Canı tecelli nuruna dalan kişiye bütün âlem ulu Tanrı’nın kitabıdır.</p>

    <p class="normal">Araz, bu Kur’ân’ın irabına, cevher de harflerine benzer. Mertebeler, okunurken sonlarında durulacak ayetler gibidir.</p>

    <p class="normal">O âlem içindeki her âlem de ayrıca bir suredir... birisi Fatiha, öbürü İhlas.</p>

    <p class="normal">O Kur’ân’ın ilk ayeti Akl-ı küldür. Akl-ı kül, bu kitabın besmelesine benzer.</p>

    <p class="normal">İkinci ayet Nefs-i küldür. Nefs-i kül Nûr ayetine benzer, pek aydındır, adeta bir kandil gibidir.</p>

    <p class="normal">Üçüncü ayet Tanrı Arşıdır, dördüncü de Kürsi. Bu Ayet’el-kürsi’yi oku dur!</p>

    <p class="normal">Onlardan sonra gökler gelir. Gökler, bu Kur’ân’da Seb’al-Mesanî’ye benzer.</p>

    <p class="normal">Onlardan sonra da üç mevlit gelir... bu üç mevlidin ayetleri sayılamayacak kadar çoktur.</p>

    <p class="normal">En son inen ayet, insandır. Bu suretle Kur’ân, insanla hatmolmuştur.</p>

    <p class="normal">Unsurlarla tabiatlara mahpus kalma da onlardan çık, Tanrı sanatlarına bak.</p>

    <p class="normal">Göklerin yaratılışını düşün de Tanrı, seni ayetlerinde methetsin.</p>

    <p class="normal">Bir bak da gör. O ulu Arş, iki cihanı da nasıl kaplamış.</p>

    <p class="normal">Neden ona Arş dediler; insanın kalbiyle ne münasebeti var?</p>

    <p class="normal">Neden Arş da daima dönmekte, kalp de... neden bir lahza bile durmuyorlar ki?</p>

    <p class="normal">Gönül, sanki şu bütün âlemi kaplamış olan Arşın merkezi... gönül, merkezdeki nokta gibi. Arş da onun çevresinde dönmekte.</p>

    <p class="normal">Ey derviş, Arş, aşağı yukarı bir gün bir gece içinde senin etrafında bir kere döner.</p>

    <p class="normal">Neden şu yuvarlak cisimler, Arşın hareketiyle harekete gelmekte, bir iyi bak hele!</p>

    <p class="normal">Hepsi de doğudan batıya doğru uyumadan, dinlenmeden kendilerinden geçmiş bir halde dönüp duruyorlar.</p>

    <p class="normal">Bu ulu gök, bu Arş, her gün, her gece âlemin etrafında bir kere tam bir devir yapmakta.</p>

    <p class="normal">Onun hareketiyle öbür gökler de aynen onun gibi dönerler.</p>

    <p class="normal">Fakat sekiz gök, Atlas dediğimiz bu göğün aksine olarak batıdan doğuya doğru döner.</p>

    <p class="normal">Sekizinci gök, “Zatülburuç - burçların bulunduğu gök”tür. Bu göğü kaplayan gök, sanki sekizinci kat göğün kürsüsüdür. Bu gök ne yarılır, ne de yarığı onulup birleşir!</p>

    <p class="normal">Hamel, Sevr, Cevza, Seretan, Esed ve Sünbüle gibi bu gökte salkım salkım yerleşmiştir.</p>

    <p class="normal">Sonra Mizan, Akrep... daha sonra Kavs, Cedi, Delv, ve Hut hep bu göktedir.</p>

    <p class="normal">Sabiteler bin yirmi dört tanedir. Hepsi de Kürsüde, yani burçların bulunduğu bu göktedir.</p>

    <p class="normal">Yedinci kat göğün bekçisi Keyvan-Zühal’dir. Altıncı kat gök Bercis-Müşteri’nin yeridir.</p>

    <p class="normal">Beşinci kat gökte Mirrih, dördüncüde âlemi bezeyen Güneş vardır.</p>

    <p class="normal">Üçüncü gök Zühre’nin, ikinci Utarid’in mekânıdır. Ay da dünya göğündedir.</p>

    <p class="normal">Zühal’in nurlandığı burçlar, Cedi ve Delv’dir, Müşteri’nin önde, sonda nurlandığı burçlar da Kavs’le Hut’tur.</p>

    <p class="normal">Behram-Mirrih’in yeri Hamel’le Akrep, Esed’in Güneş’tir.</p>

    <p class="normal">Zühre, Sevr’le Mizan’ı yurt edinmiş, Utarid Cevza ile Sünbüle’yi kabul etmiştir.</p>

    <p class="normal">Kamer, Seretan’ı kendisine eş görmüş, orayı yurt edinmiş... zeneb, reis gibi bir ukdeyi seçip almıştır.</p>

    <p class="normal">Kamer’in yirmi sekiz konağı vardır. Bunları dolaştıktan sonra Güneş’le karşılaşır.</p>

    <p class="normal">Ondan sonra da eskisi gibi eğri hurma dalı şekline girer, hilal olur. Bu her şeyi bilen tek ve yüce Tanrı’nın takdiridir.</p>

    <p class="normal">Düşüncede kemale erersen mutlaka her şeyi yerli yerinde bulur, hiçbir şeye aslı yok demez, hepsini hak görürsün.</p>

    <p class="normal">Tanrı buyruğu olan Kur’ân da, batıl görüşün, yakın zayıflığından meydana geldiğini söyler durur.</p>

    <p class="normal">A ham kişi, sivrisineğin varlığında bile bir hikmet var... artık nasıl olur da Utarid’le Mirrih’in varlığında bir hikmet olmaz?</p>

    <p class="normal">Fakat şu varlık âlemine iyice bir dikkat edersen görürsün ki gökler bir kırıp saran kudret sahibinin hükmü altındadır.</p>

    <p class="normal">Fakat imandan nasibi olmayan müneccim, olan şeyler, yıldızların şu veya bu şekilde bulunuşunun tesiriyle olur der.</p>

    <p class="normal">Görmüyor ki şu yuvarlak gök, Tanrı’nın hükmüne kapılmış, Tanrı’nın emrine tabi olmuştur.</p>

    <p class="normal">Sen şu dönüp duran gökleri çömlekçi tezgâhı gibi gece gündüz dilediği kabı yapar sanırsın ama</p>

    <p class="normal">Bu felekleri döndüren bir bilgi sahibi var ki her an balçıktan başka bir kap yapan o.</p>

    <p class="normal">Zamanda ve mekânda ne varsa bir ustanın elinden çıkma, bir tezgâhın malı.</p>

    <p class="normal">Yıldızlar kemal sahibiyse neden zaman zaman nurları azalmakta, neden vebale düşüyorlar?</p>

    <p class="normal">Neden hepsi de dönüşte, renkte, şekilde biribirine aykırı?</p>

    <p class="normal">Niçin bazen alçalıyor, bazen en yücelere çıkıyor, bazen tek kalıyor, bazen yan yana geliyorlar?</p>

    <p class="normal">Feleğin gönlü neden ateşlerle dolu... bu yanıp yakılması kimin iştiyakıyla?</p>

    <p class="normal">Hepsi de bir sevgilinin aşkıyla yaya olarak yola düşmüş, kâh yücelerde, kâh inişlerde koşup dönmekte.</p>

    <p class="normal">Unsurlar... yel, su, ateş ve toprak... göklerin altında mekân tutmuşlar.</p>

    <p class="normal">Her biri yerinde karar kılmış... bir zerre bile ayağını ne ileri atar, ne geri.</p>

    <p class="normal">Birbirine zıt olan bu dört unsur, merkezleri olan dört tabiatla öyle birleşmişler ki... kimse böyle bir şey görmemiştir.</p>

    <p class="normal">Her biri varlığı ve görünüşü bakımından öbürüne aykırı olduğu halde zorla Tanrı hükmüne uymuş, birleşmiş, bir şey olmuşlar.</p>

    <p class="normal">Onlardan üç çocuk doğmakta: Cemat, sonra nebat, sonra da hayvan.</p>

    <p class="normal">Unsurlar, heyulayı ortaya almışlar, sûfîler gibi kendi suretlerinden çıkmışlar, arınmışlar, tek bir surete bürünmüşler.</p>

    <p class="normal">Hepsi adalet ve kudret sahibi Tanrı’nın hükmünü, emrini canla başla kabul etmiş, o hükme, o emre uymuş...</p>

    <p class="normal">Cemat, onun kahrıyla yere düşmüş... nebat, onun sevgisiyle ayak üstüne kalkmış.</p>

    <p class="normal">Bütün canlılar, sıtkı bütün olarak kendilerinin, cinslerinin, nevilerinin varlığı kaydına düşmüş.</p>

    <p class="normal">Hepsi de adalet sahibi Tanrı’nın hükmüne uymuş, gece gündüz onu aramakta.</p>

    <p class="normal">Aslın olan Akl-ı külle dikkatle bir bak hele... Nefs-i kül, Akl-ı külden meydana geldi; Akl-ı kül, bu yüzden ona baba oldu, fakat Nefs-i külü doğurduğundan da anadır.</p>

    <p class="normal">Âlemi baştan başa kendinde gör. Varlığın son mertebesi olan insanı ilk ve en üstün mertebe bil.</p>

    <p class="normal">İnsan sureti, varlığın en sonunda meydana geldi, ama iki âlem de onun hizmetçisi oldu, onun nimetini yemekte.</p>

    <p class="normal">İnsan, üstünlük bakımından son değildir, gaî illet olduğundan en son zuhur etmiştir. İnsan, kendi varlığıyla zahirdir, başkasının varlığıyla değil.</p>

    <p class="normal">İnsanın sıfatları olan zalimlik ve cahillik, nurun zıddıdır ama nurun zuhurunda da tam mazhardır.</p>

    <p class="normal">Aynanın bir yüzü bulanık olursa insan öbür yüzünde görünür.</p>

    <p class="normal">Güneşin nuru, dördüncü kat gökten yalnız yeryüzüne, toprağa vurur.</p>

    <p class="normal">Meleklerin ibadet ettikleri Tanrı aksi sensin... o yüzden sana secde ettiler.</p>

    <p class="normal">Her tenin canı sende... her şey sana bağlı.</p>

    <p class="normal">Ondan dolayı her şey sana tabi; çünkü her şeyin canı senin bedeninde gizli.</p>

    <p class="normal">Sen âlemin içisin, ruhusun; ondan dolayı da âlemin merkezisin... kendini bil; sen canın da canısın.</p>

    <p class="normal">Yürek, bedenin sol tarafndadır... onun için senin yurdun da dünyanın kuzey bölgesinin mamur olan dörtte bir bölümündedir.</p>

    <p class="normal">Akıl ve can âlemi, senin sermayen... yer, gök, senin ziynetin.</p>

    <p class="normal">Varlığın ta kendisi olan o yokluğa bak... zahirî varlığın aşağı ise de sen hakikatteki yüceliğini gör!</p>

    <p class="normal">Tam on bin tane tabiî kuvvetin var; iradî kuvvetlerinse sayıya sığmaz.</p>

    <p class="normal">O kuvvetlerin her biri uzuvlarından, damar ve sinirlerinden ibaret olan aletlerle zuhur eder.</p>

    <p class="normal">Doktorlar bile insanı teşhiste aciz olmuş, hayrete düşmüşlerdir.</p>

    <p class="normal">Hiç kimse bu büyüklüğü inkâr edememiş, herkes aczini ikrar eylemiştir.</p>

    <p class="normal">Bu âzanın, bu damarların, bu sinirlerin her birine Tanrı’nın hususî bir tecellisi var. Her birinin zuhuru bir isimden... yine de o ada varıp ulaşmada.</p>

    <p class="normal">Varlıklar, hep o adlarla var... o adları tespih edip dururlar.</p>

    <p class="normal">O adların her biri, var olan bir şeyin hakikati. O şey ondan zuhur ettiği gibi, dönüp o ada ulaşınca da o ad ona bir kapı olmakta.</p>

    <p class="normal">Var olan şey, bu zuhur âleminde derbeder olsa bile yine döner, evvelce çıktığı kapıdan girer, sırrolur.</p>

    <p class="normal">Ey insan, varlığın, müsemmanın aksinden meydana gelen bir suret... onun için bütün isimleri bildin.</p>

    <p class="normal">Ey kutluluk ıssı kul, kudret, ilim, irade, hep seninle zuhur eder.</p>

    <p class="normal">İşitirsin, görürsün, söylersin. Bâkisin de; fakat bu bâkilik, sana senden değildir, o âlemdendir.</p>

    <p class="normal">Ne kutlu bir evveldir insan ki en son zuhur etti... ne gizli sırdır ki meydana çıkanın ta kendisi oldu.</p>

    <p class="normal">Böyle olduğu halde sen gece gündüz kendinden, kendi hakikatinden şüphe edip duruyorsun. Zaten akılla kendini bilmene imkân yok. Şu halde bilmemen daha iyi.</p>

    <p class="normal">Düşüncenin sonu hayretten ibaret... işte düşünce bahsi burada tamamlandı.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B112-117.</span> “Allah’ın yarattıklarını düşünün, yaratılışı düşünün; Allah’ı düşünmeyin; sonra helak olursunuz”, “Halkı düşünün, haliki düşünmeyin; çünkü onu başaramazsınız”, “Allah’ın nimetlerini düşünün, lütuflarını düşünün; zatını düşünmeyin” mealinde hadisler vardır (Câmi, I, s. 111). Zat, esasen düşünceye sığmaz.</p>

    <p class="normal"><span class="idebold">B118.</span> Cebrail. Zorla olgunlaşmak manasına gelen “cebr” sözüyle Allah anlamına “İl” sözünden meydana gelmiştir; Tanrı kulu, Tanrı kudreti demektir. Cebrail ve Cibril de denir. Tanrı indinde dereceleri en yüce dört meleğin biri ve onların en ulusudur. LXXXI. surenin (Tekvîr) 19. ve 20. ayetlerinde, Arş sahibi Tanrı katında en yüce mertebeye nail olmuş yüce elçi diye anılır. II. surenin 97. ve 98. ayetlerinde adı Cibril diye geçer ve Allah’ın izniyle Kur’ân’ı Peygamber’in gönlüne indirdiği bildirilir; Allah’a, meleklerine, peygamberlerine, Cibril’e ve Mikail’e düşman olanların kâfir oldukları, Allah’ın da onlara düşman olduğu beyan olunur. LIII. surenin (Necm) 5. ayetinde Peygamber’e Kur’ân’ı öğreten güçlü, kuvvetli melek diye tavsif edilir. Aynı surenin 6. ve 7. ayetlerinde Hz. Muhammed’in onu yüce ufukta kendi suretiyle gördüğü, 9. ayetinde aralarında iki ok kadar, hatta daha da yakın bir mesafe bulunduğu, 13-15. ayetlerinde Sidre’nin yanında bir kere daha gördüğü bildirilir. II. surenin 87. ayetiyle 253. ayetinde, V. surenin 110. ayetinde adı “Ruh’ul-Kudüs” diye, XVI. surenin 2. ayetinde “Ruh” diye anılır. XXVI. surenin 193. ayetinde “Ruh’ul-Emîn”, XI. surenin 15. ayetinde ve LVIII. (Mücadile) surenin 22. ayetinde adı gene “Ruh” diye geçer. LXVI. surenin (Tahrîm) 4. ayetinde Peygamber’in yardımcısının Allah, ondan sonra da Cibril ve inananların en temiziyle melekler olduğu beyan buyurulur.</p>

    <p class="normal">Hukema, yani Yunan felsefesini İslamîleştiren filozoflar Cebrail’i yaratıcı kudretin aktif kabiliyeti olan “Akl-ı kül” olarak kabul etmişlerdir;. fakat bu telakki, İslam’a aykırıdır; çünkü bu takdirde vahyin, akıldan doğmuş olduğu kabul edilir ki bu, risalet ve nübüvveti inkârdır.</p>

    <p class="normal"><span class="idebold">B119.</span> Hadis olarak “Allah’la bir vaktim olur ki o vakte ne Tanrı’ya yakınlaştırılmış bir melek sığar, ne şeriat sahibi bir peygamber” mealindeki sözü nakledegelmişlerdir. Aliyy’ül-Kaarî, bunun mevzu olduğunu, sûfîler tarafından çok zikredildiğini, Kuşeyrî Risalesi’nde de, “Öyle bir vaktim olur ki o vakitte rabbimden başkası bulunamaz” tarzında nakledildiğini söyler; bu sözdeki şeriat sahibi peygamber’den maksadın Hz. Muhammed, melekten maksadın da Cebrail olduğunu bildirip bu sözle istiğrak ve fenâ haline işaret edildiğini sözlerine ekler (Mevzuat; s. 68).</p>

    <p class="normal"><span class="idebold">B123.</span> Âb-ı Hayat, içenin ölmeyeceği su. Âb-ı Hayvan Âb-ı Zindeğî, Âb-ı Zindeganî, Âb-ı Cavidanî de denir; hepsi de aynı manayı ifade eder. Türkçede adı “Bengisu”dur.</p>

    <p class="normal">Kur’ân-ı Kerîm’in XVIII. suresinin (Kehf) 60-65. ayetlerinde Musa Peygamber’in, genç arkadaşıyla iki denizin kavuştuğu yere vardığı, orada bir kaya dibinde Musa’nın uyuduğu, yanlarında bulunan ve bazı tefsirlere göre kızartılmış, bir kısını da yenmiş bulunan balığın, Musa’nın yahut arkadaşı Yûşa’nın oradaki kaynaktan abdest alırken, üstüne sıçrayan suyla dirilip denize atladığı, izinin de bir zaman sonra kaybolduğu anlatılır. Musa bunu duyunca, aradığımız buydu der ve geri dönüp suyun bulunduğu yere varır. Orada, kendisine Tanrı katından bilgi (ilm-i ledün) verilmiş birisiyle buluşur, bildiğini kendisine de öğretmesini ister. O zat, sen buna dayanamazsın; ancak yaptığım işleri ben söylemedikçe sorma der, Musa bu şarta razı olur; yola düşerler. Deniz kıyısına varırlar; bir gemiye binerler, sahibi bunları parasız götürmeyi kabul eder. Adının Hızır olduğu rivayet edilen ve Musa’yı yanına almış olan bu zat, yolda gemiyi delmeye koyulur. Musa, bu adam bize iyilik etti; sen gemisini deliyorsun deyince Hızır, şartı hatırlatır; Musa susar. Gemiden indikleri zaman Hızır yolda oynayan çocuklardan birini tutup öldürür. Musa gene itiraz edince Hızır şartı hatırlatıp onu susturur. Bir müddet giderler, bir köye varırlar. Karınları acıktığı için köylülerden ekmek, yiyecek isterler. Köylüler vermezler. Hızır yolda, yıkılmak üzere olan bir duvarı eliyle düzeltir. Musa, bunu parayla yapsaydın bir şeyler alır, yerdik deyince Hızır, artık bu, seninle benim aramda ayrılıktır der ve şimdi sana dayanamadığın şeylerin hikmetlerini anlatayım deyip söze başlar:</p>

    <p class="normal">— Gemici bize iyilik etti. İlerde zalim bir padişah vardı, kusursuz gemileri zaptediyordu; gemiyi deldim, zaptedilmekten kurtararak ben de ona iyilikte bulundum, öldürdüğüm çocuk kötü bir adam olacaktı; anası, babasıysa iyi kişilerdi. Çocuğu öldürerek günahtan, onları da dertten kurtardım; Allah onlara, buna karşılık hayırlı bir evlat ihsan edecek. Düzelttiğim duvarın altında iki yetim çocuk için konmuş bir define vardı; duvar yıkılsaydı define başkalarının eline geçecekti. Onu düzelttim; çocuklar büyüyünce bulurlar ve mallarına sahip olurlar (aynı sure, 65-82).</p>

    <p class="normal">En üstün beş peygamberden biri olan Musa’nın, kendi çağında, kendinden üstün bir kimsenin bulunmaması gerektiği kanaatini güdenler, Hızır’la buluşanın Yakub oğullarından Mîşa oğlu Musa olduğunu, Musa Peygamber olmadığını söylemişlerse de İbn Abbas bir hadise dayanarak bunu şiddetle reddetmiştir.</p>

    <p class="normal">Hızır, Ehlibeyt imamlarına göre sağdır. Her hac mevsimi hacceder. Hz. Peygamber’in, Hz. Ali’nin vefatlarında gelmiş, Ehlibeytee başsağlığı vermiştir. Hz. Ali’den sorular sormuş, faydalanmıştır. İmam Huseyn’in şehadetinden sonra mersiye okumuştur. Onu görenler vardır; nereye ayak basarsa orası yeşerir (Sefîne; I, s. 389-391).</p>

    <p class="normal">Sûfîlere göre de Hızır sağdır, birçok kimseler onu gör-müştür (Nefehat terc. s. 29 ve devamı).</p>

    <p class="normal">Batı eleştirmecileri Hızır’a ve Âb-ı Hayat’a ait rivayetlerin Gılgameş destanıyla İskender hikâyesinden ve İlyas’la Haham Yaşua ben Levi arasında geçtiği söylenen Musevî efsanesinden meydana geldiğini söylerler. Halk rivayetlerindeyse Âb-ı Hayat’ı İskender’in aşçısı Andreas, tuzlu balığı bir kaynakta yıkarken balığın dirilip suya atlamasıyla bulmuş, balığı tutmak için o da suya atlamış, ölümsüzlüğe ermiş, bunu İskender’e anlatmış, İskender de bu kaynağı aramış, fakat bulamamıştır (İslam Ansiklopedisi, Hızır mad. cüz. 44; s. 547-471).</p>

    <p class="normal">Âb-ı Hayat inancı Batı’da da vardır. “Fountaine de Jouvence”, yani gençlik kaynağı bu inanca pek benzer (Muhît’ül-Maarif, s. 72).</p>

    <p class="normal">Sûfîlerden tevil yolunu tutanlara göre, bu olayın zahirini inkâr mümkün olmamakla beraber bâtınî mana da taşır. Musa kalptir, arkadaşı nefistir. İki denizin kavuştuğu yer bedendir; Hızır, kudsî akıldır. Kalp, nefisle beraber, insan suretine bürünerek ruh âlemine ve kalp makamına dek gider. Balık, kalp ve nefsin insan suretine gelmeden önceki varlıklarıdır; iki denizin kavuştuğu yerde, yani bedenle akıl ve nefis insan suretine bürününce cisim denizine dalmış olur; izleri vardır, kendileri görünmez. Musa’nın çektiği sıkıntı, doğum sancısıdır. Kayanın yanında konaklamaları, meme emerek yetişmeleridir. Böylece yola düşüp ana rahmine varan akıl ve nefis, insan suretinde ruh ve ceset âlemini buluncaya dek yorulurlar; nihayet bu âleme gelirler, ana sütüyle gelişirler; kudsî akla ulaşırlar (Abdürrazzak-ı Kâşânî; ölm. 735 H.- 1334: Tevilat, Mısır; s. 202-203). “Lâtâif’ül-İ’lâm fî İşârât’il-İlhâm” adlı ıstılahat kitabında da Âb-ı Hayat’ın Tanrı’nın “Hayy - daimî diri” adının mazhariyeti bulunduğu, bu mazhariyete ulaşan kişinin Âb-ı Hayat içmiş sayılacağı bildirilmektedir (Üsküdar; Selim Ağa K. Hüdayî kitapları; No. 519. 963 H.’de Aliyy b. Abdül-Mu’tıyy b. Hassan’iş-Şâfiî tarafından yazılmış nüs. 150 a-b. Keşf el-Zunûn bu kitabı “Lâtâif’ül-A’lâm fî İşârât’il-ifhâm” adıyla anar, müellifini zikretmez. Altına aynı adı alıp Ab. Kâşânî’nin olduğunu yazar, cümle nakletmez. Maarif V. basımında ilk kitabın 720 H.’de ölen Fergaanî’ye ait olduğu not edilmiş, ikinci kitabın bir kere daha yazıldığı görülerek zeyl sahibi İsmail Paşa tarafından çizildiği halde gene not olarak ilave edilmiştir. İst. Maarif Mat. c. II, s. 1512. Selim Ağa’da kitabın adı bizim yazdığımız gibidir. Maddeler, izahlar, Kâşânî’nin Arapça Istılahat’ına çok benzer; adeta onun genişletilmesinden meydana gelmiştir); iki denizin kavuştuğu yer de gerçek varlıkla mecazî varlığın, Tanrı adlarının mazharı olması bakımından varlık âleminin remzidir (aynı; 163. b). Seyyid Şerîf de (816 H.- 1413) iki denizin kavuştuğu yeri aynı tarzda tevil eder (Ta’rifat, s. 88).</p>

    <p class="normal">Âb-ı Hayat, Şark-İslam edebiyatında, tasavvufa dayanılarak, mazmunlaştırılarak şu anlamlara kullanılır:</p>

    <p class="normal"><span class="idebold">1.</span> Manevî feyiz ve neşe, 2. Manevî hayat, 3. Aşk ve irfan, 4. Ledün bilgisi, 5. Sevgilinin yüzü, dudakları, vuslatı, ağzının yari, 6. Şarap, 7. Arı duru, içimi güzel su.</p>

    <p class="normal"><span class="idebold">B126-127.</span> Yüzkaralığı, büyük karaltı, büyük şehir. “Köylerde oturmayın, çünkü köylerde oturan, kabirlerde oturana benzer” mealinde bir hadis rivayet edildiği gibi (Câmi; II, s. 190) Sevad-ı azam’da, yani büyük şehirlerde oturmayı emreden bir hadis de vardır (Ahâdîs-i Mesnevî; s. 75). Bu hadisler, Hz. Peygamber’in içtimaî düşüncelerini gösterir.</p>

    <p class="normal">Fakr, yokluk, yoksulluk demektir. “Yokluk benim övüncümdür, onunla övünürüm” mealinde ve bilhassa sûfîlerce söylenegelmiş sözü Aliyy’ül-Kaarî, İbn Teymiyye’ye dayanarak mevzu sayar (s. 57). Sefînet’ül-Bihâr, sahîh olduğunu bildirir (II, s. 378). Şüphe yok ki buradaki “yokluk”tan maksat, benliği, benciliği bırakmaktır.</p>

    <p class="normal"><span class="idebold">B138.</span> Davud Peygamber’in, “Yarabbi, halkı niçin yarattın” sorusuna, “Ben bir gizli defineydim; halkın beni bilmesini diledim, sevdim de bu yüzden halkı yarattım” cevabı verildiği rivayet edilmiştir. A. Kaarî, bunun mevzu olduğunu, fakat LI. surenin (Zâriyat) 56. ayetinin meali bakımından manasının doğru bulunduğunu yazar (s. 62).</p>

    <p class="normal"><span class="idebold">B143.</span> “Bir dostumu aşağılatan, benimle düşmanlığa girişmiş, savaşa kalkışmış olur. Âdemoğlu, benim katımdaki lütuflara, ancak ona farz ettiğim şeyleri yapmakla ulaşır. Kulum, nafilelere devam ettikçe boyuna bana yaklaşır durur; sonunda onu severim de (adeta) duyduğu kulak, gördüğü göz, söylediği dil, düşündüğü gönül olurum; beni çağırınca icabet ederim; benden bir şey dilerse veririm; yardım isterse yardım ederim ona.” (El-İthafat; s. 91). Bu mealde daha başka hadisler de vardır. Sûfîler, bu makama “Kurb-ı Nevafil makamı” derler.</p>

    <p class="normal"><span class="idebold">B152.</span> Eskiler, kalbi ve kalbin içinde bulunan ve “süveyda - karacık” denen siyah noktayı, düşüncenin, temyizin, anlayışın merkezi sayarlardı.</p>

    <p class="normal"><span class="idebold">B155.</span> Ezel, zamanın, önüne ön tasavvur edilemeyen önüdür. Ebed de sonuna son olmayan ilerisidir. Her ikisi de zihnî birer mefhumdur; çünkü zamanda zihinde var olan ve hadiselerin kıyaslanmasından doğan bir mefhumdan ibarettir. Mazi ancak hatırada vardır; gelecek zamansa, ufuk gibi, insan gittikçe gider; içinde bulunduğumuz zaman hiç durmaz; şu halde zamanın hakikati “an”dır; yani içinde bulunduğumuz zamandır ve her an âlem yeni bir an içindedir. Âlemde duruş yoktur, oluş vardır. İsa Peygamber’in gökten inişi kıyamet alametlerindendir; fakat bu son da başlangıç sayılır.</p>

    <p class="normal"><span class="idebold">B166-167.</span> Dünya, yakın yer, ahiret, son yurt manalarına gelir. Şer’î terim olarak bu âleme dünya, kıyametten sonraki âleme ahiret denmiştir. Ölümden kıyamete dek süren âlemse, XXIII. surenin (Mü’minûn) 100. ayetinde bildirildiği gibi Berzah âlemidir. Kur’ân-ı Kerîm’de dünya yalnız dünya için yaşayanlar, dünyaya tapanlar dolayısıyla kınanır. Fakat İslam, II. surenin 143. ayetinde de bildirildiği gibi ifrat ve tefritten kaçan orta bir din olduğundan hiçbir ayette dünyayı tamamiyle terk etmek emredilmez; bilakis çalışmak, kazanmak, insanlara faydalı olmak emredilir. Hatta XXVIII. surenin 77. ayetinde Hz. Peygamber’e ve dolayısıyla inananlara, bütün insanlara, Allah’ın lütuf ve ihsanından faydalanarak ahiret için çalışmaları, fakat dünyadaki nasiplerini de unutmamaları ve Allah kendilerine nasıl ihsan ettiyse, onların da insanlara ihsanda bulunmaları emredilmektedir. Bunu Yunus Emre şu beyitle ifade eder:</p>

    <p class="indentmetin">Duruş kazan ye yedir bir gönül ele getir</p>

    <p class="indentmetin">Yüz Kâ’be’den yiğrektir bir gönül ziyareti</p>

    <div class="clrb"></div>

    <p class="indentmetin"><span class="indentmetin1">(Tıpkı bas. s. 395, s. 144, 1. beyit)</span></p>

    <p class="normal">Şu halde dünya, iki tarzda mütalaa edilmelidir: Dünyaya gönül verenlere, ona tapanlara göre, hadiste buyurulduğu gibi lanetlenmiştir; Allah’ı anıştan, bilgi öğretenden, öğrenenden, doğruyu buyurandan, kötüyü nehyedenden başka dünyada ne varsa, onlar da lanetlenmiştir ve dünya kâfirin cennetidir, müminin zindanı (Câmi; II, s. 14). Ama orada hayır ekenler için de ahiretin tarlasıdır (Künûz’ül-Hakaaık; II, s. 67).</p>

    <p class="normal">Hz. Mevlânâ, “Mesnevî”de, dünyadan bahsederken Hz. Peygamber’in, “Temiz ve iyi mal, temiz ve iyi adama ne de güzel” hadisine dayanarak (Künûz; II, 184), dünyanın kumaş, para, oğul ve kadın olmayıp Hak’tan gaflet olduğunu, su, geminin içinde dursa gemiyi batıracağını, fakat altında olursa gemiyi yürüteceğini bildirmektedir (I, s. 61; beyit 983-985). Cennet, cehennem, dünyada kazanılır; Hz. Peygamber, bir gün mescitte suya bir şey atılmış gibi bir ses duyulunca, “Cehenneme koca bir kaya attılar, yetmiş yıldır yoldaydı; bugün cehenneme düştü” buyurmuşlardır. (Câmi; I, s. 69) Sahabe, sonradan, o anda yetmiş yaşında bir münafığın öldüğünü anlamışlardı.</p>

    <p class="normal"><span class="idebold">B167.</span> Beyitte geçen Simurg, İran mitolojisindeki bir kuştur. Simurg, otuz kuş demektir; otuz kuş büyüklüğünde olduğundan, yahut otuz kuşun alameti rengi bu kuşta bulunduğundan bu adla ve otuz renk demek olan Sireng adıyla anılmıştır. Boynu çok uzun olduğundan, yahut çok yüksek uçtuğundan Arapçada “Anka” ve “Anka-yı Mugrıb” diye anılmıştır. İran’ın mitolojik kahramanı Rüstem’in babası Zal’i bu kuş emzirmiş, büyütmüştür. Yuvası dünyayı çepeçevre çeviren ve ardında devler, ejderhalar bulunan Kafdağı’ndadır. Bir rivayete göre çocukları kapmaya başladığı için zamanının peygamberinin duasıyla soyu tükenmiştir. Anka ile bir sayılmış, hatta devletkuşu da bazı kere bununla birleştirilmiştir. Türkçeye Zümrüdüanka diye geçmiş olan bu ismi var, cismi yok kuş, masallarımızda Keloğlan’ın dostu ve hamisi olmuştur.</p>

    <p class="normal">Sûfîlerce beden Kafdağı’dır, ruh Simurg’dur. Maddenin her sureti kabul etme kabiliyetine, yani “Heyula”ya da Anka denmiştir. Kutba da bu ad verilmiştir.</p>

    <p class="normal"><span class="idebold">B167.</span> Beyitte cennet, cehennem ve A’râf’tan bahsedilmektedir. Cennet, lütuf ve mükâfat, cehennem de adalet ve mücazat yurdudur. A’râf, VII. surenin (A’râf) 46-49. ayetlerinde geçer. Yüksek yere, at yelesine, horuz ibiğine denir. A’râfın cennetle cehennem arasındaki sur olduğunu İbn Abbas, Mücahit ve diğerleri rivayet etmişlerdir; Sırat köprüsüdür diyenler de olmuştur. A’râf erlerinin kimler olduğunda ihtilaf vardır. İyilikleriyle kötülükleri eşit ve denk olanlar, müşriklerin ergenlik çağına girmeden ölen evladı, fetret devrinde, yani peygamberler gelmediği, evvelki peygamberlerin eşriatinin de unutulduğu devirlerde ve bilhassa İsa dini bozulduktan sonra Hz. Muhammed’in peygamberliğine kadar süren devirde yaşayanlar A’râf’ta kalacaklar, sonra Tanrı, bunları da cennete sokacak denmiştir. Hasan-ı Bısrî (110 H.- 728), bu sözü duyunca, elini dizine vurup Tanrı onları cennet ve cehennem ehlini tanıtmak için oraya koymuştur; onlar bunları birbirinden ayırt ederler; ant olsun Tanrı’ya, belki de şimdi, onlardan olanlar, bizimle şu evde beraberdir demişti. Yukarıda söylediğimiz ayetlerin mealleri şudur:</p>

    <p class="normal">“Cennetliklerle cehennemlikler arasında bir örtü var ve A’râf üstünde erler var ki herkesi yüzlerinden tanırlar ve cennet ehline, esenlik size diye nida ederler. Onlar henüz cennete girmemişlerdir ama girmeyi umarlar. Gözleri cehennemlikler tarafına ilişince, rabbimiz derler, bizi zulmeden kavimle beraber etme. A’râf erleri, yüzlerinden tanıdıkları kişilere nida edip derler ki: Ne malınızın çokluğu, ne sayınızın fazlalığı, ne kulluğa tenezzül etmeyip ululanmanız size fayda verdi. Allah onları rahmetine nail etmez diye ant içtiğiniz kişiler, bunlar değil miydi? Sonra bunlara, girin cennete denir; ne korku vardır size, ne de mahzun olursunuz.”</p>

    <p class="normal">Ehlibeyt İmamları, A’râf ricali, Hz. Muhammed ve vasileri olan imamlardır demişlerdir (A. Gölpınarlı: Kur’ân-ı Kerîm ve Meali; II, Açılama;: s. LXIII, Sefîne; II, s. 182).</p>

    <p class="normal"><span class="idebold">B168.</span> Beyitte günden, günün miktarından bahsediliyor. XXII. surenin (Hac) 47. ayetinde, “azabın gelip çatmasını hemen isterler senden; Allah vaadinden caymaz kesin olarak ve rabbinin katında bir gün, sizin sayıp durduğunuz bin yıl gibidir” denmekte, LXX. surenin (Maâric) 4. ayetinde de meleklerle Ruh’un elli bin yıl süren bir günde kendilerine emredilen yere çıktıkları bildirilmektedir. VII. surenin 4., X. surenin (Yunus) 3., XI. Surenin (Hûd) 7., XXV. surenin (Furkan) 59., XXXIL surenin (Secde) 4. L. surenin (Kâf) 38., LVII. surenin (Hadîd) 4. ayetlerinde göklerle yerlerin altı günde halkedildiği bildirilir. Yukarıdaki iki ayetten anlaşılmaktadır ki bu ayetlerdeki gün devirdir. Araplarda bin sayısı, son sayıdır ve çocukluğu, aynı zamanda sonsuzluğu gösterir. 169. beyitte, “Gayb âlemi”ne işaret edilmektedir.</p>

    <p class="normal"><span class="idebold">B170.</span> Câbelkâ doğuda bir şehirdir; Câbelsâ da batıdaymış. Bu iki şehir hakkında çeşitli laflar edilmiştir. Bazılarına göre bu şehirler Gayb ve Şehadet, yani Melekût – kuvvetler ve Nâsût – madde âlemleri arasında misalî iki şehirdir. İyiler ölümlerinden sonra Câbelkâ’ya, kötüler Câbelsâ’ya giderler. Bazılarına göreyse Câbelkâ’dan maksat, her şeyi kavrayan ve vücûb ile imkân arasında berzah olan ilk taayyün âlemidir; Câbelsâ da Tanrı’nın sıfatlarına, adlarına bir ayna mesabesinde olan insandır. İnsan, adeta Câbelkâ’da doğar, Câbelsâ’da batar; bu yüzden de Câbelkâ doğudadır, Câbelsâ batıda denmiştir.</p>

    <p class="normal">Burada kısaca, sûfîlerin “Hazarât-ı Hams” dedikleri beş âlemden bahsetmeyi gerekli buluyoruz:</p>

    <p class="normal">1) Zat âlemi. Bu âleme Lâhut da denir; her türlü kayıt ve vasıftan münezzehtir. Bu âleme Ahadiyyet de derler.</p>

    <p class="normal">2) İlk taayyün âlemi. Bu âlem, Vâhidiyyet ve Hakikat-i Muhammediyye diye de anılır; Ceberût da denir. Zatî iktiza olan zuhura meyil âlemidir.</p>

    <p class="normal">3) Bütün varlıkların ilmî suretlerle Tanrı bilgisinde sübut bulduğu âlem. Emr ve Melekût âlemi de denir.</p>

    <p class="normal">4) Tanrı bilgisinde mücmel olarak ve birbirinden ayrılmaksızın sabit olan varlıkların madde olarak zuhur ettiği Nâsût. Şehadet âlemi. Madde mananın zuhurudur; mana Tanrı bilgisinde sabittir; Tanrı’nın bilgisi zatî iktizasıdır; fakat şeriata uyan, şeriattan ayrılmayanlara göre Allah âlem olmadığı gibi, âlem de Allah değildir. Her şey onun kudretinin, hilkatinin, hikmetinin, tedbir ve tasarrufunun delilidir; fakat ne o bir şey olarak tavsif edilebilir, ne de bir şey odur; zatı her şeyden münezzehtir; sıfatları her şeyden zahirdir.</p>

    <p class="normal">5) Bu dört âlemi zatında toplayan insan. İnsan maddesiyle Nâsût, ruhuyla Melekût âlemindendir; kâinatın özü ve özetidir; Tanrı iradesinin zuhurudur; canlılar içinde söz söylemek ve düşünmek, yaradanını sıfatlarının, eserlerinin, yahut onun lütuf ve cezbesinin delaletiyle tanımak ve ona yönelmek kabiliyeti yalnız ona mahsustur.</p>

    <p class="normal"><span class="idebold">B171.</span> Doğular-batılar. Kur’ân-ı Kerîm’in VII. suresinin 137. ayetinde, yeryüzünün doğularıyla batılarından bahsedilmekte, XXXVII. surenin (Sâffât) 5. ayetinde Allah’ın göklerle yeryüzünün ve ikisinin arasında bulunanların ve doğruların rabbi olduğu beyan buyurulmakta, LXX. suresinin (Maâric) 40 ayetinde doğularla batıların rabbi adına kasem olunmaktadır. Doğularla batılar sözüyle, güneşin zamana ve bir yere göre derece bakımından doğduğu ve battığı yerlerin değişmesi, başka güneşlerin, ayların doğu ve batılarının kastedilebileceği gibi, insanın tekâmülüne nazaran geçtiği her mertebe, o mertebelerdeki bilgisinin, irfanının batısı, ulaştığı her mertebeyse doğusu sayılabileceğinden bunlara da işaret edilmesi mümkündür.</p>

    <p class="normal"><span class="idebold">B172.</span> Bu beyitte, LXV. (Talaak) surenin 12. ayetinden iktibas vardır. Bu ayette göklerin yedi olduğu, yerin de ona eşit bulunduğu, yani yedi olduğu bildirilmektedir. İbn Abbas’ın, “Bu ayeti tefsir edersem beni taşlarlar, yahut kâfir derler bana” dediği rivayet edilmiştir (Lâhicî; s. 98). Gene İbn Abbas’ın, “Şu gördüğünüz Kâ’be on dört evden biridir ve yedi kat yerin her birinde insan vardır; hatta bunların arasında benim gibi İbn Abbas da mevcuttur” dediği rivayet edilir; buradaki göğün yıldızlara nazaran yukarı, yerin de aşağı olması düşünülebilir (Seyyid Hibetüddin-i Şehristanî: İslam ve Heyet; İsmail Firdovs-i Farâkaanî’nin Farsça terc. Seyyid Hadî-i Hosrovşâhî’nin haşiyeleriyle; Tebriz Kitab-Furûşî-i Sabiri basımı; 1381 H. s. 412. Yedi yer için 205. sayfaya ve devamına bakınız).</p>

    <p class="normal">Beyitte ayetin tefsirinin duyulması, sonra insanın kendisini tanıması söylendiğine göre yedi yer insana da tatbik edilmektedir sanıyoruz. Belki de bu yedi yerle “mesacid-i seba” denen yedi secde uzvu, alın, avuçlar, dizler ve ayak başparmakları kastedilmektedir. Bu takdirde yedi gök de gözler, kulaklar, ağız ve burun delikleriyle bunlarla meydana gelen görmek, duymak, söylemek ve koklamak kastediliyor.</p>

    <p class="normal"><span class="idebold">B177.</span> Kıyamette yeryüzünün ve göklerin değişeceği ve hepsinin de kahreden bir Allah’a ait olarak görüneceği XIV. surenin 48. ayetinde bildirilmektedir; beyitte bu ayete işaret vardır.</p>

    <p class="normal">Bu beyitten önceki beyitte Güneş, Ay ve Zühre’den bahsedilmektedir. Sonraki beyitlerde de gene gökler bahis konusu oluyor.</p>

    <p class="normal">Eskilere göre yedi gökteki yedi yıldız, sırasıyla şunlardır:</p>

    <p class="normal">1) Ay, 2) Utarid, 3) Zühre, 4) Güneş, 5) Mirrih, 6) Müşteri, 7) Zühal.</p>

    <p class="normal">Bu yıldızların mitolojik vasıflarını kısaca yazacağız:</p>

    <p class="normal">§ Ay, Yunan ve Roma mitolojisinde Artemis (Diana) diye anılır. Apollo’nun, yani güneşin kız kardeşi ve Zeus’la Leto’nun, yani Müşteri ile günün kızıdır. Ormanlarla dağların sahibi sayılır. Eski İran’da hayır meleklerindendir. 21 Ocak’tan 19 Şubat’a kadar olan müddet, bu meleğe aittir; yani Celâlî takvimine göre on birinci ay bu meleğin ayıdır. Yıldız bilgisine göre soğuk ve yaş bir tabiata maliktir. Yedinci iklim, pazartesi günü, cuma gecesi, görmek, çocukluk çağı Ay’a mensuptur. Doğu minyatürlerinde Ay, sağ elinde bir harbe, başında taç bulunan bir insan, yahut dört kişinin kaldırdığı bir öküz şeklinde tasvir edilir. Eski kimyacılar gümüşe Ay derler. Doğu-İslam edebiyatında Ay, yaya, kaşa, yüze benzetilir. Ay ışığının keteni erittiğine inanılırdı.</p>

    <p class="normal">§ Utarid, Yunanlılarda, Hermes, Romalılarda Merkür diye anılırdı. İlk zamanlarda yel müvekkili iken sonradan hırsızlarla tacirlerin hamisi olmuştu. Zeus’la Atlas’ın kızı Maya’nın oğludur. Lir çalar; Zeus’un postacısıdır. Ayaklarında kanatlar bulunan, elinde yılanlı bir kamçı tutan miğferli, kıvırcık saçlı, güzel bir delikanlı şeklinde tasvir edilirdi. Belagati temsil eder. Doğru ok anlamına da gelen “Tîr” adıyla anılır; kendisine gök kâtibi anlamına “Debîr-i Felek” denir. Düşünce, tat alma duygusu, dil, zekâ, merhamet ona mensuptur. Altıncı iklim, çarşamba günü, pazar gecesi de ona mensuptur.</p>

    <p class="normal">Doğu minyatürlerinde elinde yuvarlak bir tahta bulunan bir genç, yahut yeşiller giyinmiş, başında taç bulunan, kürsiye oturmuş, elinde Kur’ân tutan bir insan şeklinde tasvir edilir. Kimyacılar Utarid’e cıva demişlerdir.</p>

    <p class="normal">§ Zühre, İranlılarda Nâhîd, Yunanlılarda Afrodit, Romalılarda Venüs diye anılan bir kadındır. Fenikeliler buna Astarte derlerdi. Tabiatın bitmez tükenmez verim gücünü temsil ederdi. Deniz köpüğüne inen bir alevden doğduğuna inanılırdı. Zeus’la Dione’nin kızı sayılırdı. Bir rivayette de Kronos, yani Zühal, babasını öldürdüğü zaman deniz köpüğüne düşen birkaç katre kandan doğmuştu. Bindiği arabayı bir çift güvercin, yahut kuğu çekerdi.</p>

    <p class="normal">Yıldızbilgisine göre yeşil renkli, soğuk ve kuru tabiatlıdır. Cuma günüyle salı gecesi, beşinci iklim, şehvet, koku almak buna mensuptur. Güzel vücutlu bir kız şeklinde tasvir edilen Zühre, doğu minyatürlerinde iki eliyle bir hopuz tutan genç bir kadın, yeşil veya sarı elbiseli, bileklerinde bilezik, parmağında yüzük, ayaklarında halhaller bulunan bir kız şeklinde tasvir edilmiştir: Doğu-İslam edebiyatında daima çengle, sazla, müzikle, nağmeyle anılır.</p>

    <p class="normal">§ Güneş, eski Hint ve İran’da Mitra, sonradan Avesta’da Mithra, yeni Farsçada Mihr şeklinde söylenen bu söz, ilk zamanlarda dost ve aydınlık mazharı anlamına gelirdi. Mithra göğün gözüdür, gökten ayrılmasına imkân yoktur. Yunan’da Apollo, Roma’da Phebus olmuştur. Apollo, Leto’nun, yani gecenin oğludur; babası Zeus’tur. Güzel gitar çaldığına, şairlerin ondan ilham aldığına inanılırdı. Saçları kıvırcık, uzun ve dalgalı, elinde bir lir, yahut yay bulunan güzel bir delikanlı şeklinde tasvir edilirdi.</p>

    <p class="normal">Yıldızbilgisine göre rengi gayet sarı, tabiatı sıcak ve kurudur. Pazar günü, perşembe gecesi, dördüncü iklim, altın, kudret, akıl, utanç, anlayış, şöhret sevgisi güneşe mensup sayılırdı. Bazı İran minyatürlerinde çevresine ışıklar saçan tek bir baş şeklinde temsil edilmiş, Şark-İslam minyatürlerindeyse elinde sopa, yanında dört öküzle iki domuz bulunan, bir öküz yavrusuna binmiş olan bir delikanlı, yahut yere bağdaş kurmuş büyük yüzlü bir genç olarak tasvir olunmuştur.</p>

    <p class="normal">§ Mirrih, eski İran’da Behram diye anılan bir melekti. Keldanistan’da bir mabut olarak kabul edildi ve Mares diye anıldı. Yunanlılara Ares, Romalılara Mars olarak geçti. İran’da yolcuları ve garipleri koruyan bir melekken Yunanlılarda fırtına, sonradan da savaş tanrısı olarak tanındı. Zeus’un kaşı ağrımış, kafasını Prometheus’a yardırmış, yarıktan bu çocuk fırlamıştı; doğumuna dair başka hikâyeler de uydurulmuştu.</p>

    <p class="normal">Yıldızbilgisine göre rengi ateş kırmızısıdır; hararetli ve kuru tabiatlıdır. Üçüncü iklim, salı günü, cumartesi gecesi, koku alma duygusu, yırtıcı hayvanlar ona mensuptur. Yunanlılarda buluttan bir ata binmiş, yahut elinde mızrak veya kılıç bulunan, bazı kere de postacı kılığında genç ve güzel bir delikanlı olarak temsil edilirdi. Doğuda sağ elinde kınsız bir kılıç, yahut mızrak, sol elinde bir insan kellesi bulunan kırmızı parmaklı güzel bir delikanlı suretinde tasvir edilmiştir. Bazı minyatürlerde başında miğfer de vardır.</p>

    <p class="normal">§ Müşteri, Yunanlılarda Zeus, Romalılarda Jüpiter’dir. Bu ad, günün, ışığın babası anlamına gelen bir sözden bozmadır. Mitolojiye göre önce şekilsiz, hareketsiz maddenin teşhisinden meydana gelen Kaos’tan Gaea, yani toprak, ondan da Uranos, yani yıldızlı gök doğmuştu. Gaea, Uranos’tan Kronos’u, yani zamanı doğurdu; Zeus da bundan meydana geldi.</p>

    <p class="normal">Yıldızbilgisine göre Zeus sarı renktedir, hararetli bir tabiatı vardır, mizacı mutedildir. İkinci iklim, perşembe günü ve pazartesi gecesi, alım, gelişme, insan ve ehli hayvanlar, bu yıldıza mensuptur. İri adaleli, saçı sakalı gür ve karışık, kuvvetli bir erkek şeklinde temsil edilmiştir. Doğu minyatürlerinde yürük bir ata binmiş, sağ elinde kınsız bir kılıç, sol elinde yay bulunan güzel bir erkek, yahut çeşitli renkli elbise giyinmiş bir genç suretinde tasvir edilmiştir. Müşteri’ye “Kaadî-i Felek” denir. Edebiyatta adı dolayısıyla alıcı vasıflarla, kadılık, hâkimlik ve kutlulukla anılır.</p>

    <p class="normal">§ Zühal, Uranos’la Gaea’nın, yani yerin oğlu Kronos’tur ve zamanı temsil eder. Romalılar ona Satürn derlerdi. Doğuda rengi siyaha çalar yeşil, mizacı kurudur. Birinci iklim, cumartesi günü, çarşamba gecesi, ihtiyârlık yaşı, sanat erbabı, padişahlara yakın olanlar bu yıldıza mensupturlar. Yunanlılar Zühal’i yarı beline kadar göğsü açık, yalnız arkasıyla başının ön tarafı kapalı, elinde bir orak, yahut eğri uçlu bir bıçak bulunan bir ihtiyâr şeklinde temsil etmişlerdir. Sonradan yanına yuvarlak bir cisimle timsahlı bir kum saati de eklemişler, timsahla zulmü, kum saatiyle de zamanı anlatmışlardır.</p>

    <p class="normal">Doğu minyatürlerinde sağ elinde bir insan kellesi bulunan, sol eliyle bir insan avucunu tutan ihtiyâr bir adam, yahut beyaz bir ata binmiş, sağ elinde bir kılıç bulunan bir adam şeklinde tasvir edilmiştir.</p>

    <p class="normal">Bu yıldızlardan Müşteri en kutlu, Zühal en kutsuz yıldızdır. Güneş kutlu yıldız, Mirrih, küçük kutsuz yıldız diye anılmıştır. Öbür yıldızlar, kutlu yahut kutsuz yıldızlarla bir dereceye gelince kutlu yahut kutsuz olurlar (Dîvân-ı Kebîr tercümemizin 1. cildinin “Açılama”sında daha fazla bilgi vardır; kaynaklar için de aynı kitaba bakınız; s. 472, 478, 485, 497, 516).</p>

    <p class="normal">Burada şu hadisleri de yazmak lüzumunu duyuyoruz:</p>

    <p class="normal">“Kim bir yıldıza bakma, bir kâhine, gaybden haller verme davasını güdene başvurur da onun dediğini gerçek bilirse, Muhammed’e inen her şeye kâfir olmuştur.” (Câmi; II, s. 140)</p>

    <p class="normal">“Bir yıldıza bakana, gaybden haber verme davasını güden birine başvurup ondan bir şey soran kişinin kırk gecelik namazı kabul olmaz.” (aynı, s. 140)</p>

    <p class="normal">“Ümmetimde Cahiliyyet devrinden kalma dört şey var ki bir türlü terk edemezler onları: Soy-sopla övünmek, soy-sop bakımından birini kınamak, yıldızlara bakıp hesaplar yaparak yağmur yağıp yağmayacağını söylemek, ölünün ardından şuyunu-buyunu sayıp dökerek ağlayıp feryat etmek.” (Câmi; I, s. 31)</p>

    <p class="normal">“Ya Ali, yıldızlardan hüküm çıkaranlarla oturma, düşüp kalkma.” (Künûz, II, s. 206)</p>

    <p class="normal">Görülüyor ki Hz. Peygamber, yıldızbilgisiyle ve bütün batıl inançlarla savaşmıştır. Fakat eski Hint-İran’dan gelen, Yunan ve Roma’da mitolojik bir inanç olan, Keldanistan’da din haline gelen bu yerleşmiş, kökleşmiş kanaat, İslam’ın sınırları genişledikçe çeşitli şekillerde İslam’a hulûl etmiş, edebiyatta da çeşidi mecazlar meydana getirmiştir. Hz. Ali’nin de yıldızbilgisinin batıl olduğuna dair sözleri vardır (Nehc’ül-Belâga; Muhammed Abduh şerhiyle; III. basım; Mısır, 1321; I, s. 138-139).</p>

    <p class="normal"><span class="idebold">B182.</span> Kadınların, bir erkek gelirken sırtlarını dönüp yere oturmaları, erkek geçinceye dek öylece kalmaları âdetine işaret ediyor sanırım. Bu âdet, Anadolu köylerinde hâlâ vardır.</p>

    <p class="normal"><span class="idebold">B184.</span> “Kocakarıların dinini seçin” mealinde bir söz hadis olarak rivayet edilmiştir. Bunu hadis olarak kabul edenler, mevzu sayanlar vardır (Ahâdîs-i Mesnevî; s. 225-226). Lâhicî, bu hadisle tevilden sakınmanın emredildiğini, yoksa marifet ve yakın elde etmenin men edilmediğini söylüyor (s. 104-105).</p>

    <p class="normal"><span class="idebold">B185.</span> Kur’ân-ı Kerîm’de IV. surenin 34. ayetinde erkeklerin kadınlardan üstün olduğu bildirilmektedir. Sûfîler, kadınlardan da rical mertebesine ermiş olanların bulunabileceğini söyleyip bu ayeti tevil etmişler, erkeklerden de kadın mertebesinde olanların bulunacağına inanmışlardır.</p>

    <p class="normal"><span class="idebold">B188-192.</span> Kur’ân-ı Kerîm’in VI. suresinin 74. 80. ayetlerinde, “Hani İbrahim, amcası Âzer’e, putları mabut mu tanıyorsun demişti; şüphe yok ki ben seni de, kavmini de apaçık bir sapıklığa düşmüş görmedeyim. Biz, gerçek ve şüphesiz bilgiye sahip olması için İbrahim’e göklerdeki ve yeryüzündeki kudret ve saltanatı, tasarruf ve hikmeti böylece göstermedeydik. Gece olup karanlık basınca bir yıldız görmüş de budur Rabbim demişti; fakat yıldız batınca demişti ki: Ben batanları sevmem. Sonra Ay’ın doğmakta olduğunu görmüş de Rabbim bu demişti. Fakat batınca, ant olsun ki demişti, Rabbim bana doğru yolu göstermezse sapık kavimden olacağım ben. Derken güneşin ışıklar saçarak doğduğunu görmüş, Rabbim bu demişti; bu daha büyük. Fakat güneş de batıp gidince ey kavim demişti, benim sizin şirk koştuğunuz şeylerle hiçbir ilgim yok. Hiç şüphem olmaksızın mabudumu tek tanıyıp yüzümü, gökleri ve yeryüzünü yaradana döndüm ve ben şirk koşanlardan değilim. Kavmi onunla çekişmeye girişince de, Allah bana doğru yolu buldurduktan sonra da onun hakkında benimle çekişmeye mi kalkıyorsunuz demişti; ben sizin Tanrı’ya eş tanıdıklarınızdan korkmam: Rabbim ne dilerse o olur. Rabbimin bilgisi her şeyi kavramıştır; hâlâ mı düşünmeyecek, öğüt kabul etmeyeceksiniz?”</p>

    <p class="normal"><span class="idebold">B189.</span> Beyitte bizzat Şebüsterî, yıldızın, Ay’ın, onlardan büyük olan güneşin, duygu, hayal ve aydın akıl olduğunu bildirdiğine göre başka bir tarzda tevile ihtiyaç yoktur; nitekim Lâhicî ve Baba Nimetullah-ı Nahcuvânî de ona uymuşlar, o suretle şerh etmişlerdir.</p>

    <p class="normal"><span class="idebold">B190.</span> Beyitte mezahirden hiçbir şeye kapılmamayı tenbih ve işaret ettikten sonra müteakip beyitlerde, konaklarda durmamayı, Halil gibi yürümeyi, bunlardan yüz çevirip, “ben batanları sevmem” demeyi öğütlemektedir. Kürbâlî, sülûkün tabiat âleminden başladığına göre tabiat âleminin gece, melekût âleminden gelen ışıkların zahirî duygular olduğuna göre de bunların yıldız, Ay ve güneş olarak tabir edildiğini, yıldızın zahirî duygu, Ay’ın hiss-i müşterek, güneşin de akıl olarak tevil edildiğini, bazı kimselerinse yıldızdan nefsin, Ay’dan kalbin, güneşten de ruhun kastedildiğini söylediklerini kaydediyor ki bu tevcihler de Şebüsterî’nin 189. beyitte işaret ettiğimiz fikir ve hükmüne aykırı değildir. Burada, rahmetli Ayaşlı Şakir’in (1917) bu ayetten lafzî iktibasla tanzim ettiği şu güzel kıtayı yazmadan geçemeyeceğiz:</p>

    <p class="indentmetin">Her perî-sîmâya bakmaz dîde-î nâdîde-bîn</p>

    <p class="indentmetin">Her sevâd-ı zülfe meyletemez dil-î sevdâ-karîn</p>

    <p class="indentmetin">Âftâb-ı hüsn-i hûbân âkıbet eyler üfûl</p>

    <p class="indentmetin">Ben muhîbb-i lâyezâlim lâ uhibbül âfilîn</p>

    <div class="clrb"></div>

    <p class="normal"><span class="idebold">B193-197.</span> VII. surenin 143. ayetinde Musa Peygamber’in, Allah’ı görmek istediğini, Allah’ın ona, beni hiç göremezsin sen; fakat şu dağa bak; yerinde durabilirse görebilirsin beni buyurduğu, Rabbi dağa tecelli edince dağın yerle bir olduğu ve Musa’nın yere yığılıp kendinden geçtiği, kendine gelince de, seni noksan sıfatlardan tenzih ederim, sana tövbettim ve ben inananların ilkiyim dediği anlatılmaktadır. İbn Abbas dağa Tanrı nurunun, Hasan vahyinin tecelli ettiğini söylemişlerdir. XX. surenin 9-14. ayetlerinde de Musa’nın uzaktan bir ateş görerek ailesine, siz burada eğleşin; bir ateş görüyorum, gideyim, birisi varsa yolu sorup öğreneyim, yahut da bir kor getireyim dediği, ateşe doğru gidince, ya Musa, ayakkabılarını çıkar; sen kutlu Tuvâ vadisindesin; ben senin Rabbinim; seni seçtim, vahyimi dinle... sesini duyduğu bildirilir. Musa, hünnap ağacı olduğu rivayet edilen bu ağacın yemyeşil olduğunu, fakat ağaçtan beyaz bir alevin çıktığını, ağacın yanmadığını görmüş, bunun bir mucize olduğunu anlamış, vahye mazhar olmuştur. Ayakkabıların, ölü eşek derisinden, yahut besmeleyle kesilmiş öküz derisinden olduğu halde, ayaklarının bu kutlu yere basarak feyzinin daha fazla olması istendiğinden, onun gönül alçaklığına alıştırılması murat edildiğinden, yahut da orada ayaklarını kirletecek bir şey olmadığını bildirmek yönünden çıkarılmasının emredildiği söylenmiştir (Mecma’ul-Beyan, VII, s. 5). XXVIII. surenin 30. ayetinde burasının Eymen vadisinde kutlu bir yer olduğu bildirilir. Sûfîler tecelliyi zatî tecelli sayıp Musa’nın varlık dağını yok ettiği şeklinde tevil de etmişlerdir (Tevilat; I, s. 244-245).</p>

    <p class="normal"><span class="idebold">B195.</span> Beyitteki cezbe, Tanrı’nın kulu lütfuna çekmesidir. Sûfîler, “Hakk’ın cezbelerinden bir cezbe, iki âlem ehlinin amellerine denktir” mealinde bir söz söylerler. Bu söz, 372 Hicrî’de (982) vefat eden İbrahim b. Muhammed-i Nasrâbâdî’nin sözüdür (İst. 1289 basımı Nefehat terc. İbrahim b. Edhem’in hal terc.’de, s. 96).</p>

    <p class="normal"><span class="idebold">B196.</span> “Mirac”a işaret edilmektedir. XVII. surenin 1. ayetinde Hz. Peygamber’in bir gece Mekke’den Kudüs’e götürüldüğü, LIII. surenin 5-18. ayetlerinde de Cebrail’in Hz. Muhammed’e Kur’ân’ı öğrettiği, Hz. Muhammed’in onu yüce tanyerinde gördüğü, aralarında iki yay kadar, hatta daha da az bir mesafe bulunduğu, Tanrı vahyine mazhar olup gönlünün, gördüğünü yalanlamadığı, inerken Cebrail’i bir kere daha gördüğü, Me’vâ cennetinin yanında bulunduğu, Sidre’yi nurlar bürüdüğü, Rabbinin pek büyük delillerinden bir kısmını gördüğü anlatılarak miractan bahsedilir. Hadislerde daha fazla tafsilat vardır (Kur’ân-ı Kerîm ve Meali; Açılama; s. CII-CIV).</p>

    <p class="normal">Ümmühânî, Hz. Ali’nin kız kardeşidir ve mirac hicretten on sekiz ay önce Ramazan ayının on yedinci gecesi Ümmühânî’nin evinde olmuştur; Recebin yirmi yedinci gecesi de denmiştir (Sefîne; II, s. 173-175).</p>

    <p class="normal"><span class="idebold">B199.</span> “Allahım, bana dünyayı temiz kullarına gösterdiğin gibi göster.” (Hadis; Künûz; I, s. 51).</p>

    <p class="normal"><span class="idebold">B201.</span> “Cevher” kendi varlığıyla kaim olana derler. Bir cevherle kaim olanaysa “araz” denir. Mesela renk arazdır, bir şeyle meydana çıkar. İrab, manaya göre, Arapçada kelimelerin harflerinin okunuş tarzıdır. Kâinat, Tanrı kitabı olunca cevherler, yani sıfatlar, bu kitabın harfleri, onların okunuş tarzlarıysa arazlardır; yani zuhur eden suretlerdir. Bu suretlerin mertebeleriyse ayetleri mesabesindedir. Ayet, delil manasına gelir; Kur’ân-ı Kerîm’de tam söze verilen addır. Ayetlerin tertibe göre; “besmele”yle başlayan ve gene “besmele”yle başlayacak olan başka bir bahse kadar süren ayetlerin tümüne de “sure” denir. Sureleri, Hz. Muhammed, vahye dayanarak tertip etmiştir. Kur’ân’da 114 sure vardır. I. sure, başlangıç ve açış manasına gelen “Fatiha” suresi, 114. sure de “Nâs” suresidir.</p>

    <p class="normal"><span class="idebold">B202-206.</span> Kur’ân’ın ilk suresi, yedi ayet olduğu, her namazda okunduğu, tekrarlandığı için “Seb’al-Mesanî”, Kur’ân’ın okunmasına, yazılmasına onunla başlandığı için “Fatiha”, içinde Tanrı’ya hamdedildiği için “Hamd”, hadislere göre Kur’ân’ın şeref bakımından en üstün suresi bulunduğu, Allah’ın vasıflarını, aynı zamanda kulluğu bildirdiği, Kur’ân’ın özeti olduğu için kitabın aslı manasına “Ümm’ül-Kitab” gibi adlarla ve daha başka isimlerle anılan sure, “Rahman ve rahim Allah adıyla” mealindeki “Bism’illah’ir-rahman’ir-rahim” diye başlar. Bazı mezheplere göre bu söz, sureden bir ayet değildir; XXVII. surenin (Neml) 30. ayetinden alınmadır ve bununla sureler ayrılır. VIII. sureyle IX. surenin arasında, yani IX. surenin (Tevbe, Berâe) başında yoktur. Ehlibeyt İmamlarına göreyse “besmele”, her surenin ilk ayetidir, yalnız IX. surede yoktur; bu okunmadıkça sureler tam okunmuş olmaz, namaz da batıl olur; içten ve gizli okunarak kılınan namazlarda bile besmeleyi sesle okumak sünnettir. İbn Abbas, Hz. Peygamber’in her şeyin bir temeli var; Kur’ân’ın temeli Fatiha’dır, Fatiha’nın temeli de besmeledir” buyurduğunu rivayet etmiştir (Mecma; I, s. 17). Besmelenin her kitabın, her yazının anahtarı olduğuna, besmeleyle başlanmayan işin sonu gelmeyeceğine dair de hadisler vardır (Câmi; I, s. 104; 11; s. 77). İhlas ve Tevhid suresi Kur’ân’ın 112. suresidir. Bu sure Kur’ân’ın üçte biri sayılmış, üç kere okuyanın bütün Kur’ân’ı okumuş gibi olacağı bildirilmiştir (Câmi; II, s. 163).</p>

    <p class="normal">Akl-ı kül, evvelce de işaret edildiği gibi Hukema’ya göre yaratıcı kudretin aktif kabiliyetidir. Onlarca “birden ancak bir çıkar”; bu bakımdan bu aktif kabiliyet pasif bir kabiliyet meydana getirmiştir ki buna “Nefs-i kül” denir. Her ikisinden dokuz gök (yedi yıldızın bulunduğu gökleri kaplayan Burçlar - Sabiteler göğü, onu da kaplayan ve içinde hiçbir şey bulunmayan Atlas göğü) meydana gelmiş, göklerin dönüşünden dört unsur (ateş, su, yel, toprak) ve dört tabiat (hararet, yaşlık, soğukluk, kuruluk) belirmiştir. Dokuz gökle dört unsurun birleşmesinden cansızlar, nebatlar, canlılar vücut bulmuştur ki üç çocuk sayılan bu üç varlığa nispetle gökler baba, unsurlar ana sayılır; bu bakımdan göklere yüce babalar anlamına, “Abâ-ı Ulviyye”, dört unsura da aşağıdaki analar anlamına, “Ümmehat-ı Süfliyye” denir. Bu inanç, Allah’tan Akl-ı kül’ün sudûr ettiğine, onun Nefs-i kül’ü yarattığına, ikisinden göklerin, göklerin dönüşünden unsurların, her ikisinin birleşmesinden “Mevalîd-i Selase” denen cansızların, nebatların, canlıların meydana geldiğine, yani Allah’ın” Akl-ı kül’ü bile yaratmadığına, fakat Akl-ı kül’ün onun kudretinin zuhuru olduğuna, kâinatıysa Allah’ın yaratmadığına inanmaktır ki İslam’da küfrün ta kendisidir; esasen Hukema da, kâinatın nakıs bir varlık olduğunu, mutlak kemal olan yaratıcı kudretin, yani Allah’ın böyle noksan bir varlığı yaratmayacağını açıkça söylerler (A. Gölpınarlı: 100 Soruda Türkiye’de Mezhepler ve Tarîkatlar; İst. Gerçek Yayınevi-1969, S. 109-151).</p>

    <p class="normal">Biz Şebüsterî’nin bu inanca sahip olduğuna inanmıyoruz; esasen o felsefeyi reddediyor. Fakat bu sistem o kadar gelişmiş ve yerleşmiştir ki tasavvuf ehli olsun olmasın, bu inancı gütsün gütmesin, hemen her şairin şiirinde bu çeşit sözlere rastlanır. Sûfîlerin Akl-ı kül’ü, “Hakikat-i Muhammediye” olarak kabul etmelerinin de bunda büyük bir tesiri vardır.</p>

    <p class="normal">Nûr ayeti, XXIV. surenin (Nûr) 55. ayetidir. Meali şudur: “Allah ışığıdır göklerin ve yerin. Işığının örneği, kandil konan yere benzer ki orada bir kandil var; kandil bir sırça içinde; sırça da parıl parıl parlayan bir yıldız gibi; doğuda da olmayan, batıda da olmayan kutlu zeytin ağacından yakılmış; ateş dokunmadan da yağı, hemen ışık verecek; nur üstüne nur. Allah doğru yolu gösterir nuruyla dilediğine ve Allah örnekler getirir insanlara ve Allah her şeyi bilir.”</p>

    <p class="normal">Ayetlere isim verilmediği halde birkaç ayet, içinde geçen konuya göre ad almıştır ki bu ayet onlardan biridir. Işık doğru yolu göstermekten kinayedir denmiştir ki bu İbn Abbas’ın tefsiridir. Hasan, Ebu Aliye, Dahhâk, göklerin güneşle, Ay’la, yıldızlarla ışıklandırılmasıdır tarzında tefsir etmişlerdir. Kâ’boğlu Ubeyy, gökleri meleklerle, yeryüzünü peygamberlerle, bilginlerle süslemiştir demiştir. Işığının örneği sözündeki ışığı, iman, Kur’ân, Hz. Muhammed’in nuru diye tefsir edenler olmuştur; Tanrı buyruklarını tutmaktır diyenler de vardır. Kandil konan yer Hz. Muhammed’in gönlü, kandil peygamberliği, doğuda, batıda olmayan kutlu zeytin ağacı tenzih ve teşbih arasında tevhide dayanan, ifrat ve tefritten mümezzeh İslam dini diye tevil edenler olmuştur (Kur’ân-ı Kerîm ve Meali; Mecma’ul-Beyan’dan naklen; Açılama, s. LXXXVIII).</p>

    <p class="normal">Mahmûd-ı Şebüsterî, Nefs-i kül’ü, bu ayetteki kandile benzetmektedir.</p>

    <p class="normal"><span class="idebold">B205-213.</span> Arş, tavan, bir şeyin üstüne örtülen şey, çardak anlamlarına gelen Arapça bir sözdür. Yüceliği bakımından padişah meclisine de denir ki bu takdirde hüküm ve kudret, saltanat, tedbir ve tasarruftan kinaye olur. Arşı yıkıldı demek, hükmü geçti, gücü-kuvveti kalmadı demektir. Eski inanca göre dokuzuncu kat göğe de denmiştir (El-Müfredat; s. 329-330).</p>

    <p class="normal">Kur’ân-ı Kerîm’in IX. suresinin 129., XVII. suresinin 42., XXIII. suresinin 86. ve 117., XXVII. suresinin 26., LXXXV. suresinin 15. ayetlerinde Tanrı “yüce ve ulu Arş sahibi”, XXI. suresinin 22., XL. suresinin 15., XLIII. surenin 82. ayetlerinde “Arş sahibi” diye övülür. VII. suresinin 54. X. suresinin 3., XXXII. suresinin 3., LVII. suresinin 4. ayetlerinde yerleri, gökleri yarattıktan sonra tedbir ve tasarrufunun Arşı kapladığı, XX. surenin 5. ayetinde rahmeti umumî olan Tanrı’nın Arşı tedbir eylediği beyan buyuruluyor. LXXXL suresinin 9-20 ayetlerinde güç-kuvvet sahibi büyük elçinin, yani Cebrail’in Arş sabibinin katında kadrinin yüce bulunduğu, XI. suresinin 7. ayetinde meleklerin Arşı taşıdıkları, LXIX. suresinin 17. ayetinde kıyamet günü Arşı sekiz meleğin taşıyacağı bildirilir.</p>

    <p class="normal">Arş, tevili kabul etmeyenlerce mevcuttur; keyfiyetini bilemeyiz. Tanrı’yı cisimden münezzeh bilen İslam çoğunluğuysa, Tanrı’nın kudret ve rahmetiyle her şeyi kaplaması, bilgisiyle her şeyi kavraması, Arş hakkındaki ayetlere tatbik ve bu ayetler buna göre tefsir olunur. Sûfîler, Arşı varlık, beden, tüm cisim olarak kabul ederler (Ta’rîfat; s. 100).</p>

    <p class="normal">Kürsî, üstüne oturulan şey demektir, “kirs” kökünden gelir, toplu manasını da verir. Yaprakları forma haline getirilip bir araya toplanan kitabın her formasına, “kürrase” derler; kirs bir şeyin aslı manasını da ifade eder.</p>

    <p class="normal">Kur’ân-ı Kerîm’in II. suresinin 255. ayetinde Tanrı’nın kürsîsinin gökleri ve yeryüzünü kapladığı bildirilmektedir ki bundan dolayı bu ayete “Ayet’el Kürsî – Kürsî ayeti” denmiştir. İbn Abbas’a göre kürsî, Tanrı bilgisidir. Saltanat, kudret, hüküm ve tasarruf anlamlarına alanlar da olmuştur.</p>

    <p class="normal">Eski inanca göre içinde hiçbir yıldız bulunmayan dokuzuncu kat gökten sonraki sabiteler göğü Kürsî’dir de denmiştir (Müfredat; s. 428).</p>

    <p class="normal"><span class="idebold">B209-224.</span> Göklerden sonra unsurlar, cansızlar ve canlılar geliyor; bunların nevi ve cinslerini saymaya imkân yoktur. İnsan en son, fakat en olgun mertebedir. Şebüsterî, bütün bunlara temas ettikten sonra insanın unsurlara, onların tabiatlarına tutsak olmamasını, sanata kapılmayıp sanat sahibine yönelmesini öğütlüyor ve gönlün Arş gibi her şeyi kapladığını, Rahman’ın iki parmağı, lütfu-kahrı arasında bulunuyormuşçasına halden hale dönen gönlü (Câmi; I, s. 78) Hakk’a yöneltmenin gerektiğini bildiriyor.</p>

    <p class="normal">Eskiler gökleri de cisim sanmışlar, yarılıp tekrar bitişerek eski haline gelip gelemeyeceğini tartışmışlardır. Şebüsterî 221. beyitte bu meseleye temas ediyor. Aynı zamanda bu beyitte LXVII. surenin (Mülk) 3. ayetine de işaret edilmektedir.</p>

    <p class="normal"><span class="idebold">B225-234.</span> Sekizinci kat gökte bulunduğu sanılan sabiteleri meydana getiren yıldız kümelerinde her yıldızdan öbür yıldıza zihnen ve hayalen bir çizgi çekilirse bir cisme, bir hayvana benzer şekiller meydana gelir. Bu bakımdan “burç” denen yıldız kümelerine şu adlar verilmiştir:</p>

    <p class="normal">1) Hamel (Koç), 2) Sevr (Öküz), 3) Cevza (İkizler), 4) Seretan (Yengeç), 5) Esed (Arslan), 6) Sünbüle (Başak), 7) Mizan (Terazi), 8) Akrep, 9) Kavs (Yay), 10) Cedi (Oğlak), 11) Delv (Kova), 12) Hut (Balık).</p>

    <p class="normal"><span class="idebold">B225.</span> Beyitte geçen Bercis, Müşteri yıldızıdır. Yedi yıldızın her biri bir burçta daha parlak görünür ve eskilerce bu burçta kuvveti artar. Bu burca, “Şeref burcu” denir. O burçtan itibaren yedinci burçtaysa sönük görünür; bu burca da o yıldızın “vebal hanesi” derler. Bu beyitlerde yıldızların şeref haneleri anılmaktadır.</p>

    <p class="normal">Güneşin medarı burçlar arasından geçer ve bu medara “Mantıkat’ül-Burûc” derler. Ay’ın medarı güneşin medarını şimal ve cenup noktalarında kat eder. Kat ettiği noktalara “ukde”, yani boğum denmiştir. Ay’ın, şimal ukdesinden geçtiği yere “re’i”, yani baş, cenup ukdesinden geçtiği yere de “zeneb”, yani kuyruk denir. Çizdiği muhayyel şekil, arslana benzetilmiş ve bu ad verilmiştir. Yıldız bilgisine göre “re’i” kutludur; yani bu zaman kutlu sayılır; “zeneb”se kutsuzdur.</p>

    <p class="normal"><span class="idebold">B232-233.</span> Ay’ın yirmi sekiz menzili vardır. Hilal, yani yeniay halinden dairenin yarısı haline gelince “terbî’i evvel”, yani (Ayın öbür yüzü de düşünülerek “ilk dörtte bir haline gelmek” denir. Dolunay haline on dördüncü gece girer; bu haldeki Ay’a “bedr-i tam” derler. Sonra öbür yarısı görünmez olur, “terbî’-i evvel”in tam aksi hale gelir; buna “terbî’-i sanî” adı verilmiştir. Sonunda tersine hilal haline girer ve “mahaak” adını alır. Bütün bu seyirde yirmi sekiz gün, küsur saat geçer; fakat İslam’da ayın biri hilalin görülmesiyle sabit olduğundan Ay takviminde Hicrî yılın bazı ayları yirmi dokuz, bazıları otuz olur. Ay menzillerinin her birerinin adları varsa da bunları yazmaya lüzum görmüyoruz. Kur’ân-ı Kerîm’de güneşin karar edeceği, ettiği yerde cereyan ettiği, akıp gittiği, Ay’a da eski kuru ve eğri hurma salkımı çöpüne dönünceye dek menziller (geçeceği konaklar) tayîn edildiği, ne güneşin aya yetişebileceği, ne gecenin gündüzü geçebileceği, hepsinin de gökte yüzüp durduğu bildirilir (XXXVI. Yâ Sîn; 38-40). Bu beyitlerde bu ayetlere de işaret edilmektedir.</p>

    <p class="normal"><span class="idebold">B234.</span> Kur’ân-ı Kerîm’in III. suresinin 190-194 ayetlerinde göklerin, yeryüzünün yaratılışında, düşünenlere, aklı erenlere deliller olduğu, bu çeşit kişilerin Allah’ı ayakta, otururken, yanüstü yatarken anıp yaratılışı düşünerek, boş yere yaratılmadığını ikrar edip Tanrı’ya niyazda bulundukları bildirilir. XXXVIII. surenin (Sâd) 27. ayetinde yerin, göğün boş yere yaratılmadığı, XXIII. surenin (Mü’minûn) 115 ayetinde de insanların boş yere halkedilmediği bildirilir.</p>

    <p class="normal"><span class="idebold">B240-249.</span> Beyitlerde yıldızbilgisinin aslı olmadığı anlatılmaktadır. 254. beyitte “heba’” ve “heyula” denen ve maddenin her şekli kabul etme kabiliyetinden söz edilmektedir.</p>

    <p class="normal"><span class="idebold">B262.</span> Beyitte Tanrı’nın göklere, yere, dağlara arz ettiği, onların çekinip korkarak kabul etmedikleri, insana yüklendiği ve insanın çok zalim ve cahil olduğu bildirilen “emanet”ten bahsedilmektedir (XXXIII, 72). Emanet, yapılması buyurulan, yapılmaması emredilen şeyler, hükümler, farzlar, emanete ve ahde vefa etmektir denmiştir. Göklere, yere, dağlara arz edilmekten maksat, oradakilere arz etmektir diyenler olmuştur. Emanet, bir anlayışa göre de akıldır (El-Müfredat, s. 75-76).</p>

    <p class="normal">Sûfîlere göre emanet, Tanrı sıfatlarına bir mazhar, bir ayna olmaktır ki bu sıfat ve kabiliyet yalnız insandadır. Fakat insan bu mazhariyeti bilmemekle pek zalim ve bilgisiz olmuştur.</p>

    <p class="normal">Şebüsterî, ayetteki çok zalim ve bilgisiz olmayı bir başka tarzda tevil ediyor; “Zalimlik, bilgisizlik, ışığın zıddıdır; ama zuhurun da tam mazharıdır” diyor; bundan sonraki beyitte de insanı aynaya benzeterek, aynanın bir yüzü sırlı olursa, insanın yüzü aynanın öbür yanında görünür diyor; aynada sır olmazsa, aynanın arkası kara bulunmazsa ayna camdır; insan dışarıyı görür ama kendini göremez demek istiyor. İnsan kâinatın zübdesidir, sonudur; manası bakımından, bütün kâinat onda görünür; görünmesi de kesafeti yüzündendir. Bundan sonraki beyitlerde Âdem’e meleklerin secde etmesinden, Âdem’in kâinata nispetle bedenin canı mesabesinde olduğundan, insanın âlemin özü, merkezi bulunduğundan bahsediyor. II. surenin 34., VII. surenin 11., XV. surenin 29-30., XVII. surenin 61.,<br class="chapter" />
    XVIII. surenin 50., XX. surenin 116. ayetlerinde, meleklerin Tanrı emriyle Âdem’e secde ettikleri, fakat XVIII. surenin 50. ayetinde açıklandığı gibi, meleklerle beraber bulunmakla beraber cin taifesinden olan İblis’in, beni ateşten yarattın; ben ondan hayırlıyım deyip (XXXVIII, 76) secde etmediği anlatılır. Bu secde, Âdem’in adları bilmesinden, yani Tanrı adlarının ve sıfatlarının nisbî ve izafî mazharı oluşundan dolayıdır ve Âdem, mihrap durumundadır; secdeyse Tanrı’yadır. 281-282. beyitlerde, Tanrı sıfatlarının insanda zahir olduğu bildirilmekte, 283. beyitte LVII. surenin (Hadîd) 3. ayetinin meali geçmektedir. Bu ayetin meali şudur: “Odur her şeyden önce var olan, her şeyden sonra kalan, her şeye üstün olup delilleriyle bilinen ve her şeyi bilen de, duygularla bilinmeyen ve odur her şeyi bilici.” İnsan, yaratılışın gayesi olmak bakımından her şeyden önce sayılabilir; zuhur bakımındansa her şeyden sonradır. Görünüşü bakımından zahir, hakikati bakımındansa bâtındır denebilir. Bu zuhur, insanı hayrete düşüreceğinden de düşüncenin sonunun hayret olduğunu bildirerek bu sorunun cevabını tamamlıyor.</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 3. “Ben kimim? Bana benden haber ver... kendinden kendine git derler; bunun manası ne?”</p>

    <p class="ortayazi">***</p>

    <p class="normal">Bana, ben nedir diye sordun... bana benden haber ver, ben denilen kimdir dedin.</p>

    <p class="normal">Mutlak Varlığa işaret edilince bu hakikat, ben sözüyle anlatılır.</p>

    <p class="normal">Hakikat, varlık suretlerinden bir surete bürününce, söz arasında sen ona “ben” dersin.</p>

    <p class="normal">Ben ve sen asıl varlığın arızî suretleriyiz... varlık kandilliğinin kafesleri mesabesindeyiz.</p>

    <p class="normal">Cisimlerle ruhları bir nur bil... o nur, kâh aynadan görünür, kâh kandilden.</p>

    <p class="normal">Sen söz arasında “ben” dedikçe bu söz, ruha işarettir dersin.</p>

    <p class="normal">Kendine aklı kılavuz edersen, bir cüzün olan ruha kapılır, kendini bilemezsin.</p>

    <p class="normal">Hocam, yürü, kendini iyi tanı. Şişmanlık, hastalıktan meydana gelen şişkinliğe benzemez ki.</p>

    <p class="normal">Ben ve senin hakikati candan da üstündür, tenden de... bu ikisi de gerçek “ben”in cüzleridir.</p>

    <p class="normal">Ben sözü yalnız insana mahsus değildir ki ruha işarettir diyesin.</p>

    <p class="normal">Bir yol varlığından da kurtul, imkân âleminden de... âlemi bırak da kendi kendine bir âlem ol.</p>

    <p class="normal">Hüviyetin vehimden doğan “he”si, görüş zamanı iki göz şekline girer, birken iki görünür.</p>

    <p class="normal">Fakat he, Allah sözüne katıldı mı, arada ne yolcu kalır, ne yol.</p>

    <p class="normal">Varlık cennet olur, imkân cehennem kesilir. Benle sen de arada berzah haline gelir.</p>

    <p class="normal">Önündeki şu perde kalktı mı, ne mezhebin hükmü kalır ne dinin.</p>

    <p class="normal">Bütün şeriat hükümleri senle benden doğar. Çünkü bu hükümler senin canına, tenine bağlıdır.</p>

    <p class="normal">Arada benle sen kalmayınca Kâ’be nedir, havra nedir, kilise ne?</p>

    <p class="normal">Mukayyet varlık, ayn (göz-hakikat) kelimesinin üstüne konan ve vehimden doğan bir noktadır. Aynın arındı mı, gayın ayın olur.</p>

    <p class="normal">Yolcunun aşacağı yol, bunca tehlikeleri olan bir yol ama iki adımdan fazla değil ki!</p>

    <p class="normal">Bir adımı zahirî varlıktan geçmek, öbür adımı hakikî varlığa erişmek.</p>

    <p class="normal">Bu görüş yerinde toplulukla ayrılık aynı şey... çünkü tek sayı bütün sayılara yayılmış, bütün sayıları meydana getiren o.</p>

    <p class="normal">Sen birliğin ta kendisi olan topluluksun... sen çokluk halinde zuhur eden birsin.</p>

    <p class="normal">Cüzî âlemden geçip küllî âleme varan kişi bu sırrı bilir.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B287-296.</span> Sûfîlerce “ben”, Tanrı’nın ezelî, ebedî varlığına nispetle, iki yokluk arasında ve ancak onun irade ve kudretiyle var olan nisbî ve izafî bir varlığa, insanın Tanrı’ya karşı yok olan varlığına işarettir. Hatta bu yüzden sûfîler ben yerine, yok, yoksul anlamına gelen “fakir” sözünü kullanırlar ve yanılarak “ben” derlerse, derhal “benliğime lanet” sözünü söylerler. Sen ve siz yerine de “nazarım, nazarlarım” derler. Ben, sen, bir tek ışıktır ki mecazî varlık suretlerinden görünür, yahut aynaya vurur, kandilden parlar. Ben ve sen, candan da üstündür, tenden de. Çünkü can ve ten mazharlardır ama Tanrı hepsinden de münezzehtir; üstündür. Mazharın gerçek varlığı yoktur; o bir ışıktır, bir gölgedir ancak. Olgun insan, mecazî âlemden yücelir; vehimden doğan ve kevne tabi olan mekândan kurtulur. Zaman, nasıl hadiselerin zihinde kıyaslanmasından doğan bir mefhumsa mekân da var olana tabidir; oysa gerçekte var olan şey yoktan doğar, her an da yok olur gider.</p>

    <p class="normal"><span class="idebold">B297-302.</span> Tanrı varlığı, Tanrı’nın zatı, hakikati anlamına gelen “ Hüviyyet” sözünün Arap yazısıyla ilk harfi olan “h” harfine benzetiliyor. “H” harfi, Arap yazısında şu şekildedir: ° Görüldüğü gibi bu şekilde iki göz vardır, iki görüşse ikiliği meydana çıkarır; ikilik kesreti (çokluğu) doğurur. Fakat kesrette de bir vahdet (birlik) vardır. Mesela insanlar çoktur; fakat hepsi de insanlık bakımından birdir; insanlık, birçok insan olarak zuhura gelmiştir. Fakat insan canlılardan bir nevidir; şu halde canlılar da canlılık bakımından birdir. Nebatları ve cansızları da varlık bakımından düşünürsek hepsi de var olanların zuhurudur; varlıkta vahdet vardır, zuhurunda kesret mevcuttur. Varlıkları da Mutlak Varlık’ın kudret, irade, halk ve tedbir ve tasarrufunun aynaları olarak düşünürsek hiçbiri mevcut sayılmaz; ancak tekrar edelim ki Tanrı hepsinden de münezzeh ve mukaddestir.</p>

    <p class="normal">İki gözlü olan °, Allah adına girerse bu ism-i celâlin sonuna eklenir ve yazılışı, yani tek harfken iki gözlü, Allah adına katılınca tek gözlü oluşu, şu şekilde yazılır: t=K¸«<br class="chapter" />
    Bu “h” harfinin şu iki çeşit yazılışı, yani tek harfken iki gözlü, “Allah” adına katılınca tek gözlü oluşu, insanın mevhûm varlığındayken eşyada kesreti görmesine, mevhûm varlığından geçince vahdet sırrına ermesine benzer. Bu birlik tahakkuk edince ne yol kalır, ne yolcu.</p>

    <p class="normal"><span class="idebold">B303-308,</span> “Ayın, gayın”, Arap alfabesinin on dokuzuncu ve yirminci harfleridir ve bu iki harf, aynı şekildedir; yalnız ikincisinin üstünde bir nokta vardır: Ÿ – Ÿ Aynı zamanda “ayn”, göz, kaynak, varlık, hakikat manalarını ifade eder; “gayn” da bulut, örtmek manalarınadır. Bu iki harfin yazılış şekillerine ve birisinin noktalı oluşuna dayanılarak, bulutun, kesafetin, yani maddenin gözdeki pustan doğan bir noktadan başka bir şey olmadığı, göz arınınca o noktanın ortadan kalkacağı söyleniyor; maddenin mana olarak belireceği bildiriliyor.</p>

    <p class="normal">Bundan sonraki beyitlerde de birlik yolunun tehlikeli bir yol olmakla beraber iki adımdan ibaret olduğu, ilk adımın benlikten geçmekten, ikinci adımın da mecazî varlıkları aşmaktan ibaret bulunduğu anlatılıyor; bu takdirde vahdete erişilir, bütün varlıklarda aynı kudret, aynı hikmet seyredilir, kesretinde vahdetten doğduğu anlaşılır; fakat bu sırrı cüzî varlıktan küllî varlığa ulaşan kişi anlar deniyor.</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 4. “Yolcu nasıl kişidir, yola giden kimdir? Kime tam ve kâmil kişi diyeyim.”</p>

    <p class="ortayazi">***</p>

    <p class="normal">Bir de yolcu kimdir dedin. Yolcu, yola düşen ve aslından haberdar olan kişidir.</p>

    <p class="normal">Yolcu, yoldaki konakları çabucak geçen, dumandan arınmış ateş gibi varlığını yakıp arınan adamdır.</p>

    <p class="normal">Şöyle bil ki yolcunun yol alması, ayıbı, noksanı bırakarak imkân âleminden vücûb âlemine gitmesidir. Bu da ma-nevî bir yolculuktur.</p>

    <p class="normal">Birlik âleminden bu âleme nasıl geldiyse, bu sefer de ters yüzüne gider, konakları aşa aşa nihayet hakikatte, birlik âlemine varır ve kâmil insan olur.</p>

    <p class="normal">İnsan, bu varlığa gelirken başından neler geçti; nasıl doğdu? Önce onu bil.</p>

    <p class="normal">Evvela cemat halindeydi, sonra izafî ruhla bilgi sahibi oldu.</p>

    <p class="normal">Derken Tanrı kudretiyle harekete geldi, sonra da Tanrı ihsanıyla, dilediğini yapar bir hal aldı.</p>

    <p class="normal">Doğdu... çocukluk çağında tekrar bu âlemi duydu, gördü. Bu âleme ait duygularla kuruntular, onda açıkça meydana geldi.</p>

    <p class="normal">İnsanda bu cüzî şeyler bir araya gelince bu cüzler âleminden küller âlemine yürüdü.</p>

    <p class="normal">Onda kızgınlık ve şehvet meydana geldi... onlardan da hırs, nekeslik ve ululanma hasıl oldu.</p>

    <p class="normal">Kötü sıfatlar meydana çıktı, derken şeytandan, canavardan daha kötü bir hale geldi.</p>

    <p class="normal">Bu insanlık noktası, Mutlak Varlığa nazaran en aşağı noktadır. Çünkü birlik noktasının tam karşılığıdır.</p>

    <p class="normal">Bu kötü işler yüzünden, çeşitli bir çokluk âlemi zuhur etti... İnsan da ilk âlem olan birlik âlemiyle tam karşı karşıya geldi; zuhurun sonu oldu.</p>

    <p class="normal">Eğer bu tuzağa tutulup kalırsa, bu hayvan sıfatlarından kurtulamazsa, azgınlık ve sapıklıkta hayvandan da aşağı olur.</p>

    <p class="normal">Yok... eğer can âleminden bir nura kavuşur, cezbe feyzine nail olur, yahut da cezbenin aksi olarak bir kati delil elde eder de</p>

    <p class="normal">Gönlü, Hak sırrına sırdaş olursa, geldiği yoldan geri dönebilir, aslına ulaşır...</p>

    <p class="normal">Cezbeyle, yahut kati delille yakine erer, gerçek imana yol bulur;</p>

    <p class="normal">Kötü kişilerin düştükleri Siccîn’den çıkar, iyi kişilerin makamı olan İlliyyî’ne yüz tutar;</p>

    <p class="normal">Hemencecik tövbe eder, seçilmiş Âdemoğulları arasına katılır, insan olur.</p>

    <p class="normal">Kötü işlerden arınır, İdris Peygamber gibi göklere ağar.</p>

    <p class="normal">Pis huylardan kurtulur, Nuh gibi hakikatte ayak direr.</p>

    <p class="normal">Cüzî kudreti, küllî kudrette yok olur da Halil gibi Tanrı’ya dayanır.</p>

    <p class="normal">Dileğine Tanrı razılığı da uyar, Musa gibi o ulu kapıya gider.</p>

    <p class="normal">Kendi bilgisinden kurtulur, İsa Peygamber gibi gök ehlinden olur.</p>

    <p class="normal">Bir uğurdan bütün varlığını yağmalar, Ahmed’in ardına düşüp miraca çıkar.</p>

    <p class="normal">Dairenin bitim noktası olan insanlık, ilk ve başlangıç noktası olan Mutlak Varlığa, birlik âlemine erişti mi, artık o makama ne bir melek sığar, ne şeriat sahibi bir peygamber.</p>

    <p class="normal">Peygamber güneş gibidir, veli ay gibi. Bunlar, “Benim bir zamanım olur ki o vakit Tanrı’yla beraber kalırım” makamında birbiriyle karşı karşıya gelirler.</p>

    <p class="normal">Peygamberlik, kemali bakımından her şeyden arıdır. Velilik, peygamberlikle zuhur eder, peygamberin veliliği gizlenmez.</p>

    <p class="normal">Velilik velide gizlidir, fakat peygamberde apaşikâr görünür durur.</p>

    <p class="normal">Veli peygambere uyar da adeta ona hemdem olur ve velilik âleminde peygambere mahrem kesilir.</p>

    <p class="normal">Bu suretle “Tanrı’yı seviyorsanız” makamından “Bana uyun da Tanrı da sizi sevsin” makamına yol bulur.</p>

    <p class="normal">O halvet makamında Tanrı sevgilisi olur, tamamiyle Tanrı cezbesine tutulur.</p>

    <p class="normal">Veli mana bakımından peygambere uyar; mana bucağında ibadet ehlidir.</p>

    <p class="normal">Veli seyrinde geri döndü, tekrar başladığı yere vardı mı, işi tamamlanır, kemale erer.</p>

    <p class="normal">Tam ve kâmil insan, o adama derler ki sultan iken kulluk eder.</p>

    <p class="normal">Yolları aştıktan, makamına eriştikten sonra onun başına halifelik tacını koyar.</p>

    <p class="normal">Yok olduktan sonra tekrar var olur. Yolun sonuna kadar varır da sonra tekrar başladığı yere döner.</p>

    <p class="normal">Şeriatı kendisine iç elbisesi yapar, ona bürünür. Tarikatı da dış elbisesi yapar, onunla süslenir.</p>

    <p class="normal">Hakikatse onun zatına duraktır. Artık o küfürle imanı zatında cem eder.</p>

    <p class="normal">Güzel huylarla huylanır... bilgiyle, temizlikle arılıkla tanınır.</p>

    <p class="normal">Bütün bu söylediğimiz şeyler ondadır da o hepsinden de uzaktır, hepsinden de münezzehtir. Tanrı’nın kubbeleri altına girmiş, örtünmüş, gizlenmiştir.</p>

    <p class="normal">Badem hamken kabuğunu kırarsan bozulur gider...</p>

    <p class="normal">Fakat oldu mu kabuğunu kırar, içini çıkarırsan bozulmaz, elbette kabuksuz daha iyidir.</p>

    <p class="normal">Şeriat kabuktur, hakikat iç... bu ikisinin arası da tarikattir.</p>

    <p class="normal">Yolcu da yolda şeriata riayet etmezse bozulur. Fakat erişti, oldu mu, kabuksuz daha âlâdır, daha güzeldir.</p>

    <p class="normal">Kişi, hakikate erişti mi, oldu demektir, artık onun kabuğu yarılır, kırılır.</p>

    <p class="normal">Varlığı bu âlemde karar edemez... bu âlemden çıkar gider, bir daha geri gelmez.</p>

    <p class="normal">Fakat bir kere daha kabuğa bürünür de güneş gibi parlar; âlemi parlatırsa bu sefer bir devir daha yapar.</p>

    <p class="normal">Tohum gibi... Tohum da suyla, toprakla öyle bir ağaç kesilir ki dalı yedinci kat göğü de aşar;</p>

    <p class="normal">Aynı tohum bir kere daha belirir... Tanrının takdiriyle bire yüz verir.</p>

    <p class="normal">Bir noktaya benzeyen tohum kemale erişince çizgiye benzer bir ağaç olur.</p>

    <p class="normal">Bu suretle noktayken çizgi şekline bürünür, çizgiyken yine nokta olarak ikinci bir devre başlar.</p>

    <p class="normal">Yolcu, bu dairede kemal sahibi olunca yine son noktaya varır...</p>

    <p class="normal">Bir kere daha pergel gibi evvelki devrine başlar, ilk aştığı yolu aşar.</p>

    <p class="normal">Gene o yolu aşıp bitirdi mi, Tanrı başına halifelik tacını koyar.</p>

    <p class="normal">Bu, mana bakımından tenasuh değildir; bunlar tecelliye ait zuhurlardır.</p>

    <p class="normal">Birisine nihayet nedir diye sormuşlar da insanın başladığı yere dönmesidir demiş!</p>

    <p class="normal">Peygamberlik Âdem’le zuhur etti; kemali, peygamberlerin sonuncusu olan Muhammed’de göründü.</p>

    <p class="normal">Noktanın ikinci bir defa devretmesi gibi Peygamber de bu âlemden sefer edince velilik zahir oldu.</p>

    <p class="normal">Veliliğin tam zuhuru da velilerin sonuncusuyla olacak... iki âlem de onunla tamamlanacak, onunla kemal bulacak.</p>

    <p class="normal">Bütün velilerin varlıkları, son velinin âzasına benzer... o küldür, öbürleri cüz.</p>

    <p class="normal">Onun peygamberlerin sonuncusuyla tam bir münasebeti vardır. Bu yüzden umumî rahmet de onunla zuhur eder.</p>

    <p class="normal">İki âlem de ona uyar, Âdemoğulları içinde Tanrı halifesi odur.</p>

    <p class="normal">Güneşin nuru geceden ayrıldı mı, sabah çağına erişirsin; gün doğar, en yüce noktaya çıkar.</p>

    <p class="normal">Sonra yine bu dönüp duran gökyüzü döner... güneş zeval noktasına gelir, ikindi olur, akşam çağı gelip çatar.</p>

    <p class="normal">Peygamberin nuru, ulu ve yüce bir güneştir. O güneş, kâh Musa’dan göründü, kâh Âdem’den.</p>

    <p class="normal">Cihan tarihini okuduysan bu mertebeleri birer birer bilirsin.</p>

    <p class="normal">Her an güneşten bir gölgedir zuhur etmiş, dinin derece derece yücelmesi için merdivenlik vazifesini görmüştür.</p>

    <p class="normal">Muhammed zamanı, güneşin en yücede bulunduğu zamandı. Bundan dolayı Peygamber’in gölgesi yoktu; o her türlü gölgeden, her çeşit karanlıktan arınmıştı.</p>

    <p class="normal">Güneşin en yüce noktada bulunduğu zaman yere dikilen şeyin ne önde gölgesi olur, ne artta, ne sağda, ne solda!</p>

    <p class="normal">Muhammed yeryüzünde dümdüz, dosdoğru durdu, “Emredildiğin gibi doğru ol, doğrulukla hareket et” emrine uydu, o emre göre hareket etti.</p>

    <p class="normal">Onun hiçbir karanlık gölgesi yoku... o ne aydın Tanrı nuruydu, ne güzel bir Tanrı gölgesiydi.</p>

    <p class="normal">Kıblesi doğu ile batı arasıydı. O yüzden de nurlara gark olmuştu.</p>

    <p class="normal">Şeytan bile onun elinde Müslüman olmuştu... gölge onun ayağının altına girmiş, gizlenmişti.</p>

    <p class="normal">Mertebeler ayağının altındaydı, bu topraktakilerin varlığı hep onun gölgesiydi;</p>

    <p class="normal">Sonra velilik onun nuruyla gölge saldı, doğularla batıları kapladı.</p>

    <p class="normal">Ondan sonra aynen onun zuhurundan evvelki gölgelere uygun gölgeler meydana çıktı.</p>

    <p class="normal">Şimdi ümmetten yetişen her bilgi sahibi, Peygamber’in zamanından önceki bir peygambere karşılıktır, o peygamberin sırrına mazhardır.</p>

    <p class="normal">Peygamber, peygamberlikte kemal bulunca çaresiz bütün velilerden üstün olur.</p>

    <p class="normal">Velilik de velilerin sonuncusuyla kemal bulur ve bu suretle ilk nokta son nokta olur.</p>

    <p class="normal">Âlem onun yüzünden emniyete kavuşur, imana ulaşır. Cansızlarla canavarlar bile onun feyziyle canlanır, kemal bulur.</p>

    <p class="normal">Âlemde tek bir kâfir bile kalmaz, gerçek adalet zuhur eder.</p>

    <p class="normal">O, vahdet sırrına mazhar olarak Tanrı’yı hakkıyla tanır... Tanrı’nın hakikati onda görünür.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B309-325.</span> Yolcu, manevî yolcudur; tasavvufta terim olarak bu yolcuya “salik”, yol aşmasına da “sülûk” denir. Sülûkte mücahede, yani kendindeki kötü huylarla ve bütün kötülüklerle savaşmak şarttır. En büyük savaş, insanın nefsiyle savaşmasıdır (Câmi; II, s. 72). Doğruyu buyurmak, kötülüğü gidermeye çalışmak, direnip doğru hareket etmek, kötüye ve kötülüğe karşı durmak savaş olduğu gibi (aynı; I, s. 123) en üstün savaş da zulmeden buyruk sahibine karşı doğru sözü söylemektir (aynı; c. I, s. 123).</p>

    <p class="normal">Sülûk, şu maddî surete gelişin aksine, kesretten vahdete gitmek, benlikten, bencilikten vazgeçmek, kendi için değil, halk için, insanlar ve insanlık için yaşamak yüceliğine ulaşmaktır.</p>

    <p class="normal"><span class="idebold">B326.</span> Siccîn, zindan ve hapishane demektir; İlliyyîn yücelikler manasını verir. Siccîn ve İlliyyîn, LXXXIII. surenin (Mutaffifîn) 7. ve 18-20. ayetlerinde geçer ve iyi kişilerin defterlerinin İlliyyîn’de, kâfirlerin amel defterlerinin Siccîn’de olduğu bildirilir. Siccîn cehennemdir, cehennemin en alt tabakasıdır; kâfirlerin amel defterleri oradadır denmiştir (Sefîne; II, s. 256). İlliyyîn de yüce mertebeler, cennet, cennetin en yüce derecesidir. Siccîn kâfirlerin, İlliyyîn müminlerin amel defterleridir de denmiştir (aynı c. ve aynı s.).</p>

    <p class="normal"><span class="idebold">B237.</span> Lâhicî, tövbeyi dört kısma ayırıyor; 1) Kâfirlerin tövbesi, yani inanmak, 2) Kötü kişilerin kötülükten geçmeleri, 3) İyi kişilerin kötü huylardan arınmaları, 4) Olgunların Hak’tan başka her şeyin yokluğunu bilmeleri.</p>

    <p class="normal"><span class="idebold">B238.</span> Kur’ân-ı Kerîm’in XIX. suresinin 56-57. ayetlerinde İdris Peygamber’in yüce durağa yüceltildiği bildirilir. Bu peygamberin terziliği icat ettiği, hesap ve heyet bilgisinin mucize olarak ona verildiği, dördüncü kat göğe sağ olarak yüceltildiği söylenmiştir. Ruhunun dördüncü kat gökle beşinci kat arasında kabzedildiğini ve bu ayetteki yüceltmenin peygamberlik verilmek suretiyle yüceltmek olduğunu söyleyenler de olmuştur (Mecma, VI, s. 518-519).</p>

    <p class="normal"><span class="idebold">B329.</span> Nuh Peygamber’in, kavminin arasında dokuz yüz elli yıl bulunduğu, kavmini gece, gündüz davet ettiği XXIX. surenin (Ankebût) 14., LXXI. surenin (Nuh) 5. ayetlerinde bildirilir.</p>

    <p class="normal"><span class="idebold">B330.</span> Halil, İbrahim Peygamber’dir. Tanrı sevgisine mazhar olduğu için Allah dostu anlamına “Halilullah” diye anılır. Hz. Muhammed’in ceddidir; cömertlikle anılagelmiştir. Konukları ağırladığı gibi Tanrı buyruğuyla oğlu İsmail’i de Tanrı uğruna kurban etmeye kalkmış, onun yerine bir koç gönderilmiş, o kurban edilmiştir. Bu yüzden İsmail de, Tanrı uğruna kurban edilen manasına gelen “Zebihullah” lakabiyle anılmıştır. Nümrûd, İbrahim’i putları kırdığı ve kendisini Tanrı tanımadığı için, yaktırdığı büyük bir ateşe attırmış, fakat ateş güllük-gülistanlık olmuştur. Ateşe atılacağı zaman Cebrail’in gelip, bir dileğin var mı diye sorduğu, onun da, var ama senden değil dediği, Cebrail’in, rabbinden iste sözüne de, bilgisi istememe hacet bırakmaz ki karşılığını verdiği rivayet edilmiştir. Beyitte, Tanrı’ya bu dayanışı da hatırlatılıyor.</p>

    <p class="normal"><span class="idebold">B331.</span> XX. surenin 82-83. ayetlerinde, Musa Peygamber’in, Tanrı rızasını bir an önce kazanmak için Tur dağına tezce vardığı bildirilmektedir ki beyitte bu ayetlere işaret edilmektedir.</p>

    <p class="normal"><span class="idebold">B332.</span> Hıristiyanlar, eldeki İncillere dayanarak İsa Peygamber’in çarmıha gerilip öldüğüne, üç gün sonra dirilip göğe ağdığına inanırlar. Kur’ân-ı Kerîm’in IV. suresinin 157. ayetinin hükmüne göreyse o öldürülmemiş, asılmamış, diri olarak göğe ağdırılmıştır.</p>

    <p class="normal"><span class="idebold">B336.</span> Vilayet, dost olmak, yardım etmek, sahip olmak, korumak, saltanat ve tedbir, tasarruf, amir ve hâkim olmak, vâris ve vekil olmak, efendilik ve kulluk manalarına gelir. Kur’ân-ı Kerîm’de II. surenin 107 ve 120., III. surenin 28, 122. ve 150., IV. surenin 45, 47, 89, 123 ve 173., VI. surenin 127., VII. surenin 196., VIII. surenin 76., IX. surenin 76 ve 116., XII. surenin 101., XVI. surenin 63., XXIX. surenin 22., XXXIII. surenin 17 ve 65., XLVIII. surenin 22. ve LXII. surenin 28 ve 31. ayetlerinde yardımcı sözüyle beraber anılır. VI. surenin 51 ve 70., XXXII. surenin 40. ayetlerinde şefaatçi anlamına gelen “Şefî” sözüyle geçer. XIII. surenin 37. ayetinde, koruyan anlamına “Vaak”, XVIII. surenin 17 ayetinde doğru yolu gösteren anlamına “Mürşid” sözleriyle anılır. Ayrıca, müfret olarak “Veli” ve cem olarak “Evliya” şeklinde ve dost, yardımcı, koruyan, sahip anlamlarında birçok ayetlerde bu söze rastlanır. “Mevlâ” sözü de, sahip, yardımcı anlamlarında birçok ayetlerde vardır. “Veli, evliya’”, II. surenin 282., VIII. surenin 72., XVII. surenin 33., XIX. surenin 5, XXVII. surenin 49. ve XXXII. surenin 6 ayetlerinde, mirasta veli oluş, oğul, vâris, birisinin yerine geçen, kalan anlamlarına gelmiştir. XVI. surenin 76. ve XXIII. surenin 5. ayetlerinde köle manasını ifade eder. V. surenin 55., VI. surenin 62., X. surenin 30., XVII. surenin 111., XVIII. surenin 26., XXXIII. surenin 6. ve LXVI. surenin 4. ayetlerinde saltanat, tedbir, tasarruf anlamlarını verir. “Vilaye”, XVIII. surenin 44. ayetinde kudret, tasarruf, tedbir, hüküm sürmek manasına, aynı surenin 72. ayetinde miras almak anlamına gelir.</p>

    <p class="normal">V. surenin 55. ayetinin meali şudur:</p>

    <p class="normal">“Sizin dostunuz, sahibiniz ancak Allah’tır ve Peygamberdir ve inananlar, namaz kılanlar ve rükû ederken zekât verenlerdir.” Bundan sonraki ayetteyse, “Ve kim Allah’tan, Peygamberinden ve inananlardan yüz çevirirse, bilsin ki hiç şüphesiz Allah’a mensup olanlar üst olacak kişilerdir” buyurulmaktadır. Bu ayetin mescide gelen, bir şey isteyen bir fakire namazda olmaları dolayısıyla sahabenin bir şey vermemesi, Hz. Ali’nin elini uzatarak parmağındaki yüzüğü bağışlaması üzerine indiğini, bu suretle, ayetteki “inananlar, namaz kılanlar ve rükû ederken zekât (sadaka) verenler”den maksadın Hz. Ali olduğu, Keşşaf’ta, Râzî’nin, İbn Cerîr-i Tabarî’nin, Süyûtî’nin tefsirlerinde, Vâhidî’nin “Esbâb’ün-Nüzûl”ünde “Kenz’ül-Ummâl”, “Mecma’uz-Zevâid”, Zahâir’üî-Ukbâ” gibi hadis kitaplarında kayıtlıdır; hatta Beyzâvî ve Ebu’s-Suûd, Zamahşarî’yi okşayan bir tefsirden sonra nafile olarak verilen sadakaya da zekât denebileceğini bu ayetle istidlal etmişlerdir (Fadâil’ül-Hamse; c. II, s. 13-19). Bu ayette vilayet, Allah’a, Resûlüne ve inandığı halde namaz kılarken rükûda zekât verene ait gösterildiğinden dost, yardımcı gibi manalar vermeye imkân yoktur; çünkü XVIII. surenin 26. ayetinde “Veli” kelimesi, ayetin sonundaki “hükmüne hiç kimseyi ortak etmez” sözünden anlaşılacağı veçhile kudret, tasarruf ve tedbir manasına gelir ve Allah’ın tasarruf ve tedbiri anlatılır; XXXIII. surenin 6. ayetindeyse “Peygamber, inananlar üzerinde, kendilerinden daha ziyade tasarruf ve vilayet sahibidir” denerek inananlara Hz. Peygamberin emrinin nafiz olduğu bildirilir; XXVIII. suredeki “Ve rabbin, dilediğini yaratır ve seçer; seçmek, onlara ait bir şey değil” hükmüyle (68) gene XXXIII. surenin 36. ayetindeki “Allah ve Resûlü, bir işe hükmetti mi, erkek olsun, kadın olsun, hiçbir inananın o işi istediği gibi yapmakta ihtiyâr sahibi olmasına imkân yok ve kim Allah’a ve peygamberine isyan ederse gerçekten de apaçık bir sapıklığa düşmüş, sapıtıp gitmiştir” hükmü, Peygamber’in tasarruf, tedbir salahiyetini ve vilayetini bildirir. Bu ayetteyse Ali’nin vilayeti, Allah ve Peygamber’in vilayetiyle anılmaktadır. Veda haccında da, Mekke’den dönülürken Gadîru Humm’da Hz. Peygamber, “Ben inananlara ne-fislerinden evlâ değil miyim ve her inanan erkek ve kadına nefsinden evlâ değil miyim?”, yani inananlar üzerinde kendilerinden ziyade benim vilayetim yok mu diye sorup XXXIII. surenin 6. ayetini hatırlattıktan ve sahabenin tasdikine Allah’ı şahit tuttuktan sonra, Ali’nin elini tutup kaldırarak ve herkese göstererek “Ben kimin mevlâsıysam, Ali onun mevlâsıdır” buyurmuştur (aynı; I, s. 349-406; Abd’ül-Huseyn Şerefüddin: El-Müracaat, VI. basım; s. 50-52, 171-184 ve bilhassa 201-230).</p>

    <p class="normal">X. surenin 62. ayetinde Allah dostlarına ne korku, ne de hüzün olmadığı bildirilir. Allah dostları, Kur’ân-ı Kerîm’de “Evliyaullah” diye geçer. “Benim için bir veliyi aşağılayan, hor gören, horlayan kişi, benimle savaşa girişmiştir; benimle savaşanla ben de savaşırım” hadis-i kudsîsi (Sefîne; II, s. 690) ve Malik oğlu Enes’in yukarıdaki ayette anılan Allah dostlarının kimler olduğu sorusuna Hz. Resûl’ün, “Onlar, dünyanın içyüzüne bakarlar; dışını görürlerken de içini, özünü görürler, insanlar tezce kendilerine gereken şeyleri yapmaya koyuldukları halde, onlar ilerisi için çalışır, uğraşırlar; ellerinden çıkaracakları şeyi ölmeden çıkarırlar; bırakacakları şeyleri şimdiden terk ederler...” buyurduğu rivayet edilmiştir (aynı; s. 690-691).</p>

    <p class="normal"><span class="idebold">B339.</span> “De ki: Allah’ı seviyorsanız bana uyun da Allah da sizi sevsin ve suçlarınızı bağışlasın. Allah bağışlayıcıdır ve rahimdir.” (III, 31).</p>

    <p class="normal"><span class="idebold">B341.</span> Gerçeğe ulaşanların, erenlerin ibadetleri, Allah’a sevgilerindendir; lütuflarına şükür yönündendir. Hz. Ali, “Bir bölük halk bir karşılık umarak kullukta bulunur, bu tacirlerin ibadetidir; bir bölük halk korktuğundan ibadet eder, bu da kölelerin ibadetidir. Bir bölükse, Allah’a şükür yoluyla ibadette bulunur, işte bu hür kişilerin ibadetidir” buyurur (Nehc’ül-Belâga; II, s. 197).</p>

    <p class="normal"><span class="idebold">B342-345.</span> Zarurî bir seyirle bu âleme geldikten sonra bir kâmili kılavuz edinip, benlikten, bencilikten kurtulmak, var olan şeylerin varlıklarını Tanrı kudretinden bilip nisbî, izafî, mecazî saymak, yokluk âlemine ulaşmak, “Cem” denen ve Tanrı varlığından başka bir var ve varlık görmemek makamına varmak, fakat bu yoklukta da kalmayıp tekrar geri dönmek, “Fark” denen âleme gelmek gerektir. Bu sülûk, ahlaki bakımdan ferdiyetten geçmek, topluma yayılmak, âleme rahmet kesilmek, insanların ve âlemin hayrı için yaşamakla sonuçlanır. Kılavuzu karga olmayan, bilgisini görüş, görüşünü oluş haline getiren kişi, bu sülûkün sonunda ibahaya düşmez, sefahete saplanmaz, sultanken kulluk eder; “Kavmin efendisi, onların hizmetçisidir” hadisi (Câmi; II, 39) onda tahakkuk etmiş olur; Tanrı halifesi olduğunu bilip sözünde, özünde, hareketinde adaletten ve şeriattan dışarıya bir adım bile atmaz (Kur’ân, II, 30, XXXVIII, 26).</p>

    <p class="normal"><span class="idebold">B346-385.</span> Beyitte, “Artık o küfürle imanı kendinde birleştirmiştir” deniyor. Küfür, lügatte örtmek manasına gelir. Şeriatta Allah’ı, birliğini inkâr etmek, ona şirk koşmak, peygamberliği, peygamberlerden birini kabul etmemek, kitap ve sünnetle inanılması gereken şeylerden birini inkâr etmek, helale haram, harama helal demek, bu sonuçlara varan tevillerde bulunmak, Hz. Muhammed’den sonra birini peygamber tanımak küfürdür. Sûfîler, “küfür”ün lügat manasından faydalanarak, kâinata, kâinattaki varlıklara dalmaya, yahut onların mecazî varlıklar olduklarını anlayıp hepsinin de yokluğunu söylemeye de “küfür” demişlerdir. Onları görmek, varlıklarını tanımak, adeta Tanrı’nın onlarla zahir olan kudret ve hikmetini örtmek görmemektir; varlıklarını inkâr etmekse Hakk’ı ikrar etmek demektir; bu bakımdan bu ikinci inkâra “gerçek küfür” de derler. Yalnız şunu da söylemek gerektir ki bu çeşit sözler, anlamayanları şaşırtacağı için temkin erbabınca hoş görülmemiştir.</p>

    <p class="normal"><span class="idebold">B349.</span> Beyitteki “Tanrı kubbelerinin altına girmiş, gizlenmiştir” sözüyle, “Benim velilerim, kubbelerimin altındadır; onları benden başkası bilmez” mealindeki hadis-i kudsîye işaret edilmektedir (Ahâdîs-i Mesnevî; s. 52). Sultan Veled, bir gün Mevlânâ’ya, bu kubbelerden maksat, onların cesetleri midir, yoksa kötü görünen huyları mı diye sordum diyor. Babam, o da olur buyurdu; fakat asıl kubbelerden maksat onların huylarıdır. Çünkü velilerin bazısında görünüşte bir şeylere düşkünlük vardır. Kimisi gezmekten, seyretmekten hoşlanır, kimisi güzel sever; kimisine alışveriş hoş gelir, kimisi bilgi elde etmeye düşer, kimisi sebeplere sarılır, onları kazanmaya uğraşır... O kubbelerin altında gizli kalırlar; insanî şöhret afetinden böylece kaçarlar. Halk, hatta irfan ehli bile o topluluğu anlayamaz; hallerini duyamaz. Çünkü gerçekten de yüce Allah’ın gizli dostları vardır; Allah doğru buyurmuştur (Manâkıb’ul-Ârifîn; T. Yazıcı bas. Ankara, 1959; c. I, s. 192).</p>

    <p class="normal"><span class="idebold">B365-385.</span> Bu beyitlerde iç ve kabukla hakikat ve şeriat temsil edilmektedir. Şeriat hakikati olgunlaştırır ve korur; hakikat şeriatsız olamaz. Her şeye Hak demek zındıklıktır; her şeye batıl demek de olamaz. Salikin bilişi, görüşü değişir, her varlıkta Tanrı kudret ve hikmetini görürse, hele bu hali kendisine hal edinirse nazarından sorumluluk bile kalkar. Bu bir cezbedir ki hemen zail olması, salikin oradan geriye dönmesi gerektir. Cüneyd’e (297 yahut 98, 99 H.- 909, 910) “son nedir” diye sorulunca “başlangıca dönüştür” demiştir ki, 369. beyitte buna işaret edilmektedir. Bundan önceki beyitte de bu gidiş ve gelişlerin, tenasuh olmadığına dokunulmaktadır ki, bu batıl inancı anlatmıştık.</p>

    <p class="normal"><span class="idebold">B366.</span> Beyitten itibaren peygamberliğin Âdem’le zuhur ettiğini, kemalini Hatem’de, yani Hz. Peygamber’de bulduğunu bildiriyor. XXXIII. surenin 40. ayetinde bildirildiği gibi Hz. Peygamber son peygamberdir. Buyurmuşlardır ki: “Ben benden önceki peygamberlere nazaran şuna benzerim: Bir adam bir yapı yapar, onu güzel bir tarza sokar, tezyin eder; ancak bir köşesinde bir taş eksiktir. Halk onu seyreder, fakat şaşar da şu kerpiç ne diye yerine konmamış der. İşte ben, o taşa, o kerpice benzerim ve ben peygamberlerin sonuncusuyum.” Cabir, Hz. Peygamber’in, “Bir adam bir yapı yapar, bir ev kurar, tamamlar; fakat bir kerpici eksiktir; halk o eve girer, fakat, neden bu kerpiç noksan diye şaşar; ne olurdu der, bu kerpiç de yerine konsaydı. İşte ben geldim; o kerpiç yerine kondu ve peygamberler benimle son buldu” buyurduğunu rivayet eder (Fadâil; I, s. 49-90) Gene Hz. Peygamber “Peygamberlikten, müjde veren temiz ve doğru çıkar rüyalardan başka bir şey kalmamıştır” buyurmuştur (Câmi; II, s. 105). Hz. Peygamber’in, bütün peygamberlerin seyyidi olduğuna dair de birçok hadisler vardır (Fadâil; I, s. 42-49).</p>

    <p class="normal">Her peygamberde bir sıfat üstündür; Âdem’de safvet ve safa, Nuh’ta azim, İbrahim’de sevgiye mazhar oluş ve cömertlik, Musa’da şiddet ve kudret, İsa’da zahitlik gibi. Hz. Muhammed, bütün bu sıfatları zatında toplamıştır. Bütün kâinat nasıl bir cesede benzerse ve ruhu insansa, bütün insanlar da Hz. Muhammed’e nispetle bir ceset gibidir; o ruhtur. Her peygamber onu tasdik etmiş, müjdelemiştir.</p>

    <p class="normal">Peygamberlik bitince velilik kalmıştır. Hz. Peygamber’in, kendisinden sonra on iki halife geleceğini, hepsinin de Kureyş’ten, Haşimoğulları’ndan olacağını söylediği, Buharî’de, Müslim’de, Timizî’de, Ahmed b. Hanbel’in “Müsned”inde, Hâkim’in “Müstedrek”inde, İbn Hacer’in “Savâık”ında, “Kenz’ül-Ummâl”de, “Mecma’üz-Zevâid”de ve daha birçok hadis kitaplarında ve tefsirlerde kayıtlıdır (Fadâil; II, s. 23-26). Ehlibeyt’ten gelen hadislerdeyse bu on iki halifenin ilkinin Ali, sonuncusunun Mehdi olacağı bildirilmiştir. Selman, Hz. Peygamber’in İmam Huseyn’i dizine oturtup ağzını öperek “Sen seyyidsin, seyyid oğlusun, seyyid kardeşisin; imamsın, imam oğlusun, imam kardeşisin, imamların babasısın; Allah hüccetisin, Allah hüccetinin oğlusun ve senin neslinden gelecek dokuz hüccetin babasısın; dokuzuncuları kaimleridir” buyurduğunu rivayet eder (El-Müracaat; s. 225).</p>

    <p class="normal">İmamiyyeye göre Mehdi, Onikinci İmam’dır; şimdi “gaybet-i kübra” devrindeyiz (Fadâil; III, s. 324-343). Mahmûd-ı Şebüsterî, onu şerh eden Lâhicî ve Kürbâlî, İmamiyye mezhebindendir; bu itibarla Onikinci İmam’ı Mehdi olarak kabul etmektedirler. Şebüsterî’ye göre insan, nasıl kâinattan süzülüp bu surete geliyorsa ve bu devir, dairenin yarısı sayılır, manevî seyir ve sülûk de öbür yarısı farz olunursa, peygamberlik de bir daireye benzer. Âdem’den Hz. Peygamber’e kadar gelip geçen peygamberler bu dairenin yarısıdır. Öbür yarısı ise vilayettir ve bu kısım Mehdi ile başladığı noktaya gelir ve daire tamamlanır.</p>

    <p class="normal">Şebüsterî, 379. beyitte XI. surenin (Hûd) 112. ve XLII. surenin (Şûrâ) 15. ayetlerine işaret etmektedir. İlk ayetin meali şudur: “Artık sen, sana nasıl emredildiyse öylece dosdoğru hareket et ve seninle bulunan ve tevbe etmiş olanlar da dosdoğru hareket etsinler ve taşkınlıkta bulunmayın; çünkü şüphe yok ki o ne yapıyorsanız hepsini de görür.” İkinci ayetin meali de şudur: “Ve işte bunun için artık onları çağır ve doğru hareket et emredildiğin gibi ve uyma onların dileklerine ve de ki: Ben kitaptan ne indirdiyse Allah, inandım ona ve bana, aranızda adaletle hükmetmem emredildi; Allah rabbimdir ve rabbiniz; bizim yaptıklarımız bize aittir; sizin yaptıklarınız size; düşmanlık yok bizimle sizin aranızda; Allah bir yerde toplayacak bizi ve sonunda dönüp onun tapısına varılacak.” Hz. Peygamber birinci ayeti işaret ederek “Beni Hûd suresi ve benzerleri ihtiyârlattı” buyurmuştur (Câmi; II, s. 34). 381. beyitte, XXIV. surenin 35. ayetindeki “doğuda da olmayan, batıda da olmayan zeytin ağacı” ile ifrat ve tefritten arınmış İslam dinine işaret edilmektedir ki buna dair tafsilat önceden geçti. 382. beyitte Şeytan’ın Hz. Peygamber’in elinde Müslüman olduğundan bahsediliyor. Bu beyitte şu hadise işaret edilmektedir: “İçinizde hiçbiri yoktur ki cinlerden biri ona eş olmasın. Sana da mı ey Allah’ın elçisi dediler; bana da buyurdu; ancak Allah bana yardım etti, ona üst oldum; Müslüman oldu, bana yalnız hayrı söyler.” (Müslim; İst. Mat. Âmire-1334 H., c. VIII, s. 139) Şu hadis de aynı mealdedir: “Bir gece Âişe’nin yanındayken dışarı çıkmış, biraz sonra Aîşe de çıkıp Hz. Muhammed’in bulunduğu yere gitmişti. Peygamber, şeytanınla beraber mi geldin dedi. Aîşe, benim yanımda bir şeytan mı var diye sorunca Peygamber, her insanın yanında bir şeytan vardır buyurmuş, Aîşe, senin yanında da var mı diye sorunca, Peygamber, evet, yalnız benim şeytanım, rabbim bana yardım etti de Müslüman oldu buyurmuştur.” (aynı c. aynı s.) Bu mealde “Müsned” de de hadisler vardır (Ahâdîs-i Mesnevî; s. 148).</p>

    <p class="normal">Bundan sonraki beyitler, Hz. Muhammed’in vilayetine mazhar olanları, bilgi sahiplerini övmededir. (Bu hadisler için Câmi’nin II. cildinde 57-58. sayfalara bkz.).</p>

    <p class="normal"><span class="idebold">B386.</span> Bu beyitte Hz. Muhammed’in ümmetinden her bilgi sahibinin, adeta önceki ümmetlerin peygamberlerinden birine eşit olduğu söylenmektedir. Bu eşitlik, peygamberlikte, derecede olamaz. Bunu şu hadis açıklar:</p>

    <p class="normal">“Âlimler, Allah halkına Allah eminleridir. Âlimler, buyruk sahipleriyle düşüp kalkmadıkça peygamberlerin eminleridir; fakat buyruk sahipleriyle düşüp kalkarlar, dünyaya dalarlarsa, peygamberlere hıyanet etmiş olurlar; o vakit çekinin onlardan. Âlimler, ümmetimin eminleri, peygamberlerin halifeleri, yeryüzünün ışıklarıdır; benim vârislerim, peygamberlerin vârisleridir...” (Câmi; II, s. 57-58) Bir hadiste de âlimleri, ilimleriyle halkı yaşatan, kendileri de yaşayan; kendileri yaşayan, başkalarını yaşatamayan; insanları yaşatan, fakat kendileri helak olanlar diye üç sınıfa ayırmıştır (aynı s.). İlmin şerefi, nafile ibadetten üstün oluşu, ilim bellemenin Müslüman için borç bulunuşu vs. hakkındaki hadisler sayfaları dolduracak kadar çoktur.</p>

    <p class="normal">Ancak burada “Ben âlimim diyen cahildir” (Künûz; II, s. 174-175) hadisine dayanarak en büyük bilginin, bilmediğini bilmek olduğunu, Kur’ân-ı hâkimde de “her bilenin üstünde bir bilen bulunduğunun” bildirilmiş bulunduğunu (XII, 76) bildirmek gerektir sanıyoruz.</p>

    <p class="normal">Bir de şunu söylemek gerek:</p>

    <p class="normal">Ümmette, gönülleri Rahman’ın dostu İbrahim’in gönlüne benzeyen otuz kişinin bulunduğu, bunlardan biri ölürse, yerine bir başkasının bedel konacağı, Abdal’ın kırk kişi olduğu, kırk erkek, kırk kadın bulunduğu gibi bazı hadisler de vardır ki (Câmi; I, s. 102) Aliyy’ül-Kaarî, bunların hepsinin ile zaîf ve mevzu olduğunu bildirir (Mevzuat; s. 17-18). İmam Cafer’us-Sadık’ın, İmam Hasan’ın oğlu Hasan’ül-Müsenna’nın oğlu Davud’un anası Habîbe’ye, oğlunun hapisten kurtulması için Recebin on beşinci günü okumasını tavsiye ettiği duada, “Allahım abdala, evtade, seyahat edenlere, ibadette bulunanlara rahmet et” fıkrası vardır (Mefâtîh’ul-Cinân; s. 145. Davud için Cemâleddin Ahmed b. Ali b. Huseyn b. Ali b. Muhenna’nın “Umdet’üt-Tâlib fi Ensabı Ali Ebu Talib’ine bkz. Necef, 1537 (1918); s. 87 ve bu sayfanın notu), İmamiyye’ye göre “abdal”, Hz. Muhammed’in vasileri olan imamlardır. İmam Rıza (203 H.- 818), peygamberliğin Hz. Muhammed’le son buluşundan sonra (vilayet bakımından) vasilerin peygamberlere bedel olduklarını, bu yüzden bu adla anıldıklarını bildirmiştir. Meclisî (1110 H.- 1699), yukarıda zikredilen duada, “abdal”ın, imamlardan ayrı olarak anılışının tekid için olduğunu, yahut bunların imamların yakınları bulunduğunu söylemiştir (Sefîne; I, s. 64. Bunlar hakkında daha fazla bilgi için aynı kitabın II. cildinde, 428-429. sayfalara bkz.).</p>

    <p class="normal">İmamiyye mezhebinden olan sûfîlere göre kutb, Onikin-ci İmam’dır; irşad onun niyabeti ve izni yoluyla olabilir.</p>

    <p class="normal">Ehlisünnete göreyse her zamanın kutbu vardır; Mehdi doğacaktır (Nefehat terc. s. 26 ve devamı; bilhassa s. 29).</p>

    <p class="normal">İbn Arabî, vilayetin zahirinin, bâtının birer hatemi olduğunu, yani sonuncusu ve bütün velilik sıfatlarını kendinde toplayanı bulunduğunu, kendisinin Hz. Muhammed’in vilayetine mazhar olup, bâtın bakımından evliyanın hatemi bulunduğunu iddia etmiş, Mehdi’ninse zaman bakımından hatem olacağını bildirmiştir (Abdullah’ı Bos-nevî’nin Fusûs Şerhi; İst. Mat. Âmire, 1290; Mukaddime; s. 7-20). İbn Arabî’nin fikirlerini yayan Sadreddin-i Kunavî (673 H.- 1274) gibi, Mehdi’nin doğduğunu, yakında çıkacağını söyleyenler, kendisinin Mehdi olduğunu iddia edenler bile olmuştur (Mevlânâ Celâleddin, III. basım; s. 18-19 ve 235-236; aynı sayfalardaki 87. not).</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 5. “Vahdet sırrına kim vâkıf olur... arif olan neyi bilir, anlar?”</p>

    <p class="ortayazi">***</p>

    <p class="normal">Vahdet sırrını da yoldaki duraklarda duraklamayan, yürüyüp hakikate ulaşan kişi anlar.</p>

    <p class="normal">Ârifin gönlü varlık sırrını bilir. Mutlak Varlığı görür.</p>

    <p class="normal">Gerçek varlıktan başka bir varlık tanımaz. Mukayyet ve mevhûm varlığı tamamiyle oynar, elinden çıkarır.</p>

    <p class="normal">Senin varlığın dikenden, çerden çöpten ibarettir. Bunların hepsini gönlünden at.</p>

    <p class="normal">Yürü, gönül evini süpür... sevgiliye hazırla, güzel bir konak haline getir!</p>

    <p class="normal">O evden sen çıktın mı o gelir... sana yüzünü sensiz gösterir.</p>

    <p class="normal">Nafilelere devam ede ede Tanrı sevgisini kazanan kişi, gönül evini “Lâilâhe illallah - Tanrı’dan başka yoktur tapacak” sözünün “lâ-yoktur” süpürgesiyle siler, süpürür.</p>

    <p class="normal">Bu suretle Makam-ı Mahmud’da yurt tutar; “Benimle duyar, benimle görür” sırrının nişanesini bulur.</p>

    <p class="normal">Fakat arifte varlıktan bir miktar kir bile kalsa bilgisi hakikat derecesine varamaz.</p>

    <p class="normal">Vahdete mani olan şeyleri kendinden uzaklaştırmadıkça gönül evinin içine nur vurmaz.</p>

    <p class="normal">Bu âlemde vahdete dört mani vardır, onların da dört arınması var.</p>

    <p class="normal">İlk mani, bedenin ve elbisenin kirli oluşudur, onları arıtmak gerek. İkincisi gönüldeki günah ve vesvesedir, gönlü de onlardan arıtmak gerek.</p>

    <p class="normal">Üçüncü temizlik, pis huyları terk etmektir. İnsan kötü huylarla hayvana döner.</p>

    <p class="normal">Dördüncü temizlik de şu: Sırrı Tanrı’dan başka her şeyden arıtmak gerek... yolcu bu temizlikle yol alır, erişilecek makama erişir.</p>

    <p class="normal">Kim bu temizliğe sahip olursa Tanrı ile konuşmaya layık olur.</p>

    <p class="normal">Varlığını elden çıkarmadıkça namazın nasıl olur da namaz sayılır ki?</p>

    <p class="normal">Fakat içini ayıplardan, kirlerden arıttın mı, namazın göz nuru kesilir.</p>

    <p class="normal">Arada hiçbir fark kalmaz da bilinenle bilen birleşiverir.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B398.</span> “Artık bil ki Allah’tan başka yoktur tapacak...” XLVII, Muhammed s. m, 19).</p>

    <p class="normal"><span class="idebold">B399.</span> “Makam-ı Mahmûd”, övülmüş durak manasınadır. XVII. surenin (İsrâ) 79. ayetinde. “Gecenin bir kısmında uyanıp namaz kıl, bu namaz sana mahsustur ve farz namazlardan fazla bir namazdır, umulur ki rabbin seni Makam-ı Mahmûd’a sahip kılar” denmektedir. Bu makam çoğunluğa göre şefaat makamıdır. Buharî, “Kitabu Tefsir’il-Kur’ân” babında, haşredilince insanların peygamberlere başvuracakları, fakat hiçbirinin şefaat edemeyeceği, Hz. Muhammed’in şefaat edeceği ve şefaatinin kabul edileceği hakkında hadisler vardır (Tecrid’us-Sarihli Ahâdîs’il-Câmi’us-Sahîh; Mısır, 1322; II. s. 103-104). Bu makamın, Liva’ül-Hamd denen sancağın Hz. Muhammed’e verilmesi olduğunu söyleyenler de vardır ki bütün peygamberlerle melekler bu sancağın altında toplanacaklardır (Mecma; VI. s 435). “Makam-ı Mahmûd, şefaattir” mealinde bir hadis de vardır (Câmi; II, s. 173; Künûz; II, s. 183).</p>

    <p class="normal"><span class="idebold">B405.</span> Sırr, gönüldür; insanın manevîyatıdır. Maddî yaşayışa bağlı kaldıkça “Nefs”, manevî hayata dönmeye başlayınca “Kalp”, manaya taalluk edince “Ruh”, Hakk’a yönelince “Sırr” adını alır.</p>

    <p class="normal"><span class="idebold">B406.</span> Bu takdirde insan, namazda huzur bulur. Hadiste, namazda Fatiha suresi okunurken ve kul, “Hamd âlemlerin rabbi Allah’a,” deyince Allah’ın, “Kulum bana hamdetti” dediği; “Rahman ve rahimdir” ayetini okuyunca Allah’ın, “Kulum beni övdü” buyurduğu; kul, “Din gününün sahibidir” deyince Allah’ın, “Bu, benimle kulum arasındadır ve kulum dilediğini elde eder” buyurduğu, böylece Fatiha’nın kulla Allah arasında bir münacat olduğu söylenmiştir (Müslim’den naklen Mecma; I, s. 17).</p>

    <p class="normal"><span class="idebold">B408-409.</span> Hz. Peygamber’in, “Bana dünyadan üç şey sevdirildi: Kadınlar, güzel koku ve namaz. Fakat namaz, gözümün ışığıdır; gözüm namazda ışıklanır” buyurduğu rivayet edilmiştir (Câmi; I, s. 123).</p>

    <p class="ortayazi"><span class="idebold">(METİN)</span></p>

    <p class="normal">Soru 6. “Peki... bilinenle bilen o tek ve temiz Tanrı’dan ibaretse, bu bir avuç toprağın başındaki sevda nedir?”</p>

    <p class="ortayazi">***</p>

    <p class="normal">Hamdet, Tanrı nimetlerine karşı küfranda bulunma. Sen Hakk’ı ancak Hakk’ın nuruyla idrak edebilirsin.</p>

    <p class="normal">Ondan başka bilinen de yok, bilen de. Bunu anla, fakat toprağın kızışması ve verimli olması için güneşin ziyası, güneşin harareti lazım.</p>

    <p class="normal">Zerre, güneşin ziyasıyla güneşin hararetini elde etmek isterse, o ışığı, o harareti umarsa şaşılmaz ki!</p>

    <p class="normal">Yaratıldığın zamanı bir hatırla... hatırla da bu düşüncenin aslını oradan anla.</p>

    <p class="normal">Tanrı “Ben Rabbiniz değil miyim” dedi, kime dedi bu sözü? O anda “Evet Rabbimizsin” diyen kimdi ki?</p>

    <p class="normal">Balçıkları yoğurdukları gün gönüle de iman kıssasını yazdılar.</p>

    <p class="normal">O yazıyı bir okusan dilediğini hemen anlar, bilirsin.</p>

    <p class="normal">Dün kulluk etmeye ahdeden sendin... fakat bugün cahilliğinden unuttun gitti.</p>

    <p class="normal">Tanrı kelâmı, o ilk ahdi sana hatırlamak için indi.</p>

    <p class="normal">Eğer o zaman Tanrı’yı görmüşsen, öbür dünyada da yine görürsün.</p>

    <p class="normal">Bugün burada sıfatlarını gör de yarın zatını da görürsün.</p>

    <p class="normal">Yok... eğer orada görmemişsen beyhude çabalayıp emeğini zayi etme... yürü de Kur’ân’dan “Sen sevdiğini doğru yola getiremezsin ki” ayetini duy.</p>

    <p class="normal">Yüz yıl renklere dair delil getirsen, yine anadan doğma kör inanmaz.</p>

    <p class="normal">Ak, kızıl, sarı, yeşil... bütün renkler, ona ancak kara görünür.</p>

    <p class="normal">Hele bak, bir zavallı ve anadan doğma kör, göz doktorunun ilacıyla nasıl iyileşebilir?</p>

    <p class="normal">Akıl da ahiret hallerini görmede dünyadaki anadan doğma köre benzer.</p>

    <p class="normal">İnsanda aklın ötesinde bir hal var ki gizli sırları onunla bilir, anlar.</p>

    <p class="normal">Tanrı bu canla teni, taşla demir mesabesinde yaratmıştır. Taşla demirden nasıl ateş çıkarsa, canla tenden de hakikat nuru doğar.</p>

    <p class="normal">Tanrı bu sırrı canla tenden meydana çıkarır... bunu duydun ya, haydi şimdi yürü, canınla tenini arıtmaya savaş!</p>

    <p class="normal">O taşla demir birbirine vuruldu mu, nurundan iki âlem de aydınlanır.</p>

    <p class="normal">Tanrı nakşının nüshası sensin, sen... dilediğini kendinde ara.</p>

    <p class="ortayazi">***</p>

    <p class="ortayazi"><span class="idebold">(ŞERH)</span></p>

    <p class="normal"><span class="idebold">B410.</span> Şükür, nimetin tasavvuru ve izharıdır; nimeti unutmak olan küfrün zıddıdır ki bu nimeti örtmek, izhar etmemektir. Şükür gönülle, dille, bedenle olur. Gönülle şükür nimeti düşünmektir, dille şükür nimet vereni övmektir, bedenle şükür nimet verene hizmette bulunmaktır. XIV. surenin (İbrahim) 7. ayetinde şükrün nimeti artıracağı bildirilmekte, XXVII. surenin (Neml) 40. ayetinde şükredenin kendisini faydalandıracağı, nankörlük edene gelince, Allah’ın kullarından müstağni olduğu anlatılmaktadır. Hadiste, “İnsanlara şükretmeyen, Allah’a da şükretmez” buyurulmuştur (Câmi; II, s. 167). Hz. Muhammed’in teheccüd namazında ayaklarının altı şişinceye dek durduğu, kendisine, “Kur’ân’ı zahmet çekmen için indirmedik” diye ihtarda bulunulduğu (XX, 1-2) Hz. Ali’den rivayet edilmiş, İmam Zeyn’ül-Âbidîn, “Allah’a en fazla şükredeniniz, insanlara en fazla teşekkür edeninizdir” demiştir (Sefîne; I, s. 709-711).</p>

    <p class="normal"><span class="idebold">B415-420.</span> VII. surenin (A’râf) 172-173. ayetlerinde, Âdemoğullarının zürriyetlerinin, sırtlarından izhar edilerek kendilerinin kendilerine tanık tutulduğu ve rabbiniz değil miyim diye sorulduğu, onlarında evet, tanığız diye cevap verdikleri, bunun da kıyamet gününde, bizim bundan haberimiz yoktu; atalarımız şirk koşmuş; biz onlardan sonra gelen bir soyuz; bizi de o boş asılsız işlerde bulunanların yaptıkları şeyler yüzünden helak mi edeceksin, dememeleri için yapıldığı bildirilmektedir.</p>

    <p class="normal">Bazı müfessirlere göre Allah, Âdem’in soyundan gelecek bütün insanları zerreler halinde izhar etmiş, onlara akıl ve anlayış vermiş, “Rabbiniz değil miyim” diye hitap etmiş, onlar da “Evet, Rabbimizsin” demişler, bu ahde melekleri tanık tutmuş, sonra gene hepsini Âdem’in sulbüne reddetmiştir. Mukadder olan zamanda dünyaya gelen, Müslüman olursa yaratılışa uymuş olur, ahdinde durur. Kâfir olansa yaratılışa uymamış, ahdi bozmuş olur. Bazılarıysa ayette Âdem’in denmedi, Âdemoğullarının dendi; zürriyetini denmedi, zürriyetlerini dendi; sırtından denmedi, sırtlarından dendi. Aynı zamanda, “Bizim bundan haberimiz yoktu dememeniz...” buyuruldu. Ahid, unutturmak için olmaz demişlerdir. Bunlarca, Âdemoğullarını babalarının bellerinden, analarının rahimlerinden çıkarmış, onları varlık âlemine zerreler halinde getirmiş, yaratışının eserlerini göstermiş, kendilerini, kendilerine tanık tutarak rabbiniz değil miyim buyurmuştur; bu da kıyamet gününde özür getirmemeleri içindir (Mecma; IV, s. 497-498).</p>

    <p class="normal">Sûfîlere göreyse Âdemoğulları, babaları sayılan akıllar âlemindeyken, yani mücerredat âleminde Tanrı kendilerine kudret tecellilerini göstermiş, onlar da o âlemde Tanrı’yı tasdik etmişlerdir. Yahut her zerrenin melekûtî bir dili vardır; her var olan, mazhariyetine uymakla kendini istidadına göre kemale ileten rabbini her an tasdik edip durmaktadır, zaman olmadığına göre bu soru-cevap her an sürüp gitmektedir (Şeyh Munlâ Muhsin Feyz: E’s Safî fi Tefsiri Kelâmullah’il-Vâfî; İran, 1286; s. 174).</p>

    <p class="normal">Ayetteki “değil miyim” sözünün Arapçası, “Elestu” olduğundan, ezel yerine, edebiyata “Elest bezmi, Elest meclisi, Elest demi” gibi sözlerle girmiş ve tasavvufî edebiyatın aslî unsurlarından biri olmuştur.</p>

    <p class="normal"><span class="idebold">B415.</span> Beyitte; “Balçıkları yoğurdukları gün” diye başlayan söz, XXXVIII. surenin (Sâd) 74. ayetine işarettir. O ayette İblis’e, “İki elimle yarattığım Âdem’e neden secde etmedin, ululuk mu satıyorsun, yoksa yücelerden misin” dendiği zaman İblis’in, “Ben ondan hayırlıyım; beni ateşten yarattın, onuysa topraktan” dediği ve lanetlendiği bildirilir, “iki elimle” sözünün, “vasıtasız olarak, bizzat yarattım” manasını ifade ettiği, XXXVI. surenin (Yâ Sîn) 71. ayetinde de bu tarzda geçtiği, elle, kuvvet ve kudretin kastedildiği müfessirler tarafından bildirilmiştir; esasen Arapçada, hatta Türkçede el kudreti ifade eder (Mecma; VIII, s. 485-486). “Âdem’in balçığını kırk sabah eliyle yoğurdu” mealinde bir hadisle “Ben Âdem’in çamurunu iki elimle kırk sabah yoğurdum” mealinde bir kudsî hadis rivayet edilmiştir (Ahâdîs-i Mesnevî; s. 198). iki el, cemal ve celâl kudretidir. Allah, diriltmek, acımak, esirgemek, lütfetmek, vermek, bağışlamak gibi lütuf sıfatlarıyla, öldürmek, gazap etmek, kahreylemek, almak, azapta bulunmak gibi kahır sıfatlarının sahibidir ve adlarında tekabül (birbirine karşı oluş) vardır. İnsan, bütün adlara ve sıfatlara mazhar olduğundan “iki elimle” buyurulmuştur. Kırk sayısıysa kemale işarettir, yoksa Allah katında ne zaman vardır, ne mekân ve zatı her şeyden münezzehtir.</p>

    <p class="normal"><span class="idebold">B420-426.</span> Bu beyitlerdeki görmek, eserlerini, kemalini, kudret ve hikmetini, olduğu gibi değil, haddince görmektir.</p>

    <p class="normal"><span class="idebold">B421.</span> “Gerçekten de sen sevdiğini doğru yola sevk edemezsin, fakat Allah, dilediğini doğru yola sevk eder ve odur hidayete erecekleri daha iyi bilici” mealindeki ayete işarettir (XXVIII, Kasas, 56). Bu ayetin Hz. Muhammed’in amcaları Ebu Talib hakkında indiğini söyleyenler vardır. Fakat Hz. Muhammed’in Allah’ın dilemediğini istediği kabul edilse, onu gönderen Allah’ın dileğine aykırı bu dilekte bulunduğu kabul edilir ki bu ismete aykırıdır. Esasen bu ayetten önceki ayetlerin müşriklerin, kâfirlerin umumuna ait oluşu da, manaya böyle bir hususiyet vermeye engeldir. Ehlibeyt İmamları, Ebu Talib’in Müslümanlığında ittifak etmişler, sûfîyyenin çoğu da bunu kabul etmiştir (Mecma; VII, s. 259-260). VI. surenin (En’âm) 26. ayetinde, “Onlar hem insanları uzaklaştırırlar ondan, hem kendileri uzaklaşırlar; onlar anlamadan kendilerini helak ederler” buyurulmaktadır. Bu ayetin insanları Kur’ân dinlemekten men eden ve kendileri de dinlemeyen müşrikler hakkında indiği İbn Abbas, Hasan, Muhammed b. Hanefiyye... gibi birçok kişiler tarafından söylenmesine, mananın böyle kabul edilmesine rağmen, ayetten Ebu Talib’in kastedildiğini söyleyenler de olmuştur (IV; s. 287-288).</p>

    <p class="ortayazi">***</p>

    <p class="ortayazi"><span class="idebold">(METİN)</span></p>

    <p class="normal">Soru 7. “Hangi noktada Ene’l-Hakk – Ben Hakk’ım sözü söylenir? Ne dersin, o parlatılmış kalp akça mıydı, sözü saçma söz müydü?”</p>

    <p class="ortayazi">***</p>

    <p class="normal">Ene’l-Hakk, mutlak olarak sırları açmaktır; Hak’tan başka kimdir ki Ene’l-Hak diyebilsin?</p>

    <p class="normal">Âlemin bütün yerleri, sen ister sarhoş say, ister mahmur; Mansûr gibi</p>

    <p class="normal">Boyuna bu tespihi çeker; Hakk’ı bu sözle tenzih eder; hepsi de bu mana ile durmadadır.</p>

    <p class="normal">Bunu kolayca anlamak istiyorsan “Hiçbir şey yoktur ki onu tespih etmesin” ayetini oku.</p>

    <p class="normal">Sen de Hallac gibi varlık pamuğunu atarsan, onun gibi bu sözü söylemeye koyulursun.</p>

    <p class="normal">Zan pamuğunu kulağından çıkar da “kahreden bir tek Allah”ın sesini duy.</p>

    <p class="normal">Boyuna sana Hak’tan bu ses geliyor, ne diye kıyameti bekliyorsun?</p>

    <p class="normal">Eymen Vadisi’ne gir de ansızın o ağaçtan sana da “Gerçekten ben Allah’ım” sesi gelsin.</p>

    <p class="normal">Bir ağaçtan “Ben Allah’ım” sesi geliyor ve bu yerinde görülüyor da, neden bir iyi bahtlıdan bu söz çıkarsa yerinde görülmüyor?<sup class="calibre3"><a href="../Text/gulsen_split_017.html#footnote-100-7" id="footnote-100-7-backlink">[7]</a></sup></p>

    <p class="normal">Gönlünde şüphesi olmayan kişi, iyiden iyiye bilir ki varlık ancak birdir; birden fazla değil.</p>

    <p class="normal">Benlik Hakk’a yaraşır; Hû gaybe aittir; vehme, zanna sığmaz.</p>

    <p class="normal">Hak’ta ikilik yoktur; o tapıda ben, sen, siz sözleri olamaz.</p>

    <p class="normal">Ben, biz, sen, o, hep birden ibarettir; çünkü birlikte ayırt ediliş yoktur.</p>

    <p class="normal">Boşluk gibi kendi varlığından yok olan kişide-Ene’l-Hak sözü, bir sesten başka bir şey değildir.</p>
  </div>
</body>
</html>
