<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-5.html" xml:lang="tr-TR">
    <div class="story">
      <p class="KISIM-BASLIK" id="toc_marker-5"><span class="KISIM-BASLIK" xml:lang="tr-TR">5</span></p>

      <p class="METIN"><span class="METIN" style="font-size:1em;" xml:lang="tr-TR">İlk karşılaşma anımızdan sonra yatağımda uzanırken, market reyonları arasında ya da sokaklarda boş boş gezerken o sarışın kızı birçok kez hayal ettim. Bir müddet sonra aklımda kalan resmi bulanıklaşıp silikleşmiş, böylece eksik ayrıntılarını hatırlamaya, hatta zihnimde büyüterek tamamlamaya çalışmıştım...</span></p>

      <p class="METIN"><span class="METIN" style="font-size:1em;" xml:lang="tr-TR">“Mesela burnu nasıldı?”</span></p>

      <p class="METIN"><span class="METIN" style="font-size:1em;" xml:lang="tr-TR">“Kavisliydi... Küçük ve kavisli...”</span></p>

      <p class="METIN"><span class="METIN" style="font-size:1em;" xml:lang="tr-TR">“Gerçekten öyle miydi?”</span></p>

      <p class="METIN"><span class="METIN" style="font-size:1em;" xml:lang="tr-TR">“Ya dudakları?”</span></p>

      <p class="METIN"><span class="METIN" style="font-size:1em;" xml:lang="tr-TR">“İnce, kıvrık dudaklar...” Bir türlü emin olamıyordum.</span></p>

      <p class="METIN"><span class="METIN" style="font-size:1em;" xml:lang="tr-TR">“Yüzü oval miydi, yoksa geniş ve yuvarlak mı?”</span></p>

      <p class="METIN"><span class="METIN" style="font-size:1em;" xml:lang="tr-TR">“Ya parmakları, onları görmüş müydüm?”</span></p>

      <p class="METIN"><span class="METIN" style="font-size:1em;" xml:lang="tr-TR">Düşündükçe zihnimdeki resimlere her saniye yenilerini eklemiş, böylece onu aklımda kalan ilk halinden uzaklaştırıp bambaşka birine dönüştürmüştüm... Sonunda göz, diş, el, yanak, bacak, meme, göt gibi kesik parçalardan oluşan bir albüm dolusu resmin içinde kayboluverdim. Öyle ki, yeniden karşılaşsak sanki onu tanıyamayacaktım. Bir daha, bir daha bakmam gerekecekti, o mu değil mi diye...</span></p>

      <p class="METIN"><span class="METIN" style="font-size:1em;" xml:lang="tr-TR">Durum böyle karmaşıklaşıp da kız herhangi bir sarışın kıza benzeyince vazgeçip yenilerini aramaya koyuldum... Sanırım gizli oyunumdu bu. Platonik aşk... Sizin bu işe gönüllü olmanız ve oynamak istemeniz yeter. Oyunuysa daima karşı taraf başlatır... File çorapları, uzun sarı saçları ya da buz gibi duruşuyla aklından geçenleri merak ettirir işte.</span></p>

      <p class="METIN"><span class="METIN" style="font-size:1em;" xml:lang="tr-TR">Bir müddet arandım. Aniden çarpıp aklımı alacak bir ayrıntının izini sürdüm durdum... Ama iri göğüsler, koca popolar, uzun kırmızı tırnaklar türünden gelip geçici şeylerdi. Ve ilk bakışın ardından tek tek uçuşup gittiler...</span></p>

      <p class="METIN"><span class="METIN" style="font-size:1em;" xml:lang="tr-TR">O sarışın kız da aklıma gizlenmiş gibi beni izliyor, kontrol ediyordu sanki.</span></p>

      <p class="METIN"><span class="METIN" style="font-size:1em;" xml:lang="tr-TR">Etrafımda domatesler, şişe dibi gibi gözlükleriyle yaşlılar, evliler ve kıçlarından düşen eşofmanlarıyla yeni ergen kızlar vardı.</span></p>

      <p class="METIN"><span class="METIN" style="font-size:1em;" xml:lang="tr-TR">Kendimi, içine küçücük bir ışık huzmesinin bile sızamadığı kapkaranlık ve bomboş bir oda gibi hissediyordum. Pembe haplarımı hatırladım... Fakat aklım kendimle yahut ruhumla çekişmeye başlamıştı. “Daha hiç eğlenmedin ki...” deyip duruyor, saçma sapan işlere girişmem için adeta fışfışlayıp tahrik ediyordu. Derinizi sinek ısırır da acı acı kaşınmak istersiniz ya, tıpkı öyle bir duyguyla ruhumu ısırmış, şimdi de onu hatır hutur rahatlatmamı bekliyordu. Bir şeyler yapmalıydım... Öyle ki, hiçbir şey yapamasam olduğum yerde zıplayıp duracak ya da açılıp gerilerek tavandaki flüoresanlara şaplaklar vurmaya çalışacak yahut reyonlar arasında çıldırmış bir fare gibi nereye gittiğimi bilemeden fıldır fıldır koşturacaktım. Üstelik içimde yeniden kırıp dökme duygusu belirmişti.</span></p>

      <p class="METIN"><span class="METIN" style="font-size:1em;" xml:lang="tr-TR">O sırada, pörsümüş derisi kafatasının şeklini almış yaşlı bir kadın elindeki zeytinyağı şişesiyle, kurbanını kıstırmışçasına bana doğru yanaşıp fiyat etiketini bulamadığını söyledi.</span></p>

      <p class="METIN"><span class="METIN" style="font-size:1em;" xml:lang="tr-TR">Ona ağzımın kenarıyla, “Madem kıytırık bir fiyat etiketini bile bulamıyorsun, ne bok yemeye markete geldin? Git bakkala sor!” dedim.</span></p>

      <p class="METIN"><span class="METIN" style="font-size:1em;" xml:lang="tr-TR">Kulağını tutarak başını hafifçe öne uzatırken gözlerini kıstı. Neden bilmem, bir şeyi doğru dürüst duyamayınca ıkınır gibi gözlerini kısar insanlar.</span></p>

      <p class="METIN"><span class="METIN" style="font-size:1em;" xml:lang="tr-TR">“Tüm sağır orospular hep beni bulur zaten!” diyerek üsteledim.</span></p>

      <p class="METIN"><span class="METIN" style="font-size:1em;" xml:lang="tr-TR">Sağır olan benmişim gibi zeytinyağı şişesini tekrar gösterip başını merakla sağa sola salladı. Nasıl da ısrarcıydı... Bağırarak, gözünün dibinde durduğu halde göremediği fiyatı okudum ve kıçımı dönüp derhal uzaklaştım.</span></p>

      <p class="METIN"><span class="METIN" style="font-size:1em;" xml:lang="tr-TR">Karşı reyonda genç bir kadın makarnalara bakıyordu. Sinsice yanaşıp, siyah saçlarıyla örtülü kulağının gerisine sokularak gayet lakayt bir biçimde,</span></p>

      <p class="METIN"><span class="METIN" style="font-size:1em;" xml:lang="tr-TR">“Ben en çok fiyonk olanları seviyorum, ya sen?” diye sordum.</span></p>

      <p class="METIN"><span class="METIN" style="font-size:1em;" xml:lang="tr-TR">Güldü geri zekâlı.</span></p>

      <p class="METIN"><span class="METIN" style="font-size:1em;" xml:lang="tr-TR">Yüz yüze gelişimizle tipsizin teki olduğunu fark ettim. Sarımsı esmer teninde yüzü şiddetli bir meteor yağmuruna tutulmuş gibi delik deşikti. Alnında ve yanaklarında öyle çok çukur vardı ki, yüzüne bir avuç leblebi fırlatsanız teki bile yere düşmeyecekti sanki. Ve ağzının iki yanı tükürük lekeleriyle kaplıydı. Konuşmadığımız için tam anlayamadım ama sanırım peltekti de. Çünkü bu kalıcı tükürük lekeleri ancak bu şekilde oluşur. Iyyyk... İçim kalkmıştı. Uzaklaştım. Kız ardımdan, “Niye gittin ki?” dercesine uzun uzun baktı.</span></p>

      <p class="METIN"><span class="METIN" style="font-size:1em;" xml:lang="tr-TR">Biraz ileride morfin yemiş gibi uyuşuk, saçı tekir kedilere benzer şekilde karmakarışık renkli bir kadın vardı ve durmak nedir bilmeyen iki üç yaşlarındaki çocuğu.</span></p>

      <p class="METIN"><span class="METIN" style="font-size:1em;" xml:lang="tr-TR">Çocuk yarım yamalak kelimeleriyle sürekli konuşuyor, bir şeyler istiyor, annesi “Hayır!” deyince de ağlamaya başlıyordu. Tepinerek tuttururken eli şeker reyonuna yapışmış gibi sürekli etrafı karıştırıyor, her aldığını farklı bir yere geri koyuyor, annesiyse çocuğu susturmak bir yana ilgisizliğiyle onu çileden çıkararak iyiden iyiye azdırıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Gözüme kestirdiğim en iri salatalığı kaptığım gibi çocuğun küçük kafasına “lak!” diye yapıştırdım. Önce afalladı, birkaç saniye sessizlik oldu, sonra öncekinden de beter bastı çığlığı! Öylece bağırarak ağlarken ses telleri lime lime dağılarak kan içinde parçalanıyordu sanki. Bir yandan da eliyle beni işaret ediyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Aceleyle yetişmem gereken bir şey varmış gibi koşar adımlarla arka reyonlara doğru gittim.</span></p>

      <p class="METIN"><span class="METIN" style="font-size:1em;" xml:lang="tr-TR">Bir turşu konservesini açıp içine tükürdüm. Bu hoşuma gitmişti. Kapatırken, “Keşke içine işeyebilseydim de” diye düşündüm... Nedense o bulanık suyla uyumlu olurmuş gibi geldi.</span></p>

      <p class="METIN"><span class="METIN" style="font-size:1em;" xml:lang="tr-TR">Başka neler yapabilirim diye aranmaya, reyonlar arasında bakınarak açabileceğim şeylerin izini sürmeye başladım.</span></p>

      <p class="METIN"><span class="METIN" style="font-size:1em;" xml:lang="tr-TR">Aslında bu tükürme işi benim için yeni sayılmazdı. Tuvaletlerdeki sabun kutularına tükürmeyi, önceden beri alışkanlık haline getirmiştim. Öyle ki tuvalette benden başka kimse yoksa bir biçimde dayanamıyor, tükürüğümü ağzımda iyice biriktirdikten sonra yavaşça, çektikçe uzayan kaşarlar gibi kutuya akıtıveriyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Bir de kürdanlar... Gittiğim restoranlarda açık kürdanlardan varsa, onları kullanıp, avucumun içine saklayarak eski yerlerine sinsice bırakmak gizli zevkimdi.</span></p>

      <p class="METIN"><span class="METIN" style="font-size:1em;" xml:lang="tr-TR">Her neyse... Markette bu türden küçük pislikler yapabileceğim şeyler ararken konserveleri keşfettim. Kapaklarının etrafında koruyucu bant bulunmayan birkaç mantar ve mısır kavanozuna boğazımda ne var ne yoksa bıraktım Açtığım salça kavanozunun içine biraz turşu suyu ilave edip, parmağımla şöylece bir karıştırdıktan sonra kapattım.</span></p>

      <p class="METIN"><span class="METIN" style="font-size:1em;" xml:lang="tr-TR">Fakat hareket alanımın kısıtlı oluşu canımı sıkıyordu. Her şeyin ağzı sıkı sıkı kapatılmış yahut kapağını kolayca açsanız da altına bir başka aptal kâğıt yapıştırılmıştı! Elimi uzattığım her şeyin bir şekilde, birilerince benden korunmaya çalışılıyor oluşu sinirlerimi bozdu. Hayır, etraf benim gibi küçük pislikler peşinde koşan insanlarla doluydu da benim mi haberim yoktu?</span></p>

      <p class="METIN"><span class="METIN" style="font-size:1em;" xml:lang="tr-TR">Daha fazla dayanamadım ve sağı solu şöyle bir adamakıllı kollayıp bir mayonez şişesine yapıştım. Kapağını açıp altındaki jelatini de çıkardım. Ve çaktırmadan pirinç, bulgur, mercimek, fasulye paketlerinin üzerine attırır gibi azar azar sıktım. Buzdolabını açıp litrelik içecek şişelerinin üzerine de şöylece bir akıttım. Aklımdan mayonezle birkaç küfür yazmak geçtiyse de imkânım yoktu. Her an enselenebilirdim. Birilerine yakalanırım diye, sıktıkça şişeyi arkama saklıyordum zaten. Böylece ilerleyerek kuruyemişlerle cipslerin bulunduğu reyonu, hazır tatlı paketlerini, şampuanlarla sıvı sabunları da hallettim. Abuk sabuk tişörtlerle ayakkabıların, ne bileyim uyduruk mutfak aletlerinin filan bulunduğu reyona da gelişigüzel, şöyle uzunca bir çizgi sıktım.</span></p>

      <p class="METIN"><span class="METIN" style="font-size:1em;" xml:lang="tr-TR">Her taraf yağ içindeydi...</span></p>

      <p class="METIN"><span class="METIN" style="font-size:1em;" xml:lang="tr-TR">Çok geçmeden etraftan, “Iyyy... Bu ne?”, “Beyefendi bakar mısınız, her yer yağ içinde! Buraları temizlemiyor musunuz?” benzeri tepkiler yükselmeye başladı.</span></p>

      <p class="METIN"><span class="METIN" style="font-size:1em;" xml:lang="tr-TR">Sıvışmalıydım. Mayonez şişesini bir hışımla tişörtümün altına saklayarak depoya girdim. Otoparka açılan kapıdan çıkarak, hemen yakındaki çöp kutusuna havada birkaç parende attırarak salladım mayonezi. Geri dönüp uzaktan sessizce olup biteni izlemeye koyuldum.</span></p>

      <p class="METIN"><span class="METIN" style="font-size:1em;" xml:lang="tr-TR">Müşteriler her uzandıkları şeyden ellerine bulaşan yağa anlam veremeyerek önce kokluyor, sonra buruşmuş yüzleriyle en yakınlarındaki domatese çemkiriyor yahut derhal müdürü görmek istiyorlardı.</span></p>

      <p class="METIN"><span class="METIN" style="font-size:1em;" xml:lang="tr-TR">Müdürse şaşkınlıkla, markete gelen üç beş serseriden yakınıyordu. Birkaç kez göz göze geldiysek de ifademi nötrleyip ona aklı bomboş bir ineğin gözleriyle bakmaya çalıştım. Hatta hemen bir bez kapıp diğer domateslerle birlikte etrafı temizleme operasyonuna katıldım. Önce beyazken giderek şeffaflaşıp sararan lekeleri çıkarmak istermiş gibi yapıp, oradan oraya sıvayarak daha da çok yayıyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Bunu neden yapıyordum, bilmiyorum... Çünkü yediğim haltın anlaşılması dünyanın sonu sayılmazdı. Kovulmak, yeniden işsiz kalmak, çökkün ruh halimi hepten darmaduman etmezdi. Ama garip bir biçimde, ortalığı böylesine karıştırmışken gizlenmekten, insanın emdikçe emesi gelen o top şekerlerden birine yapışmışım gibi tadına doyamadığım bir zevk alıyordum. Müdürle birbirinden aptal müşterilerin ortaya çıkan bu saçmalığa bir skandal gözüyle bakmalarını, domateslerin çaresizce her denileni bir an önce yapmak için çırpınışlarını izlerken, lunaparkta yüzüne rengârenk ışıklar vuran bir çocuk kadar mutluydum.</span></p>

      <p class="METIN"><span class="METIN" style="font-size:1em;" xml:lang="tr-TR">O gün mendil satışlarında hatırı sayılır bir patlama yaşandı. Markete her giren başka alışveriş yapmasa da en azından bir paket mendil almak zorunda kaldı.</span></p>

      <p class="METIN"><span class="METIN" style="font-size:1em;" xml:lang="tr-TR">Müdür, derhal domatesler arası bir operasyona girişerek mesaisi bitenlerin çıkmasına izin vermedi. Sızlananlar oldu. Ben aldırmadım.</span></p>

      <p class="METIN"><span class="METIN" style="font-size:1em;" xml:lang="tr-TR">Hepimizi toparlayıp, durmadan ellerini ovuşturup koklayarak bir konuşma yaptı:</span></p>

      <p class="METIN"><span class="METIN" style="font-size:1em;" xml:lang="tr-TR">“Bugün burada çok talihsiz bir olay yaşandı...”</span></p>

      <p class="METIN"><span class="METIN" style="font-size:1em;" xml:lang="tr-TR">Allahım, işini nasıl da ciddiye alıyordu! Kendini Amerikan başkanı, burayı da Beyaz Saray filan sanıyor olmalıydı. Tam yüzünün ortasına birkaç iri küfür yapıştırmayı düşündüysem de sessizce dinlemeyi sürdürdüm.</span></p>

      <p class="METIN"><span class="METIN" style="font-size:1em;" xml:lang="tr-TR">“Nasıl oldu, bilmiyorum... Ama oldu... İçinizden birinin bunu yaptığına ihtimal dahi vermek istemiyorum. Malları tek tek temizlememiz gerekecek. Paketli olanları bir araya toplayıp yıkayacak ve zararı en aza indirmeye çalışacağız. Bu seferlik satılamayacak durumda olanları ben karşılayacağım. Fakat siz de gözlerinizi dört açacak, bu tip bir olayın bir daha yaşanmasına izin vermeyeceksiniz.”</span></p>

      <p class="METIN"><span class="METIN" style="font-size:1em;" xml:lang="tr-TR">Arada diğer domateslerden bana pis bakışların fırlatıldığını fark ettiysem de aldırmadım. Kendi halimde sessiz biriydim ve yaşanan her tatsız olayın üstüme yıkılmasına razı olamazdım. Fakat hemen hemen hepsinin içinde linç duygusunun hareketlenmeye, kabarmaya, hatta kaşınmaya başladığını sezdim. Küçük pembe haplarımı hatırlamam, korkumun bir anda sabundan küçük balonlar gibi uçuşmasını sağladı. Etraf temizlenecek, konu kapanacaktı...</span></p>

      <p class="METIN"><span class="METIN" style="font-size:1em;" xml:lang="tr-TR">Tahmin ettiğim gibi de oldu.</span></p>

      <p class="METIN"><span class="METIN" style="font-size:1em;" xml:lang="tr-TR">Müşterilerden özür dilendi, her birine fazladan ilgi gösterildi, raflar her zamankinden özenli düzenlendi ve birkaç günün sonunda olay bir talihsiz kaza olarak kabullenilip unutuldu gitti...</span></p>

      <p class="METIN"><span class="METIN" style="font-size:1em;" xml:lang="tr-TR">Hep öyledir. Unutulur. Hayat hep devam etmek zorundadır. Küçük kazalara, işleyişi bozmaya yeltenenlere rağmen. O hep akar. Siz dursanız bile...</span></p>

      <p class="METIN"><span class="METIN" style="font-size:1em;" xml:lang="tr-TR">Benim gibi zamanın ortasında dikilip küçük pembe hapları düşleseniz ve aklınıza sokulan olmadık hayallerin büyüsüne kapılıp sürüklenseniz bile...</span></p>
    </div>
  </div>
</body>
</html>
