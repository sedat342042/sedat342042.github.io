<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-2.html" xml:lang="tr-TR">
    <div class="story">
      <p class="KISIM-BASLIK" id="toc_marker-2"><span class="KISIM-BASLIK" xml:lang="tr-TR">2</span></p>

      <p class="METIN"><span class="METIN" style="font-size:1em;" xml:lang="tr-TR">Olası intihar girişimimin hayalini ilk kurduğumda bir pasajdaydım.</span></p>

      <p class="METIN"><span class="METIN" style="font-size:1em;" xml:lang="tr-TR">Eve gidip annemin ilaç torbasından aşıracağım küçük pembe hapları hafif bir içki eşliğinde bir bir mideme indirecektim. Oraya, o pasaja nasıl ve neden gelmiştim hiçbir fikrim yok. Aklımdaki uçucu hayalin dışında tek hissedebildiğim, her yeri kavrayarak yutan, alabildiğine geniş bir boşluk duygusuydu. Bu duygunun içinde yürümekten bıkmıştım. Bu ilk ne zaman başlamıştı yahut sebebi neydi? Hatırlayamıyordum...</span></p>

      <p class="METIN"><span class="METIN" style="font-size:1em;" xml:lang="tr-TR">Kolay cevapları yok saymaksa işimi güçleştiriyordu. Çünkü aile, okul, iş ve benzeri şeyleri hiçbir zaman o koca kalabalıkların önemsediği denli ciddiye almamışımdır. Hatta o koca kalabalıkların bu her şeyi fazlaca önemseyen hallerine bir çeşit tepki ve nefretle yaklaşıp hepsini birden reddetmek, bana garip ve yasaklı bir haz vermiştir.</span></p>

      <p class="METIN"><span class="METIN" style="font-size:1em;" xml:lang="tr-TR">Gecelerce çıkmaz sokaklarda dolaşır gibi kapıldığım uzun soluklu düşünceler sonucunda, zor da olsa içimdeki boşluğu açıklayacak bir sebebe ulaştım. Belki biraz uç bir fanteziydi ama aklıma yatmıştı...</span></p>

      <p class="METIN"><span class="METIN" style="font-size:1em;" xml:lang="tr-TR">Şöyle ki: Dünyaya gözlerimi henüz açtığımda, o ana dek bulunduğum karanlıktan başımı kaldırıp etrafa bakmış ve gördüğüm renkli aydınlığı hiç mi hiç sevmemiştim.</span></p>

      <p class="METIN"><span class="METIN" style="font-size:1em;" xml:lang="tr-TR">Evet, son derece basit bir sebepti, kabul ediyorum... Ama gerçekten mantıklı gelmişti. Hatta olayların bu denli boka sarması için bu tür bir başlangıç şart bile sayılabilirdi.</span></p>

      <p class="METIN"><span class="METIN" style="font-size:1em;" xml:lang="tr-TR">Böylece o ilk çarpıcı andan bugüne dek bomboş geçirmiştim günlerimi... Nefes alıp vermeyi bile bir çeşit mahkûmluk duygusuyla yaşayarak, bedenimi yıllar yılı bezgin ruhumun peşi sıra sürüklemiştim. Kaldırımlarda, sıralarda, kapı önlerinde, kuyruklarda, kalabalık caddelerde, silik ve yaşamasız bir sersem olarak, çekinerek... Belki de sakat bir atın işe yaramazlığını buluyordum kendimde... Bu da ister istemez sonumuzun aynı olmasını gerektiriyordu.</span></p>

      <p class="METIN"><span class="METIN" style="font-size:1em;" xml:lang="tr-TR">İşte o pasajda ilk intihar tasarımı zihnimde kısa bir film gibi oynatırken, yanı başımdaki sahafın bıkkın gözleriyle bakıştım. Bir an için aklımdan geçenleri okuduğunu düşünerek şüphelendim. Parmak uçlarımla tuttuğum hapları tek tek ağzıma götürüşümü gizli bir merakla izliyordu sanki...</span></p>

      <p class="METIN"><span class="METIN" style="font-size:1em;" xml:lang="tr-TR">Sonra, öncekinden de çılgın bir fikre sürüklendim... Yoksa o herifin kafasında da benimkine benzeyen bir intihar planı mı sahneleniyordu? Gözbebeklerinden içeri kuşkuyla bakındım.</span></p>

      <p class="METIN"><span class="METIN" style="font-size:1em;" xml:lang="tr-TR">“Elinde bir ip vardı. Pasajdaki tüm ışıklar sönüktü. Bir merdivenin basamakları gibi üst üste dizdiği kitaplara tırmanarak tavandaki antika avizenin tutunduğu çengele bağlıyordu ipi. Pikapta ne bok olduğunu bilmediğim, altmışlardan, o hippi işi müziklerden bir şarkı çalıyordu. Hippi işi olduğu biraz da herifin batik tişörtüyle uzun kıvırcık saçlarından anlaşılıyordu aslında. Çekimserce uzattığı eliyle ipi boynuna dolayıp düğümlediği sırada kitaplar bir an için ayağının altından kayıp dengesini altüst ediyor, elleriyle uzanıp kendini yukarı çekmeye uğraşsa da engel olamıyor, yüzü gitgide kızarıp bozarırken, çalan o boktan plak da takılıveriyordu.”</span></p>

      <p class="METIN"><span class="METIN" style="font-size:1em;" xml:lang="tr-TR">Herifin gözbebeklerinde tıkıldığı yerden çıkan gözlerim, önümdeki tezgâhta arka arkaya dizilmiş plaklara bakındı.</span></p>

      <p class="METIN"><span class="METIN" style="font-size:1em;" xml:lang="tr-TR">Bir iki tanesini elimin ucuyla çekip isteksizce göz gezdirdim.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Herif bu işlerden pek anlamadığımı düşünmüş olacak ki değerli bir hediyeyi sunar gibi bana bir Jimi Hendrix plağı uzattı,</span> <span class="METIN-ITALIK" style="font-size:1em;" xml:lang="tr-TR">Blues at Midnight</span><span class="METIN" style="font-size:1em;" xml:lang="tr-TR">.</span></p>

      <p class="METIN"><span class="METIN" style="font-size:1em;" xml:lang="tr-TR">“O hippi işi şeylere bayıldığını sezmiştim, çıktı işte...” diye düşündüm.</span></p>

      <p class="METIN"><span class="METIN" style="font-size:1em;" xml:lang="tr-TR">“Her zaman gelmez bu!” dedi.</span></p>

      <p class="METIN"><span class="METIN" style="font-size:1em;" xml:lang="tr-TR">İtiraf etmeliyim ki bir şey satın almak aklımda hiç mi hiç yoktu, öylesine bakınıyordum.</span></p>

      <p class="METIN"><span class="METIN" style="font-size:1em;" xml:lang="tr-TR">İlgilenmez görünerek, “Sağ ol, kalsın” demek geldi içimden ama Jimi Hendrix’in nasıl öldüğünü hatırlayınca suskunlaştım ve o herifin aklımdan geçenleri gördüğü şüphesine yeniden kapıldım.</span></p>

      <p class="METIN"><span class="METIN" style="font-size:1em;" xml:lang="tr-TR">Keyifsizliğimden, belki biraz da onu denemek için başımı sadece sakince ölmek isteyen birinin umutsuzluğunda aşağı yukarı sallayıp, konuşmaya çekinen bir çocuk gibi ağzımı küçücük açarak, “Teşekkür ederim...” dedim.</span></p>

      <p class="METIN"><span class="METIN" style="font-size:1em;" xml:lang="tr-TR">Cevap vermedi, ki bu hareketiyle aklımı daha da karıştırmıştı...</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Plaklar arasında gezinmeye devam ederken durmadan yenilerini uzattı.</span></p>

      <p class="METIN"><span class="METIN" style="font-size:1em;" xml:lang="tr-TR">The Doors, Jefferson Airplane, The Beatles, Janis Joplin, Grateful Dead ve The Rolling Stones plakları...</span></p>

      <p class="METIN"><span class="METIN" style="font-size:1em;" xml:lang="tr-TR">Her ne kadar aralarında beklenmedik şekilde hayata veda edenler varsa da bir kısmının hâlâ sahnelerde zıp zıp zıplıyor oluşu beni rahatlattı. Üstelik sevdiğim şeylerdi...</span></p>

      <p class="METIN"><span class="METIN" style="font-size:1em;" xml:lang="tr-TR">Ölgün gözlerimin önüne, müzik zevki takılmış bir plağı anımsatan bu herifin, asıldığı ipin ucunda çaresizce salınırkenki hali geldi ve onu biraz olsun sevindirebilmek için hepsini satın almaya karar verdim.</span></p>

      <p class="METIN"><span class="METIN" style="font-size:1em;" xml:lang="tr-TR">Henüz evdeki pikabın çalışıp çalışmadığını bile bilmiyordum. Fakat kahrolası, o hippi bozuntusunu intiharın eşiğinden döndürebilmek için neredeyse tüm paramı onun bana uzattığı şeylere yatırıyordum.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Bu olaydan sadece üç beş hafta sonra ‘romantik serseri’ klişesini birkaç plak ve boktan yemek tarifiyle köpürterek dayanılmaz erkek olunduğunu sanan yalnız adam mıdır, ıssız mıdır, işte ne sikimse o filmin patlama yapacağını ve kız peşindeki özenti gençler sayesinde de eski Türk plaklarının, ederinin dört beş misli fiyata müşteri bulacağını nereden bilebilirdim ki? Kendi halimde acıyordum işte herife... Ya da daha dürüst olmak gerekirse son ve altın bir iyilik yapmak istiyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Dindar biri değilimdir. Çok sıkışmadıkça Tanrı’ya da inanmam. Hatta çoğu zaman onunla, bana çektirebileceklerinden ürktüğüm, korkuya dayalı bir ilişkimiz vardır. İntiharın eşiğinde yaşarken lanetlenmeyi kim ister? Yine de zaman zaman onunla konuşurum işte. Şimdi sizinle, bana çok uzak olduğunuz halde konuştuğum gibi. Belki onun da, ona duyurulmak istenenlerden oluşan bir defteri vardır ve canı sıkıldıkça, “Bugün ne yapsam acaba?” diye düşündüğü vakitlerde açıp birilerine bir piyango vurduruyor yahut kendisine diklenip canını sıkanların başına boktan bir skandal sardırıyordur.</span></p>

      <p class="METIN"><span class="METIN" style="font-size:1em;" xml:lang="tr-TR">Her neyse... Gerçeği öğrenmeme çok az kalmışken abuk sabuk yorumlar yapıp akıbetimi karartmak istemiyorum.</span></p>

      <p class="METIN"><span class="METIN" style="font-size:1em;" xml:lang="tr-TR">O sahaftan bir torba dolusu plağı yüklenmişken, herif kitaplara da bakmam için ısrar etti. Bu besili tavuğu yakalamışken adamakıllı yolmak istiyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Bukowski’nin kitaplarını gösterdi. Bir iki tanesini okumuştum, sevmiştim de. Koca yanaklı bir maymuna benzeyen bu çirkin adamın yazdıklarını –çok yakışıklıymış gibi kitaplarının kapağına bir de kocaman fotoğraflarını koymuşlardı– o an için okumayı canım hiç mi hiç çekmedi.</span></p>

      <p class="METIN"><span class="METIN" style="font-size:1em;" xml:lang="tr-TR">Başka birkaç tanesine bakındım.</span></p>

      <p class="METIN"><span class="METIN" style="font-size:1em;" xml:lang="tr-TR">Kitaplık birbirinden tipsiz heriflerle doluydu.</span></p>

      <p class="METIN"><span class="METIN" style="font-size:1em;" xml:lang="tr-TR">Onların güzel kadınlarla daha kolay ve alışılmış bir ikna sürecine gerek kalmadan yatmak için yazdıkları onlarca safsatayı okumak istemiyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Son saatlerini yaşayan bu zavallı adamı tavlamak isteyen kimse yok muydu?</span></p>

      <p class="METIN"><span class="METIN" style="font-size:1em;" xml:lang="tr-TR">En azından bir kadın, çirkin de olsa razıydım...</span></p>

      <p class="METIN"><span class="METIN" style="font-size:1em;" xml:lang="tr-TR">Kitap okumayı çok da sevmezdim, itiraf etmeliyim. Sıkılırdım... Çocukken bana zorla okutulanların bunda önemli etkisi vardı kuşkusuz.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Gerzek Martı Jonathan’dan nefret etmiştim mesela...</span> <span class="METIN-ITALIK" style="font-size:1em;" xml:lang="tr-TR">Çocuk Kalbi</span> <span class="METIN" style="font-size:1em;" xml:lang="tr-TR">ondan da beterdi. Korku içinde titreyerek, vicdanım parçalanarak okuduğum</span> <span class="METIN-ITALIK" style="font-size:1em;" xml:lang="tr-TR">Falaka</span><span class="METIN" style="font-size:1em;" xml:lang="tr-TR">’ları,</span> <span class="METIN-ITALIK" style="font-size:1em;" xml:lang="tr-TR">Kaşağı</span><span class="METIN" style="font-size:1em;" xml:lang="tr-TR">’ları filan hiç saymıyorum... Üstelik bir çiçek çocuğu irisinin her dediğini yapmak sinirime dokunmaya başlamıştı. Evde beni bekleyen küçük pembe hapları hatırladım ve bakınmayı bırakıp parayı ödemeye koyuldum. Yaptığım iyilik işe yaramış gibiydi, kendimi öncekine göre rahatlamış hissediyordum.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Vedalaşırken elime, bakışları şaşkınlık, korku ve ciddiyet arasında sıkışıp kalmış bir adamın, Kafka’nın</span> <span class="METIN-ITALIK" style="font-size:1em;" xml:lang="tr-TR">Dönüşüm</span> <span class="METIN" style="font-size:1em;" xml:lang="tr-TR">kitabını tutuşturup, “Bu da benden olsun” dedi.</span></p>

      <p class="METIN"><span class="METIN" style="font-size:1em;" xml:lang="tr-TR">Teşekkür ettim. Fakat o anda kimin kime son ve altın bir iyilik yapmaya uğraştığını anlayamadım...</span></p>

      <p class="METIN"><span class="METIN" style="font-size:1em;" xml:lang="tr-TR">Moda’nın kendimi zaman zaman rüyadaymışım gibi hissettiren tanıdık sokaklarında yürürken aklımdaki haplara taşıdığım plaklar katıldı. Evdeki pikabın bozuk olup olmadığını, zihnimde daha da ayrıntılandırarak onu en son ne zaman çalışırken gördüğümü hatırlamaya uğraştım.</span></p>

      <p class="METIN"><span class="METIN" style="font-size:1em;" xml:lang="tr-TR">Hatta kurduğum tasarılar yeniden yapımcısı, yönetmeni, oyuncusu ve tek seyircisi olduğum kısa filmler gibi gözümde oynamaya başladı.</span></p>

      <p class="METIN"><span class="METIN" style="font-size:1em;" xml:lang="tr-TR">“Genç adam eve girer. Aklındaki küçük pembe hapları görürüz. Düşüncelerini dağıtmak istercesine elindeki torbadan çıkardığı plaklara bakar. Sonra evin içinde pikabı aramaya koyulur. Dolapların yüklüklerine, salondaki büfeye, yatak altlarına bakar. Her şeyin atılıp durduğu, sandık odası gibi kullanılan iptal edilmiş küçük tuvaleti tararken gidere en yakın yerdeki pikabı görür. Fakat ona ulaşmak için içlerinde ne olduğu belirsiz onlarca kutuyu kaldırmalı, geri zekâlı annesinin bir türlü atmaya kıyamadığı okul kitaplarını bir kenara yığmalı, eski ve yağ lekeli mutfak aletleriyle cebelleşmeli; modası çoktan geçmiş tozlu avizeleri, oraya buraya kıvrılarak sokulmuş halıları ve tek bir düğmesinin dahi sağlam kalmadığı müzik setini bir an önce çöp tenekesinin dibine sokmalıdır.</span></p>

      <p class="METIN"><span class="METIN" style="font-size:1em;" xml:lang="tr-TR">Pikaba ulaşıp da onu odasının başköşesine yerleştirirken, önceden o başköşede duran pembe haplarla karşılaşıp kendine son bir şans vermeyi seçse de, pikabın fişini prize sokuşuyla küçük ve parlak bir patlama yaşanır. Vücuduna fütursuzca dalan elektriğin kavurucu ateşiyle önce duvara, sonra da yavaş yavaş süzülerek yere yapışır.</span></p>

      <p class="METIN"><span class="METIN" style="font-size:1em;" xml:lang="tr-TR">Şipşirin gülümseyen küçük pembe haplar hâlâ masanın üzerinde boş yere onu beklemektedir.”</span></p>

      <p class="METIN"><span class="METIN" style="font-size:1em;" xml:lang="tr-TR">Eve vardığımda daha ben zile dokunmadan, annem her zaman uzaklara, uzak yerlerin en uzağına daldığı pencere kenarından kalkıp otomatiğe basmış ve kapıyı açık bırakarak yarım bıraktığı vazifesine geri dönmüştü. Elimdekilere bakmadı bile.</span></p>

      <p class="METIN"><span class="METIN" style="font-size:1em;" xml:lang="tr-TR">“Deli karı...” diye mırıldandım.</span></p>

      <p class="METIN"><span class="METIN" style="font-size:1em;" xml:lang="tr-TR">Eskiden bunu içten içe söylerdim. Ama birkaç kez ağzımdan kaçırıp da cevap vermediğini görünce açık açık söylemeye başlamıştım:</span></p>

      <p class="METIN"><span class="METIN" style="font-size:1em;" xml:lang="tr-TR">“Deli karı!”</span></p>

      <p class="METIN"><span class="METIN" style="font-size:1em;" xml:lang="tr-TR">Cevap yok. Sadece boşluk var. Pencere kenarından bana, bulunduğum yere kadar uzanan ve ikimizi de yutacakmış gibi görünen derin bir çukura benziyor.</span></p>

      <p class="METIN"><span class="METIN" style="font-size:1em;" xml:lang="tr-TR">Sonra bugünün son günüm olduğunu düşünüp, uzun zamandır yapmadığım bir şeyi hatırlayarak ona, “Merhaba” dedim. Duymadı ama olsun.</span></p>

      <p class="METIN"><span class="METIN" style="font-size:1em;" xml:lang="tr-TR">Söylemeyi unuttum, küçükken geçirdiği mikrobik bir hastalıktan ötürü kulakları epey ağır işitirdi. Mecburen bağırdım:</span></p>

      <p class="METIN"><span class="METIN" style="font-size:1em;" xml:lang="tr-TR">“Bak ne aldım!”</span></p>

      <p class="METIN"><span class="METIN" style="font-size:1em;" xml:lang="tr-TR">“Bir şey mi dedin?” ifadesiyle döndü.</span></p>

      <p class="METIN"><span class="METIN" style="font-size:1em;" xml:lang="tr-TR">Plakları gösterdim. Bir yandan da aklımın kıyısından, “Belki pikabı bulmamda bana yardım eder” diye geçiriyordum.</span></p>

      <p class="METIN"><span class="METIN" style="font-size:1em;" xml:lang="tr-TR">“Pikabı çıkaracağım! Pikaaap! Do you remember?”</span></p>

      <p class="METIN"><span class="METIN" style="font-size:1em;" xml:lang="tr-TR">Cevap yok. Sadece boşluk var.</span></p>

      <p class="METIN"><span class="METIN" style="font-size:1em;" xml:lang="tr-TR">Beni yırtınan sesimle içine çekmek isteyen o derin çukurun dibinde kendimi hayalet gibi hissettiğim boktan bir boşluk.</span></p>

      <p class="METIN"><span class="METIN" style="font-size:1em;" xml:lang="tr-TR">Annem az önce düştüğümüz çukurdan yukarı çıkmaya uğraşır gibi, “Seni bir yerlerden tanıyor muyum?” diyen ifadesiyle elimdeki plaklara bakıp, başını aşağı yukarı birkaç kez salladı.</span></p>

      <p class="METIN"><span class="METIN" style="font-size:1em;" xml:lang="tr-TR">Hiçbir şey anlamadığından emindim oysa.</span></p>

      <p class="METIN"><span class="METIN" style="font-size:1em;" xml:lang="tr-TR">“Fuck off!”</span></p>

      <p class="METIN"><span class="METIN" style="font-size:1em;" xml:lang="tr-TR">Başka bir yere bakmaya gerek duymadan doğruca küçük tuvalete yöneldim. Aklımda annemin ilaç torbasını didiklemek de vardı. Hangisini önce yapsam diye düşünürken, koridordan, buzdolabının üzerinde yatan şişman ilaç torbasını gördüm. Kalbi çalışsın diye kıçını yırtan bu kadın, neden kulakları için bir şey yapmıyordu sanki?</span></p>

      <p class="METIN"><span class="METIN" style="font-size:1em;" xml:lang="tr-TR">Kalp, kolesterol, tansiyon ilaçları ve sonra psikiyatrın verdikleri, başka birkaç şey daha...</span></p>

      <p class="METIN"><span class="METIN" style="font-size:1em;" xml:lang="tr-TR">Annemin özel merakıydı haplar. Ve merhemler...</span></p>

      <p class="METIN"><span class="METIN" style="font-size:1em;" xml:lang="tr-TR">Ecza dolabının kapağını bir küçücük aspirin almak için araladığınızda, oraya tıka basa sığıştırmayı başardığı onlarca merhem birdenbire üstünüze boca oluyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Ona göre her merhemin bölgesi, orada kalış süresi, sürülüş yoğunluğu ve şekli vardı.</span></p>

      <p class="METIN"><span class="METIN" style="font-size:1em;" xml:lang="tr-TR">Sadece bu mu? Kendisi aynı zamanda bir mikrop avcısıydı.</span></p>

      <p class="METIN"><span class="METIN" style="font-size:1em;" xml:lang="tr-TR">Tuvalet giderine sabah akşam çamaşır suyu döküyor, beyaz fayans da durmadan yüzüne yenisi aşkedilen insafsız aside direnmeye çalışıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Eve ola ki yanlışlıkla misafir gelirse durum daha da vahimleşiyor, elinde eldivenleri, misafir tuvaletteyken hiç mi hiç utanmadan kapıda bekliyor, işini bitirip dışarı çıkınca da bir şişe çamaşır suyunu ardından boca ediyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Haliyle işeme-sıçma probleminden ve annemin sohbetinin tatsızlığından olsa gerek, pek kapımızı çalan olmuyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Neyse, o aptal takıntılarının, psikiyatrın verdiği kutu kutu ilaçlar sayesinde en azından bir faydasını görüyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Mavi hapları, uzun beyazları, morları, sarılarla fıstık yeşillerini de geçtikten sonra nihayet pembe olanlara varıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Küçücük, rengârenk halleriyle niye böylesine sevimli görünüyorlar ve neyi unutturmaya çalışıyorlar?</span></p>

      <p class="METIN"><span class="METIN" style="font-size:1em;" xml:lang="tr-TR">Bu maviler, sarılar, morlar, hatta fıstık yeşilleri bile hiç moral vermiyor insana. Hatta kandırılıyormuş gibi hissettiriyor. Pespembe ama apacı şuruplar gibi. Kendilerini yutturmaya çalışıyorlar!</span></p>

      <p class="METIN"><span class="METIN" style="font-size:1em;" xml:lang="tr-TR">Utanmasalar desenlilerini yapacaklar. Ya da çeşitli idollerin minimalize edilmiş resimleri olacak üzerlerinde. Tarihe damgasını vurmuş büyük isimlerin ya da pop yıldızlarının filan.</span></p>

      <p class="METIN"><span class="METIN" style="font-size:1em;" xml:lang="tr-TR">Pembe hapımın üzerinde Marilyn Monroe’nun resminin olduğunu varsayarak bir parça suyla mideme indiriyorum. Birkaç Marilyn daha... Kutuyu cebime tıkıştırıp Casper gibi uçuşarak küçük tuvalete süzülüyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Karanlık...</span></p>

      <p class="METIN"><span class="METIN" style="font-size:1em;" xml:lang="tr-TR">Hiçbir sefer tek hamlede basamadığım elektrik düğmesinin yerini bulmayı yine başaramıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">“Hah şuradaydı! Yok değil, burasıydı!”</span></p>

      <p class="METIN"><span class="METIN" style="font-size:1em;" xml:lang="tr-TR">Çiçek desenli aptal fayansa ardı ardına küçük şaplaklar savuruyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Birkaç deneme sonra çıplak ampulü yakmayı başarıp, önümde bir ıvır zıvır kutusu gibi duran küçük tuvalette üst üste yığılmış onlarca eşyaya bakıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Aslında eski eşyaları karıştırmaktan pek hazzetmem. Sanki her birinin içinde çok önce unuttuğum ve hatırlamayı pek de istemeyeceğim şeyler gizlidir. Sadece birkaç saniyede hırsla yırtıldıktan sonra yıllar boyu paramparça halleriyle saklanan fotoğraflar gibi.</span></p>

      <p class="METIN"><span class="METIN" style="font-size:1em;" xml:lang="tr-TR">Neden atılamazlar sanki? Gün gelip yapıştırılabilecekleri ihtimali mi kollanır?</span></p>

      <p class="METIN"><span class="METIN" style="font-size:1em;" xml:lang="tr-TR">Halbuki böyle daha acıtıcıdırlar... Çünkü en kontrolsüz öfke, kimi zaman gücünü sevgiden alır. Ve bazen tek bir bakışınızda o çöpten anılar “şak!” diye karşınızda bitiverir.</span></p>

      <p class="METIN"><span class="METIN" style="font-size:1em;" xml:lang="tr-TR">Sonra o anı bir başkasını çağrıştırır, o da bir diğerini. Böyle böyle düşündükçe, anılar arasında durmadan daha çok dibe batar, azar azar gömülür ve sonunda nefes alamaz olursunuz.</span></p>

      <p class="METIN"><span class="METIN" style="font-size:1em;" xml:lang="tr-TR">Bir sinema bileti, bir tişört, geçmişi adım adım ardınızda bırakırken yıpranmış bir ayakkabı, müzik ve film kasetleri, eski defterler, o defterleri şöyle bir karıştırdığınızda bulduğunuz notlar, yıllıklar, oyuncaklar filan. İyi ya da kötü olması fark etmez, mutlu edip üzmesi de. Yüzlerce, hatta binlerce gün sonra uzaktan bakmak ürkütür sadece.</span></p>

      <p class="METIN"><span class="METIN" style="font-size:1em;" xml:lang="tr-TR">Hele böyle bir günde, hiçbir şeye kapılmaktan ürkmediğim halde onlara aldırmamak için gözümün önüne pembe haplarımı getiriyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Önümdeki eşya yığınıyla ve kutularla tek tek ilgilenmeden, onları içleri boş ruhsuz tuğlalar varsayarak dışarı, koridora çıkarıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Yaklaşık üç tuğla iriliğindeki bir düzine ders kitabını çıkarınca pikabı tahmin ettiğim yerde görüyorum. Beynim düşündüğümden de iyi çalışıyor.</span></p>

      <p class="METIN"><span class="METIN" style="font-size:1em;" xml:lang="tr-TR">Çektiğim o kısa filmdeki ayrıntıları aşağı yukarı gerçekleştirirken annem geliyor ve afallamış gözleriyle önce eşyalara, sonra bana, sonra tekrar eşyalara bakarak elleriyle başını tutuyor.</span></p>

      <p class="METIN"><span class="METIN" style="font-size:1em;" xml:lang="tr-TR">Pikabı göstererek onu alacağımı söylüyorum.</span></p>

      <p class="METIN"><span class="METIN" style="font-size:1em;" xml:lang="tr-TR">“Geri koy!” deyip bir an için beline götürdüğü ellerini yeniden başına koyuyor.</span></p>

      <p class="METIN"><span class="METIN" style="font-size:1em;" xml:lang="tr-TR">Mutfağa girdiğini duyuyorum. Hışır hışır ilaç poşetini karıştırıyor.</span></p>

      <p class="METIN"><span class="METIN" style="font-size:1em;" xml:lang="tr-TR">“Hapçı karı!” diye bağırıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Pikap iyiden iyiye ortada artık.</span></p>

      <p class="METIN"><span class="METIN" style="font-size:1em;" xml:lang="tr-TR">Onu bir hazine sandığı gibi özenle ve şevkle kavrayarak yerinden çıkarıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Ama onca zahmetten sonra eşyaları geri koymak zor geliyor.</span></p>

      <p class="METIN"><span class="METIN" style="font-size:1em;" xml:lang="tr-TR">Küçük tuvalete dik duran bir kutu muamelesi yaparak elime ne gelirse içine fırlatmaya başlıyorum. Atılacak bir şey kalmayınca ve kutu da neredeyse ağzına kadar dolunca, kapısını kapağıymış gibi iterek zor da olsa kapatmayı başarıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Pikabın tozlu yüzeyine çocukluğumdan kalma kokuşmuş bir alışkanlıkla birkaç ayıp kelime yazdıktan sonra, kıkırdayıp avucumla silerek odama götürüyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Mutfaktan su alıp, cebimdeki ilaç kutusundan beş altı tane hapı daha mideme indiriyorum. Marilyn’ler arka arkaya kayıp gidiyor boğazımdan.</span></p>

      <p class="METIN"><span class="METIN" style="font-size:1em;" xml:lang="tr-TR">Pikabın fişini, gözlerimi kısarak, korkuyla prize yaklaştırıyorum. Vücudumdan hızla içeri dalan elektrikle cazırdayışım ve kapkara yana düşen halim canlanıyor gözümde.</span></p>

      <p class="METIN"><span class="METIN" style="font-size:1em;" xml:lang="tr-TR">Böyle ölmeyi kim ister? Hem bu bir intihar yöntemi bile değil!</span></p>

      <p class="METIN"><span class="METIN" style="font-size:1em;" xml:lang="tr-TR">Sadece, elli kadına tecavüz ettikten sonra onların boğazını kesen sapıkların, sübyancıların, seri katillerin ya da insanları yok yere katleden faşistlerin başına gelmesi gereken bir iş.</span></p>

      <p class="METIN"><span class="METIN" style="font-size:1em;" xml:lang="tr-TR">Tereddüt, elimi prize bir yaklaştırıp bir geri çekiyor.</span></p>

      <p class="METIN"><span class="METIN" style="font-size:1em;" xml:lang="tr-TR">Korkaklığım sinirimi bozmaya başladığında her şeyi göze alarak, bir felaketin eşiğinde bakınan gözlerimle kendime rağmen fişi ittiriyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Çıt yok, sadece boşluk.</span></p>

      <p class="METIN"><span class="METIN" style="font-size:1em;" xml:lang="tr-TR">Bu kez memnun olduğum sessiz boşlukta, kendisini güvende hisseden yüzümle, bir pikaba bir fişe bakarken koca bir gümbürtü duyuluyor.</span></p>

      <p class="METIN"><span class="METIN" style="font-size:1em;" xml:lang="tr-TR">Annem o aptal kutuyu açmış, üzerine dökülen eşyaların ortasında ağladı ağlayacak oturuyor.</span></p>

      <p class="METIN"><span class="METIN" style="font-size:1em;" xml:lang="tr-TR">Annemi etrafındaki zımbırtıların arasından kurtarıyorum. Hemencecik duşun altına koşuyor. Temizlenmek için. Yoksa üzerine yapışan tozlar etinden içeri geçip onu azar azar kemirerek yiyebilir.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Neyse... Çalışma masama yerleştirdiğim pikabın kolonlarını da takıp</span> <span class="METIN-ITALIK" style="font-size:1em;" xml:lang="tr-TR">off</span><span class="METIN" style="font-size:1em;" xml:lang="tr-TR">’a dönük düğmesini</span> <span class="METIN-ITALIK" style="font-size:1em;" xml:lang="tr-TR">on</span> <span class="METIN" style="font-size:1em;" xml:lang="tr-TR">yönüne yatırıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">İşte! Işık yanıyor. Oysa ampulü bulmuş Edison gibi sevinmem çok anlamsız.</span></p>

      <p class="METIN"><span class="METIN" style="font-size:1em;" xml:lang="tr-TR">Tıpkı çocukken yaptığım gibi düğmelerini sağa sola çevirmeye başlıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Özenle kabından çıkardığım Jimi Hendrix plağını pikabın yavaşça dönen plastik yuvarlağına yerleştirip, iğneyi de küçük bir işaretparmağı hareketiyle nazikçe üzerine bırakıyorum. Önce cızırtılar, sonra müzik sesi duyuluyor.</span></p>

      <p class="METIN"><span class="METIN" style="font-size:1em;" xml:lang="tr-TR">Haplardan dört beş tane daha yuvarlarken çiçek çocuğu irisi herifin ipte sallanırkenki halini düşünüyorum. Ardından Jimi Hendrix sokuluyor aklıma. Ayaklarımın ucundaki halının üzerinde, boynuna astığı gitarıyla upuzun gözüküyor. Beyaz gömleğinin kollarından sarkan ipler, küçücük bir hareketiyle dahi rüzgâra kapılmış gibi salınırken, dudaklarını büzüştürmüş, çalıyor da çalıyor.</span></p>

      <p class="METIN"><span class="METIN" style="font-size:1em;" xml:lang="tr-TR">Şipşirin gülümseyen haplardan dört beş tane daha atıyorum ağzıma. Birkaç saniye emdikten sonra bir parça suyla hızla kaydırıyorum boğazımdan. Çünkü zamanlamayı iyi yapmazsam ilacın acı tadının keyfimi kaçıracağından korkuyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Yatağıma uzanışımla Jimi Hendrix görüş mesafemin dışında kalıyor. Gözlerim beyaz tavana dikili. Beyaz tavanın insanoğlunun yegâne ortak mekânlarından biri olduğunu düşünüyorum.</span></p>

      <p class="METIN"><span class="METIN" style="font-size:1em;" xml:lang="tr-TR">“Gözlerimi herhangi bir beyaz tavana dikip birkaç dakika bile olsa, öylece hiçbir şey yapmadan hiç durmadım diyen varsa mutlaka yalan söylüyordur” benzeri anlamsız birkaç düşünceyi kısa kısa uçuruyorum beynimde.</span></p>

      <p class="METIN"><span class="METIN" style="font-size:1em;" xml:lang="tr-TR">Yarın işe başlayacak olmam sokuluyor aklıma. Eğer uyanabilirsem. Birkaç hapı daha mideme indiriyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Kabul edildiğim biricik iş. Yirmi beş yıl boşlukta sürünmenin mükâfatı!</span></p>

      <p class="METIN"><span class="METIN" style="font-size:1em;" xml:lang="tr-TR">Oraya başvurduğumda sarhoştum, bunu kimse bilmiyor. Marketin kapısına astıkları afişteki kız, göz göze gelişimizle bembeyaz dişlerini göstererek bana gülümsemiş ve son derece davetkâr bir biçimde:</span></p>

      <p class="METIN"><span class="METIN" style="font-size:1em;" xml:lang="tr-TR">“Benimle çalışmak ister misin?” diye sormuştu.</span></p>

      <p class="METIN"><span class="METIN" style="font-size:1em;" xml:lang="tr-TR">Anlamsızca sırıtarak, “Olur” demiştim, “çalışalım.”</span></p>

      <p class="METIN"><span class="METIN" style="font-size:1em;" xml:lang="tr-TR">Ve hemencecik bir form edinip doldurduktan sonra bembeyaz dişlerinin arasından bırakıverdim. Bunu da kimse bilmiyor. Ve çağırdıklarında en az üç dört kapıdan geri çevrilmiştim, bazıları cevap bile vermemişti.</span></p>

      <p class="METIN"><span class="METIN" style="font-size:1em;" xml:lang="tr-TR">Paraya çok fazla ihtiyacım yoktu itiraf etmeliyim. Anneme dedemden kalan maaş ve iki daire sayesinde rahat yaşıyor sayılırdık. Ama fazlasına da hayır demezdim. Belki biraz da annemin ısrarlarından ve başıboş sürtmekten bıktığım için çalışmalıydım.</span></p>

      <p class="METIN"><span class="METIN" style="font-size:1em;" xml:lang="tr-TR">Plak kara yüzüyle dönmeye devam ediyor. Hafif hafif bulanmaya başlamış aklımla başımı hafifçe yana yatırarak Jimi Hendrix’in hâlâ deminki yerinde durup durmadığına bakıyorum. Çenesini yukarı havalandırmış, üst dişleri arzuyla kalın altdudağını dişlemiş. Gözlerinin yalnızca beyazı gözüküyor. Ve gitarını vücudunun içine sokacakmışçasına durmadan kendine çekip geri bırakırken, başına bağladığı rengârenk bandın ucu ikide bir yanağına değiyor.</span></p>

      <p class="METIN"><span class="METIN" style="font-size:1em;" xml:lang="tr-TR">Bakışlarım beyaz tavana dönerken, “Bu plak işi iyiymiş” diyorum. “O sahafa birkaç kez daha gitmeliyim.”</span></p>

      <p class="METIN"><span class="METIN" style="font-size:1em;" xml:lang="tr-TR">Saçmalığıma şaşırıp, “Ne gitmesi?” diye geçiriyorum içimden.</span></p>

      <p class="METIN"><span class="METIN" style="font-size:1em;" xml:lang="tr-TR">“En azından yakın” diyorum o market. “Ben Moda’dayım, orası Bahariye’de.”</span></p>

      <p class="METIN"><span class="METIN" style="font-size:1em;" xml:lang="tr-TR">“Ne Bahariye’si, ne Moda’sı?”</span></p>

      <p class="METIN"><span class="METIN" style="font-size:1em;" xml:lang="tr-TR">Ağzına bonbon tıkıştıran çocuklar gibi pembe haplardan üç dört tane birden yutuyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Terliyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Vücudum yatağa çivilenmiş, parmağımı bile kıpırdatacak halim yokken kalbim koşarak alıp başını gitmek istiyor.</span></p>

      <p class="METIN"><span class="METIN" style="font-size:1em;" xml:lang="tr-TR">“Ne koşması, ne gitmesi? Orası neresi bilmiyorum.”</span></p>

      <p class="METIN"><span class="METIN" style="font-size:1em;" xml:lang="tr-TR">Kalp atışlarımı yavaşlatıp sakinleştirmek için gözlerimi kapatıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Zihnimin karanlığının üzerine çöreklenmiş tonlarca ağırlık var sanki. Azar azar ezilip ufalanıyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Midem bulanıyor.</span></p>

      <p class="METIN"><span class="METIN" style="font-size:1em;" xml:lang="tr-TR">“BURASI NERESİ?”</span></p>
    </div>
  </div>
</body>
</html>
