<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-4.html" xml:lang="tr-TR">
    <div class="story">
      <p class="KISIM-BASLIK" id="toc_marker-4"><span class="KISIM-BASLIK" xml:lang="tr-TR">4</span></p>

      <p class="METIN"><span class="METIN" style="font-size:1em;" xml:lang="tr-TR">Hep intihara meyilli bir kişilik olduğum halde ilkinden sonra, üstelik market ortamı buna çok müsait olmasına karşın uzun süre yeni bir deneye girişmedim.</span></p>

      <p class="METIN"><span class="METIN" style="font-size:1em;" xml:lang="tr-TR">Öylece işe gittim durdum. Annemin sessiz yüzüne alışkını olduğum bir kayıtsızlıkla baktım. Hatta o pasajda geçirdiğim vakitler de epey uzamış, sıklaşmıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Her seferinde bir torba dolusu plakla eve dönüyor, her birini birkaç kez döndürerek yeni baştan dinliyordum. Artık bu dünyaya ait olmamaları hoşuma gidiyordu. Geçmişin tozunu alıyormuş gibi hissettirmeleri... Aynı filmi sıcacık bir mutlulukla bilmem kaçıncı kez izlemeye benziyordu... Güzel bir anınızı kafanızda evirip çevirerek tekrar tekrar canlandırmaya yahut yine yeniden heyecanla anlatmaya... Bu yüzden çoğunlukla seksen ve doksanlardan olanları tercih ediyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Önceki aldıklarıma eklenen Sonic Youth, Alice in Chains, Pearl Jam, Nirvana, The Human League, Jeff Buckley, The Pretenders, Nena, Tears For Fears, The Cars plaklarıyla bir arşiv oluştururken içimdeki boşluğa, duyduğum yeni seslerle notalar doldurmaya başlamıştım.</span></p>

      <p class="METIN"><span class="METIN" style="font-size:1em;" xml:lang="tr-TR">Bir gün parmaklarım plaklarda tek tek gezinirken, gördüğüm yüzlerin birçoğunun epeyce genç öldüklerini fark ettim. İnternette yaptığım küçük bir araştırma bunu doğrulamama yetti. Genç ölüler mezarlığında geziniyor gibiydim. Hatta onları her dinleyişimde erken sonlarına dair ipucu içeren sözler, dizeler bulmaya çalışıyor, kulağıma öylece çalınan hikâyelerinin izini sürüyordum. Her ne kadar ölümüm Jim Morrison, Jeff Buckley ya da Sid Vicious gibi milyonlarca zihinde yer etmeyecekse de kendime ölü arkadaşlar edinmiştim diyebilirim... Hepsine hak vermiyordum ama anladığımı sanıyordum. Beyaz tavana uzun uzun dalmışken, ışıklar altından birdenbire toprağın dibini boylamak nasıldır, diye düşünüyordum... Böyle olunca da kendi ölümümden gitgide uzaklaşıyor, kimi zaman Tanrı’dan beni yeniden hayata bağlayacak son ve altın bir iyilik istiyordum. Bazen de tam tersi bir etkiyle ergenlik dönemindeki bir çocuğun her boka özenişi gibi onlarla aynı yoldan gitmek isteği içimi kamaştırıyordu. Kapıldığım o büyük hayatlardan, görkemli yaşayışların ani sonlarından, her sabah annemin sağır kulaklarıyla, bir davulu delmek istercesine odamın kapısına vuruşuyla uyanıyor, her sabah kapıyı kafasında kırmak istiyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Gerçek dünya, marketti. Satılan dünya...</span></p>

      <p class="METIN"><span class="METIN" style="font-size:1em;" xml:lang="tr-TR">Yenilenerek satılan, giderek pahalanan ve hep yenilenip hep pahalanmaya, küçük insanların içinde fiyat etiketlerini araştırarak gezinmeye devam edecekleri gerçek dünya...</span></p>

      <p class="METIN"><span class="METIN" style="font-size:1em;" xml:lang="tr-TR">Deterjanların durmadan yeni modelleri çıkıyordu mesela. Eskisi onca övülürken bir anda leke sökmez denilerek iteleniyor, birkaç farklı madde eklenmişi yere göğe sığdırılamıyordu... Çikolatalar, dondurmalar, çocuk bezleri, tuvalet kâğıtları, şampuanlar, diş macunları, kremler, hepsi aynıydı...</span></p>

      <p class="METIN"><span class="METIN" style="font-size:1em;" xml:lang="tr-TR">Hep bir sonrası gelecekse, bugün işe yararken yarın yaramayacağını biliyorsam, en azından yaramaz gözüyle bakacaksam; birileri beni o labirentte işçi fareler ya da düpedüz insan kobaylar gibi kullanıyorsa ne manası vardı onca yolu dolanmanın, aranmanın, bazen de kaybolmanın?</span></p>

      <p class="METIN"><span class="METIN" style="font-size:1em;" xml:lang="tr-TR">Öylece durmalıydım. Hiçbir yere değmeden, hareketsiz...</span></p>

      <p class="METIN"><span class="METIN" style="font-size:1em;" xml:lang="tr-TR">Zaman, o son ana dek dokunmadan, değmeden, hatta tatlı tatlı esen bir rüzgâr gibi yanaklarımı yalamadan, saçlarımı hafifçe uçuşturmadan üzerimden geçip gitmeliydi...</span></p>

      <p class="METIN"><span class="METIN" style="font-size:1em;" xml:lang="tr-TR">Düşünün ki “zaman”, bu dünyada bilip bilebileceğiniz en istikrarlı şeydir. İşini fazla ciddiye alan bir memurdan bile beter şaşmazlıktadır. O hiç uyumaz. Herkes rüyalara dalmışken sinsice mesaisini sürdürür. Her baktığınızda, saatli bir bombanın kırmızı ışıklı rakamlarının ilerleyişini ve kalan saniyelerinizi gitgide daralttığını görürsünüz. Doğru kabloyu ilk seferde bulup kesebilmekse zordur; bilgi ve beceri gerektirir. Aksi halde ilk intihar denemesi başarısız sonuçlanmış, bütün o renkli kabloları birbirine dolayıp arapsaçına döndürmüş bir sersem olarak milyon tane düşüncenin esirliğinde etrafınıza bakınır durursunuz. Böylece aklımdaki hayat tasvirini market reyonlarına, raflara, donduruculara dizmeye başladım.</span></p>

      <p class="METIN"><span class="METIN" style="font-size:1em;" xml:lang="tr-TR">Ucuz aşklar ekmek dolabındaydı. Üç güne bayatlar çünkü, bunu kim bilmez? Bir kere ısıtırsın, en fazla iki. Üçüncüsünde çekilmez olur.</span></p>

      <p class="METIN"><span class="METIN" style="font-size:1em;" xml:lang="tr-TR">Dürüstlük, leke çıkarıcıların yanında...</span></p>

      <p class="METIN"><span class="METIN" style="font-size:1em;" xml:lang="tr-TR">Arkadaşlar rengârenk şeker paketlerinin arasında. Ağzına atıp tadına varırsın, sonra gittikçe eriyip biter. Bittikten sonra da, eğer ki adi bir şekerse ekşimsi bir tat bırakır.</span></p>

      <p class="METIN"><span class="METIN" style="font-size:1em;" xml:lang="tr-TR">Dostluk ve aileler sakızların yerinde. Nasıl da eğleniyordum bunu yaparken... Çiğnendikçe çiğnenir, çiğnedikçe çiğnersin ama bilinmez bir sebeple de tadı çoktan geçtiği halde bir türlü çıkarıp tüküremezsin yere.</span></p>

      <p class="METIN"><span class="METIN" style="font-size:1em;" xml:lang="tr-TR">İlk aşk dondurucuda. Ölüm de orada... Üstelik simsiyah bir poşetin içinde. Çıkarıp da çözülene dek, poşetini yırtsan da içindekinin tadına tam varamayacaksın.</span></p>

      <p class="METIN"><span class="METIN" style="font-size:1em;" xml:lang="tr-TR">Hepsi, “Al beni” diyen gözlerle bana bakıyor. Üstelik ederinin üstünde fiyata satışa sunulmuşlar.</span></p>

      <p class="METIN"><span class="METIN" style="font-size:1em;" xml:lang="tr-TR">Kadınlar içki reyonunda. Fazla kapılıp sonuna dek gitmek isterseniz yahut birbiri ardına karıştırırsanız başınızı döndürüp sizi yere seriveriyorlar. Kusturuyorlar hatta. İçinizden geçip hayata safra ve çiş olarak geri karışıyorlar. Ve hafif fakat kendini belli eden bir baş ağrısı kalıyor ertesi güne.</span></p>

      <p class="METIN"><span class="METIN" style="font-size:1em;" xml:lang="tr-TR">Sarışınlar biraların, kızıllar kırmızı şarapların, kumrallar viskilerle konyakların, esmerler kahve likörlerinin yerinde. Onlar da kendi aralarında çeşitleniyor. Sohbet seveni sevmeyeni, aşırıya kaçıranı, sinsice içinize dökülüp aniden çarpanı, renk değiştireni, şiir yazdıranı, kıyameti koparttıranı var!</span></p>

      <p class="METIN"><span class="METIN" style="font-size:1em;" xml:lang="tr-TR">Hepsini birden lakır lakır mideme dökmek geliyor içimden.</span></p>

      <p class="METIN"><span class="METIN" style="font-size:1em;" xml:lang="tr-TR">Aklını kaçırmış bir maymun gibi şişeleri birbirine vurdurup kırık dökmek!</span></p>

      <p class="METIN"><span class="METIN" style="font-size:1em;" xml:lang="tr-TR">Görebildiğim, etrafımı çepeçevre sarmış her şeyi, rafların tümünü birbirine katmak, hayatı altüst etmek! Sakızları leke çıkarıcıların arasına, şekerleri bayat ekmeklerin içine sokmak, içki reyonunu tıka basa donduruculara tepelemek istiyorum!</span></p>

      <p class="METIN"><span class="METIN" style="font-size:1em;" xml:lang="tr-TR">Etrafımda dolaşan domatesleri tek tek ezerek salça yapmak yahut küp küp doğramak!</span></p>

      <p class="METIN"><span class="METIN" style="font-size:1em;" xml:lang="tr-TR">Fiyat etiketlerini değiştirmek!</span></p>

      <p class="METIN"><span class="METIN" style="font-size:1em;" xml:lang="tr-TR">Bunu bir kez yaptım aslında... Pek meraklı müşterilere ekstra mesailer yaratabilmek için...</span></p>

      <p class="METIN"><span class="METIN" style="font-size:1em;" xml:lang="tr-TR">Üst rafın fiyatını alt rafa, alttakini karşıdakine, karşıdakiniyse bir yana, onu en diptekine... Böylece devrilen domino taşları gibi devam etti. Öyle ki elimdeki son etiket bir hardalındı ve onu bir pamuk paketinin altına sıkıştırmak zorunda kaldım. Onlara, yani markette gezinen insanlığa yeni ve biraz da tuhaf bilmeceler sunmak, şaşırıp aranan ifadelerinin büyüklüğünün lezzetine varabilmek için...</span></p>

      <p class="METIN"><span class="METIN" style="font-size:1em;" xml:lang="tr-TR">Durum anlaşıldığında olayı üstlenmeyip köşemden sessizce izlemeyi tercih ettim.</span></p>

      <p class="METIN"><span class="METIN" style="font-size:1em;" xml:lang="tr-TR">Fakat anlaşıldı... Yeni bir yalan dizisinin eşiğindeydim böylece.</span></p>

      <p class="METIN"><span class="METIN" style="font-size:1em;" xml:lang="tr-TR">Müdür şaşkınca ve anlam veremeyerek -ilk defa yüzünde bu kadar net bir ifade vardı-, “Ne yapıyorsun sen?” dedi, “Her şeyi birbirine karıştırıp müşterileri kaçırtmak mı istiyorsun?”</span></p>

      <p class="METIN"><span class="METIN" style="font-size:1em;" xml:lang="tr-TR">“Evet” demek istedim, ya da “sadece biraz eğlenmek” niyetinde olduğumu söylemek.</span></p>

      <p class="METIN"><span class="METIN" style="font-size:1em;" xml:lang="tr-TR">Ama aklım makul davranma yetisini yitirmemiş olacak ki, “Gözlerim epey bozulmuş sanırım... Hafta sonu bir doktora gidip derhal çözeceğim bu işi” dedikten sonra yetinemeyerek devam ettim:</span></p>

      <p class="METIN"><span class="METIN" style="font-size:1em;" xml:lang="tr-TR">“Sadece fiyatlara odaklanmıştım. Fark ettiyseniz karışan ürünlerin fiyatları birbirine oldukça yakın. Hem sonra bazı etiketlerdeki yazılar silik çıkıyor ve okunması çok güç. Kartal gözlerinin bile çözemeyeceği siliklikte yazılar var.”</span></p>

      <p class="METIN"><span class="METIN" style="font-size:1em;" xml:lang="tr-TR">Yalanlarımdan sıkılmıştı sanırım, “Neyse...” diyerek geçiştirdi, “bir daha olursa bu koşullarda çalışamayız.”</span></p>

      <p class="METIN"><span class="METIN" style="font-size:1em;" xml:lang="tr-TR">“Çalışmayalım! Senle çalışmayı isteyen kim? Hem ben senin ifadesiz yüzün için burada değilim ki...” diye düşündüm.</span></p>

      <p class="METIN"><span class="METIN" style="font-size:1em;" xml:lang="tr-TR">Böylece kapanmıştı olay. Marketteki tüm domatesler de kafayı azar azar yiyişime şahit olmuştu. Tüm etiketleri esas yerlerine koymak da bana düşmüştü tabii ve bir nevi ceza olarak mesaiye kalmıştım. Tam 10’a kadar. Sabahtan geceye, flüoresan ışıkları altında, ruhsuz renkli paketlerle tıka basa doldurulmuş bir morgda on iki saat. Daha da ayrıntılı bir hesap yaparsak yedi yüz yirmi dakika, yani kırk üç bin iki yüz bezgin ve donuk geçen saniye. Sonra o bezgin ve donuk saniyeleri bölen bir şey oldu...</span></p>

      <p class="METIN"><span class="METIN" style="font-size:1em;" xml:lang="tr-TR">File çorap giyinmiş bir çift bacak!</span></p>

      <p class="METIN"><span class="METIN" style="font-size:1em;" xml:lang="tr-TR">Nerde olursanız olun file çorap giyinmiş bacaklar ilginizi çeker değil mi? Üstelik bir markette mesaisini doldurmaya çalışan bir domatesseniz mıhlanır kalırsınız.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Sarı dikişli siyah rugan botlarından başlayıp, çorabının her küçük baklava tanesini tarayarak yukarı yürüdü gözlerim. Eline ne geldiyse giyivermiş gibi görünüyordu. Kısacık siyah bir şort, üzerine birkaç beden büyük ve bir erkeğin olması muhtemel, ikide bir kollarını sıyırmak zorunda kaldığı lacivert bir</span> <span class="METIN-ITALIK" style="font-size:1em;" xml:lang="tr-TR">sweatshirt</span><span class="METIN" style="font-size:1em;" xml:lang="tr-TR">, elinde de Çingene pembesi bir sırt çantası... Omuzlarına dökülen dağınık sarı saçlarına vardığımda ani bir tereddütle ürkekleştim. İçime bir avuç cam kırığı dökülmüş gibi hissettim. Allah kahretsin, aptal gibi görünüyordum! Saklanmalıydım belki de. Ama ne fark eder, nasılsa ölecektim... Domates olarak ya da değil, bir şey değişmezdi.</span></p>

      <p class="METIN"><span class="METIN" style="font-size:1em;" xml:lang="tr-TR">Fiyat etiketlerine, “Ne diyo bu ya?” ifadesiyle bakındığını görünce yanına gittim.</span></p>

      <p class="METIN"><span class="METIN" style="font-size:1em;" xml:lang="tr-TR">“Şey, bugün büyük bir karışıklık oldu da markette... Bu da yanlış olan son etiket sanırım.” Aptalca sırıtarak, “Yoksa votka şişelerinin altında deterjan etiketinin ne işi var?” dedim.</span></p>

      <p class="METIN"><span class="METIN" style="font-size:1em;" xml:lang="tr-TR">Cevap vermedi. İki yanına dökülmüş ve yüzünü görmemi engelleyen sarı saçlarıyla önüne bakmaya devam etti.</span></p>

      <p class="METIN"><span class="METIN" style="font-size:1em;" xml:lang="tr-TR">“Doğru etiketi hemen getiriyorum şimdi” deyip deterjanların oraya gittim.</span></p>

      <p class="METIN"><span class="METIN" style="font-size:1em;" xml:lang="tr-TR">Tabii ki yoktu... Koca markette o aptal etiketi nasıl iki üç saniyede bulabilirdim ki? Aklıma kasadan okutmak geldi... Koşar adımlarla kasaya ulaştığımda alışverişini tamamlamış, elindeki votka şişesiyle, aldığı abur cuburlar okutulurken öten her “dıt” sesiyle senkronize bir biçimde başını aşağı yukarı sallıyor, belli ki bir an önce oradan uzaklaşmak istiyordu. Parayı ödeyip, aldıklarını sırt çantasına tıkıştırıp bir an olsun etrafına bakınmadan gitti...</span></p>

      <p class="METIN"><span class="METIN" style="font-size:1em;" xml:lang="tr-TR">Sadece birkaç saniyeliğine yarım yamalak görebildiğim bembeyaz yüzüyle onun bir buz prensesi olduğunu düşündüm. Yahut karlar kraliçesi. Soğuğuyla yakan biri. İçimdeki tüm rafları dağıtmış, tüm uzuvlarımı birbirinin yerine yapıştırmış, dağınık aklımın kırık dökük parçalarını düşüncesiyle ezerek daha da ufalamıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Onu daha önce görmüş olup olamayacağımı düşündüm... Belki de yolun birinde çekinerek etrafına bakınan gözlerim, onu son anda fark ettiği bir resim olarak çok önce hafızama kaydetmişti. Yanı başımdan sarı saçlarını savurarak geçip gidişiyle bir anda vurup kaçmış, yenen koca bir tokattan kalan pespembe kızarıklık gibi ardında garip bir aşinalığı bırakmıştı.</span></p>

      <p class="METIN"><span class="METIN" style="font-size:1em;" xml:lang="tr-TR">“Keşke onu takip edebilseydim...” diye düşündüm. Mesaimin bitmesine daha bir saat vardı. Esas mesele bu değildi zaten. Yoksa son günlerini yaşayan biri için işi bırakıp gitmek büyük çılgınlık sayılmazdı. Sebep çekinmemdi... Yahut bir çeşit mazoşistlik... Onun öylece çekip gitmesi, içinde yaşadığım boşlukta bana kendimi tatlı tatlı acıtabileceğim daha geniş zamanlar yaratıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Platonik aşk, bu sebeple benim gibi biri için vazgeçilmezdi. Onunla karşı karşıya gelip, tanışıp konuşacağımız gerçekliği istemiyordum. Çünkü benim için “gerçek”, tek bir otun bile yeşermeyi başaramayacağı uçsuz bucaksız bir çöldü. Bana ne dese, hafif bir esinti gibi kulaklarımın kıyısından uçup gidecekti harfler... Bakışları, gözlerimi delip arkamdaki duvara saplanacak yahut aynadaki kendi gözlerine dönecek, böylece kendimi hep yalnız hissedecektim... Birkaç kelime etmeye kalktığımdaysa, ağzımdan çıkan her sesin ardından onların bana ait olmadığı kaygısına kapılacaktım. Hiçbir kelimeyi kendime yakıştıramayacak, kendimi hiçbir cümlenin kollarında rahat hissedemeyecektim. Gözüme çarpan saatin saniye saniye ilerleyişi sinirimi bozacak, öylece durmak yahut ölmek isteyecek, o karşımda otururken delice bir özlemle pembe haplarımı hayal edecektim...</span></p>

      <p class="METIN"><span class="METIN" style="font-size:1em;" xml:lang="tr-TR">Çünkü “yalnızlık”, hayatta karşınıza çıkabilecek en berbat sevgilidir. Ve size hayal edebileceğiniz en sivri kancayı atar. Ona kendinizi bir kaptırırsanız, artık kimse yerini yokluğunu dolduramaz demektir.</span></p>

      <p class="METIN"><span class="METIN" style="font-size:1em;" xml:lang="tr-TR">Yalnızlık rekabet kabul etmez. Onun koynundan daha güvenlisi, daha sıcağı, daha şefkatlisi yoktur. Evet, şefkatlisi. Tek başına sessizliği dinleyen, bunu başarabilen kişi, duyup duyabileceği en avutucu sözlere erişir. Bu yaşıma dek doğru dürüst bir ilişki yaşayamadıysam, sebebi biraz da budur.</span></p>

      <p class="METIN"><span class="METIN" style="font-size:1em;" xml:lang="tr-TR">Oysa fena bir tip sayılmam. En azından göze batan bir çirkinliğim yok. Anlayın işte, o aptal domatese yüz verecek kadar vahimdi durumum. Böylesi yalnızlık oyunlarıyla oyalanmasaydım, şimdiye kadınlar hakkında bir çift laf edebilecek deneyime sahip olurdum kuşkusuz.</span></p>

      <p class="METIN"><span class="METIN" style="font-size:1em;" xml:lang="tr-TR">Yine de marketin kapısını hafifçe aralayıp, ardından bakmak hoşuma gitmişti.</span></p>

      <p class="METIN"><span class="METIN" style="font-size:1em;" xml:lang="tr-TR">Yürüyüşünü inceledim. Rüzgârda savrulan sazların kuvvetinde görünen uzun bacaklarıyla attığı dağınık adımları.</span></p>

      <p class="METIN"><span class="METIN" style="font-size:1em;" xml:lang="tr-TR">Neden bilmem, sağına soluna bakmadan birdenbire yolun karşı tarafına geçmesini, yahut trafiğin ortasında yanı başından geçen arabalara aldırmadan yürümesini, durup kaldırımın kenarında bir müddet oturmasını ya da tanımadığı birinden bir sigara istemesini bekledim. Sonra delice bir merakla neler düşündüğünü bilmeyi... Bilinçsizce gözlerinin kıyısından içeri sokulan resimleri bir bir görmeyi...</span></p>

      <p class="METIN"><span class="METIN" style="font-size:1em;" xml:lang="tr-TR">Sanırım gizli merakımdı bu. Neden böyle meraklıydım hiç mi hiç bilmiyorum... Ama işte insan, uçmuş aklıyla paramparça adımlar atan file çorap giyinmiş bir çift bacağın aklından neler geçtiğini merak etmeden duramıyordu... Ya da elindeki kutu süte kuşku ve memnuniyetsizlik içinde uzun uzun bakan gözlerin... Aklında yürüyen kelimeler sadece kutuda yazanlar mıydı? Yoksa yanı başındaki kadının ne kadar şişman olduğunu, saçının çirkinliğini yahut kıyafetinin uyumsuzluğunu düşünüyor olabilir miydi?</span></p>

      <p class="METIN"><span class="METIN" style="font-size:1em;" xml:lang="tr-TR">Belki biraz farklı bir durum ama tam da bunun gibi bir hikâye uydurmak istedim işte yürüyüşüne.</span></p>

      <p class="METIN"><span class="METIN" style="font-size:1em;" xml:lang="tr-TR">Nedense aklıma hiçbir fikir sokulmadı... Biraz sonra sokağın ucunda bir başka yöne kıvrılarak kayboldu zaten. Geriye içinde kendimi acıttığım o tanıdık boşluk kaldı.</span></p>
    </div>
  </div>
</body>
</html>
