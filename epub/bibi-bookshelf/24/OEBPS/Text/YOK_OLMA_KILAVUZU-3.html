<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-3.html" xml:lang="tr-TR">
    <div class="story">
      <p class="KISIM-BASLIK" id="toc_marker-3"><span class="KISIM-BASLIK" xml:lang="tr-TR">3</span></p>

      <p class="METIN"><span class="METIN" style="font-size:1em;" xml:lang="tr-TR">Annem, kapımı duymaz haliyle sertçe çalınca uyandım. Önce yanağımın hemen yanında küçük bir gölet oluşturmuş kusmuğuma, sonra tutunduğu kolu yavaşça indirip kapıyı ince bir çizgi gibi aralayan anneme baktım. Göz göze gelişimizle ellerini başının iki yanına götürüp tutarak hızla içeri kaçtı.</span></p>

      <p class="METIN"><span class="METIN" style="font-size:1em;" xml:lang="tr-TR">Kafamın içi bomboş bir kazan gibiydi ve orada çok önce takılmış plağın sesi dört bir yana çarparak yankılanıyordu. Saatlerdir aynı boktan dize çalıp duruyordu kuşkusuz.</span></p>

      <p class="METIN"><span class="METIN" style="font-size:1em;" xml:lang="tr-TR">“Sağır orospu!” diye bağırdım. Ağlamak istiyordum. Çok şükür intihar etmeye çalıştığımı anlamamıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Hafifçe doğrularak, huysuz yüzümle bir kusmuğuma bir pikaba bakıp, boktan filmlerin klişe intihar sahnelerindeki gibi yerde yan yatmış vaziyette duran boş hap kutusunu kapıp pikaba fırlattım. Neyse ki tam isabet! Saat 9:15. Bu rakamları yan yana uzun zamandır sadece akşamları gördüğümü fark ettim. Bir şekilde hayatta kaldığıma göre o aptal markete gitmekten başka seçeneğim yoktu. En azından denemekten bir şey kaybetmezdim ya... Üstelik yapacak daha iyi bir işimin olmadığı da kesindi.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Yerinden havalanıp saçma sapan bir yere konmuş pikabın iğnesini yuvasına geri götürdükten sonra dünden beri</span> <span class="METIN-ITALIK" style="font-size:1em;" xml:lang="tr-TR">on</span><span class="METIN" style="font-size:1em;" xml:lang="tr-TR">’a çevrik duran metal yuvarlağı</span> <span class="METIN-ITALIK" style="font-size:1em;" xml:lang="tr-TR">off</span><span class="METIN" style="font-size:1em;" xml:lang="tr-TR">’a yatırıp, doğruca duşa girmeye karar verdim. Fakat odamdan banyoya uzanan o kısacık yol, önümde uzanan o dar koridor durmadan yer değiştirerek, bir yelpazenin açılırken yarattığı illüzyon gibi çoğalarak yan yana dört beş ayrı parçaya bölünüyordu. O koridorlardan birinde doğru dürüst durmayı becerip yürümeye devam etmeliydim. Sanki bir kutunun içindeydim, o kutu da bir delinin ellerindeydi ve onu umarsızca sağa sola sallarken tükürük saçan kaba kahkahalarla kendi halinde eğleniyordu. Başımı tuttum... Böyle yapınca önümde yan yana çoğalan görüntüleri, bir sihirbaz maharetiyle avucumun içine kıvırıp teke indirebileceğimi umuyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Adımımı attım fakat mermer zemin, üzerine bir ton kum serilmişçesine ayağımı da içine alarak çöktü. Diğer adımımı attım, o da diğerinin yanına gömüldü... Uzayda gibiydim, hatta ayda Neil Armstrong adımlarıyla ilerliyordum. Sonra önümdeki görüntünün kıyısından annemin yüzünün yarısı göründü. Elleri başında değildi ki bu iyiye işaretti. Sadece şaşkınca, yürümeyi yeni öğrenmişçesine ilerleyişimi seyrediyor ve kuşkusuz ki anlam veremiyordu. Sonunda gözlerimi kapadım... Böylece her yer aynı oldu. Ve geceyarısı ormanın derinliklerindeki bir bataklıkta gittikçe daha dibe batarak yürür gibi duvarlara tutuna tutuna boğulmadan banyoya varmayı başardım.</span></p>

      <p class="METIN"><span class="METIN" style="font-size:1em;" xml:lang="tr-TR">Annemin uzaklaşan adım seslerini, ardından mutfakta ilaç torbasını hışırdattığını işittim. Aldırmadım. Öylece kıyafetlerimle apar topar küvete attım kendimi. Elimle yoklayarak soğuk suyu sonuna dek açtım ve sadece birkaç dakika içinde o lök halimle yeniden uykuya daldım.</span></p>

      <p class="METIN"><span class="METIN" style="font-size:1em;" xml:lang="tr-TR">“Rüyamda uzayın sonsuzluğuna benzeyen ıssız denizde, yumuşacık bir hisle lacivert suları kulaçlarımla yararak yüzüyordum. Hemen yakınımda, oturduğumuz apartman duruyordu. Tek farkı karada değil, bir ada gibi denizin ortasında olmasıydı. Diğer yanda bir deniz feneri vardı... Boyası dökülmüş, pas lekeleriyle ve kuş sıçmaklarıyla bezeli -bütün bu incik cıncık gereksiz ayrıntılar durmadan gözlerime sokuluyordu-, ölgün ışığını birkaç saniyede bir yanıp sönerek boş yere etrafına saçan bir deniz feneri.</span></p>

      <p class="METIN"><span class="METIN" style="font-size:1em;" xml:lang="tr-TR">Lacivert suları aşarak evime ulaştığımda biraz soluklanırken deniz fenerini izlemeye koyuldum. Ölgün sarı ışığı ıslak vücudumun üzerine bir vurup bir geri çekiliyordu. Sonra nedensizce ondan uzaklaştığımı fark ettim. Açıklara doğru değil, evle birlikte koca bir geminin üzerindeymişçesine dalga dalga kıyıya itiliyordum. Denize atlamak geçti içimden, o deniz fenerine varıp orada yaşamak. Ama her şey o kadar çabuk gelişiyordu ki göz açıp kapayana dek geçen sürede kıyıya vurmuştuk bile.</span></p>

      <p class="METIN"><span class="METIN" style="font-size:1em;" xml:lang="tr-TR">Gördüğümün bir rüya olup olmadığını düşündüm. ‘Başından beri karadaydım da denizde olmayı mı hayal ediyordum?’ diye epey müddet araştırdım beynimi. Fakat deniz sinirlenmişçesine gitgide büyüyen dalgalarıyla daha da azınca düşüncelerim altüst oldu. Yıldızlar süs lambaları gibi senkronize bir biçimde hep birden yanıp sönüyordu. Her şey kendi içine çekiliyordu. Denizin de yeryüzünün dibine batıvermesinden korktum. Deniz feneri alabora olmamak için direnen küçük bir kayık gibi dalgaların arasında bata çıka yalpalıyordu. Önünde durduğum pencerenin perdelerini sıkı sıkıya kapattığımda uyandım.”</span></p>

      <p class="METIN"><span class="METIN" style="font-size:1em;" xml:lang="tr-TR">Gözlerim iki spot ışığı gibi bir anda açılıverdiğinde sırılsıklamdım ve saat 10’a geliyordu. Küvetteki su, üzerinde yüzen tek tük pembe kusmuk parçalarıyla dışarı taşmak üzereydi. Nihayet yelpaze kapanmış, önümdeki görüntü teke inmişti. Bir an için gördüğüm rüyayı düşündüm. O dünya bambaşka olmasına karşın nasıl da tanıdıktı, şaşırdım... Ve unuttum.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Apar topar üstümdekileri çıkarıp, henüz aklım tam tamına yerine oturmamışsa da koridorda adamakıllı yürümeyi başararak odama döndüm. Tekli koltuğun üzerine yığılmış kıyafetlerden elime ilk gelenleri giyindim. Gri bir</span> <span class="METIN-ITALIK" style="font-size:1em;" xml:lang="tr-TR">sweatshirt</span> <span class="METIN" style="font-size:1em;" xml:lang="tr-TR">ve dizleriyle kıçında ekstra cepler bulunan kum rengi bir pantolon.</span></p>

      <p class="METIN"><span class="METIN" style="font-size:1em;" xml:lang="tr-TR">Annem pencerenin kıyısındaki mesaisine çoktan başlamıştı. Onu öylece bırakıp hızla dışarı çıkarak Moda’dan Bahariye’ye uzanan yolda pazartesi sabahı 10 havasında okulu kırmış öğrencilerin, gezmeye yahut alışverişe fazla düşkün ev hanımlarının ve benim gibi işe geç kaldıklarından sokaklarda koşuşturanların yanından yürümeye koyuldum.</span></p>

      <p class="METIN"><span class="METIN" style="font-size:1em;" xml:lang="tr-TR">Bu yolun böyle her gün, her saat farklı bir havası vardır. Pazartesi yahut cuma sabahı, çarşamba öğleden sonra, cumartesi gecesi, pazar akşamüzeri; yağmurlu, güneşli, karlı fark etmez. Ardı ardına yeni maskelerle örtülen bir yüz gibi değişir. İnsanlar, ifadeler, yürüyüş şekilleri ve hızları, hatta yanı başından geçtiğiniz o hep aynı apartmanı bile cumaları farklı, salıları farklı görürsünüz.</span></p>

      <p class="METIN"><span class="METIN" style="font-size:1em;" xml:lang="tr-TR">Sokaklar aynı gözlerle size durmadan farklı bakışlar atar.</span></p>

      <p class="METIN"><span class="METIN" style="font-size:1em;" xml:lang="tr-TR">İşte, o pazartesi sabahı 10 havasında, o aptal markete vardım. Niye geç kaldığımı sordu müdür. “Daha ilk günden böyle yaparsan”la başlayan birkaç cümleyi bir robotun ruhsuzluğuyla yan yana dizdi.</span></p>

      <p class="METIN"><span class="METIN" style="font-size:1em;" xml:lang="tr-TR">Mırın kırın edip bir sürü geçersiz nedeni arka arkaya sıraladım.</span></p>

      <p class="METIN"><span class="METIN" style="font-size:1em;" xml:lang="tr-TR">Adam bahanelerimi sessizlikle karşıladıkça daha çok saçmaladım,</span></p>

      <p class="METIN"><span class="METIN" style="font-size:1em;" xml:lang="tr-TR">“Saat çalmadı. Annem hasta –nasıl ve ne denli hasta olduğunu bilse halime acırdı...– Sonra sokakta iki çocuk fena halde yumruklaşıyordu, onları ayırmak zorunda kaldım. Bunu başarıp tam yeniden yola koyulmuşken bir araba kazasını ucuz atlattım. Tam belime çarptı! Neyse ki zamanında durmayı başardı da altına girmekten kurtuldum. Marketi bulmam da biraz zaman aldı tabii...”</span></p>

      <p class="METIN"><span class="METIN" style="font-size:1em;" xml:lang="tr-TR">Sadece, “Neyse” dedi.</span></p>

      <p class="METIN"><span class="METIN" style="font-size:1em;" xml:lang="tr-TR">Arka arkaya sıktığım onca yalanı, ucuz, kuru ve fena halde sahte bir “neyse”yle geçiştiriverdi. Elemana tahminimden çok ihtiyaçları vardı sanırım.</span></p>

      <p class="METIN"><span class="METIN" style="font-size:1em;" xml:lang="tr-TR">“Bir daha olmaz” dedim. “Endişelenmeyin, annemin durumu her geçen gün iyiye gidiyor.”</span></p>

      <p class="METIN"><span class="METIN" style="font-size:1em;" xml:lang="tr-TR">Başını yavaşça aşağı yukarı salladı. “Nesi var?” diye sormak zahmetine bile girişmedi. Ben de üstelemedim haliyle.</span></p>

      <p class="METIN"><span class="METIN" style="font-size:1em;" xml:lang="tr-TR">“İş” dediğim şey, gelen malları depoya yerleştirmek, depodakileri reyonlara dizmek, bitenleri yenilemek, stokları kontrol etmek, sayımlarla ilgilenmek filandı. Kısa mesafeler içinde bir tür sevkiyat işi yani.</span></p>

      <p class="METIN"><span class="METIN" style="font-size:1em;" xml:lang="tr-TR">Başarısız sonuçlanan ilk intihar girişimimden hassas midem yüzünden kurtulmuştum ve bir dahaki sefere dek hayatımda hiç yapmadığım şeyleri denemek istiyordum. Küçük ve saçma heyecanlar kovalamak... Böyle düşününce bir an için kendimi daha önce hiç hissetmediğim kadar özgür ve mutlu duyumsadım. Ölümün kıyısına bu denli sokulmak, yaşama sevincimi yeşertmişti. “Nasıl olsa istediğim vakit bitirebilirim” diyordum. Bunu bir kere göze alınca birdenbire kolaylaşmıştı sanki işler. Keyiflendim. Verdikleri kıyafetleri giydim.</span></p>

      <p class="METIN"><span class="METIN" style="font-size:1em;" xml:lang="tr-TR">Markete gittiğim o ilk gün herkes aynı görünmüştü bana. Tıpkı bütün Japonları aynı kişi olarak algılayışım gibi. Kırmızı gömlekli, yeşil pantolonlu, zayıf ya da tombul, sarışın yahut esmer, kısa ya da uzun fark etmez; çeşitli ebatlarda ve tonlarda domatesler geziniyordu etrafta. Aralarına bu yeni katılan domatesi hepsi isteksizce selamladı.</span></p>

      <p class="METIN"><span class="METIN" style="font-size:1em;" xml:lang="tr-TR">Küçük topluluklar bile kendi içlerinde başka küçük topluluklara ayrılmaya bayılır. Üstelik içlerini kamaştıran, engellenemez bir zevkle yaparlar bunu. Topu topu sekiz kişi bile olsanız, insan daha sıkı fıkı olduğu iki üç kişiyle daha tatminkâr bir güvenlik duygusunun çekiciliğine kapılıverir. Bu bölünme, kişi tek başına kalıncaya dek sürer. Eminim ki insan, elinde olsa kendi uzuvlarından dahi ayrışmaya ya da korunmaya çalışır.</span></p>

      <p class="METIN"><span class="METIN" style="font-size:1em;" xml:lang="tr-TR">Önce küçük şüpheler başlar örneğin ki şüphe nefretin en eski tohumudur.</span></p>

      <p class="METIN"><span class="METIN" style="font-size:1em;" xml:lang="tr-TR">“Sağ kulağım, kendi kendime konuşurken beni daha mı dikkatli dinliyor?” Ya da, “Sol gözüm bugünlerde seğirip duruyor, benim fark edemediğim yahut üzerinde pek durmadığım bir gerçeği mi saklıyor? Yoksa bana söylemek istiyor da bir türlü söyleyemiyor mu?” Neyse, dedim ya, en küçük topluluklar bile bölünmeye müsait ve meyillidir.</span></p>

      <p class="METIN"><span class="METIN" style="font-size:1em;" xml:lang="tr-TR">Aileler de bunu fazlasıyla kanıtlıyor sanırım. Tipik anne-kız diyalogları, kardeşler arası kurulan birlikler ya da anneyle baba çocuklara karşı. Yahut tek başına baba hepsine birden!</span></p>

      <p class="METIN"><span class="METIN" style="font-size:1em;" xml:lang="tr-TR">Çünkü birini dışlamak, sizi çemberin içinde tutar. Birini çemberin dışına itmeyi başarırsanız, kendinize o çemberin içinde daha çok yer açılmış olur. İnsanoğlunun küçük aklıyla kurduğu en klişe oyunlardandır bu. Böyle bir şeyi bilmek bile ne berbat. Artık bu tip saçmalıklarla kafamı kurcalamama gerek kalmadığından için için seviniyorum.</span></p>

      <p class="METIN"><span class="METIN" style="font-size:1em;" xml:lang="tr-TR">Böylece ilk tatsız selamlaşmanın ardından oradaki en yakın arkadaşlarımın raflarda dizili duran deterjanlar, kolalar, koli koli sebzeler yahut makarnalar olacağını anlamıştım. Ama dedim ya ilk intihar denemesi başarısız sonuçlanmış biri olarak bunlar pek aldırış edeceğim konular değildi. Fakat enteresandır ki aklımdan yeni bir denemeye girişmek de geçmiyordu. Konu birdenbire kapanmış, nihayete erdirilmiş gibi çoktan beynimin kuytu deliklerinden birine saklanmıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Halbuki halimden memnun filan değildim. Bir marketteyseniz ve etrafınızda size pis pis bakan domatesler dolanıyorsa kendinizi iyi hissetmezsiniz. En fazla aldırmazsınız. Umursamazlığın sıcacık örtüsünün altına kıvrılıverirsiniz. Ben de öyle yaptım.</span></p>

      <p class="METIN"><span class="METIN" style="font-size:1em;" xml:lang="tr-TR">Markete gelen kadınları inceliyordum. Çoğu evliydi. Fiyatlara tek tek, uzun uzun bakarlardı. Nedense böyle ince eleyip sık dokumaları sinirime dokunuyordu. Bir ona, bir buna, sonra tekrar ilk baktığına, bir diğerine. Bakar, bakar, bakarlardı.</span></p>

      <p class="METIN"><span class="METIN" style="font-size:1em;" xml:lang="tr-TR">Hele yaşlılar. Durmadan sizden fiyatları tek tek okumanızı isterler. En çok değişimi onlar yapar. Ayakta durmaya zorlandıkları halde, sanki önlerinde uzun yıllar varmışçasına son kullanma tarihlerini en çok onlar inceler. Çocuk gibi bir sağa bir sola sallarlar her şeyi. Gözlüklerini değiştirip, yüzlerine yaklaştırdıkları paketlerdeki tüm yazıları, en küçük harflileri dahi tek tek okumak isterler. Sanki birileri gizlice onları zehirlemeye çalışıyormuş gibi. Bütün o monosodyum glutamatlardan, askorbik asitlerden, silikon dioksitlerden bir şey anlayabileceklermiş gibi...</span></p>

      <p class="METIN"><span class="METIN" style="font-size:1em;" xml:lang="tr-TR">Garip isimleri olan, Nuh Nebi’den kalma markaları sorarlar ve aradıkları şey yanı başlarında dursa bile asla göremezler. Hep isterler, sorarlar, sızlanırlar. Sürekli bakım isteyen küçük çocuklar gibidirler kısacası. Ve en fenası o buruşuk yüzleri gülmek nedir bilmez. Hep ekşimiş, alıngan, kuşkucu bakan gözleriyle utanmadan gülücükler, kibarlık ve saygı beklerler.</span></p>

      <p class="METIN"><span class="METIN" style="font-size:1em;" xml:lang="tr-TR">Neden?</span></p>

      <p class="METIN"><span class="METIN" style="font-size:1em;" xml:lang="tr-TR">Seksen sene, belki de daha fazla, hayata tırnaklarını geçirmiş hırslarıyla ölmeye direndikleri için mi? Üstelik tüm buruşukluklarına rağmen! Hem kaç sene yaşarsan yaşa, kime ne faydası var? O vakti nasıl değerlendirdiğin değil midir önemli olan? Benimse her iki durumda da iddiam olmadığı kesin... Şimdi onları yeniden düşününce, inanın her biri soruları, bakışları ve sızlanmalarıyla birbirinin aynısı Japonlar gibi gözüküyorlar bana.</span></p>

      <p class="METIN"><span class="METIN" style="font-size:1em;" xml:lang="tr-TR">Kadınlar meselesine geri dönecek olursak, benim için muallaklıklarını hep sürdürecekler sanırım. Hayıflanmıyorum. Yirmi beşinde biri olarak bu koca sırrı un ufak etmeyi başarmak, kaldıramayacağım türden bir zafer olurdu. Ama küçük denemelere girişmekten de geri koymadım kendimi. Çünkü biliyordum ki ölecektim, biliyordum ki evde beni bekleyen kutu kutu haplarım vardı. O halde kalan zamanımı bir oyun parkındaymışçasına geçirebilirdim.</span></p>

      <p class="METIN"><span class="METIN" style="font-size:1em;" xml:lang="tr-TR">Böyle bir durumdaysanız aklınıza ilk geleni yapmanız, hatta yapıvermeniz kolaylaşır. Kelimelerinizi doğru dürüst toparlamaya dahi ihtiyaç duymaksızın apar topar döküverirsiniz ağzınızdan.</span></p>

      <p class="METIN"><span class="METIN" style="font-size:1em;" xml:lang="tr-TR">O gün de öyle olmuştu. Yani markette çalışmaya başladıktan birkaç gün sonra.</span></p>

      <p class="METIN"><span class="METIN" style="font-size:1em;" xml:lang="tr-TR">Aklıma sokulup duran kırık dökük onlarca anlamsız düşünceyle elime gelen deterjanı rafa yerleştiriyor, sonra bir robot gibi tekrarlayarak tüm sırayı bitirmeye çalışıyordum. Böylece bir yengeç gibi yan yan ilerlerken, birkaç adım ötemde benimle aynı hareketleri tekrarlayarak yumuşatıcıları yan yana dizen zarif ellerle karşılaştım. İnce parmaklarından kollarına, kollarından boynuna ve yüzüne yürüyen gözlerim gözlerine vardığında, ağzıma ani bir işaret çakarak beni aptal ve bir o kadar yeteneksiz bir şairin sözleriyle konuşturttu.</span></p>

      <p class="METIN"><span class="METIN" style="font-size:1em;" xml:lang="tr-TR">“Ellerin ufak kuşlara benziyor biliyor musun?</span></p>

      <p class="METIN"><span class="METIN" style="font-size:1em;" xml:lang="tr-TR">İnsan seninle birlikte olursa onların</span></p>

      <p class="METIN"><span class="METIN" style="font-size:1em;" xml:lang="tr-TR">Avuçlarının arasından hep uçuvereceğinden korkar.”</span></p>

      <p class="METIN"><span class="METIN" style="font-size:1em;" xml:lang="tr-TR">Son kelimeyi de ettikten sonra, utançla, kıpkırmızı yüzümü öne doğru eğdim. Fakat kızın kıkırdayışını işitmemle geri kaldırdım. Hoşuna gitmişti... “Böyle laflardan hoşlanan birine nasıl kapılabilirim ki?” diye düşündüm. Her ne kadar kızın kafasızlığına hayıflansam da bunu umursayışım kısa sürdü. Kızın halinden gayet memnun olduğunu görünce, ben de yavaşça ağzımı aralayıp ona bembeyaz dişlerimi göstererek sinsice gülümsedim. Günde üç kez fırçalayıp cilaladığım dişlerim, sanki şimdiye dek bu anı beklemişti. Tabii ki hayır... O aptal kıkırdaması bittikten sadece birkaç dakika sonra böyle bir durumda sorulabilecek en aptal soruları sıralamaya başladı.</span></p>

      <p class="METIN"><span class="METIN" style="font-size:1em;" xml:lang="tr-TR">“Kaç yaşındasın?”</span></p>

      <p class="METIN"><span class="METIN" style="font-size:1em;" xml:lang="tr-TR">“25.”</span></p>

      <p class="METIN"><span class="METIN" style="font-size:1em;" xml:lang="tr-TR">“Kardeşin var mı?”</span></p>

      <p class="METIN"><span class="METIN" style="font-size:1em;" xml:lang="tr-TR">“Yok.”</span></p>

      <p class="METIN"><span class="METIN" style="font-size:1em;" xml:lang="tr-TR">“Nerede oturuyorsun?”</span></p>

      <p class="METIN"><span class="METIN" style="font-size:1em;" xml:lang="tr-TR">“Birkaç sokak ötede...”</span></p>

      <p class="METIN"><span class="METIN" style="font-size:1em;" xml:lang="tr-TR">Nasıl da aptal sorulardı bunlar... Haliyle mümkün olduğunca kısa cevaplar veriyordum. Hatta aklımdan oradan bir an önce sıvışmak bile geçmeye başlamıştı. Ama kız beni işe alıp almama konusunda kararsız bir patron edasıyla sorularına devam etti...</span></p>

      <p class="METIN"><span class="METIN" style="font-size:1em;" xml:lang="tr-TR">“İlk işin mi bu?”</span></p>

      <p class="METIN"><span class="METIN" style="font-size:1em;" xml:lang="tr-TR">“Evet.”</span></p>

      <p class="METIN"><span class="METIN" style="font-size:1em;" xml:lang="tr-TR">Aptal gibi görünüyordum biliyorum... Çünkü hayatta hiçbir şey sizi bir aptalın sorularına ciddi ciddi cevap vermekten daha aptal bir duruma sokamaz. Derken daha da saçmaladı...</span></p>

      <p class="METIN"><span class="METIN" style="font-size:1em;" xml:lang="tr-TR">“Hangi burçtansın?”</span></p>

      <p class="METIN"><span class="METIN" style="font-size:1em;" xml:lang="tr-TR">“Balık.”</span></p>

      <p class="METIN"><span class="METIN" style="font-size:1em;" xml:lang="tr-TR">“Hımmm...”</span></p>

      <p class="METIN"><span class="METIN" style="font-size:1em;" xml:lang="tr-TR">Bir insana aptal olduğunu anlatamazsınız... Sadece kimi hareketlerle, yüz ifadenizle, ona alakasız görünen kimi laflarınızla onu bu konuda düşünmeye teşvik edebilirsiniz... Hayatta ezberlenmiş bilgiden daha fena bir şey yoktur. Doğru bilinenlerin yıkılması ise kişiyi ve geçmişini tahrip eder. İnsanın en ilkel içgüdülerinden biri kendini korumak olduğundan, hemen sizi onu yok etmeye çalışan bir karşıt güç olarak algılayacak ve “kasıtlı” kelimelerinize aldırmamayı tercih edecektir. Binlerce gün boyunca her sabah burç yorumunu okuyan kişinin ise artık bu durumda kurtarılması imkânsızdır ve umudun kesildiği kronik akıl hastaları bölümüne aittir.</span></p>

      <p class="METIN"><span class="METIN" style="font-size:1em;" xml:lang="tr-TR">Dayanamayıp esas konuya atlayıverecektim ki o önce davrandı.</span></p>

      <p class="METIN"><span class="METIN" style="font-size:1em;" xml:lang="tr-TR">“Kız arkadaşın var mı?”</span></p>

      <p class="METIN"><span class="METIN" style="font-size:1em;" xml:lang="tr-TR">Son derece cesur bir soruydu, itiraf etmeliyim. Ama cesareti, muhtemelen –ne acı ki– beni bir ezik olarak görmesinden kaynaklanıyordu. Akıllıca davranıp, o kısacık cevaplardan birine sığınarak, “Yok” demedim.</span></p>

      <p class="METIN"><span class="METIN" style="font-size:1em;" xml:lang="tr-TR">“Birkaç hafta önce ayrıldık...”</span></p>

      <p class="METIN"><span class="METIN" style="font-size:1em;" xml:lang="tr-TR">Bu her zaman işe yarar diye düşünmüştüm. Sevgilisinden yeni ayrılmış bir erkek, belki de gerçek aşkı hiç bulamayacak; belki kırık, şefkatli bir çift kola her zamankinden aç. Hem ilk karşısına çıkana dadanan bir zavallı olmadığımı da –ki öyleydim– ona kanıtlamak istemiştim.</span></p>

      <p class="METIN"><span class="METIN" style="font-size:1em;" xml:lang="tr-TR">“Hımmm... Anladım.”</span></p>

      <p class="METIN"><span class="METIN" style="font-size:1em;" xml:lang="tr-TR">“Neden?” yahut “Sen mi ayrıldın, o mu?” diye sormanın aşırıya kaçacağını düşünmüştü herhalde, ama yine de tutamadı tabii kendini:</span></p>

      <p class="METIN"><span class="METIN" style="font-size:1em;" xml:lang="tr-TR">“İsmi neydi?”</span></p>

      <p class="METIN"><span class="METIN" style="font-size:1em;" xml:lang="tr-TR">Afalladım... Allahım bu ne saçma bir soruydu, ne anlamsız, ucu hiçbir yere dokunamayacak. Aklıma ilk geleni salladım, ama nedense annemin ismi çıktı ağzımdan:</span></p>

      <p class="METIN"><span class="METIN" style="font-size:1em;" xml:lang="tr-TR">“Meral.”</span></p>

      <p class="METIN"><span class="METIN" style="font-size:1em;" xml:lang="tr-TR">Bir “Hımmm...” daha. “Senden büyük müydü?”</span></p>

      <p class="METIN"><span class="METIN" style="font-size:1em;" xml:lang="tr-TR">Konuşmamız yeni kelimeler eklendikçe daha saçma, daha anlamsız, dünyaya boş sesler saçan içi kof gürültüden ibaret bir sarmala dönüşüyordu.</span></p>

      <p class="METIN"><span class="METIN" style="font-size:1em;" xml:lang="tr-TR">“Yoo...” dedim ve buna bir son vermek için atıldım:</span></p>

      <p class="METIN"><span class="METIN" style="font-size:1em;" xml:lang="tr-TR">“Hafta sonu bir şeyler yapmak ister misin?”</span></p>

      <p class="METIN"><span class="METIN" style="font-size:1em;" xml:lang="tr-TR">Nasıl sordum, bilmiyorum... Boş ver, nasılsa ölecektim... Böyle bir aptaldan hayır cevabı almak, kime ne kadar koyardı ki?</span></p>

      <p class="METIN"><span class="METIN" style="font-size:1em;" xml:lang="tr-TR">“Olur, sinemaya gideriz belki...”</span></p>

      <p class="METIN"><span class="METIN" style="font-size:1em;" xml:lang="tr-TR">“Tamam.”</span></p>

      <p class="METIN"><span class="METIN" style="font-size:1em;" xml:lang="tr-TR">Koyulduğumuz anlamsız sohbeti sonlandırmıştık nihayet. Farklı reyonlara ayrıldık... O günden –çarşamba– cumaya dek marketin içinde sadece günaydınlaştık, gerektiğinde konuştuk ve uzaktan uzağa bakıştık o kadar. Ben de bu suskunluğu dağıtmak için bir girişimde bulunmadım. İçimden gelmemişti açıkçası... Onu birkaç kez, yanındaki biri şişko, diğeri daha ince uzun iki domatesle bana bakıp kıkırdarken yakaladım. Cevaben ağzımı hafifçe aralayıp bembeyaz dişlerimi göstererek sinsice gülümsedim.</span></p>

      <p class="METIN"><span class="METIN" style="font-size:1em;" xml:lang="tr-TR">İki insanın birbirine söyleyecek anlamlı lafları yoksa anlamsızca sırıtmaktan öteye gidemezler. Emin olun böylesi anlamsız sırıtmalar yıllarca bile sürebilir. Neyse ki bizim havadan sudan konuşur gibi tekrarladığımız sessiz ve bir o kadar aptal muhabbetimiz cumartesi günü son bulmuştu. Nihayet buluşmuştuk... Yanılmamıştım, aptalın tekiydi ve Justin Timberlake’in yaşayan en seksi erkek olduğunu düşünüyor, benden de bunu “kesinkes” –kız bu ifadeyi kullanmıştı– kabullenmemi bekliyordu...</span></p>

      <p class="METIN"><span class="METIN" style="font-size:1em;" xml:lang="tr-TR">Ona, “Peki” dedim, “öyle olsun... Justin Timberlake yaşayan, hatta bu dünyadan gelip geçmiş erkekler arasında en seksisidir, benim için pek de bir şey fark etmez...”</span></p>

      <p class="METIN"><span class="METIN" style="font-size:1em;" xml:lang="tr-TR">Bir insan büyümek istemiyorsa, onu zorla büyütemezsiniz... Bir insanın kafası içi boş bir yerfıstığına benziyorsa şansınıza küsün olsun bitsin... Sakın ona dünyanın kalabalığından, aynı gökyüzünün altına sıkışmış milyonlarca insanın hep birlikte her geçen saniye yeni bir an doğurduğundan, zamanın ikna ettikleri yaşamaya devam ederken, bizden çok uzakta birilerinin her gün kendini türlü yöntemlerle soluksuz bıraktığından filan bahsetmeyin. Çünkü bu, onu bir deli olduğunuz konusunda ikna etmenizden başka işe yaramaz... Bırakın posterleriyle öpüşmeye devam etsin, kaldırılmış gömlek yakalarının üstünden bakan kısık gözler onu hipnotize etsin, her gece âşığı olduğu Adonis kaslarını düşünürken uykuya dalsın...</span></p>

      <p class="METIN"><span class="METIN" style="font-size:1em;" xml:lang="tr-TR">Ben de öyle yaptım, sustum... Onu kendi haline bırakıp dudaklarımı kulaklarıma astırarak bembeyaz ve sinsi, gülümsedim...</span></p>

      <p class="METIN"><span class="METIN" style="font-size:1em;" xml:lang="tr-TR">O gülümsemenin ardından yaşanan, birlikte dört aptal romantik komedi filmi izlememiz, dört kez öpüşmemiz ve kızın bana dört kez ince dudaklarının kenarıyla, “Sevgilim” demesi oldu. Markette sabah selamlaşmaları ve akşam vedaları dışında pek konuşmadık. Uzaktan, biri şişman, diğeri ince domatesle bana bakıp kıkırdamaları devam etti. O ayın sonunda kız bir gece onu eve bırakırken sessiz caddenin ortasında birdenbire durup avazı çıktığı kadar bağırarak, “Sana dayanamıyorum!” dedi ve beni terk etti.</span></p>

      <p class="METIN"><span class="METIN" style="font-size:1em;" xml:lang="tr-TR">“Neden?” diye sormak anlamsız kaçardı. Çünkü “neden” her yanımızda, hatta bizden daha da iri bir biçimde duruyordu. Neden her şeydi. Neden, ince dudakları ve çelimsiz vücuduyla bir domates oluşuydu. Onu tanımamdı. Ve işte bir şekilde birlikte yürümemizdi. Yanlış bir film seçtiğin halde, yine de sonuna kadar izlersin ya, tam da buydu neden.</span></p>

      <p class="METIN"><span class="METIN" style="font-size:1em;" xml:lang="tr-TR">Sadece sekiz sinema biletinin ve ince dudakların arasında uçuşan saatlerimin hıncını çıkarabilmek için ona Justin Timberlake’i epeyce aşağılayan birkaç laf ettim. Kızın sinsi gözleri sulandı ve “Senden nefret ediyorum!” diyerek çekip gitti.</span></p>

      <p class="METIN"><span class="METIN" style="font-size:1em;" xml:lang="tr-TR">O gün, o salak kız kıçını dönmüş giderken, nedense içimde çok uzun zaman sonra dipdiri bir yaşama tutunma arzusunun filizlendiğini fark ettim. Sırf ona inat intihar etmeyecekmişim gibi... Evet, çok saçma, kabul ediyorum. Ama ne bileyim, iş inada binmişti sanki. Dahası arkamdan, “En doğrusunu” yahut “En iyisini yaptı” demelerine nedense dayanamazmışım gibi geldi. Aklıma durmadan yenileri sokulan bu aptal düşüncelerle uğraşırken yerdeki çöplere tekmeler atıp kızın tam doksanına yapıştırdım. Saçları uzun ve dümdüzdü. “Keşke o uyurken saçlarını kesebilsem...” diye düşündüm. Belki manyakça ama samimi konuşamayacaksam tüm bunları yazmamın ne anlamı kalır?</span></p>

      <p class="METIN"><span class="METIN" style="font-size:1em;" xml:lang="tr-TR">“Uykusunun en koyu mekânında kendi halinde düşlere dalmışken sinsice yanaşıp saçlarını tutam tutam keserek onu kel bir kuşa çevirecektim... Tuvalete uzayıp sifonu ardı ardına çektiğimde saçlarının her bir teli o pis delikte döne döne yutulacaktı. Duyulan son sifon sesiyle uyanıp, ince parmaklarının artık bomboş bir yere daldığını fark ederek aynı anda her bir soluğunu tiz bir çığlığa dönüştürecekti... Aynada yeni yüzüyle karşılaştığındaysa daha fazla dayanamayıp bayılacak; o, soğuk mermere yapışmış yatarken, ben de oradan hızla sıvışacaktım.”</span></p>

      <p class="METIN"><span class="METIN" style="font-size:1em;" xml:lang="tr-TR">Bunu düşünmek biraz olsun keyfimi yerine getirmişti. Böylece eve vardım... Ve yüzüm beyaz tavana dönük uzanırken, dünyada geçireceğim, şu kısacık zaman içinde karşıma çıkacak yeni bir şansı düşünerek uyumaya koyuldum.</span></p>
    </div>
  </div>
</body>
</html>
