<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-15.html" xml:lang="tr-TR">
    <div class="story">
      <p class="KISIM-BASLIK" id="toc_marker-15"><span class="KISIM-BASLIK" xml:lang="tr-TR">15</span></p>

      <p class="METIN"><span class="METIN" style="font-size:1em;" xml:lang="tr-TR">Ben türlü yöntemlerle ölmeye çalışırken doğa bile bana karşı çalışıyordu. Kuruyup da ölmesine ramak kalmışken yeniden doğuşa koyuluyor, sokaklarda tiksinç bir sevinç duygusu dalgalanıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Yılın ilk dondurmasını hevesle yalayanlar umurumda değildi... Aklımdan, ellerindeki külâhları yüzlerinin tam ortasına yapıştırmak geçse de sadece ters ters bakmakla yetiniyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Sahil yolu boyunca uzanan çimlerin daha da canlanmış, parlaklaşmış yeşiline uzun uzun işemek istesem de yolduğum parçaları sağa sola fırlatmak hıncımı dindiriyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Sokaklarda gezinen süslü kadınlara açıp şeyimi göstermeyi, kahvelerine tükürmeyi; o aptal, kahkahalı sohbetlerine küfürlerimle karışmayı düşünsem de pek hevesim kalmamıştı...</span></p>

      <p class="METIN"><span class="METIN" style="font-size:1em;" xml:lang="tr-TR">İçime büsbütün oturan bıkkınlığın yükündendi sanırım... Hepsini bir bir terk ediyor olmanın verdiği huzurdan.</span></p>

      <p class="METIN"><span class="METIN" style="font-size:1em;" xml:lang="tr-TR">Kadıköy’e doğru yürüyordum, artık gördüğü yerleri unutmaya hazır biri olarak... Fakat ne zaman kendimi birkaç dakikalığına huzurlu hissetsem bir felaketle yüzleşmem, dahası kendimi sinir harbinin tam ortasında bulmam uzun sürmez. Parka doluşmuş çocukları gördüğümde de yaşadığım buydu... Zihnime kıymık gibi acıtan birkaç görüntü doluşmuştu. Çatıya çıktığım gün beni izlerken bahse tutuşan o iki çocuğu hatırlamıştım... İfadeleri, kapıldıkları heyecandan yüzlerine sığamıyor, bana kadar taşıyordu, nasıl unutabilirdim? Öylece etrafıma bakınırken onlarla bir kez daha karşılaşmayı umut ettim.</span></p>

      <p class="METIN"><span class="METIN" style="font-size:1em;" xml:lang="tr-TR">Elindeki sandviçi hapır hupur tıkınan o şişko herifi düşündüm sonra... Onca insanın içinde nedense en çok onlar sinirime dokunmuş, böylece aklımda oynayan o kısa filmlerden birinin oyuncuları oluvermişlerdi.</span></p>

      <p class="METIN"><span class="METIN" style="font-size:1em;" xml:lang="tr-TR">“Üçü tek sıra halinde karşımda diziliydi. Herifin elinde yine o gün yediğine benzer kokmuş bir sandviç vardı. Küçücük bir hareketlerinin sonları olacağının bilinciyle mum gibi duruyorlardı. Bir müddet karşılarında bir sağa bir sola düşünceli düşünceli gezindim, anı uzatmak hoşuma gidiyordu. Çocukların korkudan titreyen küçük dudakları uçuklayana dek bekleyebilirdim. Herifin pişman yüzü kara düşünceleriyle hepten gölgelenmişti. Yaşadıkları, ölümün kıyısında sürüklenmenin acısıydı.</span></p>

      <p class="METIN"><span class="METIN" style="font-size:1em;" xml:lang="tr-TR">Bir oyuna koyulmuştum. Kendi kendime anlamlı anlamsız mırıldanırken bir anda köpürüp dört bir yana küfürler savuruyor, sonra duygusallaşıp ağlamaya başlıyor, sağı solu tekmeleyerek hıncımı biraz olsun dindirip yeniden uysallaşıveriyordum. Bir karardan bir başka karara gezindiğimi sanıp tiksinç bir umutla içlerine dolan sevinci kursaklarında bırakıyor, kederlenmelerini, bilinmez sonlarının sırrına bir önce varmak için sabırsızlanmalarını izleyerek eğleniyordum. Yanlarına sokulup birkaç saniye öylece durdum. Hiç beklemedikleri bir anda sıranın başından sonuna dek hepsine birer tokat patlattım. Çocuklar ağlamaya başladı. Onlara birer kez daha vurdum, sustular. Önlerinde birkaç tur attıktan sonra sandviç yiyen o herifin ağzına bir silah soktum. Yüzü kıpkırmızı oldu ve kurşunlarımın tadından kaçınmaya çalıştı. Silahın ucunu boğazını ezecek biçimde ittirdim, neredeyse elimin yarısı ağzına girmişti. Öğürmeye başladı, silahım midesine dokunmuş olmalıydı. Gözlerini sıkı sıkı yummuştu, güldüm... Ve üçten geriye saymaya başladım.</span></p>

      <p class="METIN"><span class="METIN" style="font-size:1em;" xml:lang="tr-TR">Sıfırda mı olmalıydı sonu, yoksa bir dememle mi yutturmalıydım ona kurşunu? ‘İki’ dedikten sonra durup buna karar verdim. Ona kokmuş bir saniye daha bağışlayıp her şeyi sıfırda, o muhteşem sadelikle bitiriverdim. Ardından ona ben çatıdayken tıkındığı o boktan sandviçin mi, yoksa az önce yuttuğu kurşunun mu daha lezzetli olduğunu sordum. Cevap vermedi. Aldırmadım. Koca göbeğinde birkaç delik daha açtım.</span></p>

      <p class="METIN"><span class="METIN" style="font-size:1em;" xml:lang="tr-TR">Çocuklar korkudan altlarına işemişti. Zırlayarak merhamet dilenmeye başladılar. Halleri sinirime dokunuyor, beni daha da öfkelendiriyordu. Aslında onları öldürmeden önce bir güzel pataklamayı istiyordum. Ama sıkılmıştım. Arka arkaya hepsinin kafasına birer tane sıktım. Ve o şişkonun yere düşmüş elinde hâlâ sımsıkı tuttuğu kokmuş sandviçini tabanlarımla dümdüz edip uzadım.”</span></p>

      <p class="METIN"><span class="METIN" style="font-size:1em;" xml:lang="tr-TR">Kurduğum hayal biraz olsun hıncımı dindirmiş, beni keyiflendirmişti. “Bunu gerçekten yapar mıydım?” diye düşündüm. Cevabını bulamadım. Kim bilir belki de onları öldürmek yerine hafızamı, o rezil bulamacı çöpe atmayı yahut kedilere vermeyi tercih ederdim. Ya da her şey, karşıma dizildiklerinde kendiliğinden olup bitiverirdi... Ölümlerini ben değil, o an belirlerdi.</span></p>

      <p class="METIN"><span class="METIN" style="font-size:1em;" xml:lang="tr-TR">Her şey içimdeki vahşi sesin bir anlık çağrısına bağlıydı. Çünkü artık susmuştum... Sadece dinliyordum. Olup bitecekleri artık onun kelimeleri söylüyordu...</span></p>

      <p class="METIN"><span class="METIN" style="font-size:1em;" xml:lang="tr-TR">Çarşıdan geçerken şarküteri kokularını içime çektim. Turşucuya girip tıpkı etrafta gezinen ayyaşlardan biriymişim gibi birkaç kornişon istedim. Baştan başa cam kaplarda envai çeşit turşularla dolu tezgâhın üzerinden uzatılanları ardı ardına kaparak yedim.</span></p>

      <p class="METIN"><span class="METIN" style="font-size:1em;" xml:lang="tr-TR">Arnavutkaldırımlı taş sokakta ilerlerken gözüm durmadan yerdeki kusmuk lekelerine takılıyordu. Onları çözümlemeye uğraşıyordum. Sarhoş kusmuğu muydu? Acaba rakı mı içmişti? Şarap mı, bira mı? Yoksa fazla yemekten miydi? Çoğu süpürülmüştü, taşlardaki izlerin renginden artık pek anlaşılamıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Midyecilerden birinin önünde durup tezgâhın üstündekileri işaret ettim. Herif maşasıyla koca yağ kazanının kenarına vurup beni kovdu. O koca yağ kazanını kafasına geçirmeyi, sonra da cazır cazır yanışını seyretmeyi hayal ettiysem de buna hevesim yoktu, sessizce uzaklaştım.</span></p>

      <p class="METIN"><span class="METIN" style="font-size:1em;" xml:lang="tr-TR">Üzerine ıslak bir battaniye atılan çelimsiz bir ateş gibi sönüvermiştim. O battaniyeyi toprağım bilmiştim. Sanki insanlar yüzüme durmadan toprak atıyorlardı. Beni, yürüdükçe sokakların daha derinine gömüyorlardı. Bakışlarım, ağzım, bir türlü söylemeyi başaramadığım kelimelerim, hepsine toprak doluyordu. Her yer gitgide kararıyordu. Ama hemen ölmeyecektim, biliyordum. Rüyalarda bile bu iş epey zaman alıyordu. Üzerinize dökülen bir parça toprak yetmiyor, sizin de zamanın kovuğunda küflenerek toprağa dönüşmeniz gerekiyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Bir başka midyeciden aynı yöntemle, sırnaşık bir dilenci gibi yalanarak yiyecek istedim. Bu kez şanslıydım, fazlaca düşünmeden verdi, yedim. Oysa öyle çok aç filan da değildim. Sadece görüyor ve istiyordum. Gerisi onların tercihiydi. Birine sessizce yanaşıp sigarasını gösterdim, uzattı bir tane, ardından yaktı bile... Yürüdüm, kendi sessizliğimde, etraf da susmuş gibi...</span></p>

      <p class="METIN"><span class="METIN" style="font-size:1em;" xml:lang="tr-TR">Eski iskelenin önünden geçerken vapurun henüz yanaştığını gördüm. Denizin üzerinde yol almayı özlemiştim. Tereddüt etmeksizin bindim. Güverteye çıkıp sertçe esen rüzgârı yedim. Esip geçtikçe ayılıyor, diriliyor muydum, yoksa hepten sarhoşluyor muydu beynim, ayırt edemedim... Üşümeme aldırmadım. Hatta yok farz ettim... Kıyıdan üst üste yığılmış gibi görünen yüzlerce apartmana daldım ve beklenen o büyük depremin tüm şehri toz duman edeceğini düşündüm... Birbirinin üstüne yıkılacak o koca duvarları, süpürülmeyi bekleyen çöpten tepeciklere benzeyecek moloz yığınlarını, Boğaz’da dört dönerek yankılanacak itfaiye ve ambulans sirenlerini hayal ederek keyiflendim.</span></p>

      <p class="METIN"><span class="METIN" style="font-size:1em;" xml:lang="tr-TR">Eminönü’ne yanaştık... Vapurdan indikten sonra kıyıdaki işporta tezgâhlarına göz gezdirdim. Sattıkları abuk sabuk güneş gözlüklerini, tarakları, el fenerlerini, küçük radyoları kurcalamaktan sıkılınca üst geçitten yolun diğer yanına geçtim. Camilerin görkemi karşısında ufaldım... Kuşlara mısır attım... Sonra üstlerine koşup hepsini kaçırttım... Herkes bana bakıyordu. “Geri zekâlı mıdır nedir” diyorlardı içlerinden kuşkusuz...</span></p>

      <p class="METIN"><span class="METIN" style="font-size:1em;" xml:lang="tr-TR">Oradaki basamaklardan birine oturdum. Arkamdaki caminin önüme düşen gölgesi gitgide büyüyüp kararıyordu... Neredeyse iki saat boyunca o izlerin yavaşça aldığı yolu takip ettim.</span></p>

      <p class="METIN"><span class="METIN" style="font-size:1em;" xml:lang="tr-TR">Mısır Çarşısı’na girdim. Dükkânların önlerindeki yemişlerden tadarak, kalabalığı, baharat kokusunu ve yüksek kubbenin altında dönenen uğultuyu içime çekerek dolaştım.</span></p>

      <p class="METIN"><span class="METIN" style="font-size:1em;" xml:lang="tr-TR">Kuyumcularla halıcılara baktım. Keşke bir uçan halım olsaydı diye düşündüm... Başıma bir fes geçirdim. Yakışmıştı, bir kahkaha patlattım. Kendimi uçan bir halının üstünde başımdaki fesle hayal edince kahkahalarım coşarak iç içe kıvrılmaya başladı. Esnaf alışıktı sanki benim gibi tiplere... Pek yadırgamıyor, sırtımı yavaşça tokatlayıp dükkânlarından yolcu ediyorlardı. Onlar her tipe alışmışlardı sanırım, esas sebep buydu...</span></p>

      <p class="METIN"><span class="METIN" style="font-size:1em;" xml:lang="tr-TR">Demir kepenkler ardı ardına indi. Çarşı, iki ucu tıkalı bir boru gibi kapandı. Akşam ne vakit çökmüştü fark edememiştim... Etraftaki kalabalık ne vakit dağılmıştı? Tek tük dönüş yoluna koyulmuş olanlar da kısa sürede eriyince sokaklar ıssız karanlıkla dolmuştu. Güneş de herkes gibi buralardan kaçıvermiş, Eminönü’nde geceden başka kimse kalmamıştı...</span></p>

      <p class="METIN"><span class="METIN" style="font-size:1em;" xml:lang="tr-TR">Koca sakalımla o yapayalnız sokaklarda çekinilecek bir tiptim. Sanki bir yumak karışmış ipin içindeydim ve tüm o düğümlerin en dibine doğru yürüyordum... İçimden bir rögar kapağını açıp içeri atlamak geçti. Kendimi dünyanın bilmediğim tüm kapılarından içeri dalıverecek güçte hissediyordum. Dolaştım... Tek tük tekinsiz tip gördüm. Kösele ayakkabılarının tok sesli adımları, üzerlerine birkaç beden büyük gelen ceketlerinin vatkalı geniş omuzları, sağa sola telaşla savrulan kolları bile tehditkârdı. Onlardan birine bulaşmak, iç organlarımı baştan başa deldirmek aklımdan geçtiyse de yanı başımdan hızla geçip giderlerken buna fırsatım olmamıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Ara sokaklardan birine saptım. Daha da koyulaştı yol... Sokak lambalarının turuncu ışığı da sanki etrafın ürkütücülüğünden tırsıp sönükleşmiş, loşlaşmıştı. Bir korku filminin içine düşmüş gibiydim. Gözümde birbirinden dehşetli ölüm sahneleri canlanıyordu. Önümdeki yolun karanlık boşluğunu yere dökülen sıcacık kan damlalarıyla, göğe uçuşan tiz çığlıklarla ve can havliyle koşuşturan insanların görüntüleriyle dolduruyordum. Canım sigara çekmişti... Ne de olsa artık konuşmayı bırakmış, sigaraya başlamıştım. Sigara isteyebileceğim birine bakındım. Bir adamla bir kadın... İsabet ki adam sigara içiyordu. Göz göze gelişimizle parmaklarımı dudaklarıma götürdüm. Epeyce yakındık. Adam kolunu yukarı havalandırdı ve başına üşüşen bir sineği kovalar gibi sağa sola sallayarak beni uzaklara uçurdu... Sonra hemen hemen ben yaşlarda üç beş delikanlı geçti. Aynı hareketi onlara da tekrarlayınca içlerinden biri gülerek sakalımı çekiştirdi. Canım acımıştı... Omzuna gelişine sertçe bir darbe indirdim. Tam o anda bir başkası uçan bir tekmeyi mideme gömdü. Ben de yere gömüldüm... Yaktıkları sigarayı gördüm. Hâlâ hiç konuşmuyordum... Konuşsaydım onlara, beni orada yaralı bırakırlarsa gözlerinin önünde küçük kardeşlerinin gırtlağını keseceğimi söylerdim. Ama diyemedim... Yaktıkları sigarayı alnıma bastırdıklarında da bu sebepten sadece acıyla bağırdım. Beni bir kül tablası gibi kullandıktan sonra bir tükürükle alnımda kalan küçük kıvılcımları da söndürüp gittiler.</span></p>

      <p class="METIN"><span class="METIN" style="font-size:1em;" xml:lang="tr-TR">Alnımda yaktıkları ateş beynimi tutuşturmuştu. Birdenbire ağlamaya başladım. Gözyaşlarımla sümüklerim yanaklarımdan kaldırıma akıyordu. Bu halimle, yere boşaltılmış o koca kusmuklardan biri gibi görünüyor olmalıydım. Sızlayan kaburgalarıma aldırmadan sinirle ayaklanıp bir çöp konteynırına gelişine birkaç tekme savurdum. Eski model bir arabanın aynalarından birini kopardım. Hıncımı alamayıp, ahşaptan köhne bir evin zincirlerle bağlanmış kapısını zorladım. Sonra karşıdan ellili yaşlarda biri göründü. Ondan bir sigara istemeyi düşündüm... Fakat yaklaştıkça içimden sıcacık sular süzüldü... Bayılacak gibi oldum... Kafama birkaç şaplak patlattım, bozuk bir televizyonmuş gibi... Önümdeki görüntü bir an için düzelir gibi olduğundaysa tanıdım... Allah kahretsin!.. O adam tıpkı babamdı... Burada ne aradığını düşündüm... Ama öylesine heyecanlanmıştım ki o adamın babam oluşundan başka düşünce sokulamıyordu aklıma...</span></p>

      <p class="METIN"><span class="METIN" style="font-size:1em;" xml:lang="tr-TR">Bıyıkları ağarmıştı... Yüzü, hatırladığım haline oranla daha esmerdi... Üstünde deri bir mont, elinde torbalar vardı. Sanki onu görünce hafızamda yıllardır dağınık parçalarını birleştirmeye çalıştığım o yırtık fotoğraflar birdenbire tamamlanıvermişti...</span></p>

      <p class="METIN"><span class="METIN" style="font-size:1em;" xml:lang="tr-TR">Yürüyüşünü inceledim... Boyunu, ellerinin iki yanında ileri geri serbestçe savruluşunu, gözleri yere yapışmış gibi önüne bakarak ilerleyişini... Attığı her adım beni babama götürüyordu...</span></p>

      <p class="METIN"><span class="METIN" style="font-size:1em;" xml:lang="tr-TR">Yaklaştıkça o fotoğraflar kare kare büyüdü... Her birinde çekildikleri andaki gibi birer flaş patladı. Sonra hepsi tek tek uçlarından tutuştu... O adam babam mıydı?</span></p>

      <p class="METIN"><span class="METIN" style="font-size:1em;" xml:lang="tr-TR">Önünü kestim, şaşırdı. Önümden çekil dercesine iteledi. Çekilmeyince ters ters baktı. Gözleri, sanki benim gözlerimdi... Sıkıntılandı. Hafiften kızarmaya başladı. Beni tanımış mıydı? Ona söylemek istediğim onca söze karşın susuyordum. Çünkü bildiğim tüm kelimeler çoktan toprak olmuştu. Ama o vahşi sesin fısıltılarını duyar gibiydim... Ellerimi babamın omuzlarına yöneltmemi isteyen kelimelerini bir bir dinledim ve babamı omuzlarından sertçe itekledim. Kendi dar omuzlarımı onunkilerde hissettim... Geriledi, düşecek gibi oldu. Sonra bir yumruk diye bağırdı içim! Üzerine gidip yumruğumu yüzüne soktum... Babam acıyla haykırmaya başlayınca boğazına sarıldım. İçten içe, “İşte bu!” diyerek bir kahkaha patlattım ve tüm gücümle sıkmaya devam ettim... Yüzü kırmızıyken fırça fırça mavi yemiş gibi morarmaya başladı. Ellerimin arasında gırtlağı, sıktıkça küçülüyor, bir hindininkine benziyordu. Bir şeyler demek istedi. Ellerini kaldırdı, söz ister gibi... Ona bir şey sormamıştım ki, neden dinleyecektim? Üstelik ne dese inanmazdım, bundan emindim. Sıktım... Tükürükleri şelale oldu. Sonra bir parça kan... Yüzüyle aynı renk. Gözleriyle de... Ayakları öne arkaya yalpalayarak çırpınıyordu. Sanki dünya ayaklarının altında hızla dönen bir toptu, o da üzerinde kalmaya çabalıyordu... Fakat başaramadı. Ellerimin arasından içi boşalmış gibi kayıp yere yığıldı. “İşte bu kadar” dedikten sonra rahatlayıp sustu içim, beni eski sessizliğime bıraktı...</span></p>

      <p class="METIN"><span class="METIN" style="font-size:1em;" xml:lang="tr-TR">Koşmaya başladım. Gördüğüm tüm sokaklar bitene dek koşacaktım, koştum...</span></p>

      <p class="METIN"><span class="METIN" style="font-size:1em;" xml:lang="tr-TR">Deniz yolumu kestiğinde motorla karşıya geçtim... Sahilde oradan oraya yürüyerek yaşadığım o muhteşem sahneyi düşündüm... Her şeyi bir bir hatırlamama karşın düşündükçe aklım karışıyor, bir türlü ikna olamıyor, gerisingeri başa dönüyordum... Gerçekten babamın boğazını ellerimin arasında küçültmüş, nefesini kelepçelemiş, sonsuza mı kilitlemiştim? O karanlığa babamın yavaşça yere süzülen ölüsünü terk edip kaçmış mıydım? Ellerime baktım. Bir katilin elleri miydiler? Bir katilin elleri nasıl olurdu ki? Hayır, suçluluk hissetmiyordum... Aksine, yaşadığım olayın gerçekliğine ikna olduğum anlarda rahatlıyor, aklımdaki bilinmezlik deliklerinden birini tıkamayı başarmanın huzurunu yaşıyordum. Bu karmaşık düşünceleri yineleyerek sabaha kadar dolaştım... Yorgun düşünce, kıyıdaki banklardan birinde uykunun kollarına uzandım.</span></p>

      <p class="METIN"><span class="METIN" style="font-size:1em;" xml:lang="tr-TR">“Rüyama evimde uyandım. Pencereden dışarıya, önümde lacivert sularıyla sere serpe uzanan denize bakıyordum. Açıklarda bir deniz feneri vardı. Boyası dökülmüş, pas lekeleri ve kuş sıçmaklarıyla bezeli -bütün bu incik cıncık gereksiz ayrıntılar durmadan gözlerime sokuluyordu-, ölgün ışığını birkaç saniyede bir yanıp sönerek boş yere etrafına saçan bir deniz feneri... Kendimi bir anda dışarıda, ıssız sahili lacivert sulara doğru adımlarken buldum. Islaklık yavaşça paçalarımdan gövdeme ulaştı. Sonra sular kadife kumaşlar gibi yumuşacık bir hisle beni baştan başa sarıp sarmaladı. Deniz feneri göz kırparcasına birkaç saniyede bir yanıp sönerek beni yanına çağırıyordu. Huzurluydum... Hayatım boyunca olmak istediğim hal buymuş gibi... O deniz fenerine varırsam içimdeki boşluk hepten dolacak, biricik dileğim gerçekleşecekmiş gibi... Orada ölürsem, sonsuza dek orada kalacakmışım gibi...</span></p>

      <p class="METIN"><span class="METIN" style="font-size:1em;" xml:lang="tr-TR">‘Yüz’ diyordu içim, ‘yüz!’</span></p>

      <p class="METIN"><span class="METIN" style="font-size:1em;" xml:lang="tr-TR">‘O deniz feneri senin kurtuluşun... Sana yardım edebilecek bir o kaldı. Onun ışığı senin mutluluğun olacak... İçindeki karanlığı artık bir o aydınlatabilir. Başka her yer karanlık... Kıyı yok artık sana. O kıyıların hepsi çok önce doldu. Sen denize aitsin, yüz... Dalgalara aldırma. Seni ne kadar savursalar da senin yolun tek. Sakın yolunda vazgeçme!’</span></p>

      <p class="METIN"><span class="METIN" style="font-size:1em;" xml:lang="tr-TR">Koca koca dalgalar yutuyordum... Koca koca dalgalarca yutuluyordum... Beni olmadık uzaklara atıyorlardı. Şişiyordum. Kafamın deliklerinden zihnime sular doluyordu. Artık doğru dürüst düşünemiyordum. Kollarım yorulmuş, uyuşmuştu. Kulaçlarım, çelimsizce savrulan küçük şaplaklara dönüşmüştü. O deniz fenerine belki de hiç varamayacaktım... Yüzmekten vazgeçtiğim anda uyandım.”</span></p>

      <p class="METIN"><span class="METIN" style="font-size:1em;" xml:lang="tr-TR">Vakit öğleye yaklaşmış, yanı başımdaki diğer banklar dolmuştu. Mutsuzdum... Kaç kez gördüğümü bile hatırlamadığım bu rüyayı belki de son kez görüşmüştüm... Topraktan koparılmayı bekleyen yabani bir ot gibi etrafıma bakınıyordum... Ellili yaşlarında iki kadın oturuyordu. Tek başına otuz beşinde bir adam. Durmadan şakalaşıp gülen gençler ve birkaç çift... Bakışlarım kendiliğinden, tek başına oturan o adamı izlemeye koyuldu. Denize bakıyordu. Belki de uzaklara...</span></p>

      <p class="METIN"><span class="METIN" style="font-size:1em;" xml:lang="tr-TR">Neden yalnızdı? Dahası bu yalnızlık onun tercihi miydi? Ne kadar yalnızdı? Koca bir kentte tek başına mıydı? Uzakta, özlediği ve belki de yanlarında olmayı istediği birileri varsa, yine de yalnız sayabilir miydim onu?</span></p>

      <p class="METIN"><span class="METIN" style="font-size:1em;" xml:lang="tr-TR">Ben de denize baktım. Uzaklara... Artık özlediğim kimse kalmamıştı. Dahası o son cümleyle o son nokta, bir vahiy gibi rüyama yazılmıştı.</span></p>
    </div>
  </div>
</body>
</html>
