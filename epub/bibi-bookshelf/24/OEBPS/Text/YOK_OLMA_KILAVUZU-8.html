<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YOK_OLMA_KILAVUZU-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="YOK_OLMA_KILAVUZU-8.html" xml:lang="tr-TR">
    <div class="story">
      <p class="KISIM-BASLIK" id="toc_marker-8"><span class="KISIM-BASLIK" xml:lang="tr-TR">8</span></p>

      <p class="METIN"><span class="METIN" style="font-size:1em;" xml:lang="tr-TR">O günden sonra evden daha sık dışarı çıkar olmuştum. Aklımda o sarışın kızı görmek ihtimali de vardı fakat karşılaşmadık. Hatta gördüğüm o iri herifle aynı dairede oturup oturmadıklarını dahi anlayamamıştım. Kapısının önünden geçerken hafifçe yanaşıp içeriyi dinlemeye çalışıyordum. Çoğu zaman duyabildiğim sadece müzik sesiydi...</span></p>

      <p class="METIN"><span class="METIN" style="font-size:1em;" xml:lang="tr-TR">Dışarı çıktığımda herhangi bir yer hedeflemeden, yolların beni kendilerine çekmesine izin vererek, daha önce fark etmediğim ayrıntıların izini sürerek geziniyordum. Her taraf apartmanlarla, o apartman yüzlerinden pencere pencere dışarı bakınan sayısız daireyle, arabalarla, mağazalarla ve insanlarla tıka basa doluydu.</span></p>

      <p class="METIN"><span class="METIN" style="font-size:1em;" xml:lang="tr-TR">“Görebildiğim şu küçücük alanda bile binlerce kişi yaşıyor” diye düşündüğüm zamanlarda içim daralıyor, bomboş bir yerlere gitmek istiyordum. Böylece yolum kendiliğinden deniz kıyısına iniyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Deniz kıyısı da insanlarca düzenlenmiş bir alandı. Kayalar muntazaman dizilmiş, artlarında yürüyüş alanları açılmış, bölüm bölüm yeşillikler ekilmiş, banklar sıralanmıştı.</span></p>

      <p class="METIN"><span class="METIN" style="font-size:1em;" xml:lang="tr-TR">O kayalardan birinin tepesine oturup henüz düzenlenmemiş denize bakıyordum. Sık sık pırpırlı tekneler geçiyordu, ara ara yelkenliler, daha uzaktan vapurlar, deniz otobüsleri... Binlerce insanı bir yerden bir yere taşıyorlardı. Sonra karşı kıyıya doğru alçalan uçakları seyrediyordum. Onlar da her gün binlerce insanı bir yerden bir yere taşıyordu. Böylece, yüzlerini göremesem de tüm o insanların hayatlarının tıka basa doluluğu karşısında eziliyordum. Çünkü alışılmış, hatta artık fark edilmez olmuş bu yer değiştirişler, kendi hayatımın kısa mesafelerini yüzüme vuruyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Neden, niçin, nerelere gidiyorlar, neler görüp neler yaşıyor, o tıka basa dolu hayatlarının içinde her saniye olup biten binlerce şeyle sarılıp sarmalanmışken nelere sevinip üzülerek, nasıl böyle kolay yaşlanıp gidiyorlardı?</span></p>

      <p class="METIN"><span class="METIN" style="font-size:1em;" xml:lang="tr-TR">Fark etmeksizin. Saniye çubuğunun değişmez ritmine kayıtsızlıkla... Zaman, bir avuç kuru toprak gibi ellerinde kolayca ufalanıp yere dökülürken aldırmıyorlardı.</span></p>

      <p class="METIN"><span class="METIN" style="font-size:1em;" xml:lang="tr-TR">Sonra bazen yakınımdaki bir kayaya çiftler otururdu. Çoğu benim yaşlarımdaydı. El ele tutuşmuş denize bakarlarken, benim aklımdan geçenlerin neden tek bir tanesi bile onların aklına uğramıyordu?</span></p>

      <p class="METIN"><span class="METIN" style="font-size:1em;" xml:lang="tr-TR">“Nereden biliyorsun?” diyebilirsiniz. Bu belliydi çünkü kimi zaman, fazlaca uzayan sessizlikler, “Hava ne güzel di mi bugün?”, “Ay deniz nasıl da durgun...”, “Yüzmeyi sever misin sen de?”, “Bu yaz birlikte tatile gitsek sizinkiler izin verir mi ki?” benzeri cümlelerle bozuluyordu.</span></p>

      <p class="METIN"><span class="METIN" style="font-size:1em;" xml:lang="tr-TR">İşte tam o an, o koca kayaları bir bir denize fırlatmak geçiyordu içimden! Denizi bir kova su gibi karaya dökmek! Zaman, işte onların da ellerinde bir avuç kuru toprak gibi kolayca ufalanıyordu! Rahatlıkla... Aldırış etmeksizin... Güzel havalarda durgun denizlerde yüzmek isteyerek, tatil hayalleriyle!</span></p>

      <p class="METIN"><span class="METIN" style="font-size:1em;" xml:lang="tr-TR">Kulaklarımı ellerimle sıkıca kavrayarak başımı öne eğdiriyor yahut yeniden yola koyulup bu kez bir parka, bir çay bahçesine ya da dizi dizi mağazaların olduğu geniş caddelere varıyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Orada da durum pek değişmiyordu ya... Kendimi bir tüyü dahi yerinden kımıldatamayacak kadar güçsüz hissediyordum. Gücümün yettiği tek şey sokakları aşındırmaktı...</span></p>

      <p class="METIN"><span class="METIN" style="font-size:1em;" xml:lang="tr-TR">Rıhtım Caddesi’nde ellerimi cebime sokmuş, iç ceplerimi kuvvet almak istercesine avuçlarımda buruşturmuş yürürken, her yanımdan akıp giden kalabalık görünmezmişim gibi beni ezip geçiyordu. Onların arasında bir hayalet gibiydim. Tek farkla. Hayaletlerin insanları gözetlediği düşünülür, oysa ben değil gözetlemeyi, kimseyi görmeyi dahi istemiyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Fakat her ne kadar kaçınmaya çalışsam da karmakarışık giyimli esmer bir delikanlı, “Sidi sidi” diyerek elindekileri üzerime doğru ittiriyor, diğer yandan biri avucuma bir broşür tıkıştırmaya uğraşıyor, aniden içime sokulan ağır döner kokusu beni rahat bırakmıyordu... Meyhanelerde oturanların kayıp yerlere dalmış gözleri sanki beni özlüyor; uzun saçları, renkli tokaları, desen desen kıyafetleriyle yeni ergen genç kızların aniden kopan şımarık kahkahaları üzerime yapışıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Böyle anlardan birinde onların tümünden sıyrılabilmek için gördüğüm ilk sokağa saptım.</span></p>

      <p class="METIN"><span class="METIN" style="font-size:1em;" xml:lang="tr-TR">Salkım saçak tabelalar, insanlar, o daracık yolda herkesi ezip geçmek istercesine traktör gibi sürülen ardı ardına minibüsler...</span></p>

      <p class="METIN"><span class="METIN" style="font-size:1em;" xml:lang="tr-TR">Tabelalarla afişlere bakınarak yukarı yürümeye koyuldum.</span></p>

      <p class="METIN"><span class="METIN" style="font-size:1em;" xml:lang="tr-TR">Bir sirkin tam ortasına düşüvermiş gibiydim. Hatta o sirkte oradan oraya koşuşturularak türlü numaralar yapmaya zorlanan bir maymunun çaresizliğini yaşıyordum. Oysa o sokağı bilirdim. Hiç değilse yüz kez geçmiştim oradan. Ama bu yabancılık? Üstelik ölmeme ramak kalmışken... Gözlerim mi açılmıştı? Yoksa dünyadan birkaç resim daha koparabilmek için mi sağa sola dikkatle bakınıyordum? Etrafımdaki hengâmeyi daha iyi görüp kaydedebilmek, karmaşık yüzleri ezberleyebilmek için mi?</span></p>

      <p class="METIN"><span class="METIN" style="font-size:1em;" xml:lang="tr-TR">Pavyondan bozma barlar. Fantezi müzik. Nasıl bir fanteziydi ki bu? İnsanın böylesi fantezileri olması ne boktan bir şeydi. Yahut arabesk. Açıkçası bu iki müzik türü arasındaki farkı bilmiyorum. Kolayca ayırt edilebilecek bir fark da yok sanırım. Zaten her şeyin anlamı zamanla birbirine karışıp kaynaşmıyor mu? Kelimeler söylemek istediklerinden sıyrılıp yeni imgelerle boğulduğunda ölmüyorlar mı zaten? Artık onlardan bahsetmek, hatta telaffuz etmek bile böylece boşlaşıp anlamsızlaşıyor ya neyse...</span></p>

      <p class="METIN"><span class="METIN" style="font-size:1em;" xml:lang="tr-TR">O boktan yerlerden birinin camına yapıştırılmış afiş dikkatimi çekti. İpiri bir kadın... Belki de afişin büyüklüğünden öyle iri görünüyordu. Parlak bir kırmızıyla boyanmış aralık dudaklar, mavi lensli sürmeli gözler, mor janjanlı sahne kıyafetinin üstünden dışarı taşmış göğüsler ve onların üzerine dökülen sapsarı saçlar. Ve altında bir isim, Alara.</span></p>

      <p class="METIN"><span class="METIN" style="font-size:1em;" xml:lang="tr-TR">Kırk yıl düşünsem bu kadının isminin Alara olacağı aklıma gelmezdi. Ne bileyim, Nebahat, Sebahat, hatta Necla bile olsa şaşırmazdım. Ama Alara, uzun dalgalı saçlarıyla ipince bir kızın narinliğini taşıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Kadının gözlerine uzunca bir süre baktım ve aklından geçenleri bilmeyi istedim. O anda ne düşünmüştü? Yani o fotoğraf çekilirken. Gözleri objektife bakarken aklında bir başka mekânın silik izleri mi vardı? Olmayı istediği bir yerin mesela. Onlarca spot ışığının aydınlattığı bir sahnede mi düşlemişti kendini? Karşısındaki kocaman insan bulutuna aldırış etmeden mi veriyordu bu şuh pozu? Yoksa onun da aklı benimki gibi boş muydu epey zamandır?</span></p>

      <p class="METIN"><span class="METIN" style="font-size:1em;" xml:lang="tr-TR">“Alara” dedim istemsizce.</span></p>

      <p class="METIN"><span class="METIN" style="font-size:1em;" xml:lang="tr-TR">Kapıdaki iri herif, “Haydi çok baktın, gireceksen gir, yoksa uza” dercesine bana baktı.</span></p>

      <p class="METIN"><span class="METIN" style="font-size:1em;" xml:lang="tr-TR">Girecektim, başka yolu yoktu artık. Çünkü saçma sapan bir meraka düşmüştüm. Alara’yı görmeli, ona esas ismini sormalı, o fotoğraf çekilirken aklından neler geçtiğini en küçük ayrıntılarına varana dek öğrenmeliydim.</span></p>

      <p class="METIN"><span class="METIN" style="font-size:1em;" xml:lang="tr-TR">İçerisi karanlıktı. Çay bahçelerindekine benzeyen tahta iskemlelerin ilkelliğini, bordo masa örtülerinin sigara yanıklarıyla lekelerini, dağınık yüzlerin çirkinliğini, artık o kapının dışında bırakılmış hayat hikâyelerini, etrafta dolanan yarı çıplak kadınların kaymış peruklarıyla kat kat makyajlarının ötesini örtmek isteyen sigara dumanına sarılı, kırmızı, loş bir karanlık. Turuncu ışığın vurduğu küçücük bir sahne, yarım daire biçiminde.</span></p>

      <p class="METIN"><span class="METIN" style="font-size:1em;" xml:lang="tr-TR">Öylece bakınırken ellili yaşlarındaki bordo ceketli ve papyonlu garsonun adımlarının benimkilere yapışık gezindiğini fark ettim. Beni ön masalardan birine buyur etmek istedi. Yazlık diskolardakine benzeyen bar ilişti gözüme:</span></p>

      <p class="METIN"><span class="METIN" style="font-size:1em;" xml:lang="tr-TR">“Ben şöyle geçeyim” deyince garsonun yüzü buruştu.</span></p>

      <p class="METIN"><span class="METIN" style="font-size:1em;" xml:lang="tr-TR">Herif bana sinir olmuştu kesin, ben de ondan pek hoşlandığımı söyleyemem.</span></p>

      <p class="METIN"><span class="METIN" style="font-size:1em;" xml:lang="tr-TR">Barmen epey kaslı bir herifti. Aikido, karate, ya da ne bileyim vücut geliştirme sporuyla uğraşan tiplerden biri olduğunu düşündüm. Cücük beyinli olup da, kendini ancak böyle, şekliyle var edebilenlerden.</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Tabii, bu durumun binlerce çeşidi vardı. Vücudunu geliştirip, büyüttüğün cisminin gölgesine sığınarak da; bir pop yıldızının fanı olup, konserlerde kıçını baştan başa yırtarak çığlık atarak da yapabilirdin bunu. Üzerinde neredeyse gövden kadar büyük marka isimleri yazan tişörtler giyerek, saçlarını</span> <span class="METIN-ITALIK" style="font-size:1em;" xml:lang="tr-TR">mohawk</span> <span class="METIN" style="font-size:1em;" xml:lang="tr-TR">tıraşlatıp zımbalı deri ceketlerle gezinerek, siyah tüllü kıyafetlerin ve kapkara gotik makyajınla etrafına mezarlık kokan bakışlar atarak, günaşırı solaryuma girip bronzlaştırdığın tenin ve kucağında taşıdığın faremsi köpeğinle alışveriş peşinde koşturarak da aynı halta sahip olabilirdin.</span></p>

      <p class="METIN"><span class="METIN" style="font-size:1em;" xml:lang="tr-TR">Birbirlerini ölesiye kınasalar da hepsi aynı bokun soyuydu gözümde. Kabul görmenin aldatıcı güvenine sığınanlar...</span></p>

      <p class="METIN"><span class="METIN" style="font-size:1em;" xml:lang="tr-TR">Hepsi koskoca bir tiyatro oyununun beceriksiz aktörleri gibiydiler. Giydikleri şatafatlı kostümlerle örtüp göstermekten kaçındıkları da düpedüz kendileriydi. Her biri aynada yeni yüzlerini süzüp incelerken sevinirdi kuşkusuz. Oysa aynaların insanlara gerçeği gösterebilmek gibi bir mahareti yoktu. Ve zamanla eskiyip sırları döküldüğünde geriye boktan bir siyahlıktan başka şey de kalmazdı. Yani her şey ufacık bir aldatmacadan, modası geçmiş boktan bir illüzyon numarasından ibaretti...</span></p>

      <p class="METIN-ITALIK"><span class="METIN" style="font-size:1em;" xml:lang="tr-TR">Elindeki leş gibi bezle bardakları ovalayan kaslı barmene bir bira söyledim. Birayı verip arkasındaki müzik setine yönelerek biten CD’yi değiştirdi. Bulunduğumuz kırmızı loş buluta kemençe sesleri doluştu. Bana hep, yan yana istiflenmiş onlarca hamsi balığının elektriğe tutulmuş halini çağrıştırırdı bu müzik. Cıs tak cıs tak bir ritim.</span> <span class="METIN-ITALIK" style="font-size:1em;" xml:lang="tr-TR">Techno</span> <span class="METIN" style="font-size:1em;" xml:lang="tr-TR">müzik gibi... Sonra, anlayamasam da sözleri duydum. Lazca</span> <span class="METIN-ITALIK" style="font-size:1em;" xml:lang="tr-TR">rap</span> <span class="METIN" style="font-size:1em;" xml:lang="tr-TR">çalıyordu, yemin ederim... İçerdeki herifler üçerli beşerli gruplar halinde ayağa havalandı. Kollarını birbirlerine bitiştirip horon tepmeye başladılar. Aralarına ve önlerine aldıkları o yarı çıplak kadınlar da onlara eşlik ediyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Bira berbattı. Buz gibi suya birkaç bira damlası düşmüş gibiydi tadı. Oysa bir an önce sarhoş olmalıydım. Başka türlü Alara çıkana dek orada duramazmışım gibi geldi. Dudaklarımın kenarından taşıra taşıra diktim bardağı. Yenisini söyledim. Onu da fondiplerken, göbeği kocaman, bıngıl bıngıl etleriyle bir kadın yanaştı. Gözlerinin üstüne düşmüş simsiyah boyalı kirpikleriyle beni bir nefeste içine çekmek istercesine baygın bakan bir kadın.</span></p>

      <p class="METIN"><span class="METIN" style="font-size:1em;" xml:lang="tr-TR">“Nasılsın?” diye sordu.</span></p>

      <p class="METIN"><span class="METIN" style="font-size:1em;" xml:lang="tr-TR">“İyi” dedim.</span></p>

      <p class="METIN"><span class="METIN" style="font-size:1em;" xml:lang="tr-TR">Sadece sorduğu için cevap vermiştim. Siz öyle yapmaz mısınız? Yani size, “Nasılsın” diyen birine, “Sana ne, sen işine baksana” mı dersiniz? Sonra sormaya devam etti.</span></p>

      <p class="METIN"><span class="METIN" style="font-size:1em;" xml:lang="tr-TR">“Üzgün müsün?”</span></p>

      <p class="METIN"><span class="METIN" style="font-size:1em;" xml:lang="tr-TR">“Yooo...” dedim. Bunu da nerden çıkarmıştı şimdi?</span></p>

      <p class="METIN"><span class="METIN" style="font-size:1em;" xml:lang="tr-TR">“Bir derdin varmış gibi geldi bana.”</span></p>

      <p class="METIN"><span class="METIN" style="font-size:1em;" xml:lang="tr-TR">“Yooo, yok... Hiçbir derdim yok.”</span></p>

      <p class="METIN"><span class="METIN" style="font-size:1em;" xml:lang="tr-TR">“Çekinme anlat” diye karşılık geldi.</span></p>

      <p class="METIN"><span class="METIN" style="font-size:1em;" xml:lang="tr-TR">Sinsice kıvrılarak bara, yanıma oturdu. Üçüncü birayı da söyledim. O da barmene, “Her zamankinden” deyip bir içki söyledi.</span></p>

      <p class="METIN"><span class="METIN" style="font-size:1em;" xml:lang="tr-TR">Birayı dipledikten sonra, “Bak bu tür numaraları iyi bilirim ben. O içtiğin elma suyu mudur nedir, ne zıkkımsa onun parasını ben ödemeyeceğim” diyerek çıkışmak geldi içimden. Yapamadım.</span></p>

      <p class="METIN"><span class="METIN" style="font-size:1em;" xml:lang="tr-TR">Neden yapamadım? Omzumu hafifçe okşayan kırmızı ojeli uzun tırnaklarıyla ellerinden neden nefret edemedim de, “Ben intihar edeceğim” dedim?</span></p>

      <p class="METIN"><span class="METIN" style="font-size:1em;" xml:lang="tr-TR">“Sevgilinden mi ayrıldın?” diye sordu.</span></p>

      <p class="METIN"><span class="METIN" style="font-size:1em;" xml:lang="tr-TR">“Hayır, hiç sevgilim olmadı ki ayrılayım. Bak, her şey boş. Bu dünya, bu düzen, bu insanlar, yüzler; hatta burası, sen, bu iğrenç şarkı, şu boktan bira, senin elma suyun, hepsi yalan. Ben dayanamıyorum artık. Gözlerimi kapatıp hiçbir şey görmemek, duymamak, hiçbir yerde olmamak istiyorum, anlıyor musun? Allah kahretsin! Bir hayalet bile olmak gelmiyor içimden! Her şeyden nefret ediyorum.”</span></p>

      <p class="METIN"><span class="METIN" style="font-size:1em;" xml:lang="tr-TR">Dördüncü birayı söylerken kadın, “Bebeğim” diyerek bana sarıldı. Neden onu itmedim de ben de sarıldım? Hatta itiraf etmeliyim ki az da olsa gözyaşı bile döktüm; çiy gibi saf birkaç damla yaş.</span></p>

      <p class="METIN"><span class="METIN" style="font-size:1em;" xml:lang="tr-TR">“Seni anlıyorum” dedi, “hem de çok iyi anlıyorum. Ben de çok düşündüm bunu, yani intihar etmeyi. Ama sonra vazgeçtim. Nasılsa kendiliğinden bitecek bir gün dedim. Yaşa yaşayabildiğin kadar.”</span></p>

      <p class="METIN"><span class="METIN" style="font-size:1em;" xml:lang="tr-TR">Bu boş laflara inanmamı bekliyor olamazdı. Ama inandım. En azından o an için. Hatta gülümsedim. Sonra gülümseyişimden içeri ısmarladığım yeni birayı boşalttım. Loş ışıkta görünenler gitgide inandırıcı olmaya başlamıştı şimdi. Hatta kendimi onlardan biri gibi hissettiğimi bile söyleyebilirim. Zihnim gitgide yavaşlarken küçük ayrıntılara takılmaktan da vazgeçiyordum. Yeni bir bira daha söyleyecektim ki barmenin sahneye çıktığını gördüm.</span></p>

      <p class="METIN"><span class="METIN" style="font-size:1em;" xml:lang="tr-TR">“İyi akşamlar, lar, lar, lar...”</span></p>

      <p class="METIN"><span class="METIN" style="font-size:1em;" xml:lang="tr-TR">Alkış koptu. Böyle ekolu konuşmaların gerçek olabileceği, izlediğim onlarca Türk filmine karşın hiç mi hiç aklıma gelmemişti. Ben de gülerek alkışladım.</span></p>

      <p class="METIN"><span class="METIN" style="font-size:1em;" xml:lang="tr-TR">Müzisyenler sahnede yerlerini alıyordu. Müzisyenler dediğim; elektro bağlamasıyla zayıf, uzun boylu, incecik bıyıklı bir herif -zaten bıyığı gür ve kalın olsaydı onu taşımakta epey zorlanırdı sanki-, orguyla gençten biri, koltukaltına sıkıştırdığı darbukasını boğuyormuş gibi duran şişko bir herif ve bir tutam saçı briyantinle parlatılarak kafa derisine yapıştırılmış, üzerindeki takım elbise en az yirmi beş senelikmiş gibi duran, yaşı epeyce geçkin bir kemancı.</span></p>

      <p class="METIN"><span class="METIN" style="font-size:1em;" xml:lang="tr-TR">Hepsi selam vererek gülümsedi.</span></p>

      <p class="METIN"><span class="METIN" style="font-size:1em;" xml:lang="tr-TR">“Allahım, bu nasıl bir tiyatro” diye düşündüysem de kendimi kaptırmıştım bir kere. Gülerek alkışlamaya devam ettim.</span></p>

      <p class="METIN"><span class="METIN" style="font-size:1em;" xml:lang="tr-TR">“Kral Gazinosu’nun sevgili misafirleri, ri, ri, ri... İşte şimdi de sıra gecenin yıldızına geldi, di, di... Karşınızda güzel sesi ve fiziğiyle, le, le... Alara, ra, ra, ra, ra, ra...”</span></p>

      <p class="METIN"><span class="METIN" style="font-size:1em;" xml:lang="tr-TR">Bu son ses, upuzun ve dapdar bir koridorda duvarlara çarpa çarpa yankılanıyormuş gibi beynimde döne döne büyümüştü. Islıklar duyuldu.</span></p>

      <p class="METIN"><span class="METIN" style="font-size:1em;" xml:lang="tr-TR">Kendimi bir torbanın içine tıkıştırılıp ağzı sıkıca bağlanmış gibi nefessiz hissettim. Ben de ön masalarda oturan aç herifler gibi heyecanlanmış mıydım yoksa? Ya da o boktan resmin sahibiyle karşılaşmaktan ürkmüş müydüm?</span></p>

      <p class="METIN"><span class="METIN" style="font-size:1em;" xml:lang="tr-TR">Kırmızı perdeleri kollarıyla aralayarak Alara sahneye çıktı. Üzerindeki gümüşi, parlak dapdar tuvaletle etine dolgun geçkince bir denizkızı gibi görünüyordu. Derin yırtmacından sıyrılan kalın bacağını sağa sola atarak sahnede geziniyor, masalardan ona alkışla uzanan ellerle yüzleri hafifçe gülümseyerek selamlıyordu. En az otuz beşinde olmalıydı. Kabarık sarı saçlarının bir kısmı başının üstünde toplanmıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Müzisyenler çalmaya başlamıştı bile. Günün popüler şarkılarından biriydi bu besbelli. O ayarlı şarkılardan.</span></p>

      <p class="METIN"><span class="METIN" style="font-size:1em;" xml:lang="tr-TR">Gülümseyişinin ardında duvar gibi bir katılık. Üstelik o duvar yavruağızlarıyla, pembe ve kırmızılarla kat kat boyanmış, geriye ona ait tek bir renk bile kalmamıştı.</span></p>

      <p class="METIN"><span class="METIN" style="font-size:1em;" xml:lang="tr-TR">Mikrofonunun kablosu elindeydi. Kıçını mütemadiyen sağa sola attırırken, “Salla salla” diye söylemeye başladı. Sesi çok kötü sayılmazdı aslında. Ama kelimeler yarım yamalak, kırılıp koparak dökülüyordu ağzından. Bir dize bitmek üzereyken yenisini söylemeye koyuluyor, böylece sözler çalan müzikle bir türlü uyuşamıyor, kırık dökük heceler dilinin ucundan kayıp tutunamadan tek tek yere yuvarlanıyorlardı.</span></p>

      <p class="METIN"><span class="METIN" style="font-size:1em;" xml:lang="tr-TR">Belki de benden çok önce geberip gitmişti. Belki de bilmem kaçıncı kattan istemeden de olsa düşüp asfalta yapışmış, o çarpışmanın şiddetiyle beyni artık geri toplanamaz bir biçimde darmadağınık etrafa saçılmıştı. Bu bir çarpışmaydı, evet... Masaya yanlışlıkla uzanan elin devirdiği bardaklar, sokakta koşarken yere düşürmenize ramak kalan genç kadın, tekmenizin aniden yapışıverdiği duvar gibi sadece birkaç saniyeye sığabilen, belki de çokça önemsiz, küçük, tuhaf, tesadüfi, kimi zaman da epeyce şiddetli olabilen bir çarpışma, bir kaza. Ve karşımda bir enkaz, Alara.</span></p>

      <p class="METIN"><span class="METIN" style="font-size:1em;" xml:lang="tr-TR">Öyle ki, tanımlanabilecek ne kadar duygu varsa, artık hiçbirini değil hissetmeyi, hatırlamayı dahi başaramayacak biri. Sinirleri ölmüş; bitkisel hayatta ısrarla solumaya, aldığı nefesin bile farkında olamadan yaşamaya devam eden biri.</span></p>

      <p class="METIN"><span class="METIN" style="font-size:1em;" xml:lang="tr-TR">“Biri, o fişi artık çekmeli” diye geçirdim içimden. Ayağa kalkmalı, sahneye yürümeli, ellerimi sıkıca boğazına kenetledikten sonra birkaç dakika içinde işini bitirmeliyim.</span></p>

      <p class="METIN"><span class="METIN" style="font-size:1em;" xml:lang="tr-TR">Unuttuğu her şey, aklımda dönüp duran kısa filmler gibi onun da zihninden akıp gitmeli.</span></p>

      <p class="METIN"><span class="METIN" style="font-size:1em;" xml:lang="tr-TR">“Ne hazin bir film olurdu” diye düşündüm sonra. “Türk melodramları, yanında halt yemiştir” diye güldüm.</span></p>

      <p class="METIN"><span class="METIN" style="font-size:1em;" xml:lang="tr-TR">Neden güldüm? Mutlu mu olmuştum? Hâlâ canım yanabildiği için miydi bu? Yahut beynime aniden sokulan deliliğimin heyecanlı ve kaynar hissini hâlâ damarlarımda canlı canlı tadabildiğim için mi? Annemin boş bakışlarına bakıp avunanlara mı benzemeye başlamıştım yoksa? Gitgide uyuşan hislerimle kendimi şanslı ve güçlü mü hissetmiştim?</span></p>

      <p class="METIN"><span class="METIN" style="font-size:1em;" xml:lang="tr-TR">Nefret ediyordum, her şeyden, ama en çok da insan olduğum için kendimden.</span></p>

      <p class="METIN"><span class="METIN" style="font-size:1em;" xml:lang="tr-TR">Utanmıştım, filmi geriye sarmak ve unutmak istedim. Allah kahretsin herkes böyle yapmaz mıydı? Her şeyi unutmak ister insanlar diyen ben değil miydim?</span></p>

      <p class="METIN"><span class="METIN" style="font-size:1em;" xml:lang="tr-TR">Kaçmalıydım. Bu da bir başka klişe yoldu işte. Kaçacak yerim de yoktu oysa... İnsanın kendinden başka gideceği hiçbir yer yoktu.</span></p>

      <p class="METIN"><span class="METIN" style="font-size:1em;" xml:lang="tr-TR">Beşinci biramı da hızla içime boşalttım. Kendime karşı sinsi bir oyundu oynadığım. Uyuştukça uyuşup aklım sussun istiyordum. Çünkü gidecek yerim yoktu.</span></p>

      <p class="METIN"><span class="METIN" style="font-size:1em;" xml:lang="tr-TR">Yanımdaki kadın içkisini tazeletirken elimi tuttu ve “Şimdi daha iyisin değil mi bebeğim?” dedi.</span></p>

      <p class="METIN"><span class="METIN" style="font-size:1em;" xml:lang="tr-TR">“Hayır” deyip, barmene, “Hesap ne kadar?” diye sordum.</span></p>

      <p class="METIN"><span class="METIN" style="font-size:1em;" xml:lang="tr-TR">Yanımdaki kadınla bakışıp, “Bir dakka” dedi.</span></p>

      <p class="METIN"><span class="METIN" style="font-size:1em;" xml:lang="tr-TR">Sonra üzerinde 200 lira yazan uyduruk bir adisyon kâğıdını önüme sürdü. Bunu da biliyordum. Çünkü teselliler dünyanın hiçbir yerinde bir bardak elma suyu parasına satılmazdı. Kimse bir bardak elma suyu parasına kırmızı ojeli uzun tırnaklarıyla sırtınızı sıvazlamaz; size, “Bebeğim” diyerek sarılmazdı. Siz de kimseye, belki de yıllarca kapısını aşındırdığınız psikiyatrınıza bile öyle kolayca bir kalemde, “Ben intihar edeceğim” diyemezdiniz. Ve hayatta hiç kimse, hiçbir paraya sizi böylesi bir işten kolay kolay vazgeçiremezdi.</span></p>

      <p class="METIN"><span class="METIN" style="font-size:1em;" xml:lang="tr-TR">O yüzden o boktan adisyon kâğıdını yırttım ve sonra cebimdeki buruşuk paralarımı tek tek düzeltmeye başladım. O kaymış halimle paramparça adisyon kâğıdının üzerine en az 250 lirayı yatırıp, “Üstü kalsın” diyerek oradan hızla uzaklaşmayı hayal ediyordum.</span></p>

      <p class="METIN"><span class="METIN" style="font-size:1em;" xml:lang="tr-TR">O kaslı barmen bir eliyle tezgâhı ovalarken, diğeriyle yüzüme indirmeyi arzuladığı bir yumruğu kolluyor olmalıydı. En küçük ceplerime varana dek üzerimi taradım.</span></p>

      <p class="METIN"><span class="METIN" style="font-size:1em;" xml:lang="tr-TR">Çıka çıka 85 lira çıktı. Bu parayla yırttığım adisyon kâğıdının yarısını bile satın alamazdım.</span></p>

      <p class="METIN"><span class="METIN" style="font-size:1em;" xml:lang="tr-TR">İki üç saniye önce bana, “Bebeğim” diyen kadın durumu sezip, vampirken yarasa oluvermiş gibi başka etli, kanlı masalara doğru uçuştu.</span></p>

      <p class="METIN"><span class="METIN" style="font-size:1em;" xml:lang="tr-TR">Kaçmayı düşündüm, yok olmayı. Belki de tam oracıkta kırıverdiğim bir bardakla boğazımı kesip hesabı hepten kapatmalıydım.</span></p>

      <p class="METIN"><span class="METIN" style="font-size:1em;" xml:lang="tr-TR">Tüm ceplerimi tekrar tekrar taradım, tamamı buydu. Hepi topu 85 lira eden üç beş buruşuk para.</span></p>

      <p class="METIN"><span class="METIN" style="font-size:1em;" xml:lang="tr-TR">Alara susmuş, kopan alkışla yeni bir şarkıya koyulmuştu. Barmen ovalamasını bitirmiş, artık iki yumruğuyla bir kum torbası muamelesi yapmayı planladığı başımda dikiliyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Bakışları bir paramparça adisyon kâğıdında, bir buruşuk paralarımda, bir de şişliği henüz inmemiş elmacıkkemiğimdeydi.</span></p>

      <p class="METIN"><span class="METIN" style="font-size:1em;" xml:lang="tr-TR">Ben de bir paramparça adisyon kâğıdına, bir buruşuk paralarıma, bir de barmene bakıp gülmeye başladım. Planım o boktan biraya rağmen bardak bardak, yudum yudum işlemişti işte. Aklım bir türlü anlamlı cümlelere varmayı başaramıyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Sonra küçük bir illüzyon numarasına koyulmuşçasına ellerimi yumruk yapıp havada birkaç kez döndürdüm, barmenin yüzüne doğru uzattım ve “Pof!” deyip açarak ona bomboş avuçlarımı gösterdim; bir yandan da nereye gitti bu paralar dercesine bir pantomimcinin şaşkın gözleriyle aranarak etrafıma bakınıyordum.</span></p>

      <p class="METIN"><span class="METIN" style="font-size:1em;" xml:lang="tr-TR">Tıpkı bir film sahnesi gibiydi. Bu hareketi bir filmde görüp de tekrarlamış olabilir miydim? Hatırlamıyordum. Barmenin bu harekete nasıl karşılık vereceğini hatırlayamadığım gibi...</span></p>

      <p class="METIN"><span class="METIN" style="font-size:1em;" xml:lang="tr-TR">Afalladı. Ben afallamadım. Yapıp ettiklerimden hiç bu kadar emin olmamıştım desem yeridir.</span></p>

      <p class="METIN"><span class="METIN" style="font-size:1em;" xml:lang="tr-TR">İkimizden birinin, aramızdaki o gergin ipi artık koparması gerektiğini sezdiğimden bununla da yetinemeyip, “İyi çocuksun sen, bozma kendini” dercesine barmenin yanağına birkaç babacan tokat vurdum.</span></p>

      <p class="METIN"><span class="METIN" style="font-size:1em;" xml:lang="tr-TR">Yüzü kapkara bulutlandı ve şahdamarı bir şimşek gibi alnında birkaç kez çaktı.</span></p>

      <p class="METIN"><span class="METIN" style="font-size:1em;" xml:lang="tr-TR">Fakat bu çok kısa sürdü. En fazla üç dört saniye kadar. Herif önce koca parmaklarının arasında yüzümü buruşturdu, sonra ensemi bir kelepçe gibi kavrayarak, avucuna sıkıştırdığı paramparça adisyon kâğıdıyla beni barın iç tarafındaki bir kapıdan flüoresan ışıklı, üç beş herifin kenarda esrar çevirdiği, gecekondu salonuna benzer bir odaya tıkıştırdı. İçerdeki herifler beni görünce iyiden iyiye keyiflenip gülmeye başladı.</span></p>

      <p class="METIN"><span class="METIN" style="font-size:1em;" xml:lang="tr-TR">Barmen bir yandan elindeki paramparça adisyon kâğıdını sallarken, bir yandan da, “Ulan yedirmem mi ben şimdi bunu sana?” diye söyleniyordu.</span></p>

      <p class="METIN"><span class="METIN" style="font-size:1em;" xml:lang="tr-TR">Haklıydı. O adisyon kâğıdını paşa paşa yiyecek, kahkahalarım durulana, sarhoşluğum dinene dek de yediğim dayağın acısının farkına varamayacaktım.</span></p>

      <p class="METIN"><span class="METIN" style="font-size:1em;" xml:lang="tr-TR">Yedim.</span></p>

      <p class="METIN"><span class="METIN" style="font-size:1em;" xml:lang="tr-TR">Adisyon kâğıdını, yumruklarla tokatları, tükürükleri, etrafta uçuşan başıboş kahkahalarla küfürleri, başımdan aşağı suları ve en sonunda da kıçıma inen en iri tekmeyi.</span></p>

      <p class="METIN"><span class="METIN" style="font-size:1em;" xml:lang="tr-TR">Hepsini bir bir, sindire sindire, afiyetle yedim.</span></p>

      <p class="METIN"><span class="METIN" style="font-size:1em;" xml:lang="tr-TR">Barın kapısının önünde, bitkisel hayattaki o Alara karısının afişinin altında, patlamış kaşımdan aşağı süzülen kanları kolumla sıyırırken kendi kendime, “Bu böyle devam edemez” dedim.</span></p>

      <p class="METIN"><span class="METIN" style="font-size:1em;" xml:lang="tr-TR">Böyle devam edemezdim...</span></p>

      <p class="METIN"><span class="METIN" style="font-size:1em;" xml:lang="tr-TR">Çünkü böyle devam edersem, yani saçmalayarak, oradan oraya öylece savrularak, başıma bin tane bok geldikten sonra; mesela ağzım yüzüm tanınmaz hale gelince, borç içinde kalınca, tecavüze uğrayınca yahut sakat kalınca, yani tüm bunlar olduğunda intihar etmeye kalkışır da yine beceremezsem? Böylece işleri hepten sarpa sardırırsam? Ya da fikrim birdenbire değişir de bu işten tümüyle vazgeçersem, korkarsam, yaşadığım küçük bir mucizeyle inananlara katılırsam, geri dönüş o saatten sonra hiç kolay olmazdı.</span></p>

      <p class="METIN"><span class="METIN" style="font-size:1em;" xml:lang="tr-TR">Bir an önce ölmeliydim, acilen. Belki de fazlaca düşünüp tartmadan aklıma gelen ilk yöntemi denemeli, başaramazsam da işe yarar bir yol bulana dek devam etmeliydim.</span></p>

      <p class="METIN"><span class="METIN" style="font-size:1em;" xml:lang="tr-TR">Rıhtım Caddesi’nde yürürken kendimi yanı başımdan hızla geçen arabalardan birinin altına atmayı istedim. Ama sonra ağır yaralı olarak geçirebileceğim günler geldi aklıma, vazgeçtim.</span></p>

      <p class="METIN"><span class="METIN" style="font-size:1em;" xml:lang="tr-TR">Gecenin dağınık sisiyle esrarengiz bir şato gibi görünen Haydarpaşa Garı çarptı gözüme. “İşte buldum!” diye düşündüm. Bir tren bu işi rahatlıkla halledebilirdi, ürktüm.</span></p>

      <p class="METIN"><span class="METIN" style="font-size:1em;" xml:lang="tr-TR">Trenlerden korkardım. Geceyi yararak yol alışlarından, raylarda ilerleyen makinenin gürültüsünden, havayı keskin bir bıçak gibi sıyıran sirenlerinden, soğuk demirleriyle tonlarca ağırlıklarından hep ürkerdim.</span></p>

      <p class="METIN"><span class="METIN" style="font-size:1em;" xml:lang="tr-TR">Bir pastanenin kıyısına oturmuş, kapkara çıplak ayakları ve özenle yırtılıp kirletilmiş kıyafetiyle bir dilenci, yamulmuş tipime bakmadan bana,</span></p>

      <p class="METIN"><span class="METIN" style="font-size:1em;" xml:lang="tr-TR">“Ne olur ağbi...” dedi, “ne olur, açım...”</span></p>

      <p class="METIN"><span class="METIN" style="font-size:1em;" xml:lang="tr-TR">Cebimdeki paranın tümünü saçma bir merak uğruna yitirmiştim. Yoksa ben de ona, “Ne olur... Bak tüm param bu... Bitir şu işi!” diyebilirdim.</span></p>

      <p class="METIN"><span class="METIN" style="font-size:1em;" xml:lang="tr-TR">Kim bilir, belki de yapardı? Beni öldürmesi için gerçekten ona yalvarabilirdim.</span></p>

      <p class="METIN"><span class="METIN" style="font-size:1em;" xml:lang="tr-TR">“Ne kaybedersin ki?” derdim, “İkimizin arasında işlenecek böyle bir cinayetten kim, nasıl haberdar olabilir ki?”</span></p>

      <p class="METIN"><span class="METIN" style="font-size:1em;" xml:lang="tr-TR">Sonra, “Korkma!” diyerek üstelerdim, “seni hapse atmaya kimse tenezzül etmez!”</span></p>

      <p class="METIN"><span class="METIN" style="font-size:1em;" xml:lang="tr-TR">“Yoksa ben seni öldürürüm!” deyip diklenerek onu tehdit ederdim, “Bir böcek daha ezilip gitmiş, kimin umurunda olur ki? Üstelik bana eline sağlık diyenler bile çıkar, buna eminim!”</span></p>

      <p class="METIN"><span class="METIN" style="font-size:1em;" xml:lang="tr-TR">Ardından, “Korkak!” diye fısıldayıp Hayati Hamzaoğlu’nunki gibi bir kahkaha atarak onu kışkırtır, bir avuç aklı kaldıysa onu da elinden almaya uğraşırdım.</span></p>

      <p class="METIN"><span class="METIN" style="font-size:1em;" xml:lang="tr-TR">Ama adamın durduk yere elini kana bulayacak hali yoktu ya. Benim de onu bu hain planıma ortak edecek tek bir aptal kuruşum...</span> <span class="METIN" style="font-size:1em;" xml:lang="tr-TR">Dağınık yüzüm, paramparça ruhum ve boş ceplerimle çaresiz eve yürüdüm.</span></p>

      <p class="METIN"><span class="METIN" style="font-size:1em;" xml:lang="tr-TR">Annem camdaydı. Bu kez oturmuyor, dönüşümü ayakta bekliyordu. Beni görünce otomatiğe basmak için içeri koştuğunu gördüm. Apartmana girdim. Merdivenleri tırmanırken, insanın içini sıyıran ağlama iniltileriyle, köpüren ağızlardan taşan küfürlere benzer sesler işittim. Vücuduna dolanmış kalın zincirlerden kurtulmak istercesine çırpınan, söven, tehdit edip dövünen bir kadın sesini. Ağzında kayarak yol alan ve onlarca lafın arasına sıkışıp kalmış gibi duran, yine yeniden tekrarlanan o iki kelimeyi:</span></p>

      <p class="METIN"><span class="METIN" style="font-size:1em;" xml:lang="tr-TR">“Aç kapıyı!”</span></p>

      <p class="METIN"><span class="METIN" style="font-size:1em;" xml:lang="tr-TR">Oturduğum kata üç beş basamak kala göz göze geldik.</span></p>

      <p class="METIN"><span class="METIN" style="font-size:1em;" xml:lang="tr-TR">O sarışın kız mini eteği ve dizlerinin boyunu aşan uzun çizmeleriyle kapısının önünde darmadağınık oturuyordu. Siyah göz makyajı akmıştı. Sanki iki kara bulut, yağmurunu kirpiklerinden aşağı dökmüştü. Elinde siyah renkte ince bir sigara vardı. Dudaklarını büzüştürüp derin bir nefes çekti; içine doldurduğu o derin nefes gözünden düşecek son damla yaşı tutabilmek, geriye döndürebilmek içindi sanki.</span></p>

      <p class="METIN"><span class="METIN" style="font-size:1em;" xml:lang="tr-TR">Susmuştu. En iyi fikir onu görmezden gelmekti. Ne saçma...</span></p>

      <p class="METIN"><span class="METIN" style="font-size:1em;" xml:lang="tr-TR">“Seni bu boktan halinle, düştüğün zavallı durumunla görmedim” diyecektim böyle yaparak. Oysa ben de darmadağınıktım. Hırpalandığım, bir kavgada kaybeden taraf olduğum apaçıktı.</span></p>

      <p class="METIN"><span class="METIN" style="font-size:1em;" xml:lang="tr-TR">İçimden yanına oturmak geldi. Yanına oturup o göt herife birlikte avaz avaz küfür etmek, kapıyı yumruklamak, sonra da iyice çileden çıksın diye oracıkta o kızla bağıra bağıra sevişmek istedim.</span></p>

      <p class="METIN"><span class="METIN" style="font-size:1em;" xml:lang="tr-TR">Bunları düşünürken kızın gözlerinin içine bakıyordum. Kafasını çevirdi.</span></p>

      <p class="METIN"><span class="METIN" style="font-size:1em;" xml:lang="tr-TR">Aklımdan neler geçtiğini anlamış mıydı yoksa? Farkında olmadan bunu ona belli mi etmiştim? Bu sorularla korku usulca içime sokuldu.</span></p>

      <p class="METIN"><span class="METIN" style="font-size:1em;" xml:lang="tr-TR">Neler olup bittiğini anlamak, aklımdan geçenleri aramızdaki sessizliğe daha iyi saklayabilmek için, “İyi misin? Yardım edebileceğim bir şey var mı?” diye sordum.</span></p>

      <p class="METIN"><span class="METIN" style="font-size:1em;" xml:lang="tr-TR">Hâlâ susuyordu. O sessizlikte benim gerçek niyetimin izini arıyordu belki de. Başını iki yana salladı. Sonra kelimeler bir uçurumdan boşluğa atlar gibi dudaklarının kıyısından bir bir düşmeye başladı:</span></p>

      <p class="METIN"><span class="METIN" style="font-size:1em;" xml:lang="tr-TR">“Yok. Sağ ol. İyiyim.”</span></p>

      <p class="METIN"><span class="METIN" style="font-size:1em;" xml:lang="tr-TR">Başını diğer yana çevirip, sigarasından yeni bir nefesi köklemeye koyuldu. Kuvvetle üflediği duman gibi dışına itilmiş hissettim kendimi. Çaresizlikten isteksizce atılan adımlarla eve doğru yürüdüm. Kapıyı kapatırken başımı uzatıp bakmamak için zor dayandım. Sanki başım bana ait değilmiş, benden izin almadan ona dönüp uzun uzun inceleyecekmiş, dahası başımı bir türlü geriye çeviremeyecekmişim, gücüm buna bir türlü yetmeyecekmiş gibi.</span></p>

      <p class="METIN"><span class="METIN" style="font-size:1em;" xml:lang="tr-TR">Eve girmemle annemin dağılmış yüzümle karşılaşması ve ellerinin başına ulaşması bir oldu. Birkaç saniye içindeyse, “Ne oldu sana? Ah ne oldu?” diye ağlamaya başladı.</span></p>

      <p class="METIN"><span class="METIN" style="font-size:1em;" xml:lang="tr-TR">“Geldim işte, önemli bir şey yok. İyiyim, merak etme” diyerek ona sarıldım. Başına yapışmış gibi duran elleri, küpelerini taşımaktan başka işlevi olmayan kulakları ve deliliğiyle onu göğsüme bastırdım... Bir an için o sarışın kızı unutur gibi olduysam da, kapısına indirdiği iri tekmenin sesiyle kendini hatırlatması uzun sürmedi. Bu gece kıçıma yediğim tekme yanında hiç kalırdı kuşkusuz...</span></p>

      <p class="METIN"><span class="METIN" style="font-size:1em;" xml:lang="tr-TR">Dünyada ne var ne yoksa siktir eder gibiydi. “Her şeyin, herkesin, bütün bu apartmanın, bütün caddelerle sokakların, yolların, denizlerle okyanusların, tepelerin, dağların, hatta dünyanın, uzayın, uzayın sonsuzluğundaki en ufak toz zerresinin bile götüne koyayım!” der gibi...</span></p>

      <p class="METIN"><span class="METIN" style="font-size:1em;" xml:lang="tr-TR">Kapıyı açıp baktım, yoktu. Öylece çekip giderek, içimdeki yerini bilmeden biraz daha büyütmüştü.</span></p>
    </div>
  </div>
</body>
</html>
