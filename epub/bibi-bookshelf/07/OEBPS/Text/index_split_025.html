<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_28">Yirmi altıncı bölüm</h1>

  <p class="block2">Dakter'in küçük siyah gözleri, Yüzbaşı Mehi'nin niyetini en ince ayrıntısına kadar anlayacak denli parlak ve capcanlıydı.</p>

  <p class="block2">- Bir anlaşma mı dediniz? Ne tür bir anlaşma?</p>

  <p class="block2">- Sen çok iyi bir bilim adamısın, ama araştırmaların Hakikat Meydanı'nın aşılamaz duvarlarında takılıyor. Şahsî nedenlerden dolayı, eski çağlardan kalma bu kuruluşu yıkmak için harekete geçmeye karar verdim, ama önce hazinelerini ve gizli bilgilerini elde etmek lazım. Bunu başarmak için kuvvetlerimizi birleştirelim.</p>

  <p class="block2">Bilgin şaşırmış göründü. Mehi:</p>

  <p class="block2">- Zeki ve yeteneklisin, diye devam etti, ama maddî olanakların yok. Yakında, Teb'in en büyük servetine konacağım, onu nüfuzumu yaymak için kullanmayı planlıyorum.</p>

  <p class="block2">- Sanırım, orduda çok yüksek bir mevkii hedefliyorsunuz.</p>

  <p class="block2">- Doğru bildin, ama bu sadece bir aşama. Mısır, yaşlı ve hasta, Dakter. İşte uzun süredir geleceği göremeyen ve iyi kararlar almaktan aciz, bunamış, zorba bir hükümdar olan Büyük Ramses tarafından idare ediliyor. Bu çok uzun hükümdarlık ülkeyi tehlikeli bir durağanlığa mahkûm ediyor.</p>

  <p class="block2">Yüzbaşı Mehi'nin misafiri sarardı.</p>

  <p class="block2">- Siz... Siz ne dediğinizi bilmiyorsunuz!</p>

  <p class="block2">- Aklı başmda biriyim ve yüksek görevlerde hak iddia eden biri için bu kaçınılmaz bir niteliktir.</p>

  <p class="block2">- Büyük Ramses, tek başına bir abidedir. Hakkında en ufak bir eleştiri duymadım... Barış çağı onun sayesinde başlamadı mı?</p>

  <p class="block2">- O çağ, Mısır'ın hazır olmadığı yeni savaşların sadece başlangıcıdır. Büyük Ramses yakında yok olacak ve kimse onun yerini tutamayacak. Onunla beraber, zaman aşımına uğrayıp geçerliliği kalmamış bir kültür sönecek. Ben bunu anladım. Sen de, Dakter. Fikirlerini geliştirmekle meşgul ol; ben de kuruluşları üstleneyim. İşte anlaşmamızın temeli bu. Mısır'ın asıl gücünü meydana getiren önemli çevrelerin sahibi olmalıyız. İlk sırada, Hakikat Meydanı geliyor.</p>

  <p class="block2">- Orduyu, polisi unutuyorsunuz.</p>

  <p class="block2">- Tekrar ediyorum, onlarla ben ilgilenirim. Firavunun serveti, kontrol altına alabileceğim seçkin kişilerden gelmiyor. Bu servetin temeli, hem ebedî istirahatgâh inşa eden hem de ona bol miktarda altın sağlayan zanaatkarların gizemli ilmi.</p>

  <p class="block2">Dakter heyecana kapılmıştı.</p>

  <p class="block2">- Hakikat Meydanı hakkında çok şey biliyorsunuz.</p>

  <p class="block2">- Gördüklerim, sahip oldukları ilmin yayılması konusunda yanılmadığımızın kanıtıdır.</p>

  <p class="block2">- Bana daha fazlasını anlatmayacaksınız değil mi?</p>

  <p class="block2">- Müttefikim olmayı kabul ediyor musun?</p>

  <p class="block2">- Bu tehlikeli, Yüzbaşı, çok tehlikeli...</p>

  <p class="block2">- Doğru. Çok temkinli ve kararlı ilerlemek zorundayız. Eğer cesaretin yoksa, vazgeç.</p>

  <p class="block2">Eğer Dakter bu işe girmeseydi, Mehi onu yok edecekti. Planlarının bir kısmını açıkladığı bir adamı hayatta bırakamazdı.</p>

  <p class="block2">Bilgin tereddüt etti. Mehi ona, tehlikeli bir yola saparak, en çılgın rüyalarını gerçekleştirme fırsatını veriyordu. Dakter önceliği bilime verirken devletin ve ordunun, böylesine bir kargaşaya ilgisiz kalmayacaklarını unutmuştu. Mehi'nin gülümseyişi ve kibar tavırları ardında, cani bir ruhu vardı. Aslında Dakter'e seçim hakkı tanımıyordu; ya hiç düşünmeden kabul edecek ya da yok olacaktı.</p>

  <p class="block2">- Kabul ediyorum, Yüzbaşı. Kuvvetimizi ve irademizi birleştirelim. Subayın ay gibi solgun yüzü parladı.</p>

  <p class="block2">- Bu büyük bir an, Dakter! Bizim sayemizde Mısır'ın bir geleceği olacak. Ramses'in beşinci saltanat yılından kalma şarabı içerek anlaşmamızı onaylayalım.</p>

  <p class="block2">- Üzgünüm, ben sadece su içerim.</p>

  <p class="block2">- Böyle olağanüstü bir olayda bile mi?</p>

  <p class="block2">- Her durumda, zihnimi açık tutmayı yeğlerim.</p>

  <p class="block2">- İradeli insanları severim. Yarından itibaren, Teb ordusunun faaliyetlerini artıran bir plan teklif etmek üzere, bir dizi resmî ziyarette bulunacağım. Kabul ettirmekte hiç zorluk çekmeyecek ve böylece terfi edeceğim. Evlendikten sonra, birçok önemli kişinin saygısı ve sevgisini kazanacağım ve yavaş yavaş yönetici makamlara sızıp vazgeçilmez bir kişi olacağım.</p>

  <p class="block2">- Benim tek amacım, diye belirtti Dakter, Teb Merkez Laboratuvan'nın şef yardımcısı olarak atanmak.</p>

  <p class="block2">- Müstakbel kayınpederirnin tek bir sözüyle oraya atanırsın. Kontrolü tamamen eline almak için bir süre geçmesini beklemelisin.</p>

  <p class="block2">- Şimdiye kadar kabul edilmeyen araştırmalarıma başlamak ve yeni teknikler kullanmak için önemli bir basamak olacak bu.</p>

  <p class="block2">Mehi, hemen, emrindeki kişilerin yenilmemesi için yeni silahlar imal edilmesi gerektiğini düşündü. Subay şöyle buyurdu:</p>

  <p class="block2">- Yalanı gerçekten ayırt etmek için, Hakikat Meydanı'nda durum saptaması yapmamız gerekiyor. Firavun tarafından atanan, tecrübeli bir kâtibin, köyün yönetiminden sorumlu olduğunu biliyoruz. Ramose yıllarca bu görevi sürdürdü. Hiç kimse bu görev hakkında ondan tek bir kelime alamadı. Halefi, resmî belgeleri imzaladığı için, sadece adının Kenhir olduğunu biliyorum. Bu şahıs hakkında azamî bilgi toplamamız lazım. Düzenbaz ise, cezalandırırız.</p>

  <p class="block2">- Loncanın gerçek patronu oysa tabiî... dedi Bilgin.</p>

  <p class="block2">- Muhakkak bir veya birçok ustabaşı vardır ve bir hiyerarşi mevcuttur. Yöneticilerin isimlerini ve görevlerini öğrenmek gerekecek.</p>

  <p class="block2">- Zanaatkarlar kuşkusuz konuşmayacaklar, ama yardımcılar için aynı şey söz konusu olamaz.</p>

  <p class="block2">- Yanılmıyorsam, onlar köye girmiyorlar.</p>

  <p class="block2">- Doğru Yüzbaşı, ama bazı olaylara şahit oluyorlar.</p>

  <p class="block2">- Su, yiyecek ve giysi getirdiklerini biliyorum... Ama bu neye yarar? Dakter, memnun bir şekilde gülümsedi.</p>

  <p class="block2">- Bu çeşitli ürünleri inceleyerek, loncanın yaşam standardı ve üyelerinin yaklaşık sayısı hakkında bir bilgi edinebiliriz.</p>

  <p class="block2">- İlginç, diye kabul etti Mehi. Bilgi verecek kişiler edindin mi?</p>

  <p class="block2">- Bir tek kişi, kirli çamaşırları daha çabuk temizleyebilmesi için kendisine mucizevî bir toz verdiğim bir çamaşırcı. Sadece bir başlangıç... Parayla, başka dayanaklar da elde edeceğiz. Çamaşırcı, bana lonca hayatındaki olağanüstü bir olaydan bahsetmişti.</p>

  <p class="block2">Dakter, Mehi'nin tükürüğünü yutmasını bekledi.</p>

  <p class="block2">- Uzun süredir yeni bir zanaatkar kabul edilmemişti, diye devam etti. Oysa, Suskun Nefer isimli bir delikanlı, Hakikat Meydanı'nın Kabul Heyeti tarafından güvenilir bulundu. Şaşırtıcı olan, büyüdüğü yeri terk edip, yıllarca süren bir yolculuktan sonra tekrar buraya gelmesi.</p>

  <p class="block2">- Gerçekten tuhaf... Kendinde beğenmediği bir şey mi var acaba?</p>

  <p class="block2">- Onu biz keşfedeceğiz. Üstelik, dışardan gelen ve muhtemelen zengin bir Teblinin kızı olan bir kadınla geldi.</p>

  <p class="block2">- Evliler mi?</p>

  <p class="block2">- Doğrulanması gereken başka bir nokta.</p>

  <p class="block2">Mehi, Hakikat Meydanı'nı zor duruma düşürüp, yöneticilerini korunaklı yerlerinden çıkmaya zorlamak için birçok taktik düşündü. Köyün duvarları bir kez çatlamaya görsün, çökmekte gecikmezdi.</p>

  <p class="block2">- Sevgili Dakter, ilk görüşmemizin bu kadar olumlu geçeceğini düşünmüyordum.</p>

  <p class="block2">- Ben de, Yüzbaşı.</p>

  <p class="block2">- Görevimiz zor ve ben sabır gibi bir erdeme sahip değilim. Ama yine de sabırlı olmaya çalışmalıyız. Şimdi, işe koyulalım.  </p>
</body>
</html>
