<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_59">Elli yedinci bölüm</h1>

  <p class="block2">Nefer ekip şefi tarafından, Büyük Ramses'in Aa'sının yeni tapmağını hazırlamakla görevlendirildiğinden beri, Işık kocasıyla çok az beraber olabiliyordu. Herkes, Nefer'in, inşaatçıların arasında yeni aşamalar kaydettiği konusunda hemfikirdi. Diğer üyeler ise, genç adamın teknikleri büyük bir kolaylıkla kaptığına ve ustalığını az bir çabayla kanıtladığına inanıyorlardı; başarısını çok sıkı bir çalışmaya borçlu olduğunu bilen tek kişi karısıydı. Fakat Nefer, içinde bulunduğu dünyaya uyum sağladığından, çok çalışmak ona ağır gelmiyordu. Hakikat için doğmuştu; tanrılar onu burada iş görmesi ve köye hizmet etmesi için yaratmıştı.</p>

  <p class="block2">Yoğun iş hayatı ve güncel sorunlarına rağmen seneler çok güzel geçmişti. Nefer, taş yontucularının ve heykeltıraşların nezdinde kendini yetiştirirken, Işık Hathor rahibeleri ve bilge kadından ders alıyordu. Rahibeler ona dinî kuralları ve ilkeleri, bilge kadın ise geleneksel ilimleri ve görünmeyen kuvvetleri algılamayı öğretiyordu.</p>

  <p class="block2">Işık, her sabah olduğu gibi, vadideki kayalık çıkıntının ardına saklanan zanaatkarlar köyünü, evinin taraçasından hayran hayran seyrediyordu. Bu çıkıntı, kutsal tepenin ayağı olarak kabul ediliyordu ve kayalık boyunca kutsal kişilere ve Hakikat Meydanı'nı korumuş olan 1. Amenofis, 3. Tutmosis ve Ramses'in babası Seti gibi merhum firavunların anısına ithaf olunmuş küçük tapınaklar inşa edilmişti. Bu kutsal yerlere giden dolambaçlı yol, yarın alt tarafıyla birleşiyor ve her birinin sunağı her gece, gözlerden ırak bir halde yeniden doğuş sırrının cereyan ettiği batı tepesine sırtını veriyordu.</p>

  <p class="block2">Işık, doğu yakasını ve büyüdüğü yeri terk ettiği için pişmanlık duymuyordu. Nefer gibi, onun da gerçek vatanı hiçbir yere benzemeyen bu mütevazı köydü. Bir topluluğun mutluluğunun, seçeneklerin çokluğu ve kalitesine bağlı olduğunu burada anlamıştı. Almak yerine vermek kavramı, fikir ayrılıklarını, düşmanlıkları ve egoizmi yenerek bir dayanışma sağlıyordu. Ve bağışların devamını sağlayıp açgözlülükle savaşmak rahibelere düşüyordu. Işık günün ilk saatlerindeki canlılığı, doğu tepesinden taşan ışığı seviyordu; hayatın yeniden canlandığını ve şafakla beraber var olduğunu hissediyordu.</p>

  <p class="block2">Birden, bir gölge dikkatini çekti.</p>

  <p class="block2">Bilge kadın, rüzgârda dalgalanan güzel beyaz saçlarıyla, köyün anayolunda zorlukla ilerliyordu. Gitgide yürümekte zorlanıyor, ama hâlâ inatla baston kullanmıyordu. Işık, onu görür görmez, kapıyı açıp eşikte karşılamak üzere aşağıya indi.</p>

  <p class="block2">Bilge kadın ondan önce eşiğe varmıştı. Nasıl oluyor da istediği zaman bu kadar çabuk yürüyebiliyordu?</p>

  <p class="block2">- Işık hazır mısın?</p>

  <p class="block2">- Ana kapı için çiçek almaya gidecektim.</p>

  <p class="block2">- Bu işi başka biri de yapabilir, sen beni takip et.</p>

  <p class="block2">Işık, bilge kadının kendisine cevap vermeyeceğini anladığından, soru sormaktan kaçınıp onu izlemekle yetindi. Rehberi, köyü geçip onları Kraliçeler Vadisi'ne götürecek yola saparken eski kuvvetine kavuşmuştu.</p>

  <p class="block2">Bilge kadın kayalara gömülü, cephesi kuzeye dönük, yay şeklinde dizilmiş yedi mağaranın önünde durdu.</p>

  <p class="block2">- Burada Sessizlik Tanrıçası Meresger ve Zanaatkarların Tanrısı Ptah hüküm sürer. Yedi mağaradan birini seç, ben seni almaya gelinceye dek, orada kalıp düşüneceksin.</p>

  <p class="block2">Suskun Nefer'in karısı, solundaki ilk mağaraya girdi. Burası, kelamlarıyla dünyaya biçim veren Ptah'a ithaf edilmiş bir stelin dikildiği küçük bir dua yeriydi. Işık, vaiz gibi oturarak, o yerin suskunluğunun ve serinliğinin tadına vardı.</p>

  <p class="block2">Öğlene doğru, bir rahibe onu zararsız bir kobra yılanını andıran batı tepesi tanrıçasının hüküm sürdüğü ikinci mağaraya geçirdi. Işık, öğleyin üçüncü mağarada, ana tanrıçanın firavunu emzirişini gösteren bir kabartmanın karşısında sütünü içiyordu. Dördüncü mağarada, Yıldızların Tanrıçası Hator'un yaratıcı gücüne ve beşincide de, düşüncelerini gökyüzüne götüren yüceltme kapasitesi ba için saygı duruşunda bulundu. Gece olurken, altıncı mağarada firavunun Hathor'a çiçekler veren temsilî resmini keşfetti ve yedinci mağarada, meşale ışığı altında, Firavun 1. Amenofis ile siyah tenli annesi Ahmes Nefertari'nin, ölümden sonra doğuşu temsil eden bir yandaşı karşıladıklarını gördü. Resimler o kadar zengin bir içeriğe sahipti ki, Hakikat Meydanı'nın hizmetkârları canlı gibi duruyordu.</p>

  <p class="block2">Akşam güneşinin gümüşî ışığı altında, nilüfer çiçeklerinin yere saçıldığı küçük avluya davet edildi. Bir rahibe ona ekmek ve şarap sundu.</p>

  <p class="block2">Bilge kadın aniden Işık'ın önüne çıktı.</p>

  <p class="block2">-Işık, sen dün ve yarının, batı ve doğunun, iki aslanın arasında bulunuyorsun. Şimdiye dek seni ben eğittim; kendi yolunu çizip gözle görülmez ışık yaratıklarıyla düşünce ve duygu birliği kuracaksın: gerçek tabiatınla doğma vaktin geldi. Bunu istiyor musun?</p>

  <p class="block2">-Hakikat Meydanı'na hizmet etmek için doğru yol buysa, evet.</p>

  <p class="block2">-Bundan böyle, her hareketinin ölçülü ve bilinçli olması gerektiğini düşünerek bu şarabı iç, bu ekmeği ye. Aksi takdirde, varlığın sadece gölgeden ibaret olacaktır. Osiris, karanlıkların gücü tarafından öldürüldü, ama İsis'in ilmi onu diriltti. Kanı şaraba, vücudu ekmeğe dönüştü. İnsanoğlu, tanrı değildir, ama gizemin kapılarını aştığı takdirde kutsallığa erişebilir. Eğer cesaretin varsa, beni izle.</p>

  <p class="block2">Işık tereddüt etmedi.</p>

  <p class="block2">Bilge kadın o kadar dik bir patikadan tırmandı ki, öğrencisi zorlandı. Ay sanki parıldamayı reddeder gibi, birden karanlık bastı. Ama tuhaf bir ışığın, bilge kadının saçlarının etrafına çizdiği bir nur, Işık'ın önünü görmesini sağladı. Tırmanış, Işık'a bitmez tükenmez ve gitgide zor göründü ama vazgeçmedi. Rehberi, kenarı uçurumlu yolda ilerlerken bir kez bile dönüp ardına bakmadı. Nihayet, bilge kadın, bir tepenin doruğunda durdu, Işık da yanına geldi.</p>

  <p class="block2">-Köy uyuyor, rüyalar bedenden geçiyor ve kutsal yaratıklar yorulmadan ve yılmadan yaratmaya devam ediyorlar. Zamanın yok edeceği insanî eserleri değil, kutsal yaratıkların eserlerini algılamak zorundasın. Dinle, Işık... Kutsal dağın söylediklerini dinle.</p>

  <p class="block2">Tam bir suskunluk hâkimdi. Hiçbir çakal uğuldamıyor, hiçbir gece kuşu ötmüyordu;</p>

  <p class="block2">tabiat suskunlukla anlaşma yapmış gibiydi. Işık ilk kez gökyüzünü gördü. Ama bu gökyüzü takım yıldızlarının bulunduğu gökyüzü değil, bünyesinde parıldayan yıldızların bir kubbe şeklini aldığı iri bir kadın görünümündeydi. Gökyüzü Tanrıçası Nut'un el ve ayakları, kâinatın uçlarına değiyordu. Işık'ın, Hakikat Meydanı'na kabulünden beri bütün öğrendikleri, hayatın durmadan yinelendiği bu dişi evrenle uyum sağlayan yeni bir boyut kazandı.</p>

  <p class="block2">Bilge kadın şöyle bir tavsiyede bulundu:</p>

  <p class="block2">- Gel, yandaşlarınla tanış.</p>

  <p class="block2">Işık, yarlarla çevrili çok dar bir vadiye inmek üzere tepeden inip rüzgârın ve fırtınaların değişikliğe uğrattığı yuvarlak bir taşın üstüne oturdu. Karanlık dağıldı ve ay, ışığını bu ıssız yöreye yönlendirdi. Ay ışığı sayesinde, Işık onları gördü.</p>

  <p class="block2">Yılanlar...</p>

  <p class="block2">On tane, değişik boy ve renkte yılan vardı.</p>

  <p class="block2">Beyaz karınlı kırmızı bir yılan, sarı gözlü başka bir kırmızı yılan, kalın kuyruklu bir beyaz, sırtı kırmızı lekeli bir diğer beyaz, açık renk karınlı bir siyah yılan, fısıldayan bir engerek yılanı, başının üzerinde nilüfer yaprağı çizili olan diğer bir engerek, boynuzlu bir engerek ve saldırmaya hazır kobralar vardı.</p>

  <p class="block2">Korkudan ödü patlayan Işık kaçmadı. Bilge kadın onu buraya getirdiğine göre, ona zarar vermek istiyor olamazdı.</p>

  <p class="block2">Işık, etrafında çember oluşturan sürüngenlere teker teker baktı. Küçük ateşli gözlerinde hiçbir düşmanlık hissi fark edemedi.</p>

  <p class="block2">Bilge kadının saçları gecenin karanlığında parlıyordu. Onları sakinleştirmek üzere kollarını toprağa uzattığı anda sürüngenler yuvarlak taşın altına kaydılar. Bilge kadın Işık'a dönüp:</p>

  <p class="block2">-Yandaşların bunlardan daha iyi olmayacak, dedi. Yalan söylemezler, hilekârlık</p>

  <p class="block2">yapmazlar, hastalıklara karşı hazırlayacağın panzehiri barındırırlar. Onlarla konuşmayı, gerektiği zaman onları çağırmayı öğreneceksin. Yılanlar, ilk tanrılar yeryüzüne biçim verirken var oldukları için, toprağın enerjisini bilirler, bu yüzden onlara toprak tanrısının oğulları denir. Sana, korkunun gerekli bir aşama olduğunu ve de kötülüğün iyiliğe dönüşebileceğini öğretecekler. Yılanların yeteneğini kabul ediyor musun?</p>

  <p class="block2">Işık, bilge kadının ona uzattığı sopayı aldı. Sopa altın şansı, gülen, uzun bir yılana dönüştüğünde genç kadın onu bırakmadı.</p>
</body>
</html>
