<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_48">Kırk altıncı bölüm</h1>

  <p class="block2">Suskun Nefer, Hakikat Meydanı'nın iş temposuna çabuk alışmıştı: sekiz işgününden sonra iki gün tatil yapıyordu. Ekip şefinin verdiği öğlen tatilleri ve mezar kâtibinin, şahsî nedenlerle lütfettiği izin günleri de cabasıydı. Zanaatkarlar, saat sekizde işe başlıyor; öğlen on iki ile iki arası yemek yiyor, altıya kadar çalışıyorlardı. İçlerinden birçoğu, dış siparişleri karşılamak için, fiyat belirleyerek, boş zamanlarını değerlendiriyordu.</p>

  <p class="block2">Resmî işler, senenin ancak yarısını dolduruyor, bu da loncanın işini kolaylaştırıyordu; sağ ve sol ekiplerin üyeleri, sıradışı bir maceraya, firavunun bizzat önem verdiği bir esere katılmanın mutluluğunu doyasıya yaşıyorlardı.</p>

  <p class="block2">Nefer de bu hissi paylaşıyordu, fakat zor anlar da yaşamıyor değildi. Sağ ekibe katıldığı günden beri, ona hâlâ tam olarak güvenmeyip onu sürekli inceleyen meslektaşlarıyla çatışıyordu. Bir taş yontucusu olarak, güçlü önsezileri yüzünden Burun denilen Fened, yedek malzemeyi çekme ve taşıma uzmanı Halat Kasa, Güçlü Naht ve Somurtkan Karoyla günboyu beraber olmak zorundaydı. Üç heykeltıraş, ressam, üç çizimci, dülger ustası ve mücevherci ise, sadece laf olsun diye onunla ara sıra konuşuyorlardı.</p>

  <p class="block2">Sol ekip işe giderken, sağ ekip dinleniyor veya çark tam tersi bir şekilde dönüyor, birbirleriyle hiç görüşemiyorlardı. İki ekibin başları Neb ve Kaha'nın, rekabete dayanmayan bir zihniyetleri ve her ikisinin de kendi idare biçimleri, yöntemleri vardı.</p>

  <p class="block2">Nefer her akşam, aletleri temizleyip sayıyor ve ertesi sabah yeniden dağıtmak üzere onları köyün kasasına koyan mezar kâtibine teslim ediyordu. Aslında bütün aletler firavuna aitti ve hiçbir zanaatkarın onlara tek başına sahip olmaya hakkı yoktu. Buna karşın, Hakikat Meydanı'nın hizmetkârlarına, dışarıya mal imal edebilmek için, kendi aletlerini yapma izni verilmişti.</p>

  <p class="block2">Nefer üç kilo ağırlığında, sivri uçlu, en sert kayaları bile kırabilecek, taştan bir kazma yapmıştı. Sağ ekibin bir kraliyet kâtibi için hazırladığı ebedî istirahatgâhın yer aldığı Asiller Vadisi'ndeki şantiyede, hep en sona kalıyordu. Suskun, meslektaşlarını gözlemleyerek, delme aletini çabucak çeviren torna yayı yardımıyla daha etkili kıldığı kısa bıçaklı yontma kalemini kullanmayı öğrenmişti. Önceleri pek tatminkâr olmayan bir sürü denemeden sonra, bir müzik aleti çalar gibi, her iki aleti de ahenkle kullanmayı başarmıştı, titreşimlerini melodi gibi duyuyor ve hiçbir çabası boşa gitmiyordu. Üç tarafı keskin bıçağa, kısa saplı ve kare biçiminde ucu olan kazı kalemine, ufak tefek işler için bakır kesere alışmak da başlangıçta kolay değildi. Ama Nefer, el becerisini ortaya çıkarmak için çok sabır göstermişti. Somurtkan Karo ona şöyle emretti: -Düzleştirdiğim parçanın, ördüğümüz duvara tam gelip gelmediğini kontrol et.</p>

  <p class="block2">Zor bir görevdi, sadece tecrübeli bir taş yontucusu bu işi başarabilirdi. Karo bunu bir çırağa vermemeliydi, ama Nefer itiraz etmedi ve ekip şefinin geçen günkü çalışmasını hatırlamaya çalıştı. On iki santimetre uzunluğunda, uçlarından biri düdük şeklinde delinmiş olan üç adet sopa kullandı. Tam olarak eşit olduğuna kanaat getirince, onları yüzeye diklemesine koyup, ikisinin arasına bir ip gerdi, üçüncü sopadan ise ayar noktası olarak yararlandı. Sonuçtan memnun olmayan Nefer, pürüzleri de kireçtaşından yapma bir törpüyle giderdi.</p>

  <p class="block2">Karo, gözle görünür bir şekilde sinirlenerek:</p>

  <p class="block2">-Benimle nasıl alay edersin? diye sordu.</p>

  <p class="block2">-Bana bir iş verdin, onu tamamlıyorum.</p>

  <p class="block2">-Sana sadece kontrol etmeni söyledim, sen ise çizmeyi aşıyorsun.</p>

  <p class="block2">-En azıyla yetinmek zorunda mıyım? Hataları gidermeye gayret gösteriyorum. Bu parça düzgün bir biçimde düzleştirilmiş olacak ve inşaatta kullanılacak.</p>

  <p class="block2">-Bu benim parçam, seni ilgilendirmez!</p>

  <p class="block2">Nefer aletleri bırakıp, kısa ve adaleli kollan olan bodur Karo'nun karşısına dikildi. Kalın kaşları ve kemerli burnu, yüzüne saldırgan bir ifade veriyordu.</p>

  <p class="block2">-Sen benden daha tecrübelisin Karo, ama bu yaptığımız işi lekelemeni gerektirmez. Bu parça ne senin ne de benim, ebedî istirahatgâha ait...</p>

  <p class="block2">-Konuşmayı kes! Şantiyeyi terk et ve parçamı bana bırak.</p>

  <p class="block2">-Yeter Karo. Ben de bu ekibin bir üyesiyim ve artık canımı sıkmana izin vermeyeceğim.</p>

  <p class="block2">-Eğer davranışımız hoşuna girmiyorsa, çık git!</p>

  <p class="block2">-Senin tutumun beni güldürüyor, beni sadece taş ilgilendiriyor. Onu düzleştirip, bu duvara ekleyebileceğimi sana kanıtladım. Daha ne istiyorsun?</p>

  <p class="block2">Karo bir yontma kalemi alıp, tehditkâr bir ifadeyle:</p>

  <p class="block2">-Köyde sana ihtiyacımız yok, dedi.</p>

  <p class="block2">-Bu köy benim hayatım, her şeyim.</p>

  <p class="block2">-Korkmalısın Nefer... İnan bana, asla ilerleyemeyeceksin...</p>

  <p class="block2">-Elindeki şu yontma kalemini bırak ve hiçbir şeyin, beni verdiğim sözden döndüremeyeceğini bil.</p>

  <p class="block2">İki adam, birbirlerine meydan okuyarak uzun uzun bakıştı. Karo, aleti taşın üzerine bıraktı.</p>

  <p class="block2">-Demek ki, hiçbir şey seni korkutmuyor.</p>

  <p class="block2">-Mesleğimi seviyorum; şartlar ve uyuşmazlıklar ne olursa olsun, loncanın bana duyduğu güvene layık olacağım.</p>

  <p class="block2">-Sana bu parçayı bırakıyorum... Bitir onu.</p>

  <p class="block2">Zanaatkar uzaklaştı. Nefer ilerleyen saate aldırmadan, taşın üzerindeki son pürüzleri yok etti. Düzenli hareketleri, batan güneşin ışığı kadar yumuşaktı. Ekip şefi:</p>

  <p class="block2">-Eve dönme vaktin gelmedi mi? diye sordu.</p>

  <p class="block2">-İşim bitmek üzere...</p>

  <p class="block2">-Karo'yla bir problemin mi var?</p>

  <p class="block2">-Hiçbir problemim yok. Onun ters bir karakteri var, benim de öyle. İkimiz de gayret edersek, aramız düzelecektir.</p>

  <p class="block2">Ne olursa olsun işin aksamayacağından emin olabilirsiniz.</p>

  <p class="block2">-Nefer benimle gel. Yetkin Neb, çırağı çeşitli taşların yığılı olduğu bir yere götürdü.</p>

  <p class="block2">-Bunun hakkında ne düşünüyorsun?</p>

  <p class="block2">-Bakır yontma kalemiyle çalışılabilecek kadar yumuşak, ama çok gözenekli, sıradan bir kumtaşı. En iyi taşocağı sayılan Cebel Süsüe'den çıkmadığı belli ve kraliyet binasının inşaatına layık değil.</p>

  <p class="block2">-Haklısın Nefer, taşocağı önemlidir: pembe granit için Assuan, kaymaktaşı için Hatnub, kireçtaşı için Tura, kuvarsit için Cebelü'l-Ahmar en iyileridir. Hakikat Meydanı bu konuda hiçbir yetersizliği affetmez ve titiz davranıp, aynı seviyeyi korumak zorundadır. Bu taşocaklannın her birini ziyaret edip, işletme tarzlarını hafızana kazıyacaksın. Taşın nereden geldiğini hiç düşündün mü?</p>

  <p class="block2">-Taşların, yeraltı dünyasında döllenip dağların karnında büyüdüğünü düşünüyorum, ama bazılrı da gökyüzünden düştüğü için, aydınlık ortamda doğuyorlar. Bir kaya kitlesi hareketsiz görünüyor, oysaki taş yontucusunun eli onun canlı olduğunu büiyor ve mineral çağ, insan çağı olmadığı için, gözümüzün göremediği değişimin izlerini yontucunun eli ona taşıyor. Taş, varoluşumuzu aşan değişimlerin tanığıdır, bizler de taşın sayesinde değişimleri algılayarak, ebediyetin tanıkları olmuyor muyuz?</p>

  <p class="block2">-Bu granit hoşuna gitti mi?</p>

  <p class="block2">-Bir harika... Mükemmel bir şekilde parlatıldıktan sonra, asırlar boyu yaşamaya elverişli.</p>

  <p class="block2">-Heykeltıraş olmayı ister miydin?</p>

  <p class="block2">-Taş yontmayı öğrenmek bütün bir ömür sürebilir, ama heykeltıraşlık beni cezbediyor.</p>

  <p class="block2">-Heykeltıraşların başı Userhat, kimseye ihtiyacı olmadığı kanaatinde ve seni yetiştirmesi için onu ikna etmekte zorlanacaksın. Ama, eğer taş seninle konuşursa yolunu da açabilir.</p>

  <p class="block2">-Tek dinlediğim o.</p>

  <p class="block2">Yetkin Neb şantiyeden ayrılır gibi yapıp küçük bir tepenin ardından delikanlıyı gözetledi. Hemen ertesi gün, meslektaşı Kaha'ya, Nefer'in terfi etmesi gerektiğini söyleyecekti.</p>
</body>
</html>
