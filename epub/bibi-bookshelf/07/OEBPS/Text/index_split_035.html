<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_43">Kırk birinci bölüm</h1>

  <p class="block2">Tanyeri ağarırken, Cesur Paneb ve Suskun Nefer, hâlâ Paneb'in loncaya kabul edildiği tapınağın kapısında oturuyorlardı. Mısır kültürünün başlangıcından beri, onu yükseltmeye çalışan bilgelerin ve firavunların ruhlarının sonsuza dek yaşadığı yıldızları seyre dalmışlardı. Paneb, arkadaşına: - Daha önce, bu ayinlere katıldın mı? diye sordu.</p>

  <p class="block2">- Evet, aynılarını yaşadım.</p>

  <p class="block2">-Ya eşin?</p>

  <p class="block2">- O da, köydeki diğer kadınlar gibi. Kadınların hepsi, Hathor'un rahibeleri loncasına aitler, ama içlerinden birçoğu ilk aşamayı geçemiyor.</p>

  <p class="block2">- Çok var mı?</p>

  <p class="block2">- Muhtemelen...</p>

  <p class="block2">- Zanaatkarlar da mı?</p>

  <p class="block2">- Tabiî ki, ama mühim olan, bizim bir ekip kurmamız. Görevimiz ne olursa olsun, aynı gemide seyrediyoruz ve herkesin belli bir vazifesi var.</p>

  <p class="block2">- Benimki ne olacak?</p>

  <p class="block2">- Önce, kendini yararlı kılmalısın.</p>

  <p class="block2">- Başkalarına mı?</p>

  <p class="block2">- İşe ve ayrıca loncanın üyelerine...</p>

  <p class="block2">- Bu iş nedir Nefer?</p>

  <p class="block2">- Kraliyet mezarlığının ve kapsadığı her şeyin inşaatı. Onun sayesinde, görünmeyen her şey yeryüzünde var olur ve yeniden dirilme olayı gerçekleşir. Ama payımıza düşeni yapmadan önce öğreneceğimiz çok şey vardır.</p>

  <p class="block2">- Nihayet resim çizip, boyayacağım.</p>

  <p class="block2">- Senin için en acil olanı, köy çocuklarıyla beraber okuma yazma öğrenmendir.</p>

  <p class="block2">- Ben çocuk değilim, diye karşı çıktı Paneb.</p>

  <p class="block2">- Yazı, sanatın temelidir ve senin kaybedecek zamanın yok. Kenhir bazen aşırı</p>

  <p class="block2">titiz ve ciddi bir hocadır, ama öğrencilerini iyi yetiştirir.</p>

  <p class="block2">- Mademki, bunları yapmam gerekiyor... Yeni adımın anlamını biliyor musun?</p>

  <p class="block2">- Paneb usta demektir. Bu ismi, sana ulaşılması imkânsız bir amacı belirlemek için, Ekip Şefi Neb vermiştir. Senin bir usta olmaktan vazgeçmeyeceğine ve başarısızlığa uğradıkça enerjini harcayacağına inanmıştır. Bir gün, huzura ereceksin.</p>

  <p class="block2">- Ekip Şefi hayal kırıklığına uğrayacak! Evet, işimde usta olacağım ve ismimin hakkını vereceğim. Bu yükün altında ezileceğimi zannediyor, ama bana ölünceye kadar sönmeyecek bir ateş sunduğunu bilmiyor.</p>

  <p class="block2">Yardımcılar, surun dışında işe koyulmuşlardı. Yükler eşeklerden indiriliyor, sabah temizliği için gerekli su teslimatı yapılıyordu.</p>

  <p class="block2">Güneş, Cesur Paneb'in, bunca zamandır hayalini kurduğu yerin Hakikat Meydanı'nın üzerinde yükseliyordu.</p>

  <p class="block2">Nihayet, yüksek duvarlar arkasına sığınan köyü keşfediyordu ! Diğer duvarlar daha alçaktı ve ender olarak, ancak şiddetli sellerin neden olduğu çamur ve taş baskınlarına mâni olmak için, iri taş yığınlarından meydana gelen bir subasman inşa edilmişti.</p>

  <p class="block2">En kuvvetli sel sularına beş yüz metre uzaklıkta yer alan köy, görüşü kapatarak meraklıların bakışlarından koruyan tepelerle çevrili eski bir dere yatağındaki ıssız, küçük vadinin tamamını kaplıyordu. Büyük Ramses'in milyonlarca yıllık tapınağı ile ilk tanrıların yattıkları kutsal Ceme Tepesi'ne eşit uzaklıkta olan, bazen zanaatkarların "kent" diye isimlendirdikleri yer, dünyanın dışında kalmış, Nil Vadisi'nin ıssız bir yöresiydi. Batıda bir yar, güneyde ana tapınağın dayandığı kayalıklı bir duvar, kuzeye doğru vadinin çıkışı ile ekili arazilere doğru uzanan hafif bir yokuş bulunuyordu.</p>

  <p class="block2">Köyün iki yanında iki yeraltı mezarlığı düzenlenmişti. Doğudaki, üç katlı olarak planlanmıştı: en alt kat çocuklara, orta kat yeniyetmelere, en üst kat yetişkinlere aitti. Batıdaki de aynı şekilde basamaklarla oluşturulmuştu, güneşin karşısındaydı ve içinde en güzel tapınakları barındırıyordu.</p>

  <p class="block2">Burada hayat, ölüm ve ebediyet hem doğal hem doğaüstü bir ahenk içinde sıkı sıkıya birbirine bağlıydı. Köyün arazisinde, sunaklar loncaya ait tapınaklar, ibadet yerleri, sarnıçlar, ambarlar ve kutsal olan olmayan başka binalar da yer almaktaydı. Nefer: - Gel, dedi, seni evine götüreyim.</p>

  <p class="block2">- Bir evim olduğunu mu söylemek istiyorsun?</p>

  <p class="block2">- Küçük bir bekâr evi... Harika bir ev olduğunu sanma!</p>

  <p class="block2">- Senin de var mı?</p>

  <p class="block2">- Senden daha şanslıyım, çünkü daha bakımlı. Seçme şansımız yok; evi bize veren mezar kâtibi, ekip şefi de toplantı yaptığımız tapınakta bize bir yer tahsis ediyor.</p>

  <p class="block2">- Gerçekte, yönetici kim?</p>

  <p class="block2">- Mezar Kâtibi Kenhir ve iki ekip şefi; loncamız bir gemiye benzediğinden, mürettebat demem gerekir. Yetkin Neb sağ tarafı, sancağı; Kaha da sol tarafı, iskeleyi yönetiyor. Sen ve ben, çırak olarak, sağ tarafın ekibinde işe alındık. Burada uzun senelerden beri ikamet eden ve bilgi sahibi olan arkadaşlarımıza saygı göstermemiz gerekir.</p>

  <p class="block2">- Kaç kişiyiz?</p>

  <p class="block2">- Bugün, otuz iki zanaatkar var. On altı sağ tarafın ekibinde, on altı da sol tarafın. Eskiden bu sayı daha fazlaydı, ellilere kadar varıyordu. Ama ölenler ve başka yerlere gidenler oldu, firavun birbirine bağlı ve tutarlı bir takım istiyor. Senin kabulün de benimki gibi mucize eseri. Çırak olduğumuz sürece, gerçekten çağrıyı duyanlar sınıfına girebilmemiz için, sessiz kalmamız gerekir.</p>

  <p class="block2">- Hangi meslek dalına girdin?</p>

  <p class="block2">- Yontma kalemini kullanmasını bilen, en sert kayayı bile yarabilecek, ama aynı zamanda aydemirle ince heykeltıraşlık yapabilecek nitelikteki taş yontucularının sınıfına girdim.</p>

  <p class="block2">- Seçimi sen mi yaptın?</p>

  <p class="block2">- Resme kabiliyetim yok, diye cevapladı. Bana hep taş yakın geldi.</p>

  <p class="block2">- Benim için resimden başka bir şey olamaz!</p>

  <p class="block2">- Ya ekip şefi sana başka görevler verirse? İriyan genç, memnuniyetsizliğini saklayamadı.</p>

  <p class="block2">- Benim kesin bir amacım var, kimse beni bundan döndüremez!</p>

  <p class="block2">- Yetkin Neb aksidir ve emirlerine uyulmasını ister. Son çırak sen olduğuna göre, boyun eğmek zorundasın.</p>

  <p class="block2">- Arkadaşım olduğuna göre, bunun imkânsız olduğunu biliyorsun. Ekip şefi olması beni korkutmuyor, benden ne beklediğini izah etmek zorunda. Mısır'da kölelik yok ve ben de ilk köle olmayacağım.</p>

  <p class="block2">Nefer yangına körükle gitmemek için ısrar etmedi. Paneb'in ilk adımları zor olacağa benziyordu.</p>

  <p class="block2">Paneb, kuzey-güney yönünde bir anayolun ve onu diklemesine kesen bir ara yolun geçtiği köyü merakla keşfetti. Surların içinde, lonca üyelerinin ailelerinin ve mezar kâtibinin yaşadığı yetmiş adet beyaz ev bulunuyordu. Kuzey kesim, en eski yerleşim bölgesiydi ve Tutmosis devrinden kalmaydı.</p>

  <p class="block2">İki arkadaş, Ramose'nin güzel evinin önünden geçtiler. Ramose, orada halefi ve manevî evladı Kenhir'le birlikte oturmaktaydı. Kenhir'in zanaatkarları kabul ettiği kolonlu bir salonu ve çok iyi donatılmış bir çalışma odası vardı.</p>

  <p class="block2">Paneb, sağ ekipteki dinlenen meslektaşlarının bakışını üzerinde hissetti. Dört ila on iki yaşlan arasındaki on kadar çocuk gevezelik edip gülerek, yolunu kesti.</p>

  <p class="block2">Anayol, bir çeşit kavşağa açılıyordu ve iki adam sağa doğru yönelip sonra Paneb'e verilen evin bulunduğu güneye doğru ilerlediler. Paneb, uzun süre eve baktı.</p>

  <p class="block2">- Ama... bu bir harabe.</p>
</body>
</html>
