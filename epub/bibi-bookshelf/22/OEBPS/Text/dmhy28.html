<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Jargal Çinzoreg bir deve kadar güçlü. Ailesinden ve kamyonundan başka hiçbir şeye güvenmez. Jargal daha çocukken Moğolistan Hava Kuvvetleri’nde pilot olmak için can atıyordu ancak ailesinin, onu başkentteki Parti okuluna göndermeye gerekli rüşveti verecek hali olmadığından Jargal kamyon şoförü oldu. Uzun dönemde bakınca, böylesi belki daha talihliydi: Moğolistan Hava Kuvvetleri’ni oluşturan bir avuç paslanmış uçak yeniden çalıştırılsa, neler olacağını kimse bilemez. Söylentilere göre, Moğolistan’ın güçsüz Kazakistan da dahil, komşularından hiçbirine karşı direnemeyeceğine bakarak, şu sıralarda parlamentoda Moğolistan Hava Kuvvetleri’ni toptan lağvetme konusu görüşülüyormuş. Ekonomik çöküşten sonra, Jargal kim akaryakıta erişebiliyorsa, onun için çalıştı: karaborsacılar, sözde özelleştirilmiş demir çelik fabrikaları, kereste şirketleri, et tüccarları. Jargal burnuna bir çorap geçirip kızgın ayak sesleri çıkararak kadını çadırda kovalamak da dahil, karısını güldürmek için her şeyi yapar.</p>

  <p>Üzerinde gittiğimiz Ulan Bator-Dalanzagad yolu ülkenin en az kötü olanı. Yağmurlu havada bile, genelde geçilir durumda. Yol 293 kilometre ve Jargal yoldaki her çukuru, her virajı, her hendeği, her kontrol noktasını ve her nöbetçiyi tanıyor. Hangi benzin istasyonunda, ne zaman benzin olabileceğini, otuz yaşındaki Rus kamyonunun her bir parçasının ne kadar ömrü kaldığını ve nereden yedek parça bulacağını biliyor.</p>

  <p>Ufuk genişliyor, dağlar çalkalanıp döneniyor, sonra da yere uzanıp otlaklarla buluşuyor. Tek başına bir ağaç var. Bir kılavuz. 1990 yılından beri açılmamış tozlu bir kahvehane. Bir zamanlar Sovyet ordusunun manevralarını yaptığı, şimdi kesilmiş boruları ve elektrik telleriyle terk edilmiş bir kışla.</p>

  <p>Güneş yer değiştiriyor. Marmot şeklinde bir bulut. Jargal gözlerindeki teri siliyor ve bir Çin sigarası yakıyor. Geçen yıl, Kanadalı bir otostopçunun verdiği Marlboro’yu hatırlıyor.</p>

  <p>Bayırda kestane rengi bir at durmuş aşağıya, yola bakıyor. O kayaların ardında bir yerleşim alanı var. Gökyüzündeki büyük marmot şimdi silindir şeklinde bir vanaya dönüşmüş. Dalanzagad’ın yetmiş kilometre dışında bir devin başına benzeyen bir kaya var. Yıllarca önce bir güreşçi o kayayla korkunç bir yılanın başını ezmiş. Jargal bir sigara daha yakıyor. Beş yıl önce, buralarda -rampanın hemen altında- propan gazı yüklü bir kamyon devrilmişti. Anlatılanlara göre, zamanında gelmeyecek imdat için haykırarak yola doğru alevler içinde koşan sürücüyü hâlâ görebilirmişsin. Jargal adamı tanıyor. Kamyoncu hanlarında birlikte içmişlikleri var.</p>

  <p>Jargal uzakta köy ışıklarını görüyor ve karısının ilk oğullarını doğurduğu günü düşünüyor. Kızları için teyzesi Bayan Ençbat’ın eski kumaş parçalarından ve iplerden yaptığı oyuncak keçiyi hatırlıyor. Kız şimdilik iyi konuşamayacak kadar küçük olmasına rağmen sanki eyerde doğmuş gibi at biniyor.</p>

  <p>Gurur, hiç duymadığım bir şey.</p>

  <p>“Daha önce eski öykülerle hiç ilgilenmezdiniz.” Asker ceketi giymiş yüzü pörsümüş adam kaşlarım çattı. “Ruslar buradayken, o öyküler yasaklanmıştı. Tek duyduğumuz, devrim kahramanlarıyla ilgili pisliklerdi. O zamanlar öğretmendim. Size Horloyn Çoybalsanın okulumuza gelişini anlatmış mıydım? Başkanın ta kendisinin?"</p>

  <p>“Daha on beş dakika bile olmadı, osuruklu bunak” diye homurdandı yağlı dinleyicilerden biri. Bardaki radyodan Japonca ve İngilizce pop parçalar çalmıyordu. Üç veya dört adam satranç oynuyordu, ama kuralları hatırlayamayacak kadar sarhoşlardı.</p>

  <p>“Eski öykülerden herhangi birini sınıfta anlatsam, ‘yeniden eğitim’ adayı oluverirdim” diye devam etti yaşlı adam. “Ruslar Cengiz Han’ın bile feodal biri olduğunu söylüyorlardı. Oysa şimdi üstü kapalı sidikhanesi olan her yurt, Cengiz’in nehrin onların tarafındaki kıvrımında doğduğunu iddia ediyor...”</p>

  <p>“Bu çok ilginç” dedim. Jargal sıkılmıştı. Onu orada, terbiyeli terbiyeli tutmak benim için güçtü. “Dünyanın kaderini düşünen üç hayvanla ilgili öyküyü biliyor musun?”</p>

  <p>“Onun yerine, sana kendimle ilgili öyküler anlatabilirim. Horloyn Çoybalsan’ın okulumuza gelişini anlatmış mıydım? Koskocaman siyah bir arabayla. Siyah bir Zil. Bir mantı daha istiyorum. Nasıl oldu da, birden eski öykülere böyle merak saldırı?”</p>

  <p>“Sana bir mantı daha getiririm. Bak, koskocaman bir tabak... bol domuz yağlı. Oğlum yüzünden. Durmadan aynı öyküyü anlattığımdan yakınıyor. Çocukları bilirsin, hep başka şeyler isterler... Hatırlıyorum, çocukluğumda, dünyanın kaderini düşünen üç hayvanla ilgili...”</p>

  <p>Yüzü pörsümüş adam geğirdi. “Öykülerde gelecek yok... Öyküler geçmişe ait, müze parçalan gibi. Bugünkü pazar demokrasisi çağında, öykülere hiç yer yok.”</p>

  <p>Birden bir yaygara koptu. Satranç taşları vızıldayarak tepemizden geçti. Bir cam çatladı. “Koskocaman, siyah bir arabayla geldi. Korumalar, danışmanlar, KGB görevlileri vardı. Moskova’da eğitilmiş.” Sarhoşun biri masanın üzerine çıkmış aşağıdaki kargaşaya bakıp bağırıyordu. Yüzünde mask gibi bir iz olan adam satranç tahtasını rakibinin kafasında kırdı. Vazgeçtim ve Jargal’ın bizi buradan götürmesine ses çıkarmadım.</p>

  <p>Müzedeki adam bana ve Jargal’a şaşkınlıkla baktı. “Öyküler mi, dedin?”</p>

  <p>“Evet” diye giriştim söze.</p>

  <p>Gülmeye başlayan adama bir sille savurmaması için Jargal’ı güçlükle tuttum. “Moğolistan’la ilgili öykülerle insanlar neden ilgilensin?”</p>

  <p>“Kültürümüz için” deyiverdim. “Üstelik, bana öykü anlatmanı istemedim. Öykülerin kökeni hakkında bilgi istiyorum.”</p>

  <p>Sessizlik. Duvar saatinin durduğunu fark ettim.</p>

  <p>“Jargal Çinzoreg” dedi müze yöneticisi, “bana kalırsa kamyonunda ya da ailenle gerektiğinden fazla zaman geçiriyorsun. Başlangıçtan beri tuhaf bir çocuktun, ama şimdi yaşlı bir bunağa ya da bir turiste benzemeye başlamışsın...”</p>

  <p>Bürolardan birinden, Moğolistan’ın en şık takım elbisesini giymiş biri çıkıverdi. Müze müdürü önemsiz bir insanın kahkahalarıyla gülüyordu. Takım Elbiseli’de bir evrak çantası, bir de sakız vardı.</p>

  <p>“Elimizde doldurulmuş kuşlar var” diye sözünü sürdürdü müze yöneticisi, “bir de Rus-Moğol ebedî dostluk sergisi. Dinozor kemiklerimizi, el yazmalarını ve Zanabazar bronzlarını Ruslar gitmeden gizlemeyi başardık. Ama eğer aradığın bilgiyse, burada hiç işin yok. Soruyorum sana!”</p>

  <p>Takım Elbiseli yanımıza geldi. Fazla aydınlık bir gün olmamasına rağmen, güneş gözlükleri takmıştı. “Biliyor musunuz” dedi, birden bize hitap ederek," adı neydi Dalanzagad’da biri Moğolistan halk öykülerinden bir antoloji hazırlıyor. Garip bir fikir. Antolojiyi İngilizce’ye çevirtip, turistlere kakalamayı umuyor. Geçen yıl, devlet basımevine bir teklifte bulundu. Teklifi reddedildi -kâğıt yokluğundan. Ama ondan beri kulis çalışması yapıyor, gelecek toplantıda başarılı olabilir.”</p>

  <p>Takım Elbiseli gitti. Ona teşekkür ettim.</p>

  <p>“Şimdi, Jargal Çinzoreg” dedi müze müdürü, “artık lütfen gider misin? Öğle vakti de.”</p>

  <p>Yönetici sesli bir nefes alarak bürosunun kapısını kapattı. Jargal müze müdürünün saatine baktı. “Ama saat daha on buçuk.”</p>

  <p>“İyi ya. Üçte açıyoruz.”</p>

  <p>Mehtap sabah göğünde, örümcek ağından bir küre gibiydi. “Beyefendi!” Jargal müzenin önündeki boş yolu koşarak geçti. Takım Elbiseli, Japon yapımı bir dörtçekere binmek üzereydi. Jargal gergindi: böylesi bir arabanın sahibi herhalde güçlü biriydi. “Beyefendi!”</p>

  <p>Takım Elbiseli eli ceketinin içinde bir yerlerde, döndü. “Ne var?" “Sizi rahatsız ettiğim için özür dilerim, Efendim, ama sözünü ettiğiniz beyin ismini hatırlamaya çalışabilir misiniz? Halkbilimcinin adını? Benim için çok önemli de.”</p>

  <p>Takım Elbiseli’nin savunması harekete geçti. Bir kamyon şoförü için yanlış konuşma biçimi seçmiştim. Takım Elbiseli elini alnına götürürken, arabasının anahtarlarını düşürdü. Jargal anahtarları alıp, ona uzattı. Anahtarları verirken ona dokunmasını sağladım, böylece ona taşındım. Gunga'nınki gibi, içine girilmesi güç bir zihin. Yapışkan ve genellikle soğumuş tereyağından bir duvarda zıplar gibi.</p>

  <p>Yeni ev sahibimin belleğini uzun süre taramam gerekmedi. “Adı Bodoo.”</p>

  <p>Yoldan geçen tek tük insan hareketsiz devlet görevlisine bakıyordu. Yeni ev sahibim kontrolü yeniden ele aldı. “Şimdi, eğer izin verirsen, geciktiremeyeceğim önemli işlerim var.”</p>

  <p>Ah, hayır, bekleyecek. İşte bir resim. Bodoo gözlüklü, favorili ve posbıyıklı, saçları dökülmeye başlamış ufak tefek bir adam. Seninle yakında tanışırız, Bodoo. Beni doğuştan gelen haklarıma sen yönlendireceksin.</p>

  <p>Uzaklaşan Jargal’ı izledim, tuhaf bir düşten uyanmış biri gibiydi.</p>

  <p>Yeni ev sahibim Punsalmaagiyn Suhbataar’dı, Moğolistan KGB’sinde, savunmasız kişileri küçümseyen yüksek rütbeli bir ajan. Dörtçekerine toz bulutları kusturarak hızla güneye yollandık. Adam sakız çiğniyordu. Otlar seyreldi, develer cılızlaştı, hava kurudu. Dalanzagad yolu işaretli değildi, ama başka yol da yoktu. Kontrol noktasındaki nöbetçiler selam verdiler.</p>

  <p>Ev sahibimden böylesine bencilce yararlandığım için suçluluk duymalıydım, ama Suhbataar’ın geçmişini okudukça, haklı olduğumu hissediyorum. Meslek hayatı boyunca yirmi kez öldürmüş, bunun on katı kadar tutuklunun da işkence görüp sakat bırakılmasını izlemiş. Moskova’daki eski ve San Petersburg’daki yeni efendilerinin sırtından, Cenevre’de hatırı sayılır bir servet biriktirmiş. Vicdanının olması gereken deliğin içini ben bile göremiyorum. O deliğin dışında, ruhu soğuk, berrak ve acımasız.</p>

  <p>Gece karanlığı düşerken, Suhbataar’ı bacaklarını dinlendirmek ve bir kahve içmek için durmaya zorladım. Yıldızları, hep birlikte oluşturdukları kocaman ve derin gölü yeniden görmek güzeldi. İnsanlar kentlerinin üzerindeki göğü kalınlaştırıp bulamaca çeviriyorlar. Oysa Suhbataar yıldız seyrinden zevk alacaklardan değil. Belki ellinci kez kendi kendine burada ne aradığını sordu, ben de her seferinde bu merakı söndürmek zoranda kaldım. Geceyi kamyon şoförlerinin kaldığı bir pansiyonda geçirdik, Suhbataarin para ödemeyi düşünmediği pansiyon sahibiyle iki kelime bile konuşmadık. Dalanzagad Müzesi’nin halkbilimci yöneticisi Bodoo’yu soruşturdum, ama onu tanıyan yoktu. Ev sahibim uyurken, Gunga’dan kaptığım Rusça’yı geliştirdim.</p>

  <p>Ertesi gün tepeler düzleşip çakıl taşlı bir ovaya dönüştü ve Gobi Çölü başladı. Bütün bunlardan usanmaya başlıyordum. Atlarla, bulutlarla ve kimsenin adını bilmediği dağlarla geçecek yeni bir gün daha. Suhbataar’ın aklı da bir şeye yaramadı. İnsanlardan çoğu durmadan kafalarında bir şeyler yazar, konuşmalar hazırlar, resimler karıştırıp kendi kendine fıkra anlatır ya da müzik çalar. Suhbataar değil. Bir <i>cyborg'a</i> taşınsaydım da çok farklı olmazdı.</p>

  <p>Suhbataar bir köpek leşinin üzerinden geçip Dalanzagad adlı bölgenin tozlu başkentine girdi. Bir hiçlikten, toz hortumunun ortasına düşmüş gibi duran, renksiz bir yer. Başörtülü kadınların yumurta sattığı ya da yemiş kuruttuğu lanetli, otsuz park şeritleri. Banliyölerin kenarından taşmış, birkaç üç ya da dört katlı yapı. Toprak bir uçak pisti, sinek yuvası gibi bir hastane, çürümüş bir postane, harap bir süpermarket. Tanesi 500 doları bulan karaborsa dinozor yumurtaları ve güneydeki Gobi Altaylan’ndan gelme 20 000 dolarlık kar leopan kürklerinin dışında, Suhbataar, Moğolistan’ın bu en güney eyaleti hakkında işine yarayandan fazlasını bilmiyordu.</p>

  <p>Gidip insanları korkutacağı bir polis karakolu olmasına rağmen, Bodoo’yu bulması için Suhbataar’ı doğruca müzeye götürdüm. Kapı kilitliydi, ama Moğolistan’da Suhbataar’ın açamayacağı kapı yoktu. İçerisi bir önceki müzenin benzeriydi, sessizliğiyle gümbürdüyordu. Suhbataar müze yöneticisinin odasını boş buldu. Tavandan, yanlışlıkla akbaba etiketi takılmış kocaman bir kızıl şahin sarkıyordu. Cam gözlerinden biri düşmüş, kim bilir nereye yuvarlanmıştı.</p>

  <p>Boş kitaplıkta örgü ören orta yaşlı bir kadın vardı. Kilitli müzede bir ziyaretçi gördüğüne şaşırmışa benzemiyordu. Uzun zamandır bir şeye şaşırmadığından eminim.</p>

  <p>“’Bodoo’yu’ arıyorum” diye açıkladı Suhbataar.</p>

  <p>Kadın başını kaldırma zahmetine bile girmedi. “Dün gelmedi. Bugün de gelmedi. Yarın gelip gelmeyeceğini bilemem.”</p>

  <p>Bedenine sesi fısıltı gibi çıktı. “Peki değerli müze yöneticisinin tatilini nerede geçirdiğini sorabilir miyim?”</p>

  <p>“Sorabilirsin ama, hatırlamıyorsam cevap veremem.”</p>

  <p>Bedenine taşındığımdan beri Suhbataar ilk kez zevk duydu. Tabancasını tezgâhın üzerine kaydırıp, emniyet mandalını açtı. Kızıl şahinin asılı olduğu kancaya nişan aldı.</p>

  <p><i>BANG!</i></p>

  <p>Asılı şey yere çarptı, darbenin şiddetiyle bir kireç, toz ve tüy bulutuna dönüşüp dağıldı. Tabanca sesi boş odalarda yankılandı.</p>

  <p>Kadın elindeki örgüyü havaya fırlattı. Ağzı açık kaldığından, dişlerinin ne kadar çürük olduğunu gördük.</p>

  <p>Suhbataar fısıldadı. “Seni bağırsak kurduna boğulmuş gübre çukuru kılıklı, çürük dişli köylü kancığı, bak, konuşmamız şöyle geçecek: Soruları ben soracağım, sen de cevap vereceksin. Eğer ufacık bile olsa kaçamak bir cevap verdiğini hissedersem, bundan sonraki on yılını ulu Anavatanımızın boka bulanmış kodeslerinden birinde geçirirsin. Anlaşıldı mı?”</p>

  <p>Kadın bembeyaz oldu, yutkunmaya çalıştı.</p>

  <p>Suhbataar tabancasına hayranlıkla baktı. “Cevabını duyduğumu sanmıyorum.”</p>

  <p>Kadın “evet” diye mınldandı.</p>

  <p>“Güzel. Bodoo nerede?”</p>

  <p>“KGB’den birisinin geldiğini duyunca hemen kaçtı. Yemin ederim, nereye gittiğini söylemedi. Efendim, sizin KGB’den olduğunuzu bilmiyordum; yemin ederim, bilmiyordum.”</p>

  <p>“Pekâlâ Bodoo bu zarif kentinizin neresinde ikamet eder?” Kadın tereddüt etti.</p>

  <p>Suhbataar içini çekti ve ceketinin cebinden altın bir çakmak çıkardı. Tezgâhtaki “Sigara İçilmez” levhasını ateşe verdi. Tir tir titreyen kadın, ben ve Suhbataar kartonun büzüşmesini ve çırpan kara bir kanat gibi yanmasını izledik. “Yoksa kodese tıkılıp, sakat kalmak mı istiyorsun? Belki de kocanı hadım etmemi yeğlersin? Ya da çocuklarını Bayan Olgii’de çocuk tacizleriyle ünlü bir Müslüman yetimhanesine versek?”</p>

  <p>Kadının makyajının altından ter tanecikleri belirdi. Suhbataar dalgınca kadının kafasını cam tezgâha çarpmayı düşünürken, araya girdim. Kadın, adresi gazetesinin kenarına çiziktirip uzattı. “Kızıyla birlikte bu adreste oturuyor, Efendim.”</p>

  <p>“Teşekkür ederim.” Suhbataar duvardaki telefon hattını bir çekişte kopardı. “İyi günler.”</p>

  <p>Suhbataar evin çevresini kolaçan etti. Kentin kıyısında, tek kapılı prefabrike küçük bir ev. Verimli yıllarda en çok on kez yağan yağmurun suyunu toplamak için bir varil, bir de iyimser bir şifalı ot bahçesi. Rüzgâr tozlu ve gürültülüydü. Ev sahibim tabancasını çekip, kapıyı vurdu. Suhbataar’a fark ettirmeden, tabancanın emniyet mandalını kapadım.</p>

  <p>Kapıyı Bodoo’nun kızı açtı. Yirmisine varmamış, erkek görünümlü bir kız. Ev sahibimin ziyaretinin beklendiğini faik ettik. Suhbataar kızın evde yalnız olduğunu düşündü.</p>

  <p>“Bu işi acısız halledelim” dedi Suhbataar. “Kim olduğumu, ne istediğimi biliyorsun. Baban nerede?”</p>

  <p>Kız kişilik sahibiydi. “Öz babamı ispiyonlamamı beklemiyorsunuz, değil mi? Üstelik neyle suçlandığını bile bilmezken?”</p>

  <p>Suhbataar gülümsedi. Karanlık delikte bir şey bir ezgi vızıldıyordu. Sunbataar’ın bakışları kızın vücudunun üzerinde dolaştı, o vücudu kırbaçlamayı düşledi. Bir adım ilerleyip, kızın kolunu yakaladı.</p>

  <p>Ama bu kez Suhbataar istediğini elde edemeyecekti.</p>

  <p>Suhbataar’ın aklına, arabayla Bağdat üzerinden Kopenhag’a gitmek için karşı konulmaz bir istek yerleştirdim ve onu, içinde yüzlerce dolar bulunan cüzdanını Bodoo’nun kızının ayaklarının dibine fırlatmaya zorladım. Ardından da genç kızın kolundan geçerek taşındım. Çok zor oldu -kızın savunma duvarları yüksek ve kalındı ve zavallı bağırmak üzereydi.</p>

  <p>İçerideydim artık. Bağırmayı sıkı sıkıya bastırdım. Ürkütücü KGB ajanının, kızın ayaklarının dibine cüzdanını atışını, Toyotasına atlayarak inanılmaz bir hızla batıya yönelişini birlikte izledik. Buyruğum, Suhbataar’ı Caspar’ın çiçek tarhlarına kadar götürmeyebilirdi belki, ama yine de onu Dalanzagad’dan uzaklaştıracak ve kimsenin Rusça ya da Moğolca konuşmadığı dönek bir ülkenin huysuz sınır muhafızlarıyla karşı karşıya getirecekti.</p>

  <p>Yeni ev sahibim, gözden yitene dek Suhbataar’ın arabasının arkasından baktı. Cayırtılı lastikler çöl rüzgârına tozdan şeritler savurdu.</p>

  <p>Kızın adını gördüm, Baljin. Annesi ölmüş. İşte! <i>Dünyanın kaderini düşünen üçü.</i> Farklı bir uyarlama, ama aynı öykü. Annesi odanın öteki tarafında, ateşin ışığında bir şeyler dokuyor. Baljin sıcakta ve güvende. Tezgâh tıkırdıyor.</p>

  <p>Şimdi yapacağım tek şey, öykünün nereden geldiğini öğrenmekti. Baljin’in rahatlamasını ve bizi babasının çalışma odasına, aynı zamanda evin yemek odası ile adamın yatak odası olan odaya götürmesini sağladım. Baljin babasının sekreteri olduğundan, adam onu da araştırmalarına alıyordu. Kitapla ilgili notlar, adamın çekmecesindeydi. Nafile! Bodoo kaçarken notlarını da götürmüştü.</p>

  <p>Baljin’i yatağa yatırdım ve öykünün kökenleri hakkındaki bilgileri araştırabilmek için bilincinin üzerine bir örtü örttüm. Öykü hâlâ hangi köylerde bilinip söyleniyor? Akşamüstünün yarısını aramakla, hatta anı kırıntılarını karıştırmakla geçirdim, ama Baljin’in emin olduğu tek şey, bunları babasının bildiğiydi.</p>

  <p>İyi de, Bodoo neredeydi? Bir gün önce, abisinin Dalanzagad’ın batısında, iki saatlik yoldaki yurduna gitmek için ayrılmıştı evden. Bugün öğlene kadar Baljin’den her şeyin yolunda olduğu haberini almazsa, çölün diğer ucunda, beş yüz kilometre ötedeki Bayanhongoor’a hareket edecekti. Baljin’i uyandırdım ve saatine baktım. Üç olmuştu bile. Kızı, tehlikenin geçtiğine, KGB’nin babasını herhangi bir konuda sorgulamaya niyeti olmadığını ve ona haber verip eve güven içinde dönebileceğini söylemenin bir sakıncası olmadığına inandırdım. Baljin’in atılacak mantıklı adımı belirlemesini bekledim.</p>

  <p>Bir at, belki de bir motosiklet kiralamamız gerekiyordu.</p>

  <p>İki saat sonra, Dalanzagad’ın otuz kilometre batısında, sadece yerel lehçede “nehrin kıvrıldığı yer” olarak bilinen köy benzeri bir yerdeydik. Baljin amcasını, yani Bodoo’nun abisini cipini onarırken buldu. Bodoo’yu beş saatle kaçırmıştım. KGB’nin, demokrasi gösterileriyle ilgili dosyasını açtığına inandığından öğleden önce köyden ayrılmıştı. Baljin amcasına ayaklarının dibine fırlatılan cüzdandan bahsetti. Koçlarla güreşip onları yere devirecek, on saniyede gırtlaklayacak kadar güçlü bir çoban olan Bodoo’nun abisi güldü. Baljin paranın yarısını uzattığında, gülmesi kesildi. Bu para aileyi bir yıl geçindirirdi.</p>

  <p>Eğer çalıştırabilirsek, kardeşini aramak için cipini alabilecektik. Hemen Bodoo’nun abisine taşındım ve Jargal Çinzoreg’den kalma otomotiv bilgilerimle motoru toplamaya başladım.</p>

  <p>Ben motoru çalıştıramadan akşam oldu. Ev sahibim gece yola çıkmanın tehlikeli olacağını düşündüğünden, ertesi gün şafağa kadar beklemeye karar verdik. Baljin amcasına bir kâse kımız getirdi. Soğuk nehirde çocuklar yüzüyor, kadınlar çamaşır yıkıyordu. Kış karlanyla beslenen nehrin kaynağı Gobi Altayları’nın eteklerindeydi. Günbatımı pişmiş yemek kokuyordu. Baljin’in yeğeni uzun saplı bir saz, bir <i>şudraga</i> çalmaya çalışıyor, yaşlı bir adam keçilerini topluyordu. İnsanların bu sahiplik duygularına ne kadar gıpta ettiğimi bir bilseniz.</p>

  <p>Kentten habere aç erkekler, at sırtında geldiler. Kamyon şoförleri arasındaki söylentilerden, Suhbataar’ın iki gün önceki ziyaretini öğrenmişlerdi. Baljin olanları bir kez daha anlatırken ateşin çevresine oturdular, ardından hazırlıksız bir şölen başladı. Gençler Baljin’e biniciliklerini gösterdiler. Baljin Dalanzagad’ın kadın erkek en iyi okçularından biriydi, henüz nişanlanmamıştı ve bir devlet memurunun kızıydı. Baljin’in yengesi kısrak sütünü mayalı sütle karıştırarak taze kımız hazırladı. En iyi kımızı elde edebilmek için, kısraklar bir yıl öncenin <i>taana</i> otlaklarında otlatılmıştı. Hava kararınca, meşaleler yakıldı.</p>

  <p>“Bize bir öykü anlat, Baljin Teyze” diyor ev sahibimin sekiz yaşındaki torunu. “Sen en iyi öyküleri bilirsin.”</p>

  <p>“Nasıl olur?” diyor, ufak tefek, sümüklü bir velet.</p>

  <p>“Büyükbaba Bodoo’nun kitabı sayesinde, salak. Baljin Teyzem öyküleri yazmasına yardım etti, öyle değil mi, Baljin Teyze?”</p>

  <p>“Hangi kitap?” diyor Sümüklü.</p>

  <p>“Öykü kitabı, salak.”</p>

  <p>“Hangi öyküler?”</p>

  <p>“Ne cahilsin!” Kız kütüphaneden son aldığı kitabı gösteriyor. “Baljin Teyze, bize <i>Deve ile Geyik</i> öyküsünü anlatsana.”</p>

  <p>Baljin gülümsüyor. Harika bir tebessümü var.</p>

  <p class="alinti">Şimdi; uzun, çok uzun zaman önce, devenin boynuzları varmış. On iki çatallı, harikulade boynuzları. Hem sadece boynuzu da değil! Devenin bir de uzun, kalın kuyruğu varmış, saçların kadar ışıltılı bir kuyruğu, canım.</p>

  <p>“‘Işıltılı’ ne demek?” diye soruyor Sümüklü.</p>

  <p>“Kes sesini, salak, yoksa Baljin Teyze anlatmayacak; öyle değil mi, Baljin Teyze?”</p>

  <p class="alinti">O çağlarda geyiğin boynuzları yokmuş. Kafası kelmiş ve, gerçeği söylemek gerekirse, oldukça da çirkinmiş. Ata gelince, atın da o güzel kuyruğu yokmuş. Sadece kısa, güdük bir tutam, o kadar.</p>

  <p class="alinti">Bir gün, deve gölden su içmeye gitmiş. Suda aksini görünce, hayran olmuş. “Ne muhteşem” diye düşünmüş. “Ben ne güzel bir hayvanmışım!”</p>

  <p class="alinti">Tam o sırada ormandan kim çıkagelmiş, dersiniz? Geyik görünmüş. Geyik içini çekmiş.</p>

  <p class="alinti">“Senin ne derdin var?” diye sormuş deve. “Suratından düşen bin parça.”</p>

  <p class="alinti">“Onur konuğu olarak hayvanlar şölenine çağrılıydım.”</p>

  <p class="alinti">“Bedava kayıntıdan iyisi yoktur” demiş deve.</p>

  <p class="alinti">“Benimki gibi geniş ve çıplak bir alınla o şölene nasıl giderim? Kaplan o görkemli kürküyle orada olacak. Gösterişli tüyleriyle, kartal da. Yalvarırım, deve, sadece iki üç saatçik, bana şu boynuzlarını ödünç ver. Söz veriyorum, hemen geri getireceğim. Yarın sabah olur olmaz.”</p>

  <p class="alinti">“Pekâlâ” demiş deve büyük bir cömertlikle. “Haklısın, bu halinle çok çirkin görünüyorsun. Sana acıdım. İşte, al.” Ve deve boynuzlarım çıkarıp uzatmış, geyik sevinçten zıplaya zıplaya uzaklaşmış. "Sakın ola boynuzlarıma, şey, ahududu suyu ya da böylesi şölenlerde siz orman hayvanları ne içiyorsanız işte, dökmeyesin.”</p>

  <p class="alinti">Geyik yolda ata rastlamış.</p>

  <p class="alinti">“Hey” demiş at. “Boynuzların harika.”</p>

  <p class="alinti">“Çok güzel, öyle değil mi?” demiş geyik. “Deveden aldım biraz önce.”</p>

  <p class="alinti">“Hımm” diye düşünmüş at. “Eğer nazikçe istersem, belki deve bana da bir şey verir, ne dersin?”</p>

  <p class="alinti">Deve hâlâ gölün kıyısında, su içiyor, çöl mehtabını seyrediyormuş. “İyi akşamlar, sevgili dostum deve. Düşünüyordum da, bu geceliğine şu harika kuyruğunu benimkiyle değiştirebilir miydin? Uzun zamandan beri senin hayranlarından olan şu güzel vücutlu kısrakla buluşmaya gideceğim de. Tavlasına senin kuyruğunla girdiğimi görse, şaşkınlıktan erirdi.”</p>

  <p class="alinti">Duydukları, devenin gururunu okşamış. “Sahi mi? Bana hayran, demek? Pekâlâ, kuyruklarımızı değiş tokuş edelim. Ama yarın sabah ilk iş geri getirmeyi unutma. Bir de sakın üzerine, şey, her neyse, kuyruğuma iyi bak, olmaz mı? Biliyorsun, dünyanın en güzel kuyruğudur.” O günden bu yana birçok yıl geçmiş, ama geyik hâlâ devenin boynuzlarını iade etmemiş; ata gelince, onu ovalarda, devenin kuyruğunu ardında dalgalandırarak koşarken görüyorsunuz zaten. Bazı insanlar deve su içmek için gölün kıyısına gelip suda kendi çıplak, çirkin aksini görünce susuzluğunu unuttuğunu anlatır. Hem devenin boynunu nasıl uzattığını ve uzaklara, ta ötelerdeki bir kum tepesine ya da bir dağa nasıl baktığını görmediniz mi? Deve o zamandan beri “Acaba at kuyruğumu ne zaman getirecek?” diye düşünür. İşte, bu kadar kederli olmasının nedeni de budur.</p>

  <p style="text-align: center">***</p>

  <p>Kum fırtınası cipin kaportasında kangurular gibi sekiyordu. Bütün bir sabah boyunca, o kayaların arasında akreplerden ve seraplardan başka bir şey yoktu.</p>

  <p>Bodoo’nun abisi tek başına bir çadırın önünde durdu. Çadırın dışına bir deve bağlanmıştı ama, görünürde kimse yoktu. Ev sahibim Gobi nezaket kuralları uyarınca çadıra girdi, yiyecek bir şeyler hazırlayıp, biraz su içti. Çadır sahibinin devesi bir insan gibi horuldadı. Ev sahibimin bilinçaltında bir uyarı parladı, ama ben daha kaynağını kestiremeden kayboldu. Rüzgâr şiddetli olmasına rağmen dünya sessizdi. Üzerine, karşısına ya da içine esecek hiçbir şey yoktu.</p>

  <p>Tekrar cipe döndük. Uzaktan ok gibi ceylanlar geçti, sürüler halinde nehirdeki golyan balıkları gibi döndüler. Bodoo’nun abisi, Akbaba'nın Ağzı Vadisi’nden aşağıya inip, bizi Bayanhongoor’a kadar götürecek benzin ve nevale almak için bir dükkânın önünde durdu. Bodoo sabahın erken saatlerinde buradan geçmişti. Ona yaklaşıyorduk.</p>

  <p>Yükseklerde şahinler döneniyordu. Gobi ayılarının son örneklerinden biri sendeleyerek ormanın kıyısında göründü. O ayılardan geriye yüz taneden daha az kaldı. Bodoo’nun abisi cipte, kat kat battaniyenin altında uyudu. Geceleri hava soğuk oluyor, yaz aylarında bile. Düşler geldi, kemikli ve delikli taşlı düşler.</p>

  <p>Ertesi gün en büyüğü yüz yirmi kilometre boyunca uzanan tanecik tanecik kabarıp inen kum tepeleri. Bodoo’nun abisi kilometrelerce süren, başı sonu olmayan şarkılar söyledi. Ölü kumulları. Kumların üzerinde kemikler, delikli taşlar vardı.</p>

  <p>Işığın titreştiği uzaklıkta, duran bir cip görünüyordu. Bodoo’nun abisi o cipe yaklaştı ve motoru durdurdu. Arkadaki üstünkörü tentenin altında, uykuya dalmış bir gölge vardı.</p>

  <p>“İyi misin, yabancı? Yardıma ihtiyacın var mı? Su, falan?”</p>

  <p>“Evet” dedi gölge, birden doğrulup yüzünü gösterdi; sakız çiğniyordu. “Cipine ihtiyacım var. Benimki bozuldu galiba.” Punsalmaagiyn Suhbataar yakın mesafeden iki kez ateş etti, ev sahibimin her gözü için bir kurşun.</p>
</body>
</html>
