<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Alfred’in evinden çıkıp yürümeye başladığımda, bulutlar Essex’e doğru kayınca altınımsı ve berrak, sıcak bir öğleden sonra açıldı. Alfred ve Roy’un endişeleri her neyse, bu onların sorunuydu. Ben ise çilekli dondurmamdaki çikolata parçacıklarını dişlemeye çalışıyordum. Su birikintilerinin üzerinde sinekçikler kaynaşıyor, ağaçlar üstündeki damlaları akıtıp kuruyordu. Yakında yine kış ağaçlarına döneceklerdi. Birkaç sokak ötede bir dondurma kamyonu “Portakallar ve Limonlar”ı çalıyordu. İki çocuk duvarın üzerine tünemiş, yoyolarına söz geçirmeye çalışıyor. Yoyo oynayan çocukları görmek güzel şey. Fi, yani doğal annem yılın bu dönemine “Aziz Lucas Yazı” der. Güzel değil mi? Kendimi iyi hissettim. Roy’un bu çilekli dondurmanın etrafına sararak verdiği biraz param vardı. Bu arada, o korkunç yeşil deri ceketi de almam için ısrar etti. Direnmeye çalıştım ama, o nasılsa ceketi üzerime geçirmiş ve fermuarını çekmeye başlamıştı bile; tam o sırada Tim Cavendish’in daha önce telefon ettiğini ve eğer mümkünse bu öğleden sonra ona uğramamı istediğini Roy’a söylemeyi hatırladım. Bana daha fazla para veremediği için bir özür fısıldadı, ama daha bu hafta adamın biri Roy’un parasıyla dolu bir bavulla Zimbabwe’ye kaçınca, Roy’un da Lordlar Kamarası’na bililerini götürmesi gerekmiş ve yasal giderler 92 000 pound’u bulmuş. “Çok paraydı, Marco” diye fısıldadı Roy, “ama prensip açısından yapmak zorundaydım.” O birisi hâlâ Zimbabwe’deymiş, bavul da öyle.</p>

  <p>Dürüstlük boktan şeydir, gerçekten öyledir. Yalan söylemek insanın başını derde sokabilir, ama bok çukuruna düşmek istiyorsan, doğrudan şaşmamayı denemelisin.</p>

  <p>Seviştiğimiz sırada, prezervatifin delindiği an Poppy gelmek üzereydi ve soluk soluğa, “Marco, bu sevişmekten de güzel” demişti. Şimdi hatırladım.</p>

  <p>Primrose Hill’e yöneldim. Tim Cavendish’e gitmek için Regent’s Park’tan ve Oxford Caddesi’nden yürüyeceğim. Londra Hayvanat Bahçesi’nin önünden geçmeye, içeriye bir göz atmaya bayılırım. Orada çocukluğum var benim. Üvey annem ile babam doğum günlerimde beni hayvanat bahçesine götürürlerdi. Şimdi kafeslerin sesi bile ağzıma yapış yapış balık ezmeli sandviç tadı getiriyor.</p>

  <p>Poppy için tek çocuklu bekâr bir anne olmanın yeterli olduğundan eminim. Bu arada kürtaj konusunda kesin fikir sahibi olup da, yumurta kapıya dayanır dayanmaz bu inançlarını değiştiren kadınlar da tanıdım. Ama eğer Poppy hamileyse, ben ne istiyorum? İster miyim? Poppy’nin beni baba olarak kabul etmesi için tekeşlilik andı içmeli ve buna da gerçekten inanmalıyım. Arkadaşlarımdan çoğu evlendi ve bu bebek olayını yaptı, insanın hayatını nasıl tepetaklak ettiğini biliyorum. İki insanın iyiliği yere nasıl düşeceğine bağlıyken, boşluğa atlamanın hiç zevki olamaz. Acayip. Küçükken, çocukların, ihtiyarlama denilen sürecin engellenemez bir parçası olduğunu düşünürdüm. Bir sabah uyanır ve onları oracıkta, altlarındaki bezler dolgunluktan kabarmış olarak bulursun sanırdım. Ama hayır, bebek yapmak için aslında karar vermelisin, tıpkı oturup bir ev almak için, bir CD doldurmak ya da bir darbe yapmak için yapman gerektiği gibi. Peki, ya hiç karar vermezsem, ne olur? Ya vermezsem?</p>

  <p>Ah, tasa, tasa, tasa.</p>

  <p>Tepenin üstü. Soluk al, manzaraya bak ve soluğunu boşalt! Harika bir görüntü, öyle değil mi? Yaşlı Londra, günübirliğine sokağa çıkmış... İtalyanlar şehirlerinin cinsiyetini belirler ve bir kentin belirli bir cinsiyeti olması gerektiğinde ısrar ederler, ama hiçbiri bunun neden doğru olduğunu açıklayamaz. Buna bayılırım. Londra orta yaşlı ve erkektir, saygın bir evliliği olmasına rağmen gizliden gizliye eşcinseldir. Birbirinin üzerine binmiş mahallelerini, kendi vücudum gibi bilirim. Çevresinde kırmızı tuğlalı bölgelerle Chelsea ve Pimlico, tepe üstü çevrilmiş kahve sehpasına benzeyen Battersea Elektrik Santralı... İleride, Vauxhall yolunda kasvetli malikâneler. Green Park. Kentin haritasını trigonometrik düzüşme noktalarına göre çiziyorum. Highbury çoktan Katy Forbes oldu bile. Putney ise Poppy ve tabiî İndia; İndia’yı düzdüğüm için değil, daha altısına bile gelmedi. Camden Tarantula Baggins. Alfred’in uçuk hikâyesindeki mekânları yerlerine oturtmaya çalışıyorum... Ciddi bir biyografiye böylesi bir öyküyü nasıl alabilirim ki? Oldukça kökten bir çare bulmalıyım, yoksa sonunda kendimi “Bir Delinin Günlüğü”nün hayalet yazarlığını yaparken buluvereceğim.</p>

  <p>Bütün bunlar için tasalanılamayacak kadar güzel bir gün. Işık fazlasıyla altın, gölgeler fazlasıyla yumuşak.</p>

  <p>Londra’da, Alfred Alfred’in peşinden koskoca bir daire çizerek koştuğu sırada olmayan bir sürü şey var şimdi. Heathrow’a ve Gatwick’e inen bütün bu uçaklar. Thames Bariyeri. Milenyum Kubbesi. Centerpoint, altmışlardan kalma kaideli sigara tablası, kahrolası, birinin gelip şunu bombalamasını ne kadar isterdim. Docklands’de, şimdi güneş ışığında parıldayan Kanada Kulesi ve Shelley’nin odasının köşesindeki artdeco aynayı hatırlıyorum. Shepherd’s Bush’lu Shelley. Oraya, -adı neydi, ah, Tanrım, şu herifin adı <i>neydi?</i> Onunla taşınmıştı. British Oxygen’da çalışan herif. Daireyi paylaştığı Natalie yeniden doğma Hıristiyanlardan olmuş ve İsa’yla birlikte oturmaya başlamıştı. Shelley, Natalie ve ben yağmurlu bir öğleden sonrası, Shelley’nin yorganı altında Kutsal Üçlü’yü oluşturmuştuk. O zamanlar Natalie’yi “Tehlikeli Olacak Kadar Savunmasız” sınıfına koymuştum.</p>

  <p>İçinde eşyanı yitirdiğin denizin ortasında bir kent. Sen sadece başkalarının yitirdiklerini buluyorsun.</p>

  <p>“Harika, değil mi?” diyorum, kızıl av köpeğini yürüten adama.</p>

  <p>“Boktan bir göt, di mi?”</p>

  <p>Biz Londralılar içimizin ta derinliklerinden dünyanın en güzel kentinde yaşadığımızı bildiğimizden, Londra’yı batırmaya çalışırız.</p>

  <p>Otobüsten indiğimde, Oxford Caddesi kabarmıştı. Oxford Caddesi tıpkı Glastonbury Rock Festivali ya da Harrison Ford gibi, geçmişinin-harikalarını-satmışlardandır. Burada, hava kirliliğinin madenî tadını hissedebilirsin. Doktor Marten çizme dükkânları içimi karartıyor. Devasa CD dükkânları her türlü sürpriz buluşu önlüyor. Büyük mağazalar evden eve taşındıklarında yerden hiçbir şey kaldırmak zorunda olmayan insanlara göre eşyayla dolu: altın kaplama tutamaklı, Neron’u hatırlatan banyo küvetleri ve gerçek boyda porselen tazılar. Marble Arch’a doğru uzanan hazır yemek restoranları insanı içeri girdiğinden de aç bırakıyor. Oxford Caddesi’nin tek iyi tarafı, İngilizce derslerinin parasını ödemek için Tottenham Court Road civarında ucuz lisan kurslarının broşürlerini dağıtan İspanyol kızları. Bir keresinde Gibreel bunlardan biriyle iş tutmaya kalktı, Lübnan’dan gelen gemiden henüz indiğini ve İngilizce bilmediğini anlattı. Poppy’yi neşelendirmek için Oxford Circus yakınlarındaki bir tezgâhtan üzerinde bir domuz resmi bulunan ve gecelik olarak giyebileceği kadar büyük bir tişört aldım. Sonra bir turizm bürosunun posterinin önünden geçtim, daha doğrusu ani bir vücut baskısı sonucunda posterin üzerine itildim ve kendimi ufak ve daha yaşlı hissettim ve üzerimdeki gökyüzü şeridini gözden kaybettim ve...</p>

  <div class="siir">
    <p>Ve burada biraz huzur bulacağım, çünkü huzur yavaş damlalarla gelir.</p>

    <p>Sabahın tüllerinden, cırcırböceğinin şarkı söylediği yere damlayarak;</p>

    <p>Orada geceyarısı parıltıdır, öğle de kızıl bir kor,</p>

    <p>Akşam da ispinozun kanatlarıyla dolu.</p>

    <p>Şimdi kalkıp gideceğim, çünkü gece gündüz hep</p>

    <p>Fısıldayarak kıyıya vuran göl sularını duyuyorum;</p>

    <p>Yolun kenarında ya da kaldırımın grisinde dururken,</p>

    <p>Sesi derin yüreğin çekirdeğinde duyuyorum.</p>
  </div>

  <p>Hayalet yazar olmanın en büyük kötülüğü ne, biliyor musun? Hiç böyle güzel bir şey yazmayı beceremiyorsun. Becersen bile, kimse bunu senin yazdığına inanmaz zaten.</p>

  <p>Banka kartımı kullanmak için sekiz dakika beklemek zorunda kaldım ve bu sürede geçen on bir değişik dil saydım. Bana kalırsa değişiktiler, yoksa iş Ortadoğu’ya gelip dayandığında, karıştırıyorum. Sümkürdüm. Sümük analizimde parçacıklı Londra mukozası belirledim. Hımm. Harika. Bankanın yanında sadece televizyon satan bir dükkân vardı. Büyük ekran televizyonlar, kübik televizyonlar, yuvarlaklar, sen bu kanaldaki pisliği izlerken, öteki otuz bir kanalda kaçırdığın pislikleri gösteren televizyonlar. İngiltere karşısında All-Blacks’in<a href="../Text/dipnot.html#_edn22" id="_ednref22"><sup>[22]</sup></a> üç kez beraberliği yakalama çabasını izledim ve Video Spor Karşılaşmaları Analojisinde Marco’nun Şansa Karşı Kader denklemini geliştirdim. Şöyle bir şey: Oyuncular oradayken, oyun karşılıklı şans bombardımana tutulmuş, sızdırmaz bir arena oluyor. Ama oyun videoya alınmışsa, o zaman en küçük hareket bile zaten var. Geçmiş, şimdiki zaman ve gelecek aynı zamanda var: Bütün kaset burada, senin elinde. Burada şanstan söz edilemez, çünkü her insanın ve topun rastlantısal düşüşünün kaderi çoktan belirlenmiş. Bunun için, hayatlarımızı şans mı, yoksa kader mi denetliyor? İşte, cevap da zaman kadar göreli. Eğer kendi hayatındaysan, o zaman şans. Okumakta olduğun bir kitap gibi, dışarıdan görüldüğünde, baştan aşağıya kader.</p>

  <p>Şimdi, senin durumunu bilemem ama benim hayatım bir kuyu ve ben de bu kuyunun tam dibindeyim. Boğazıma kadar batmama rağmen ayaklarım hâlâ dibe değmiyor.</p>

  <p>Bir taksiye atlayıp, beni Heathrovv’a götürmesini söylemek, oradan da çok uzak ve boş bir yere gitmek için içimde çok güçlü bir istek var. Moğolistan tam bana göre olurdu. Oysa Heathrow’a kadar metro parasını bile ödeyecek durumda değilim.</p>

  <p>Banka kartımı yarığa yerleştirdim ve Gibreel’le birlikte sarhoş olmak için olmazsa olmaz yirmi beş papel için Vefasız Otomatik Bankacılık Tanrısı’na dua ettim. Kahrolası makine kartımı yuttu ve şubemle temasa geçmemi söyledi. “Gah!” falan gibi bir şeyler söyleyip, ekranı yumrukladım. Eğer bir iki tur ısmarlamayacaksan, Yeats’in sözlerinin ne anlamı var?</p>

  <p>Alnında morumsu kırmızı renkte bir leke olan yusyuvarlak bir Hintli hanım gerçek bir Brooklyn aksanıyla homurdandı: “Tam bir üçkâğıtçı, öyle değil mi, evlat?”</p>

  <p>Ben daha cevap bile veremeden tepedeki çıkıntıdaki bir güvercin üzerime sıçtı.</p>

  <p>“Gidip yatsan daha iyi olur... Al sana kâğıt mendil...”</p>

  <p>Tim Cavendish Edebiyat Ajansı, Haymarket yakınlarında, kasvetli bir ara sokağın içindedir. Üçüncü katta. Dışarıdan bakıldığında, bina oldukça cakalı görünür. Döner bir kapısı ve lobi çatısından fırlayan bir bayrak direği vardır. Burası Amiralliğin bir kanadını ya da kadın üyelere kapalı saçma sapan bir kulübü barındırmalıydı, oysa şimdi Tim Cavendish’e ev sahipliği yapıyor.</p>

  <p>“Marco! Uğrayacak zaman bulman harika!”</p>

  <p>Aşırı heyecan, heyecansızlıktan çok daha iticidir. “Merhaba, Tim. Son üç bölümü getirdim.”</p>

  <p>“Harika.”</p>

  <p>Tim’in çalışma masasına bir bakış fırlattığında, bilmen gereken ne varsa öğrenirsin. Masanın kendisi bir zamanlar Charles Dickens’a aitmiş. Her neyse, bunu Tim söyledi ama ona inanmamam için hiç neden yok. Dosya ve müsveddelerle ve Glenfiddich dolu bir balık kavanozu sanacağın kadar kocaman bir Glenfiddich dolu bardakla, üç gözlükle, kullandığını hiç görmediğim bir kelime işlemciyle, taşmakta olan bir sigara tablasıyla, <i>A’dan Z’ye Nineva ve Ur Rehberi'</i>nin bir nüshası ve <i>The Racing Post’</i>la daima tıka basa dolu bir masa. “İçeri gel, birer bardak içelim, değil mi? Geçen pazartesi ilk üç bölümü Lavenda Vilnius’a gösterdim. Çok heyecanlandı. Rodney’nin Prenses Margarin biyografisinden bu yana, Lavenda’yı bitmemiş bir çalışma hakkında bu kadar iltifat ederken görmemiştim.”</p>

  <p>Koltuklardan üstü en az dolu olanı seçip, parlak ciltli yükünden kurtardım. Kitaplar hâlâ baskı mürekkebi kokuyordu.</p>

  <p>“Şu kahrolası şeyleri yere at, Marco. Aslına bakarsan, Japonya’ya uç ve bunları o Japon piçlerin kafasında parala.”</p>

  <p>Kitabın kapağına baktım. <i>Muhterem Serendipity’nin Kutsal Açıklamaları Yeni Bir Bakış, Yeni Bir Barış, Yeni Bir Dünya.</i> Çeviri: Beryl Brain. Bir de, altın saçlı bir çocuk ona bakarken, gözlerini bir düğünçiçeğinin merkezine dikmiş Doğulu bir İsa’nın fotoğrafı vardı. “Bunun senin her zamanki tarzın olduğunu bilmiyordum, Tim?”</p>

  <p>“Değil. Bunu, işinin yanı sıra New Age tipi kat kat bir baskı işi yapan Etonlu bir herifin adına gerçekleştirdim. Alarm zilleri çaldı, Marco. Alarm zilleri. Oysa dinlemedim zilleri. Eton mezunu, yeni milenyumda piyasanın biraz Doğu zamazingosuna hazır olduğunu söyledi. Beryl Brain onun parttaym sevgilisi. ‘Beryl’ tamam da, kızın ‘Brain’<a href="../Text/dipnot.html#_edn23" id="_ednref23"><sup>[23]</sup></a> ile hiç ilgisi yok. Her neyse. Daha matbaadan ilk partiyi henüz almışken, Muhterem Serendipity vizyonunu daha bastırmaya ve Tokyo metrosuna öldürücü gaz basmaya karar verdi. Yılın başında bunu haberlerde gördüğünden eminim. Oydu işte.”</p>

  <p>“Ne... korkunç!”</p>

  <p>“Ne kadar korkunç olduğunu bana mı anlatıyorsun? Heriflerin hesapları dondurulmadan önce, masrafın ancak çok ufak bir bölümünü aldık. Soruyorum sana, Marco, soruyorum. Elimizde bin beş yüz hardcover’la oturup kaldık. Bir avuç kadarını Gerçek Cinayet Tutkunlarına koleksiyon malzemesi diye okuttuk, ama onların dışında ağzımıza kadar Bok Çukuru’nun içindeyiz. Şu kültçülere inanabiliyor musun? Sanki dünyanın sonunun aceleye getirilmesi <i>gerekirmiş</i> gibi...” Tim bana şimdiye kadar gördüğüm ya da anlatıldığını duyduğum en büyük viski kadehini uzattı.</p>

  <p>“Peki, kitabın içeriği nasıl?”</p>

  <p>“İşte, bir bölümü zırva, ama genelde saçmanın dik âlâsı. Şerefe! Ambar kapağından aşağı.”</p>

  <p>Süs balığı kavanozlarını tokuşturduk.</p>

  <p>“Pekâlâ, anlat bakalım Marco, Hampstead’li dostlarımız ne âlemde?”</p>

  <p>“İyiler, iyiler...” Kitabı kardeşlerinin arasına bıraktım. “1947’ye geldik.”</p>

  <p>“Ya, Öyle mi... 1947’de ne olmuş?”</p>

  <p>“Pek bir şey olmamış. Alfred bir hayalet görmüş.”</p>

  <p>Tim Cavendish arkasına yaslanınca, koltuğu gıcırdadı. “Hayalet mi? Bunu duyduğuma sevindim.”</p>

  <p>Bu konuya girmek istemiyordum, ama. “Tim, Alfred’in kafasının ne derecede...”</p>

  <p>“Ne derecede, ne?”</p>

  <p>“Anlıyorsun işte.”</p>

  <p>“Bir etyemez bifteği kadar çatlak o herif. Ve Roy’un Disneyland’e gereğinden fazla gittiği de bir gerçek. Ne olacak?”</p>

  <p>“Ee, ufak tefek sorunlar yaratmıyor mu?”</p>

  <p>“Ne sorunu? Roy’un bütün baskıyı bizzat karşılayacak parası var.”</p>

  <p>“Hayır, onu demek istemedim.” Öteki Roy’la Lordlar Kamarası sorununa girmenin zamanı değildi. “Demek istediğim, şey, otobiyografilerin gerçeklere dayanması beklenir, değil mi?”</p>

  <p>Tim kıkırdayıp, gözlüklerini çıkardı. Her ikisini de. Gıcırtılı iskemlesinde arkasına dayandı ve sanki dua edecekmiş gibi, parmaklanın birleştirdi. “Otobiyografilerin gerçeklere dayanması beklenir mi? Bu soruya gerçek bir cevap mı istiyorsun, yoksa dolambaçlı bir cevap mı?”</p>

  <p>“Gerçek cevabı.”</p>

  <p>“Öyleyse, yayıncı açısından bakarsak, cevap ‘Tanrı korusun’ olur.”</p>

  <p>“Bir de dolambaçlı cevabı deneyelim.”</p>

  <p>“Bellek çalışması bir hayalet yazar çalışmasıdır.”</p>

  <p>Tam Tim Cavendish’e göre bir cevap. Derinliğin en canlısı. Yoksa bunu daha önce yüzlerce kez söylemiş miydi?</p>

  <p>“İşe bir de şu açıdan bak. Alfred malzeme, kitap yemek ise, o zaman sen de Marco, aşçısın! Sık ki suyu aksın! İhtiyarın içinde hâlâ bir şeyler kaldığını duyduğuma sevindim. Hayaletlerin başımın üzerinde yeri var. Ve Tanrı aşkına, işler oraya geldiğinde Jarman-Bacon ilişkisini olabildiğince çalış. İsimler vermesi için cesaretlendir onu. Sırtını sıvazla. Alfred kendi başına ünlü değil, yani Old Crompton Caddesi dışında ünlü değil, onun için onu Boswell’leştirmemiz gerekecek. Savaş sonrası yirminci yüzyıl Londrası'nın kulağı. Ona benzer bir şey. Edward Heath’i de tanımıştı, değil mi? Üstelik, Albert Schweitzer’in de dostuydu.”</p>

  <p>“Bana pek dürüst gelmiyor. O zaman olanları yamıyormuşum gibi.”</p>

  <p>“Dürüstmüş! Tanrı seni korusun, Marco! Bu Tavşan Peter ile ormandaki arkadaşlarının dünyası değil. Pepys, Boswell, Johnson, Swift, hepsi otlakçı sahtekârlar.”</p>

  <p>“Hiç olmazsa kendilerine otlakçılık, sahtekârlık ediyorlardı. Hayalet yazarlar başka sahtekârlardan otlanıyor.”</p>

  <p>Tavana bakıp kıkırdadı. “Oğlum, hepimiz hayalet yazarız. Üstelik sadece anılarımızla değil. Yaptıklarımızla. Hayatımızın kontrolünü elimizde tuttuğumuzu düşünürüz, oysa gerçekte hayatımız çevremizdeki hayalet yazarlar tarafından çoktan yazılmış.”</p>

  <p>“Peki, bütün bunlar bizi nereye götürüyor?”</p>

  <p>“Böyle bir şey ne kadar okunur?” Soru giysisi giydirilmiş, klasik bir Cavendish cevabı. Tim’in masasındaki interkom cızırdadı. “Abiniz hatta, Mr. Cavendish.” Tim’in sekreteri Bayan Whelan tüm Londra’nın en aldırmaz kadını herhalde. Aldırmazlığı tıpkı sis gibi, her türlü darbeye dayanıklı. “Burada mısınız, yoksa hâlâ Bermuda'dan dönmediniz mi?”</p>

  <p>“Hangi abim, Bayan Whelan? Nipper Cavendish mi, Denholme Cavendish nü?”</p>

  <p>“Bana kalırsa, büyük abiniz, Bay Cavendish.”</p>

  <p>Tim içini çekti. “Özür dilerim, Marco. Bu, kardeşler arası geciktirilmiş bir konuşma olacak. Şu getirdiklerini okumam için zaman verdikten sonra, gelecek hafta bir ara uğrasan olmaz mı? Bu arada, üzerime vazife olmayan işlere karışmak istemem ama, gömlek değiştirmen şart. Bir de saçına yapışmış beyaz bir şey var. Son bir öğüt daha, elindeki kitabı tamamlamaya çalışan herkese de söylüyorum, Nabokov’dan uzak dur. Nabokov okuyan herkes kendini aptal gibi hissediyor."</p>

  <p>Geri kalan viskiyi bir dikişte yuvarladım, kalktım ve kapıyı arkamdan, Tim’in, “Alo, Denny, sesini duymak ne güzel. Ben de seninle bu öğleden sonra konuşup, verdiğin şu küçük borcu konuşmak istiyordum...” sözlerinin üzerine çektim.</p>

  <p>“Hoşça kalın, Bayan Whelan.” Sezar’ın hakkı Sezar'a, Tanrı'nın hakkı Tanrı’ya ve Sekreter’in hakkı da Sekreter’e.</p>

  <p>Bayan Whelan’ın soluğu, renkli otlardan yapılmış taze bir salatayı kurulabilirdi.</p>

  <p>“Marco!”</p>

  <p>Sırt çantalı Avrupalıların, renklerin ve ışıkların peşine takılmış, Charing Cross Caddesi üzerindeki Henry Pordes Kitabevi’nin labirentlerinde birkaç kalıntı bulabilmenin çelimsiz umuduyla Leicester Meydanı’na varmıştım. Sıcak bir akşamüzeri. Leicester Meydanı labirentin merkezi. Tek yapabileceğim, tekrar dışarı çıkmaktan vazgeçmek. Dizlerine kadar inen şortlar giymiş, beyzbol kasketli gençler kaykaylarının üzerinde geçtiler. “Merkezkaç” sözcüğünü hatırlayıp, en sevdiğim kelime olduğuna karar verdim.</p>

  <p>Uzakdoğu’dan, Avrupa’dan, Kuzey Amerika’dan, her neredense, dünyanın dört tarafından akıntıya kapılıp, Kıyak Londra’yı bulmaya gelmiş gençler. Ah, o Cockney leprikonu<a href="../Text/dipnot.html#_edn24" id="_ednref24"><sup>[24]</sup></a> köşedeki çamaşırhanenin ötesinde, sonsuza dek kayıp şimdi. Atlıkarıncanın birkaç turunu izledim. Asker elbisesi giymiş bir çocuğun anneannesinin önünden her geçtiğinde gülümsemesi yüreğimi öylesine dağladı ki, içimden ya ağlamak ya da bir şeyler kırmak geldi. Poppy ve İndia'nın burada olmalarını isterdim, hem de tam bu anda. Üçümüze dondurma alırdım, İndia’nınki yere düşer, sonra benimkini yerdi. İşte adımı o sırada duyup, başımı kaldırdım. Yannos İsviçre Pavyonu ile iki buçuk pound’a, dokuz ay öncesinin filmlerini seyredebileceğin, Prens Charles Sineması’nın arasındaki Yunan Büfesi’nin önünde durmuş, elindeki falafeli<a href="../Text/dipnot.html#_edn25" id="_ednref25"><sup>[25]</sup></a> sallıyordu. Katy’nin çırpılmış yumurtaları çoktan midemi boşalttığından, şu anda falafel yemek harika olurdu. “Yannos!”</p>

  <p>“Marco, oğlum! Şans Müziği nasıl gidiyor?”</p>

  <p>“İyidir, dostum. Her şey, tam olması gerektiği gibi. İncir kabuğunu doldurmayacak saçma sapan tartışmalar, sızlanmalar, birbirimizle uğraşmadığımız zamanlar birbirimizin sevgilisine asılmalar. Roger’ın yeni Sentezini aldın mı?”</p>

  <p>“Dodgy Podgy’yi mi? Evet. Amcamın restoranında her akşam çalıyorum. Tek sorun, Türk olduğumu iddia etmek zorunda olmam.”</p>

  <p>“Ne zamandan beri Türkçe konuşuyorsun ki?”</p>

  <p>“Sorun da bu ya, zaten. Otistik, Türk ve piyano dehası gibi davranmam lazım. İnsanı yoruyor, adamım. Aynı sahnede, hem <i>Tommy</i> hem de <i>Kral ve Ben</i> oynamaya benziyor. Şans Müziği ne zaman yeniden çalmaya başlayacak?”</p>

  <p>“Ne zaman çalmıyor ki?”</p>

  <p>“Palavrayı bırak, oğlum. Poppy nasıl?”</p>

  <p>“Ah, Poppy iyi, sağ ol.”</p>

  <p>“Ya o harika küçük kızı?”</p>

  <p>“İndia. İndia da iyi...”</p>

  <p>Yannos yüzüme düşünceli düşünceli baktı.</p>

  <p>“Bu bakışın ne anlama geliyor şimdi?”</p>

  <p>“Ah, hiç... Dinle, burada durup gevezelik edecek zamanım yok, ama içeri gelip otursana. Galiba arkada boş bir iskemle var. Çay?”</p>

  <p>“Çay iyi olur. Teşekkürler Yannos, çok teşekkürler.”</p>

  <p>Yannos’un küçük büfesi vücut ve gürültülü cümle parçacıklarıyla doluydu. Sıkışık mekândaki tek boş iskemle, benden biraz daha yaşlı bir kadının karşısındakiydi. Kadın Dwight Silverwind’in <i>Sonu Gelmez Köstek: Siz ve Vücut Dışı Tecrübeleriniz</i> adlı kitabını okuyordu. İskemleye oturmak için izin istedim, beriki gözlerini kaldırmadan başını salladı. Gözlerimi dikmemeye çalıştım, ama bakılacak başka bir şey de yoktu. Kumral saçlarını –boyaydı- Çingeneler gibi sarmış, parmaklarına, kulakmemelerine ve kaşlarına en azından bir düzine halka takmıştı. Elbiseleri beyazlatılmıştı. Muhtemelen, Nepal’de yürüyüş yaparken alınmıştı. Erozyona uğramış gibi göğüsler. Evde tütsü yakar, aromaterapi uygular ve kendini telepatik olmasa da, en azından empatik olarak tanımlar. Rafael öncesi sanattan hoşlanır ve bir ticarî resim dükkânında parttaym çalışır. Bunları uydurmuyorum ve saldırgan göründüğümün de farkındayım. Ne var ki Londralılarımı tanıyorum işte.</p>

  <p>“Okumanızı böldüğüm için özür dilerim.” Küçükparmağımı havaya kaldırarak çayımı yudumladım. “Ama kitabınızın adı gözüme takıldı da.” Gözleri sakin ve belli belirsiz keyifliydi -güzel. “Çekici görünüyor. Alternatif tedaviyle bir ilişkisi var mı? Alternatif tedavi benim alanım da.”</p>

  <p>“Gerçekten mi?” Üzerine şeker serpilmiş, kısık ve güzel bir ses. Söylediklerim ona eğlenceli gelmiş, hatta biraz gururlanmıştı, ama göstermeyecekti -fazla göstermeyecekti. “Dwight Silverwind vücut-dışı tecrübelerin ya da Navajo Kızılderililerinin dediği gibi ruhyürütmenin en önemli uzmanlarından biri. O benim Hayat Kılavuzum. Bakın. İşte bu, Dwight.” Kitabın iç kapağında pantolon askıları inanılmaz derecede geniş, güler yüzlü, incecik bir beyaz vardı. Elli adımdan, Yankee olduğu belli. “Bu kitabında Dwight insanın fiziksel vücudunun sınırlarını aşmayı anlatıyor.”</p>

  <p>“Ah. Kolay bir şey mi?” Giyim anlayışım aşmaktan daha kolay olmalı.</p>

  <p>“Değil. Toplumun bizi kendi gerçek sandıklarına zincirlemek için kullandığı düğümleri kesip atmak büyük çapta zihinsel idman gerektiriyor. Aynı zamanda bu, kişinin alfa yayınlarına da bağlı. Ben oldukça yüksek alfayım, siz daha çok gammasınız.”</p>

  <p>“Efendim?” Önemli bir kibir tabakası algıladım. Kibir insanın direğini batıracağı kayalardan en yumuşağıdır.</p>

  <p>“Daha siz otururken, anlamıştım. Yayımlarınız alfadan çok gamma.”</p>

  <p>“İdrar örneği almadan söyleyebiliyorsunuz demek?” Neredeyse “sperm örneği” diyecektim, ancak son anda tırstım.</p>

  <p>Rol yapar gibi bir kahkaha attı. İyi gidiyordu. “Adım Nancy Yoakam. Bütünsel terapist. İşte kartım.” Ve işte Nancy Yoakamin eli, masanın bana ayrılmış bölümünde oyalanıyordu.</p>

  <p>“Ben de Marco, adınızı çok beğendim. Nashville’li olmalısınız.”</p>

  <p>“Glastonbury’liyim. Bilirsin. Kral Arthur ve rock festivali. Tanıştığımıza çok memnun oldum, Marco.” Gözlerime dikili bakışlar. Çooook deriiiiin bir uykuya dalıyorsuuuun. Pekâlâ. Televizyonda çocuk programı sunucusu sesi takınması için biraz fazla yaşlıyım. Muhtemelen daha genç sandı beni, genellikle bütün kadınlar böyle sanır. Bu kibirden değil, havuzda Latin Amerikan genleri bulundurmaktan. “Bakın, ben insanları izlerim. Oturup, insanları okumaktan hoşlanırım. İnsanlar eğitimli gözlerin önünde en gizli sırlarını açarlar. Parmaklarında yüzük görmüyorum... söylesene, Marco, hayatında çok özel biri yok mu?”</p>

  <p>Dolaysız. “Kız arkadaş, mı demek istiyorsun?”</p>

  <p>“Evet, diyelim ki, kız arkadaş, dedim.”</p>

  <p>“Aynı anda birçok kadınla birlikteyim.”</p>

  <p>Bana ayak uyduruyor. Kaşları tiyatrodaymış gibi yaylandı. Nancy dünkü çocuk değil. “Ah, senin için çok sevindim. Juan Quixote, desene. Peki, biraz zor olmuyor mu?”</p>

  <p>“Tabiî, olabilirdi ama kadınlara onlarla ilk birlikte olduğum zaman, başkalarıyla da ilişkim olduğunu söylüyorum. Tıpkı şimdi sana söylediğim gibi. Eğer bununla uğraşmak istemiyorlarsa, o zaman hiç başlamadan durabilirler. Ben insanlara yalan söylemiyorum.” Nancy Yoakam hâlâ açık Dwight Silverwind’i masanın üzerine yüzükoyun bıraktı ve dudaklarını zarifçe büzdü. “Eğer fikrimi soruyorsan, bu kadınları kandırmanın çok gelişmiş bir yöntemi olmalı.”</p>

  <p>“Ben o niyetle yapmıyorum. Neden böyle diyorsun ki?”</p>

  <p>“Meydan okumak gibi. ‘Beni değiştiren, yeniden aşka inanmamı sağlayan sen olabilirsin.’ Dwight buna Kanadı Kırık Kuş Sendromu diyor.”</p>

  <p>Yannos çayımı getirdi ve hilekâr bir köylü gibi göz kırptı. Teşekkür edip, farkına varmamış gibi yaptım.</p>

  <p>“Bunu hiç düşünmedim. Belki de haklısın, Nancy.” Boşlukta bir kavrayış bulmak hep güzel olmuştur. “Aşka inanmam. Bence aşk, hiç anlayamadığım o kendine özgü sapık davranış kurallarını dayatıyor. Aslına bakarsan iki kez âşık oldum ki bu da çok. Bu falafeli yutacağım için bağışla beni, ama açlıktan karnım zil çalıyor.”</p>

  <p>“Bana aldırma. Sence neden bugün karşılaştık, Marco? Neden sen, neden burada, neden şimdi? Bence bunların nedeni ne, bilmek ister misin?”</p>

  <p>“Kör talih mi?”</p>

  <p>“Biz şans ya da talih derken, ‘yayımdan’ söz ediyoruz. Dwight benim alfamın senin gammana çekici göründüğünü söylerdi. Kuzey manyetik kutbu güneydekine aynen böyle çekilir.”</p>

  <p>Dwight artık canımı sıkmaya başlamıştı. Arkadaşım Yannos bana bedava bir falafel verdiği için bu büfedeyim ve buraya oturmamın nedeni de oturacak başka iskemle olmaması. Nancy Yoakam erkek olsaydı, kapının yolunu çoktan yanlamıştı bile. Muhtemelen ilginç bir beyni vardı ama üzeri bu New Age sosuyla kaplıydı. Öte yandan, kamışımın radarı serbest bir kıl kümesi yakalamıştı, o yüzden bütün “Billur Terapisi Hayatınızı Nasıl Değiştirir” boyunca yerimden kımıldamadım. Ametist depresyonlara iyi gelir. Nancy’nin en iyi arkadaşları minerallermiş. Telefon numarasını aldığımda, ona telefon etmek bile ilginç olmaktan çıkmıştı çoktan.</p>

  <p>Neyim var benim?</p>

  <p>Ben daha çocuk ve her kadın henüz araştırılmamış bir kıtayken, yüreğim rüzgârda soluklanır, tüm renkler yeni gerçekler gizlerdi.</p>

  <p>Bir de şu halime bak. Gömlek yıkar gibi kadın düzüyorum. Bazı haftalar, daha da sık.</p>

  <p>On altılık Marco ile otuzluk Marco, Tierra del Fuego ile Kennington kadar farklı.</p>

  <p>Olmuyor, oğlum Marco, hiç olmuyor. Eğer bunu çok düşünürsen, çıldırırsın.</p>

  <p style="text-align: center">***</p>

  <p>Bundan birkaç hafta önce Poppy’le tartışmıştık; Poppy tartışmayı, “Biliyor musun, Marco, aptal falan değilsin, ama bu kadar akıllı birisi için gözlerin öylesine kör olabiliyor ki” sözleriyle bitirmişti.</p>

  <p>Ne cevap vereceğim konusunda en ufak bir fikrim yoktu, o yüzden salakça bir espri yaptım. Ne dediğimi hatırlamıyorum.</p>

  <p>Eve dönme zamanı.</p>
</body>
</html>
