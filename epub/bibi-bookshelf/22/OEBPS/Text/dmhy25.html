<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>İlk yabancıyı gördüğümde, ne hissedeceğimi bilemedim! Tahminime göre, erkekti: Bir canavar kadar büyük görünüyordu ve saçları sarıydı! Sağlıklı sidik kadar sarı! Yanında Çinli bir rehber vardı ve bir süre sonra gerçek dil konuştuğunu anladım! Yeğenlerim yeni köy okulunda yabancıları öğrenmişlerdi. Mao Zedong’un önderliğindeki komünistler özgürlüğümüzü kazandırana kadar, yüzyıllar boyunca halkımızı köle etmişler. Kendi cinslerinden olanları hâlâ köle gibi kullanıp, durmadan birbirleriyle savaşıyorlarmış. Kötünün iyi olduğuna inanıyorlarmış. Kendi bebeklerini yiyor, bokun tadından hoşlanıyor ve sadece iki ayda bir yıkanıyorlarmış. Dilleri domuz osuruğuna benziyormuş. Canları çektikçe, kızgın köpekler ve kancıklar gibi, buldukları yerde hatta sokak aralarında bile çiftleşiyorlarmış.</p>

  <p>Oysa karşımda gerçek bir Çinliyle gerçek Çince konuşan, gerçek ve capcanlı bir yabancı şeytan vardı. Hatta yeşil çayımın tazeliğini bile övdü. Cevap veremeyecek kadar şaşkındım. Birkaç dakika sonra, merakım doğal tepkilerime üstün geldi. “Siz bu dünyaya mı aitsiniz? Yeğenim bana Çin dışında bir sürü farklı yer olduğunu söylemişti” diye sordum.</p>

  <p>Gülümsedi ve nefis bir resim açtı. “Bu” dedi, “Dünya haritasıdır.” Daha önce hiç böyle bir şey görmemiştim.</p>

  <p>Kutsal Dağ’ı görmek için, resmin ortasına baktım. “Nerede?” diye sordum adama.</p>

  <p>“Burada. Şimdi tam buradayız. Dağ da burası.”</p>

  <p>“Göremiyorum ki.”</p>

  <p>“Çok küçük de, ondan.”</p>

  <p>“İmkânsız!”</p>

  <p>Omuzlarını silkti, tıpkı gerçek insanların yaptığı gibi. Taklitçilikte başarılıydı. “Burası Çin. Görebiliyorsunuz, değil mi?”-</p>

  <p>“Evet” dedim kuşkuyla, “Ama yine de yeterince büyük görünmüyor gözüme. Bana kalırsa, biri size kırık bir harita satmış.” Rehberi güldü, ama bence kazıklanmış olmak gülünecek bir şey değil. “Burası da benim geldiğim ülke. Adı İtalya.”</p>

  <p><i>İtalya.</i> Bu yerin adım söylemeye uğraştım, ama dilim böylesi saçma seslere dönmeyince, vazgeçtim. “Ülkeniz çizmeye benziyor.” Başını sallayarak onayladı. Çizmenin topuğundan geldiğini söyledi. Bütün bunlar fazlasıyla tuhaftı. Rehberi bana yiyecek bir şeyler hazırlamamı söyledi.</p>

  <p>Ben yemek pişirirken, yabancı şeytan ile rehberi konuşmaya devam ettiler. İşte ikinci şaşkınlık: sanki dost gibiydiler! Yiyeceklerini ve çaylarını paylaşmaları... Gerçek bir insan yabancı bir şeytanla nasıl arkadaş olur? Oysa bunlar arkadaş gibiydi. Belki de şeytan, uykuya dalınca, rehberi soymayı umuyordu. İşte bu, mantıklı olurdu.</p>

  <p>“Peki, nasıl oluyor da Kültür Devrimi’nden söz etmiyorsun?” diye soruyordu yabancı şeytan. “Polisin karşılık vermesinden mi korkuyorsun yoksa? Ya da resmî tarihin aslında Kültür Devrimi diye bir şey olmadığını kanıtlayacak biçimde geriye döndürülmesinden mi?”</p>

  <p>“Ne o ne de ötekisi” dedi rehber. “Fazlasıyla kötü olduğu için tartışmıyorum.”</p>

  <p>Ağacım haftalardır sinirliydi, ama nedenini anlayamamıştım. Kuzeydoğuda bir kuyrukluyıldız vardı ve düşümde domuzların Çayhane’nin tepesini kazdıklarını görmüştüm. Kutsal Dağ’dan aşağıya doğru yuvarlanan sis, günlerce dağılmadı. Koyu renkli baykuşlar gündüz saatlerinde de öttü. Ardından Kızıl Muhafızlar göründü.</p>

  <p>Yirmi, otuz Kızıl Muhafız. Dörtte üçü çocuktu ve çoğu tıraş olmaya bile başlamamıştı. Kollarında kırmızı kollukları, ellerinde sopalarla ve ev yapımı silahlarıyla, yamaçtan yukarı tırmanıyorlardı. Başıma dert açacaklarını anlamak için Tanrı Buddha'nın ikazına gerek kalmamıştı. Uygun adım yaklaşırken, marş söylüyorlardı.</p>

  <p>“Kırılacak ne varsa...” diye söylüyordu yarısı...</p>

  <p>“Hemen kırılmalı!” diye cevap veriyordu öteki yarı. Durmadan. Aralıksız.</p>

  <p>Başlarındaki adamı tanıdım; Büyük Kıtlık öncesinden hatırladım onu. Okulda, arada sırada duvara tuğla koymak dışında kaslarını hiç kımıldatmayan salağın tekiydi. Oysa şimdi, Çayhaneme doğru seğirtirken, kendini Yaratılışın Efendisi sanıyordu sanki. “Biz Kızıl Muhafızlarız! Buraya Devrim Komitesi adına geldik!” diye bağırıyordu, sanki sesini yükselterek beni afallatmayı umuyormuş gibi.</p>

  <p>“Kim olduğunu tamı tamına biliyorum, Beyin.” Hiç beyni olmadığı için, Köy’deki lakabı “Beyin”di. “Sen daha ufacıkken, annen seni kuzenimin evine getirirdi. Üzerine sıçtığında, kıçını ben temizlerdim.”</p>

  <p>Bu çocukları ayılara benzetiyordum: korktuğunu gösterirsen, saldırırlar. Sanki orada değillermiş gibi davranırsan, patikaya dönüp, yollarına devam ederler.</p>

  <p>Beyin yüzüme tokadı bastı!</p>

  <p>İğne gibi battı, gözlerim yaşardı ve burnum içeri çöktü, ama beni sarsan acı değildi -beni asıl şaşırtan, bir yaşlının bir genç tarafından tokatlanmasıydı! Bu, doğa kanunlarına da aykırı.</p>

  <p>“Bir daha bana böyle hitap etme” dedi sakince. “Gerçekten hiç mi hiç hoşlanmıyorum.” Arkasına döndü. “Teğmenler! Bu kapitalist hırsızın kitlelerden aşırıp istiflediklerini bulun! İşe yukarıdaki odadan başlayın! Adam gibi aramayı unutmayın! Bu karı, kurnaz sülüğün tekidir!”</p>

  <p>“Ne?” Burnuma götürdüğüm parmaklarım kızıla boyanmıştı. Çizmeler basamakları dövdü. Vurarak, yırtarak, gülerek, kırarak, parçalayarak.</p>

  <p>“Keyfinize bakın” dedi Beyin öteki Kızıl Muhafızlara, mutfağı işaret ederek. “Unutmayın, bu buruşuk ceset bunları zaten sizden çalmıştı. Ama önce dinî kalıntıyı yok edin. Parçacıklarına ayırın!”</p>

  <p>“Sakın böyle bir şey yapmaya kalkma...”</p>

  <p>İkinci bir tokatla yere yıkıldım, Beyin çizmesini yüzüme dayayıp kafamı çamura batırdı. Soluk boruma bastı. Beni öldüreceğini sandım. Çizmesinin bıraktığı izi hissedebiliyordum. “Bu yaptıklarını annenle babana bir anlatayım da sen gör.” Sesim öylesine boğuk, o kadar güçsüzdü ki, tanımakta zorlandım.</p>

  <p>Beyin kafasını geri atıp kesik kesik gülmeye başladı. “Beni annemle babama mı şikâyet edeceksin yoksa? İşte bak, korkudan donuma işedim. Dur da sana Mao’nun anneler ile babalar hakkında söylediğini anlatayım: ‘Annen seni seviyor olabilir, baban seni seviyor olabilir ama Başkan Mao seni hepsinden fazla seviyor!’” Tanrı Buddha’nın yere atılıp parçalandığını duydum.</p>

  <p>“Gerçek komünistler bu olanları duyunca, başın derde girecek!”</p>

  <p>“O revizyonistlerin işi bitti. Köy’ün Partili Kadınları ayrılıkçı Troçkistlerle fuhuş yapmaktan mahkûm oldular.” Ayağının ucunu kamıma bastırdı, loşluğun içinden bana baktı. Kaşık dolusu bir tükürük burun kemiğimde şakladı. “Fuhuş. Duyduğuma göre, yabancısı olmadığın bir konuymuş.”</p>

  <p>Hâlâ öfke duyabilecek kadar güçlüydüm. “Ne demek istiyorsun?”</p>

  <p>“Bacaklarım toprak ağasına açtığını! Derebeyinin Oğlu! Kuşkusuz, aileden gelme bir alışkanlık! Kancık piçinin Hong Kong’da emperyalistlerin kamışlarını emdiğini hepimiz biliyoruz! Şanlı devrimimizi yıkmak için komplolar kurduğunu da! Öyle şaşırmış gibi bakma! Köylüler sınıf düşmanlarını ihbar etmek için birbirlerini eziyorlar. Üzerinde bir erkek olunca kendini ne kadar iyi hissettiğini unuttuğunu söyleme sakın!” Kulağıma bir şey fısıldamak için eğildi: “Ufak bir hatırlatmaya gerek var mı?” Göğsümü sıkıştırdı. “Bacaklarının arasındaki katlı kesede hâlâ bir damla yağ kalmıştır, değil mi? Bakarsın...”</p>

  <p>“Parasıın bulduk, General!”</p>

  <p>Beni kurtaran buydu herhalde. Kızıl Muhafızlar’ın kurtaramayacakları kesin. Yerinden doğruldu ve kasamı açtı. Arkalarda, Çayhane’nin yıkımı devam ediyordu. Gençler Çayhane’deki yiyecekleri çekirgeler gibi bitiriyorlardı.</p>

  <p>“Çaldığın mallara Çin Halk Cumhuriyeti adına el koyuyorum. Halk Devrim Mahkemesi’ne itiraz başvurusunda bulunmak istiyor musun?”</p>

  <p>Dizini kürekkemiklerime dayayıp, yüzüme baktı. Bir yanağım hâlâ tozlara bastırılmıştı, buna rağmen gözlerimi kaçırmaya kalkmadım. Burnunu görebiliyordum.</p>

  <p>“Bunu ‘hayır’ olarak kabul ediyorum. Peki ya bu ne? iti an, sopayı eline al mı yoksa? Yanılmıyorsam, emici piçin.” Kızımın fotoğrafını baş ve işaret parmaklarının arasında çevirdi. Çakmağını çaktı, fotoğrafın bir köşesini aleve tutarken, tepkimi gözledi. Kızıma olmasın! Saçındaki nilüfer! Öfke içimde çınlıyordu, ama acımı sessizce gömdüm. Beyin’e tek bir gözyaşının bile keyfini yaşatmayacaktım. Parmakları yanmasın diye, yanık hâzinemi uzağa fırlattı.</p>

  <p>“Burada işimiz bitti, General” dedi bir kız. Bir kız!</p>

  <p>Beyin sonunda soluk borumdan kalktı. “Tamam. Yola devam etmeliyiz. Dağın tepesinde bu iğrenç kadından çok daha tehlikeli devrim düşmanları var.”</p>

  <p>Sırtımı Ağaca dayayıp, Çayhane’nin enkazına baktım.</p>

  <p>“Dünya çıldırmış” dedim. “Yine çıldırmış.”</p>

  <p>“Ve yine kendini doğrultacak” dedi Ağacım. “Yine doğrultacak. Fazla kederlenme. Sadece bir fotoğraftı. Ölmeden önce kızını göreceksin.”</p>

  <p>Enkazın içinde bir şey bel verince, tavan gürültüyle çöktü.</p>

  <p>“Burada kendi işimle uğraşıp, sakince yaşıyorum. Kimseye köstek olmuyorum. Neden insanlar durmadan patikadan tırmanıp, Çayhanemi yıkarlar ki? Neden olayların böyle kendilerine özgü bir hayatları var?”</p>

  <p>“İşte bu” dedi Ağacım, “çok güzel bir soru.”</p>

  <p>Talihlilerden biriydim. Ertesi gün, Köy’e gidip ödünç erzak almak için patikadan aşağıya indim. Manastır yağmalanıp yıkılmış, keşişlerden çoğu meditasyon salonunda diz çöktürülüp kurşuna dizilmişti. Mehtap kapısının ardındaki avluda, ateşin çevresinde toplanmış yüz kadar keşiş gördüm. Kütüphanede, Tanrı Buddha ile müritlerinin Vadi’de gezindikleri günlerden kalma elyazmalarını yakıyorlardı. Keşişlerin ayak bilekleri, geriye kanırtılmış kafalarına bağlanmıştı. “Çok Yaşa Mao Zedong Düşüncesi! Çok Yaşa Mao Zedong Düşüncesi!” diye bağırıyorlardı. Kızıl Muh<u>afızl</u>ar sıraların arasında devriye dolaşıyor, gevşeyen keşişleri taşlıyordu. Okulun dışında, öğretmenleri kâfuru ağacına bağlamışlardı. Boyunlarına asılı levhalarla “Ne kadar kitap okursan, o kadar aptallaşırsın.”</p>

  <p>Her yerde Mao’nun posterleri vardı. Sonunda bıkana kadar, elli poster saydım.</p>

  <p>Kuzinim mutfaktaydı. Yüzü duvar kadar ifadesizdi.</p>

  <p>“Duvardaki kumaşlarına ne oldu?”</p>

  <p>“Duvar kumaşları tehlikeli bir burjuva âdeti. Komşum ihbar etmeden önce, ön avluda yakmak zorunda kaldım.”</p>

  <p>“Neden her yerde herkesin elinde kızıl bir kitap var? Kötülüğü kovmak için mi?”</p>

  <p>“Mao’nun <i>Kızıl Kitap’ı.</i> Herkesin bir kitabı olmalı. Yasa böyle.”</p>

  <p>“Kel bir yağ tulumu koca bir Çin’i nasıl denetim altında tutar? Bu...”</p>

  <p>“Sakın başkalarının yanında böyle konuşma! Taşa tutulursun! Otur, kuzin. Demek Kızıl Muhafızlar tepedeki tapınaklara giderken sana da uğradılar? Biraz pirinç şarabı içmelisin. İşte. Bir fincan. Hepsini bir seferde dik. Kötü haberlerim var. Leshan’da kalan son akrabaların da gitti.”</p>

  <p>“Nereye? Hong Kong’a mı?”</p>

  <p>“Eğitim Kamplarına. Kızının armağanları komşuların iştahını kabartmış. Bütün aileyi sınıf düşmanı olarak ihbar etmişler.”</p>

  <p>“Eğitim Kampı dediğin, nasıl bir yer? İnsan oradan sağ çıkar mı?”</p>

  <p>Kuzinim içini çekip ellerini salladı. “Kimse bilmiyor ki...” Başka söyleyeceği yoktu.</p>

  <p>Kapı üç kere sertçe vurulunca, kuzinim sanki şaklayarak kapanan bir tuzağa karnından yakalanmış gibi büzüldü.</p>

  <p>"Ben geldim, ana!”</p>

  <p>Kuzinim kapı mandalını kaldırdı, yeğenim beni başıyla selamlayarak içeri girdi. “Pazaryerindeki Özeleştiri Toplantısı’ndan geliyorum. Kasap, inek yetiştiricisini ihbar etmiş.”</p>

  <p>“Neden?”</p>

  <p>“Kimin umurunda ki? Çamur at da! Aslına bakarsan, kasabın adama borcu varmış. Bu da temiz bir sayfa açmanın en kolay yolu. Daha bu hiçbir şey değil. Büyükbabası Japonlara karşı Kuomintang’a yardım etti diye, Vadi’nin üç köy aşağısındaki bir tenekecinin çükünü kesmişler.”</p>

  <p>“Komünistlerin Japonlara karşı Kuomintang’la birlikte savaştığını sanıyordum?”</p>

  <p>“Dediğin doğru. Ama tenekecinin büyükbabası yanlış üniforma seçmiş. Küt! Ve Leshan’ın dışındaki bir köyde de iki gün boyunca domuz kızartmışlar.”</p>

  <p>“Ee?” dedi kuzinim.</p>

  <p>Yeğenim yutkundu. “Orada, kıtlıktan beri hiç domuz yoktu.”</p>

  <p>“Ee?” diye hırladım.</p>

  <p>“Üç gün önce Halk’ın ayranını çaldıkları için Komün Komitesi’ni kurşuna dizmişler. Bilin bakalım, kazana neyi kimi attılar... Domuz kızartmasına katılmak zorunluymuş, gelmeyenlerin kurşuna dizileceği söylenmiş; onun için olanlardan artık herkes sorumlu. Ya kazan ya kurşun.”</p>

  <p>“Cehennem sakin bir yer olmalı” diye sesli düşündüm. “Bütün iblisler Kutsal Dağ’a gelmiş. O kuyrukluyıldızın işi, sizce de öyle değil mi? Dünyayı kötülüğe boğmuş olamaz mı?”</p>

  <p>Yeğenim gözünü pirinç şarabına dikti. Hep komünistleri desteklemişti. “Bütün bunlar Yoldaş Mao’nun karısının marifetleri! Aktrislik yapıyormuş ama şimdi bütün bu iktidar başını döndürdü! Geçinmek için yalan söyleyenlere güvenilmez.”</p>

  <p>“Çayhaneme dönüyorum” dedim. “Ve bir daha Kutsal Dağ’dan asla inmem. Ayakların patikayı tırmanacak gücü bulduğumda, arada beni ziyarete gel, kuzin. Beni nerede bulacağını biliyorsun.”</p>

  <p>Göz yukarılarda, yükseklerdeydi. Akanyıldız kılığına girmişti ama beni kandıramazdı; çünkü akanyıldız düz bir çizgi boyunca kaymaz mı? Yanmadan durabilir mi? Kör bir mercek değildi bu, hayır; bu gördüğüm, her zamanki gibi örümcek ağı loşluğundan bana bakan bir insan gözüydü. Kimdi bunlar ve benden ne istiyorlardı?</p>

  <p>Ağacınım sesindeki tebessümü hâlâ duyabiliyorum. “Olağanüstü! Kendini böylesi şeylere nasıl ayarladın?”</p>

  <p>“Ne demek istiyorsun?”</p>

  <p>“Daha fırlatılmadı ki!”</p>

  <p>Çayhanemi bir kez daha inşa ettim. Yapışkan bitki özleriyle Tanrı Buddha'nın parçalarını birleştirdim. Dünyanın sonu gelmedi, ama cehennem içindekileri Çin’e boşalttı ve o yıl dünya kötülüğe boğuldu. Bazen patikadan, zirvede akrabaları olan kaçaklarla birlikte öyküler de geldi. Ailelerini ihbar eden, sonra da kısa ömürlü bir ulusal üne kavuşan çocuklar. Kamyonlara doldurularak köylülerce yeniden eğitilmek için Eğitim Kamplarına gönderilen doktorlar, hukukçular ve öğretmenler. Köylüler ne öğreteceklerini bilmiyorlardı; Eğitim Kampları sınıf düşmanlarının gelişine kadar yetiştirilememişti ve sınıf düşmanlarına gardiyanlık eden Kızıl Muhafızlar, tutsaklarıyla birlikte sürgüne gönderildiklerini fark ettiklerinde, yavaş yavaş umutsuzluğa kapılmaya başladılar. Pekin ve Şanghay’dan gelen bu Kızıl Muhafızlar kent hayatının yumuşattığı çocuklardı. Beyin, Hollanda casusu olarak ihbar edilmiş ve İç Moğolistan’da bir hapishaneye gönderilmişti. Mao’nun Kültür Devrimi’nin mimarları bile suçlandı, Pekin’den gelen yeni dalga resmî haberlerde adları çamura batırıldı. Böylesi şeylerin kafeslerinden kurtulduğu başkent nasıl bir yerdi? Bu çılgınla karşılaştırıldıklarında, eski imparatorların en acımasızları bile kedi yavrusu kadar masum görünüyordu.</p>

  <p>Uzun mevsimler boyunca keşişler dua etmedi, tapınak çanları çalmadı.</p>

  <p>Rehberin yabancı şeytana dediği gibi, her şey fazlasıyla kötüydü.</p>

  <p>Yazlar, güzler, kışlar ve baharlar dönüp dönüp yeniden geldi. Bir daha hiç Köy’e inmedim. Doğru, kışların dişleri sivriydi, ama yazlar bereketli geçti. Sabahları, çamaşırları Dışarıya astığımda, mor kelebekler bulutlar halinde üst kattaki odamı ziyaret ediyordu. Dağkedisinin yavruları oldu. Yarı evcilleştiler.</p>

  <p>Bir avuç keşişin Kutsal Dağ’a dönüp yerleşmesini, Parti yetkilileri görmezden geldi. Bir sabah uyandığımda, Çayhanemin kapısının altından atılmış bir mektupla karşılaştım. Kızımdan geliyordu bir <i>mektup,</i> yanında da bir fotoğraf, hem de renkli! Yoldan bir keşişin geçmesini beklemek zorundaydım, okuma bilmiyorum çünkü, ama keşişin söyledikleri şunlardı:</p>

  <p class="mektup">Sevgili Anne,</p>

  <p class="mektup">Şu sıralarda kısa mektuplara izin verdiklerini duydum, onun için şansımı denemeye karar verdim. Fotoğrafımdan da görebileceğin gibi, şimdi artık neredeyse orta yaşlı bir kadın oldum. Solumdaki kız senin torunun; kucağındaki bebeği görüyor musun? O da torununun kızı! Varlıklı değiliz ve kocam öldükten sonra restoranın işletmesini bırakmak zorunda kaldık, ama kızım yabancıların evini temizliyor ve oldukça iyi yaşamayı başarıyoruz. Umarım bir gün Kutsal Dağ’da buluşuruz. Kim bilir? Dünya değişiyor. Eğer olmazsa, o zaman cennette bir araya geleceğiz. Üvey babam hayattayken senin dağından bahsederdi. Hiç tepesine çıktın mı? Belki de oradan Hong Kong’u görürsün! Lütfen kendine dikkat et. Senin için dua edeceğim. Lütfen benim için dua et.</p>

  <p class="mektup">Damla damla gelen hacılar zamanla düzenli bir akına döndü. Kışı atlatabilmek için tavuk, bakır bir tencere ve bir çuval pirinç alabildim. Patikadan durmadan daha fazla yabancı çıkıyordu: kıllılar, kusmuk renkliler, siyahlar, pembe-griler. Şüphesiz, çok kişinin girmesine izin veriyorlar. Ama yabancılar para demek. O kadar çok paraları var ki. “Bir şişe su 20 yuan” diyorsun, çoğu zaman pazarlık etme nezaketine bile katlanmadan, istediğin parayı veriyorlar! Kabalığın ta kendisi!</p>

  <p class="mektup">Yakın zaman kısa bir gün gibi geçti. Yazları, üst kattaki odayı kiraya veriyorum. Aşağıdaki kata babamın hamağını kurup, orada uyuyorum. Bu yaptığımdan fazla hoşlanmıyorum, ama cenazem için para biriktirmeliyim, bakarsın yeniden kıtlık olur. Böylelikle, bir gecelik bir yabancıdan kazandığım para, bütün bir hafta boyunca gerçek insanlara şehriye ve çay satarak aldığımdan çok daha fazla oluyor. O gece bir yabancı ile Kunmingli gerçek bir adam, karısı ve çocuğu kalıyorlardı. Yabancı konuşamıyor, maymun gibi, el kol hareketleriyle anlaşmaya çalışıyordu. Gece olmuştu. Çayhane’nin kapılarını sürgüledim ve hamağa uzanıp uykunun gelmesini bekledim. Konuğumun oğlu da uyuyamıyordu, onun için anası ona masal anlatmaya başlamıştı. Dünyanın kaderini düşünen üç hayvanla ilgili güzel bir masaldı.</p>

  <p>Birden, yabancı konuşmaya başlıyor! Gerçek kelimelerle! “Bağışlayın, ama bu masalı ilk nerede duydunuz? Lütfen hatırlamaya çalışın!”</p>

  <p>Anne en az benim kadar şaşkındı. “Ben küçük bir kızken, annem anlatmıştı bu masalı. Ona da kendi annesi anlatmış. Moğolistan’da doğmuştu.”</p>

  <p>“Moğolistan’ın neresinde?”</p>

  <p>“Sadece Moğolistan’da doğduğunu biliyorum. Neresinde, haberim yok.”</p>

  <p>“Anlıyorum. Sizi rahatsız ettiğim için özür dilerim.”</p>

  <p>Dönüyor. Merdivenleri inip, kapıyı açmamı istiyor.</p>

  <p>“Paranı iade etmem, ona göre” diye uyarıyorum onu.</p>

  <p>“Önemli değil. Elveda. Size iyilik diliyorum.”</p>

  <p>Tuhaf sözler! Ama gitmekte kararlı olduğunu görünce, sürgüleri çekip kapıyı açıyorum. Mehtapsız gök yıldız dolu. Yabancı yukarı çıkacaktı, ama şimdi patikadan aşağıya iniyor. “Nereye gidiyorsun?” diye düşünmeden soruyorum.</p>

  <p>Dağ, orman ve karanlık arkasından kapılarını kapatıyorlar.</p>

  <p>“Nesi var bunun?” diye soruyorum Ağacıma.</p>

  <p>Ağacımın da verecek cevabı yok.</p>
</body>
</html>
