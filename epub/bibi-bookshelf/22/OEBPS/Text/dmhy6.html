<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Enseme üfleyen de kim?</p>

  <p>Arkama döndüm. Renkli cam kapılar tıslayarak kapandı. Işık parlaktı. Bomboş lobide yapma eğreltiotları, yukarı aşağı yavaşça sallanıyordu. Güneşin altında kalmış otoparkta ufacık bir hareket bile yoktu. Otoparkın ötesinde de bir sıra palmiye ve derin gökyüzü.</p>

  <p>“Beyefendi?”</p>

  <p>Arkama döndüm. Resepsiyon görevlisi kalemini uzatmış, üniforması gibi düzgün tebessümüyle hâlâ bana bakıyordu. Kadının makyajının gizleyemediği derisindeki gözenekleri gördüm, fon müziğinin gizleyemediği sessizliği, sessizliğin gizleyemediği hareketliliği duydum.</p>

  <p>“Kobayaşi. Biraz önce, havaalanından telefon etmiştim. Oda rezervasyonu için.” Avuçlarımda karıncalanmalar. Minik dikenler.</p>

  <p>“Ah, tabiî, Bay Kobayaşi...” Peki ya bana inanmazsa? Otellere hep sahte adlarla kaydolmanın kirliliği. Düzüşmek için, yabancılarla. “Buraya adınızı, adresinizi yazmanızı rica etsem, Efendim... bir de mesleğinizi?"</p>

  <p>Sargılı elimi gösterdim. “Üzgünüm, ama formu benim yerime sizin doldurmanız gerekecek.”</p>

  <p>“Tabiî... Geçmiş olsun, nasıl oldu bu?”</p>

  <p>“Kapıya sıkıştı.”</p>

  <p>Kadıncağız yüzünü anlayışla buruşturdu ve formu kendine doğru çevirdi. “Mesleğiniz, Bay Kobayaşi?”</p>

  <p>“Yazılım mühendisiyim. Anlaştığım çeşitli şirketlere programlar yazıyorum.”</p>

  <p>Kadın kaşlarını çattı. Söylediğim, elindeki forma uymuyordu. “Anladım, yani bir şirket adı falan yok...”</p>

  <p>“İsterseniz, şimdi adına çalıştığım şirketin adını yazalım.” Kolay. Kardeşliğin teknoloji bölümü teyidini ayarlasın artık.</p>

  <p>“Çok güzel, Bay Kobayaşi... Okinava Garden Oteli’ne hoş geldiniz.”</p>

  <p>“Teşekkür ederim.”</p>

  <p>“Okinava’ya iş için mi geldiniz, turist olarak mı, Bay Kobayaşi?”</p>

  <p>Tebessümündeki bir merak belirtisi miydi? Yüzündeki bir kuşku mu?</p>

  <p>“Yarı iş, yarı turizm” diye yanıtladım alfa kontrol sesimle.</p>

  <p>“Umarım burada rahat edersiniz. Buyurun anahtarınız, Efendim. Oda numaranız 307. Yardıma ihtiyacınız olursa, lütfen bizi aramakta tereddüt etmeyin.”</p>

  <p>Sen? Bana yardım? “Teşekkür ederim.”</p>

  <p>Kirlilik, kirlilik. Bu Okinavalılar hiç saf kan Japon olmadılar. Ataları daha farklı, daha güçsüzdü. Dönüp asansöre doğru yürürken, içimden bir ses resepsiyondaki kadının yüzünü buruşturduğunu söylüyordu. Karşısındaki zekânın kalibresinden haberi olsa, böyle yapmazdı. Onun da zamanı gelecek, herkes gibi.</p>

  <p>Dev otelde tek bir ruh bile kımıldamıyordu. Sessiz koridorlar, öğlen vaktinde katakomplar kadar bomboş uzanıyordu.</p>

  <p>Odamda hava yok. Alfa dalgalarına zarar verdiği için, Tapınak’ta klima yasak. Kardeşlerimle dayanışma içinde olduğumu göstermek amacıyla klimayı kapatıp pencereleri açtım. Perdeleri kapalı tutarım. Odaya kimin teleobjektif doğrultacağı bilinmez.</p>

  <p>Dışarıya, güneşin gözüne baktım. Naha çirkin ve değersiz bir kent. Arkasında Pasifik’in mavi-yeşili olmasa, burası Tokyo’nun kollarından herhangi biri sanılabilirdi. Kırmızı-beyaz televizyon anteni hükümetin bilinçaltına yönelik komuta frekanslarını yayıyor. Alışıldık büyük mağazalar penceresiz tapınaklar gibi yükselip, kirlenmişi şaşırtarak boyun eğmeye zorluyor. Mahalleler ve fabrikalar havaya ve su kaynaklarına zehir pompalıyor. Buzdolapları çer çöple dolu arsalarda terk edilmiş. Bunların kentleri bayağılık aşılanmış yerlere nasıl bu kadar benzetilebilir! Yeni Dünya’nın güçlü bir süpürge gibi bu cerahatli kargaşayı bir kenara süpürdüğünü, dünyaya bekâretini geri verdiğini pekâlâ düşleyebiliyorum. Ondan sonra da, Kardeşlik bizlere layık, hayatta kalanların sonsuza dek seveceği bir şey yaratacak.</p>

  <p>Temizlendim ve banyo aynasında yüzümü inceledim. Hayatta kalanlardan birisi de sensin, Quasar<a href="../Text/dipnot.html#_edn1" id="_ednref1"><sup>[1]</sup></a>. Samuray mirasımı daha da belirginleştiren güçlü çizgiler. Kalkık kaşlar. Kartal burnu. Müjdeci Quasar. Muhterem Serendipity<a href="../Text/dipnot.html#_edn2" id="_ednref2"><sup>[2]</sup></a> adımı kehanet gibi koymuş. Benim görevim, imanlılar dünyasının kıyısında nabız gibi vurmaktı, karanlıkta yapayalnız. Bir koruma. Bir haberci.</p>

  <p>Vantilatörün pervanesi vınladı. Vınlamanın ötesinde bir yerde, küçük bir kızın hıçkırıklarını duydum. Bu çarpık dünyada ne çok mutsuzluk. Tıraşa başladım.</p>

  <p>Sabah erken uyandım, ilk birkaç dakika nerede olduğumu çıkaramadım. Düşümün yapbozları sağa sola saçıldı. O düşte liseden etüt öğretmenim Bay İkeda vardı, bir de en azgın zorbalardan iki ya da üç tanesi. Biyolojik babam da görünmüştü. Zorbaların, sınıftakileri ölüymüşüm gibi davranmaya zorladıkları o günü hatırlıyorum. Öğleden sonraya kalmadan, haber bütün okula yayılmıştı. Beni görmediklerini söylüyorlardı. Konuştuğumda da sanki beni duymuyormuş gibi davrandılar. Bay İkeda olanları duydu ve toplumun genç dimağlara göz kulak olmakla görevlendirdiği biri olarak, ne yaptı dersiniz? Pezevenk, son etüt saatinde benim için cenaze töreni düzenledi. Hatta tütsü bile yaktı, ilahiler söyletti, ne gerekiyorsa yaptırdı.</p>

  <p>Muhterem Serendipity hayatımı aydınlatana kadar, savunmasızdım. Vazgeçmeleri için onlara bağırıp çağırdım ağladım, ama kimse beni görmüyordu. Ölüydüm.</p>

  <p>Uyanır uyanmaz bir rahatsızlık hissettim, kamışımın dikildiğini gördüm. Gereğinden çok gama ışını paraziti. Aletim inene kadar Muhterem Serendipity’nin resminin altında meditasyon yaptım.</p>

  <p>Kirlenmişlerin istediği cenaze töreniyse, Muhterem Serendipity ayağa kalkıp krallığını istemeden önce, Beyaz Geceler boyunca, istemedikleri kadar cenaze töreni olacak. Yas tutanın olmadığı cenaze törenleri.</p>

  <p>Kentin ana caddesi Kokusai Dori’de yürüdüm, peşime düşen varsa, onu atlatmak için aynı yolu geri dönüp, yan sokaklara saptım. Yazık ki alfa potansiyelim henüz görünmezliği gerçekleştirecek kadar güçlü olmadığından takipçileri eski yöntemlerle atlatmak zorundayım. Peşimden kimsenin gelmediğinden emin olunca bir oyun merkezine dalıp, oradaki bir telefon kulübesinde bir numarayı çevirdim. Umumî telefon kulübelerinin dinlenmesi daha zor.</p>

  <p>“Kardeşim, ben Quasar. Beni lütfen Savunma Bakanı’na bağla.”</p>

  <p>“Tabiî, kardeşim. Bakan seni bekliyordu. İzin ver de, seni son görevindeki başarından dolayı kutlayayım.”</p>

  <p>İki dakika kadar beklemede kaldım. Savunma Bakanı, Muhterem Serendipity’nin gözdelerinden. Muhterem Serendipity’nin çağrısını işitmeden önce yargıçtı. Doğuştan önder. “Ah, Quasar. Harika. Sağlığın iyi mi?”</p>

  <p>“Muhterem Serendipity’nin emrinde, Bakanım. Sağlığım hep iyi oldu. Alerjilerimi atlattım ve dokuz ay var ki...”</p>

  <p>“Seninle gurur duyuyoruz. Muhterem Serendipity imanının derinliğinden çok etkilendi. <i>Çok</i> etkilendi. Şimdi inzivasında hayat kaynağın üzerine meditasyon yapıyor. Sadece senin hayat kaynağını güçlendirip zenginleştirmek için.”</p>

  <p>“Bakanım, lütfen en derin şükranlarımı iletin.”</p>

  <p>“Memnuniyetle. Bunu hak ettin. Bu, kirlenmiş kalabalığa karşı verilen bir savaş ve bu savaşta cesaret örnekleri görmezden gelinemez, ödülsüz kalamaz. Şimdi. Ailenden ne kadar süre daha ayrı kalacağını merak ediyor olmalısın. Kabine yedi günün yeterli olacağını düşünüyor.”</p>

  <p>“Anlıyorum, Bakanım.” Yere kadar eğildim.</p>

  <p>“Televizyon haberlerini gördün mü?”</p>

  <p>“Kirlenmiş devletin yalanlarından kaçınıyorum, Bakanım. <i>Hangi yılan, oynatıcısının çağrısına isteyerek uyar ki?</i> Tapınağın uzağında olmama rağmen, Muhterem Serendipity’nin talimatı yüreğimde kazılı duruyor. Eşek arılarının kovanını epeyce çomakladık, sanırım.”</p>

  <p>“Gerçekten de öyle. Terörizmden söz edip, ağızlarındaki pis köpükleri göstermeye başladılar bile. Zavallı hayvanlar neredeyse acınacak durumdalar -neredeyse. Muhterem Serendipity’nin tahmin ettiği gibi, asıl gözden kaçırdıkları nokta <i>başlarına</i> gelenlerin nedeninin <i>günahları</i> olduğu. Gururları Quasar, seçilmiş adalet dağıtıcılarından birisin! Otuz Dokuzuncu Kutsal Vahiy: <i>Kişinin kendi fedakârlığından gurur duyması günah değil, kendine saygıdır.</i> Sen yine de fazla göze batmamaya bak. Bulunduğun ortama karış. Biraz etrafı gez. Masraf ödeneğin yetecektir, değil mi?”</p>

  <p>“Sayman olağanüstü cömert davrandı, zaten benim ihtiyaçlarım da basit.”</p>

  <p>“Çok iyi. Yedi gün sonra bizi yine ara. Kardeşlik sevgili biraderimizin eve dönüşünü dört gözle bekliyor.”</p>

  <p>Gün ortası temizliği ve meditasyon için otele döndüm. Bir iki kraker, yosun bisküvisi ve kaju fıstığı yedim, odamın yanındaki makineden aldığım yeşil çayı içtim. Yemekten sonra otelden çıkarken, resepsiyondaki kirlenmiş görevliden bir harita aldım ve gezmek için turistik bir yer seçtim.</p>

  <p>Japon Deniz Komuta Merkezi, Naha’nın kuzeyine doğru, şehre hâkim bir tepedeki bakımsız bir parkın içindeydi. Savaş sırasında öylesine iyi gizlenmişti ki, Okinava’yı ele geçiren Amerikalı işgalciler komuta merkezini üç hafta sonra bir rastlantı sonucunda buldular. Amerikalılar pek zeki bir ırk değil. En belirgin olanı bile gözden kaçırıyorlar. On yıl önce, büyükelçilikleri, Muhterem Serendipity’ye oturma izni vermeyi reddetme cüretini bile göstermişti. Tabiî şimdi Muhterem Serendipity uzay altı dönüşüm yöntemlerini kullanarak istediği yere gidip geliyor. Hiçbir güçlükle karşılaşmadan Beyaz Saray’ı bile birkaç kez ziyaret etti.</p>

  <p>Bilet alıp basamakları indim. Loş serinlik hoşuma gitti. Bir yerlerde bir boruda sızıntı yapıyordu. Amerikalı işgalcileri bekleyen bir sürpriz daha vardı. Onurlu bir ölümle gitmek için birlikteki dört bin kişinin tamamı hayatına kıymıştı. İşgalden yirmi gün önce.</p>

  <p>Onur. Kirlenmişlerin ilahlarla dolu, köpüklü dünyası onurdan ne anlar? Tünellerden geçerken, parmaklarımın ucuyla duvarları okşadım. Askerlerin kalelerini kazmak için el bombalarıyla, kazmalarıyla duvarda açtıkları yara izlerini okşarken o askerlerle akrabalık hissettim. Tapınak’ta hissettiğim akrabalığın eşini. Güçlendirilmiş alfa kat sayımla, onlardan kalan hayat kaynağı kalıntılarını topluyordum. Zaman kavramını yitirene dek tünellerde dolaştım.</p>

  <p>Bu soyluluk anıtından ayrılırken, bir otobüs dolusu turist sökün etti. Onlara, fotoğraf makinelerine, patates cipsi paketlerine, salak Kansai ifadelerine, bir karasinekten de düşük alfa kapasitesine sahip kolsuz bacaksız akıllarına baktım ve elimde temizlik sıvısından bir şişecik daha olmamasına üzüldüm; olsaydı, şişeyi peşlerinden merdivenlere atar ve kapıyı üstlerine kilitlerdim. Böylece bunlar da, tıpkı Tokyo’nun parayla körleşmişlerinin temizlendiği gibi arınırlardı. Böylesi bir temizlik onlarca yıl önce, daha yetmiş iki saat önce benim de yapmaya hazır olduğum gibi, inançları için ölen genç askerlerin ruhlarını sakinleştirirdi. Bu kahramanlar savaştan sonra topraklarımızı yağmalayan kukla hükümetlerin ihanetine uğradılar. Disney ve McDonald’s pazarına dönüşen toplumun <i>hepimize</i> ihaneti gibi. Bütün bu fedakârlıklar, ne için? Amerika Birleşik Devletleri’ne batırılamaz bir uçak gemisi yapmak için.</p>

  <p>Ama elimde hiç şişe kalmadığından bu kirlenmiş, geveze, pisletici, boyuna üreyen, saygısız salaklara dayanmak zorundaydım.</p>

  <p>Onlar yüzünden, kelimenin tam anlamıyla soluk almakta zorlanıyordum.</p>

  <p>Palmiye ağaçlarının altından, tepeden aşağıya indim.</p>
</body>
</html>
