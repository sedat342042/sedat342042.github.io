<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Üzerimden sular damlayarak, soluk soluğa gözlerimi açtım; parlak deniz suyu güneşi yansıtıyordu. Kamarada, gülmemeye çalışan Billy’ye baktım. Dudaklarımla “mızıkçı” yapınca gülüverdi. St. Fachtna, Illaunbrock kumsalı ile Clarrigmore kayalıkları arasındaki ters akıntıları aştı, Sherkin Adası’nın batı ucunu bordaladı ve hem siyah defterim hem de ben, on iki bin millik bir yolculuktan sonra, yolun sonunu gördük. Clear Adası görüş alanına girdi, yüzüm kuruyan deniz suyundan kabuk bağladı; işte ev oradaydı.</p>

  <p>Ardatruha’nın Atlantik Okyanusu’na uzanan yalnız kolu. Dalgalardaki parıltıları izledim. Kayaların derinliklere dönüştüğü yerlerdeki lacivert tonları. Carriglure’un sırtından yuvarlanan tepeleri. Çukurlardaki çayırlıkları ve yükseklerdeki otlakları. Ana karanın kuytusundaki yıkık dökük limanı. Birkaç mil boyunca uzanan dolambaçlı yolları. Mezarlığı, adanın en terbiyeli mekânınım. Dünyayla yaşıt bu adayı.</p>

  <p>Billy’nin dilsiz kızı beni hafifçe dürttü ve babasının dürbününü bana uzattı.</p>

  <p>“Teşekkürler, Mary.”</p>

  <p>Evler belirmeye başladı. The Green Man’in verandasında bir şeylerle oyalanan vaftiz annem ile babamı, Maisie ve Brendan Mickledeen’i görebildim ve Zürich’teki laboratuvarımın karşısında, saat kulesindeki mekanik figürleri hatırladım. Baile Iarthach’ın dibinde, Ancient O’Farrell’ın aynı zamanda postane vazifesi gören, yetmezmiş gibi dedikodu piyasasını da barındıran bakkal dükkânı. Eğer Cnocan an Choimhthigh’in sırtında gözden kaybolan Bertie Crow’un hurda üç tekerleklisi değilse, ne olayım! O hayaletten hiç mi vazgeçmeyecek? Toprak parçalanın insan yüreğine bağlayan nedir, Mo?</p>

  <p>Suyun kıyısında, doğduğum küçük çiftliği gözlerden gizleyip soluksuz bırakan bir çınar kümesi vardı. Acaba çatısı hâlâ çökmedi mi?</p>

  <p>Çene kemikleri güçlü, Alman yapımı son model spor arabalara binmiş, cilalı köylerden geçen İsviçrelileri hatırlıyorum. Kowloon sokaklarında, Huw’un apartmanının çevresinde yiyecek bir şeyler bulmak için çabalayan sıska çocuklan hatırlıyorum. Bu adanın üzerinde dörtnala koşuşturup, gizli hazinelerini bulmakla geçen, mutlu çocukluğumu hatırlıyorum. Doğum elimize birkaç koz veriyor, ne var ki onların nerede dağıtıldığı da çok önemli.</p>

  <p>“Bize harika bir hava getirdin, Mo” diye seslendi Billy dizel motorun üzerinden. “Bu sabah kovadan boşanırcasına yağmur yağıyordu. Bizi özledin mi?”</p>

  <p>Gözlerimi adadan ayıramadan, başımı sallıyorum. Yirmi bir kilometrekarenin her santimini özledim. Kendini Beğenmiş Zürich’te ve Avropara Cenevre’de ve Karmakarışık Hong Kong’da ve Amansız Pekin’de ve Kahrolası Londra’da gözlerimi yumuyor ve bütün topografyanı, şimdi John’un vücudunu gördüğüm gibi görebiliyordum. Karabatakların bugün güneyden esen rüzgârda süzülmelerini, sümsük kuşlarının Baimeach Körfezi’ne dalıp kaybolmalarını seyrediyorum. Birden deli bir kocakarı gibi sırıtıp hüngür hüngür boşalmak, Baltimore ile alçak tepelerinin ve Cork’un bulunduğu yöne doğru bağırıp, “Çuvalladınız işte!” diye haykırmak istiyorum. “Vardım buraya! Eve döndüm! Gelip alın beni!”</p>

  <p>Buluttan bir ada güneşi çevreliyor ve hava soğuyor. Tüylerim diken diken.</p>

  <p>Bana önce biraz zaman verin sadece, John ve Liam’la.</p>

  <p>Tekne iyice yavaşlıyor. Billy, St. Fachtna’nın burnunu limana çeviriyor.</p>

  <p>Amerika’nın “önleyici darbesini” gerçekleştirdiği akşam, dağ evimde hazırlıksız bir akşam yemeği daveti düzenlemiştim. Lisansüstü öğrencilerinin en parlağı olup, Light Box’ta bir araştırma yürüten Daniella sadece hava durumunu öğrenmek için uydu istasyonunu açmıştı, ama altı saat sonra hâlâ televizyonun karşısında, soğuk yemekleri ölgün bir iştahla didikliyorduk. Alain Paris’ten gelmişti, bir de John’un Hong Kong’dan, Huw adlı bir arkadaşı vardı. Televizyon ekranı Körfez’de yanan bir kentin göğünü gösteriyordu.</p>

  <p>Genç bir pilot, peruk takmış bir CNN muhabiriyle konuşuyordu. “Evet Efendim, oranın her yeri şimdiye kadar gördüğüm en güzel 4 Temmuz kutlamasından da muhteşem aydınlatıldı!”</p>

  <p>“Homer Quancog teknolojisi sayesinde son derecede kesin roket isabeti sağlandığını duyuyoruz.”</p>

  <p>“Evet Efendim, Homer’le asansör boşluğunu bile nişanlayabilirsiniz. Harekât kontrol merkezindeki çocuklar binanın iç planlanın inceliyor, siz de oturduğunuz yerden füzenin uçuş bilgisayarının bütün işi yapmasını izliyorsunuz. Bırakın, o bebekler yırtıp parçalasın! Asansör boşluklarından aşağı!”</p>

  <p>Alain biraz şarap döktü. <i>“Putain!</i><a href="../Text/dipnot.html#_edn28" id="_ednref28"><sup>[28]</sup></a> Birazdan füzelerin gidip ekmek aldığım, sonra da köpeği çişe çıkardığını anlatacak.”</p>

  <p>Washington’daki stüdyoda madalyalardan bir göğüs giymiş bir general konuşuyordu. “Özgürlük, Amerikalılar için vazgeçilmez bir haktır. Herkes için. Homer Teknolojisi savaş sanatında bir devrim yarattı. O günahkâr diktatörlere, baskı altında tuttukları halka asgarî zarar vererek çok güçlü ve acıtıcı darbe vurabiliyoruz.” John Clear Adası’ndan aradı. “Bu haberler değil, naklen spor yayını. İleri teknoloji savaşı konusunda bu kadar çok film çevrildi mi de ileri teknoloji savaşı film oldu? Bu, ürün tanıtımı. İki gün önce, Homer Füzelerini bilen var mıydı?”</p>

  <p>Bu sorunun bana yöneltildiğini bağıran mide bulandırıcı bir his. Parmaklarımı dişliyordum.</p>

  <p>“Evet... ben biliyordum.”</p>

  <p>“Mo, sevgilim. İyi misin?”</p>

  <p>“Hayır. John. Seni ararım.”</p>

  <p>BBC yayını. Ambulansların ve yangının aydınlattığı bir sokak. “Düşman Güçleri Tarafından Sansürlenmiş Film” ekranın altından geçiyor. Kuzey İrlandalı bir muhabir mikrofonu, yüzü terden veya kandan ya da her ikisinden parlayan bir Arap kadınına tutmuş. “Söyle bana! Seninkilere sor, bebek maması fabrikasına neden bomba atmak? Senin savaşın için bebek maniası fabrikasına bomba atmak neden lazım? Söyle bana!”</p>

  <p>Kesildi.</p>

  <p>Uzmanlarla yeni değerlendirmeler için yeniden stüdyoya. Daniella uykuya daldığından üzerine bir battaniye örttüm ve ateşe bir kütük daha attım.</p>

  <p>“Önleyici saldırı” dedi Huw, “kameralar yerlerine yerleşinceye kadar savaş ilan etmemek, anlamına geliyor herhalde.”</p>

  <p>Kendimi bitkin hissediyordum. Perdelerin arasından dışarıya, geceye ve dağlara, Samanyolu’na baktım, camda şaşkın yüzlü bir bilim insanı bana bakıyordu. Artık iyice gerildin, Mo, esnekliğini yitirdin. Annen senin yaşındayken, dul kalmıştı. Daha ne kadar gerilmek zorunda kalacaksın? Soğuk cam burnumun ucunu ısırdı.</p>

  <p>Çayırlığın ötesinde, dağın eteğindeki çağlayanı duyuyor musun?</p>

  <p>Beş bin kilometre ötede, özgürlük ve demokrasi güçleri, Liam’ları ve Daniella’ları yıkık binaların altında ezmek için dünyanın en gelişmiş beyinlerinin ürünlerini kullanıyordu. Sonra molozların yanmasını ve yukarıda da maytapları seyrediyoruz. Tebrikler, Mo. Bu, senin hayatın.</p>

  <p>“Tanrım, dünyayı bir kaçıklar sirkine çevirdik.”</p>

  <p>Alain dediğimi duydu, ama yanlış anladı. “Hiçbir hayvan kendi cinsini öldürmez.”</p>

  <p>Soluğum her şeyi buğulandırdı. “Kafeslerimizden çıktık, kontrolden çıktık.”</p>

  <p>Billy bir “ta-rar!” sesiyle beni sallayıp rıhtıma kondurdu. Bacaklarım hareketsiz karaya alışıncaya kadar biraz sendeledim. Sanki kemiklerimin ufalandığını hissettim. Buradan ayrıldığım gün de olabilirdi. Sıralanmış balıkçı tekneleri: Mayo Davitt’in Dun an Oir’u, Daibhi O’Bruadair’in Oilean na nEan’ı, Scott’un mavilere ve sanlara boyanmış Abigail Claire’i, Red Kildare’in kalafata her zamandan çok ihtiyaç gösteren, kekemoza kesmiş sandalı The South’s Gonna Rise Again’i. Halat rodaları, ağ yığınları, yağ varilleri, plastik kasalar. Cılız kediler karınlarını doyurmanın peşindeydi. Adalarda, içerisi dışarısıdır. Düşen, düştüğü yerde kalır. Derin bir soluk aldım. Deniz suyunda samanlı balık, koyun pisliğinden tatlı-ekşi, teknelerdeki motorlardan mazot kokusu.</p>

  <p>“Mo!” Peder Wally istiridye havuzlarının orada, üç tekerlekli bisikletinin üzerine tünemişti. Bernadette Sheehy mini eteği ve çizmeleriyle, ıstakoz sepetlerine hortumla su tutuyordu. Peder sırıtarak el salladı, yanına çağırdı. “Mo! Tam zamanında döndün! Yanında da harika bir hava getirmişsin. Daha bu sabah, kovalardan boşanıyordu.”</p>

  <p>“Peder Wally! Bir sağlık timsali gibisiniz.” İrlandaca<a href="../Text/dipnot.html#_edn29" id="_ednref29"><sup>[29]</sup></a> konuşmak ne iyi geliyor.</p>

  <p>“Seksenlikler daha fazla yaşlanmaz. Zaten bir anlamı da olmaz. Gözüne ne oldu?”</p>

  <p>“Londra’da bir taksiye kafa attım.”</p>

  <p>"Yolculuk nasıl geçti?”</p>

  <p>“İngiliz bile olsa, taksi tutmanın daha kolay bir yolu olmalı.” Gülüştük ve seksen dört yaşındaki mavi gözlerine baktım. Gözler ne mucizevî organlardır. Peder Wally’ninkiler kim bilir neler gördü... Bir panik gümbürtüsü -trampet...</p>

  <p>Texaslının burada, yerli halkı işe aldığını düşün? Adamda İrlanda Cumhuriyeti’nin on yedi bölgesinden daha fazla para var.</p>

  <p>Mo, sakin ol! Peder Wally anneni vaftiz etmişti. Arka taraftaki oturma odasının masası John’la dostluğunun kanıtı olan satranç partilerine yıllarca ev sahipliği yaptı. Eğer Adalılardan kuşkulanmaya başladınsa, Texaslı kazandı demektir.</p>

  <p>“Yolculuğum mu? Doğrusunu söylemek gerekirse, biraz yorucu, Peder Wally. Selam, Bernadette.”</p>

  <p>Adanın güzellik kraliçesi yanımıza yaklaştı. “İyi günler, Mo. Uzaklarda mıydın?”</p>

  <p>“Her zamankinden daha uzakta.”</p>

  <p>“En güzel yaz şölenini kaçırdın. Ta Ballydehob’dan, Schull’dan, hatta Baltimore’dan insanlar geldi. Hans adında Norveçli bir kuş uzmanı bana âşık oldu. Her hafta mektup gönderiyor.”</p>

  <p>“Topu topu iki mektup yazdı” diyor Bernadette’in küçük kız kardeşi Hanna, çürümüş bir çamaşır sepetinden tırmanmaya çalışıp, hortumdaki suyun basıncıyla çığlık çığlığa istiridye havuzuna sürüklenmeden önce.</p>

  <p>“Öyle” dedi Peder Wally. “Harika bir şölendi. Ve Fastnet Yarışları sırasında da cennetten gelme bir hava. Yine de Baltimore cankurtaran gemisini çağırmak gerekti. Katamaranlardan biri alabora oldu. Gelecek yılki yarışlarda burada olacak mısın?”</p>

  <p>“Umarım. Gerçekten umarım.”</p>

  <p>“Liam hafta sonundan önce Clear’de olacak mı, Mo?” Bernadette aldırmaz rolünde başarılı olamayacak kadar eğitimsizdi. Saç buklelerinden birini küçükparmağına dolamış, hortumu tuttuğu yere bakmıyordu bile.</p>

  <p>Bir gelebilse. “Olmasa daha iyi. Güz döneminin tam ortasında zaten.”</p>

  <p>Peder Wally’nin bakışı biraz tuhaftı. Yoksa biraz tuhaf bir cevap mı verdim? “Pekâlâ, Mo. Adamı daha fazla bekletme.”</p>

  <p>“Evde mi?”</p>

  <p>“Bir saat önce, evdeydi. Kalemi pençesinden kurtarabilmek için uğramıştım.”</p>

  <p>“Öyleyse, şimdilik hoşça kalın, Peder Wally. Bernadette.”</p>

  <p>“Bastığın yere dikkat et.”</p>

  <p>“Oyunun adı, bilim” demekten hoşlanırdı Queen’s’teki rehber öğretmenim Dr. Hammer. “Ortadaki para, bilinmeyenler. Hatalar, oyunun dolandırıcıları. Bilimadamları da enayiler.”</p>

  <p>Kuantum Fiziğinin Duayeni Niels Bohr, “Fizik biliminin görevi doğanın ne <i>olduğunu</i> bulmaktır demek, yanlıştır” derdi. “Fizik bilimi doğa hakkında ne söyleyebileceğimizle ilgilidir.”</p>

  <p>Ülkemin çifte sınanmış, neler-olabilirdi tarihi burada gerçekten ne olduğunun incelenmesi değil: tarihçilerin incelemelerinin incelenmesi. Tıpkı fizikçiler gibi, tarihçilerin de bilenecek baltaları var.</p>

  <p>Anılar, şimdiki zamanın ataları olarak resmi geçit yapan, kendi kendilerinin efradıdır.</p>

  <p>Heinz Formaggio’nun bürosunun camlı kubbesinden içeriye dolan güneş ışığını hatırlıyorum. Sanki opera manzarası. Cenevre Gölü’nü çevreleyen dağlar mor ve gümüş rengine boyanmıştı. Gölün kenarında, bakır rüzgârgüllü garip binanın altında, cücemsi bir bahçıvan çuha rengi çimenleri biçiyordu. Merkür, kanatlı miğferiyle mermer kaidesinden sıçramaya hazırlanır gibi.</p>

  <p>Heinz, Texaslıyı tanıştırırken, “Bay Stolz” demişti. Kanepenin üzerinde kırk litrelik bir şapka vardı. Adam güneş gözlüklerini çıkardı ve iyi kapanmayan gözleriyle beni süzdü.</p>

  <p>“Bu aşamada kaçarsan” diye mantık yürütüyordu Heinz, “bizi en kritik anda yüzüstü bırakırsın. Sen bu ağır sıklet ekibin nirengi noktasısın, Mo. Bu, canın istediğinde istifa edebileceğin bir hafta sonu işi değil.”</p>

  <p>“İstifa ederim. Dün ettim. Mektubu bir daha oku.”</p>

  <p>Amcavari Heinz. “Mo, beyin fırtınası yapmanın getirdiği iniş çıkışlardan haberim var. Burası farklı bir çevre. Ben de bazen senin kuşkularını yaşıyorum. Bay Stolz’un da yaşadığından eminim.” Texaslı gözünü benden ayırmıyordu. “Ama kuşkular geçiyor. Yalvarırım, böylesi önemli bir kararı birkaç aylığına buzluğa kaldır.”</p>

  <p>“Önemli kararım çoktan alındı, Heinz.”</p>

  <p>Şaşkınlıktan sarsılmış bir Heinz. “Nereye gideceksin? Peki ya Liam’a ne olacak, bizden aldığı bursa? Gerektiği gibi düşünülmesi gereken yüzlerce konu var.”</p>

  <p>“Hepsi düşünüldü. Ve oğlumun eğitimi için sizin paranız şart değil.”</p>

  <p>Ahlaki şantajcı Heinz. “Aklını çeldiler, öyle değil mi? Bu işlerde hepimiz daha iyi öneriler alırız, Mo. Bu kadar bencil olma hakkını nereden alıyorsun? Hangi şirkete gideceksin?”</p>

  <p>“County Cork’ta şalgam yetiştireceğim.”</p>

  <p>“Espri yapmak işe yaramaz. Light Box’ın bilmeye hakkı var. Nisan’da CERN<a href="../Text/dipnot.html#_edn30" id="_ednref30"><sup>[30]</sup></a> tesisleri tamamen bize ayrılacak. Saragosa süper akseleratör verilerini haftaya bekliyoruz. Bütün bunlar Quancog’un yersizlik prangasından kurtulmasını sağlayabilir. Neden şimdi?” İçimi çektim. “Mektupta yazdım.”</p>

  <p>“Gerçekten de Light Box’ın deneyleri sadece eğlence olsun diye yaptığına mı inanıyordun?”</p>

  <p>“Hayır. Light Box’ın sadece uzay ajansları için deneyler yürüttüğüne gerçekten inandım. Bize, kuantum bilinci bunun içindir, demişlerdi. Sonra bir savaş çıkıyor ve birden evrensel aydınlanmaya yaptığım mütevazı katkının, derileri yeterince beyaz olmayan insanların öldürülmesi için, havadan yere füzelerde kullanıldığını görüyorum.”</p>

  <p>“Bu melodram şart mı? Uzay teknolojisinde askerî ve sivil uygulamaların arasındaki sınır her zaman insana göre değişmedi mi? Gerçeği kabul et, Mo. Dünyanın düzeni, böyle.”</p>

  <p>“Biri dört yıl boyunca palavrayla uyutulmuş. Sonra, dört yıl palavrayla uyutulduğunu anlıyor ve çekip gitmek istiyor. Gerçeği kabul et, Heinz. Dünyanın düzeni böyle.”</p>

  <p>Texaslı ağırlığını öbür kalçasına verince, kanepe gıcırdadı. “Bay Formaggio, Dr. Muntervary’nin doğruluğa çok değer verdiği açık.” Sözü asla kesilmeyecek insanların rahatlığıyla konuşuyordu. “Bunu anlayabiliyorum. Bir Quancog dostu olarak, sanırım daha geniş bir panorama gösterebilirim. Hanımefendiyle sohbet edebilir miyim?”</p>

  <p>Öylesine sorulmuş, gereksiz bir soruydu.</p>

  <p>Ben yolu tırmandıkça, Ancient O’Farrell’ın dükkânının vitrinindeki ince yüz içinde bulunduğu karanlığa geri döndü. Dükkânın ne açılış ne de kapanış saati vardı, ama Ancient’ın karısı yanında Ancient ya da oğulları Old O’Farrell yoksa kimseyle görüşmezdi. Daha benim çocukluğumda bile, ana karadan gelenlerden kuşkulanıyordu: hem Britanya’dan hem de onun ötesindeki dünyadan, oranın salt varlığından bile kuşkulanıyordu. “Baltimore burada” diye kabul ederdi. Ama Baltimore’un ötesinde, radyo dalgaları kadar elle tutulmaz topraklar vardı.</p>

  <p>Eğer hem Ancient hem de Old dışarıdaysa doğruca dükkâna girer, istediklerini alır ve parasını ayakkabı kutusuna bırakırdın. O’Driscoll’un otlağında biraz soluklandım. Yemin ederim, adaya her dönüşümde bu tepe daha da dikleşiyor. Siyah pelerinler giymiş iki yaşlı hanım ellerinde tırmık, kıyıyı, otların bittiği yerleri araştırıyordu. Kargalar gibi yürüyerek. Aynı anda kafalarını kaldırıp bana baktılar, el salladılar. Moya ve Roisin Tourmakeady! Ben de el salladım. Onların girdaplar yaratan büyücülerden olduklarına inanırdık. Tavan aralarında baykuşlar yaşardı, Tanrı bilir hâlâ yaşıyordur.</p>

  <p>Geri dönmek tehlikeliydi, Mo. Yakında burada olurlar. Buralara kadar varman bile küçük bir mucize. Hem mucize hem de Aer Lingus<a href="../Text/dipnot.html#_edn31" id="_ednref31"><sup>[31]</sup></a> bilgisayar sisteminin muhteşem yalnızlığı.</p>

  <p>Geri dönmek tehlikeliydi, geri dönmemek ise imkânsız.</p>

  <p>Güneş sıcaktı, duvarlardaki yosun örtüsü kalın eğreltiotları başlarını sallıyordu.</p>

  <p>Clear Adası’nda sadece üç motosiklet olduğundan, adalılar her birini motorunun sesinden tanıyabiliyor. Red Kildare sepeti boş motosikletini yolun kenarına çekip, yarış gözlüklerini alnına itti.</p>

  <p>“Demek geri dönmene izin verdiler, Mo? Gözünde bayağı güzel bir şiş taşıyorsun.”</p>

  <p>“Red. İşten atılmış sihirbaza dönmüşsün. Doğru, millî takım için skor tutma günlerimin sonuna yaklaşıyorum.”</p>

  <p>Tıpkı John gibi, Red Kildare de Clear’in yenilerinden sayılır. Altmışlarda Timothy Leary felsefesini temel alan bir özgür düşünürler topluluğu kurmak amacıyla “rüzgâra kapılıp” adaya düştü; topluluğun sonu da tıpkı Timothy Leary’ninki gibi olunca geriye sadece Red, domuzları ve keçileriyle birlikte birkaç çılgın öykü kaldı. John için her gün Aodhagan’a çıkıp Feynman’ı sağar, karşılığını keçi peyniri vererek, sebze bahçesine bakarak öder. John hâlâ Red’in Küba’nın bu tarafındaki en iyi marihuanayı yetiştirdiğini iddia ediyor. İrlandacası şimdi artık benimkinden iyi.</p>

  <p>“Geçen gün seni düşündüm, Mo.”</p>

  <p>“Sahi mi?”</p>

  <p>“Evet... Gökten ölü bir yarasa gelip, ayağımın dibine düştü.”</p>

  <p>“Gözden ırak olunca unutulmadığına sevindim, Red.”</p>

  <p>Yarışçı gözlükleri yine yerlerine indi. “Gidip Daibhi O’Bruadair hakkında bir hindiyle konuşacağım. Bastığın yere dikkat et.”</p>

  <p>Eski Norton’unun el gazını çevirip sepetinin dibinde uyuklayan domuzcuğu uyandırdı, beriki oturağa tırmanıp, motosikletin gürültüsü arasında kaldığı yerden uyumaya devam etti.</p>

  <p>Heinz Fonnaggio öfkesini sadece kapıyı hafifçe çarparak gösterirdi.</p>

  <p>Büronun iki ucundan, Texaslıyla bakıştık. Bahçedeki cüce hâlâ ot biçiyordu. Neredeyse, “Berabere” diyecektim; ama neredeyse söylediklerim, gerçekten söylediklerimden fazladır. “Heinz’i kendi bürosundan gönderebildiğinize göre, gerçekten çok önemli biri olmalısınız.”</p>

  <p>“Bizim Müdür’ün size bağırmaya başlayacağından korktum.”</p>

  <p>“Heinz’ın bağırtısını işitmenin bir lahana tarafından kırbaçlanmaktan farkı yok.”</p>

  <p>Elini gömlek cebine soktu. “Sigara içmemin bir sakıncası var mı, Doktor?”</p>

  <p>“Light Box’ta sigara yasak.”</p>

  <p>Sigarasını yaktı, gül yaprakları ve kokulu otlarla dolu bir kâseyi bir Light Box dosyasına boşaltıp, kâseyi sigara tablası niyetine kullanmaya başladı. “Geçen gün hakkımda yapılan bir espriye kulak misafiri oldum: Gelen evrak tablası yok, giden evrak tablası yok, sadece sigara tablası var.”</p>

  <p>“Size inanmadığım için beni bağışlayın.”</p>

  <p>Tebessümü, ona inanıp inanmamamın pek de önemli olmadığını söylüyordu. “Dr. Muntervary, ben Texaslıyım. Birliğe katılmadan önce, Texas’ın bağımsız bir cumhuriyet olduğunu biliyor muydunuz?”</p>

  <p>“Evet, biliyordum.”</p>

  <p>“Biz Texaslılar gururlu milletiz. Konuyu dolandırmamakla övünürüz. Şimdi de dolandırmayalım. Pentagon Quantumcog’un tamamlanmasını istiyor.”</p>

  <p>“Öyleyse, siz de tamamlayın.”</p>

  <p>“Bu işi ancak Light Box Research gerçekleştirebilir. Sebebini ikimiz de biliyoruz. Yani, sebebin kim olduğunu ikimiz de biliyoruz. Mo Muntervary, Light Box Research’te çalışıyor.”</p>

  <p>“Bugünden itibaren, Mo Muntervary hiçbir yerde çalışmıyor.” Ağız dolusu duman üfleyip, salınışını izledi. “Bu kadar basit olsaydı...”</p>

  <p>“Bu kadar basit.”</p>

  <p>“Krallar tahttan iner, polisler kimliklerini iade eder, danışma şirketlerinin yöneticileri istedikleri kapıyı çarpıp çıkarlar da, kimse şu kadar aldııınazdı. Ama siz, Doktor, siz sahadan çıkamazsınız. Gerçek, bu. Bunu kabul edin.”</p>

  <p>“Bu dolaysız konuşmak mı oluyor? Çünkü duyduklarımı anlayamıyorum.”</p>

  <p>“Öyleyse, başka biçimde anlatayım. Light Box bugün piyasadaki araştırma kuruluşlarından sadece bir tanesi. Rusya’da, Endonezya’da, Güney Afrika’da, İsrail’de ve Çin’de sizin gibi bilimadamlarının peşine kelle avcıları salmış bir sürü suç örgütü var. Arap ülkelerinde, bizden gerçekten hiç hoşlanmayan yeni bir konfederasyon var. Kuantum bilinci isteyen üç bağımsız askerî danışmanlık kuruluşu sayabilirim, bunlardan birisi de Britanyalı kuzenlerimiz. Piyasa kalabalıklaşıyor, kalabalıklaştıkça da birbirini boğazlıyor. Pentagon’un niyeti, sizi bizimle çalışmaya davet etmek. Bizim kadar demokratik olmayan rakiplerimiz size baskı yapacaktır. Nereye ve nasıl saklanırsanız saklanın, bulunacak, isteseniz de istemeniz de hizmetinizden yararlanılacaktır. Şimdi anlayacağınız kadar basit konuşuyor muyum, Dr. Muntervary?”</p>

  <p>“Peki, bilileri bana tam olarak nasıl ‘baskı’ yapabilir?”</p>

  <p>“Oğlunuzu kaçırıp, siz elle tutulur sonuçlar verene kadar onu beton bir kutuya kapatarak.”</p>

  <p>“Bu hiç de hoş değil.”</p>

  <p>Evrak çantasını kaldırıp, kucağına yerleştirdi. “Güzel.” Çantanın kilitleri şakırdayarak açıldı. “Burada, kelle avcılarının yöntemleriyle ilgili fotoğrafların ve bilgilerin bulunduğu bir dosya var. Bunları kendi kanallarınızla soruşturun: Dublin’deki Uluslararası Af Örgütü’nden arkadaşlarınız bu isimleri tanıyacaktır. Buna sonra bakarsınız” dedi dosyayı bana uzatarak, “Ama sakın yemekten önce olmasın. Son bir şey daha” bana doğru fotoğraf filmi kutusu boyunda ufak ve siyah bir silindir attı, “bunu yanınızda taşıyın.” Kucağımdaki siyah silindire baktım, dokunmadan. “Nedir bu?”</p>

  <p>“Sağ başparmağınızın izine ayarlanmış elektronik bir düğme. Düğmeye bastığınızda, bizimkilerden biri dört dakikada yanınızda olur.”</p>

  <p>“Bütün bu palavraları yutacağımı nereden çıkarıyorsunuz? Hem üstelik, neden ben?”</p>

  <p>“Yeni Dünya Düzeni geride kaldı. Savaş ciddiyetle dönüyor -hoş, aslında hiçbir yere de gitmemişti ya- ve sizin gibi bilimadamları benim gibi generallere savaş kazandırır. Çünkü eğer kuantum bilinci son beş raporunuzda belirttiğiniz gibi Yapay Zekâ’yla birleşirse, şimdiki nükleer teknoloji ancak insanların kafasına yağan tenis topları kadar tehlike yaratacak.”</p>

  <p>“Peki, bu hayalet kelle avcıları benim Light Box’ta yaptığım araştırmayı nereden biliyor?”</p>

  <p>“Hepimizin her şeyi bildiği gibi. Eski moda sanayi casusluğu.”</p>

  <p>“Kimse beni kaçırmayacak. Bana bir bakın. Orta yaşlıyım. Kırklarına gelip de gerçek anlamda katkı yapan sadece Einstein, Dirac ve Feynman var.”</p>

  <p>Texaslı sigarasını söndürdü ve gül yapraklarını yeniden kâseye boşalttı. “Kıçınızı yalayan bir sürü insan var, Doktor, onun için ben de kıçınızı yalamamdan hoşlanacağınızı sandım. Şimdi beni gerçekten iyi dinleyin. Ben sizin matris mekaniğinizin, kuantum kromodinamiğinizin, hiçbir yerden ödünç alınmış enerji sayesinde bir şeye dönüştürülen hiçliğinizin önünü ardından ayırt edemem. Ama bildiğim tek bir şey var: bu dünyada Quancog’u gerçekleştirebilecek on taneden fazla insan olmadığı. Şimdi bunlardan altısı Batı Texas’ta, yanımızda. Size bir iş teklif ediyorum. Sonbahar gelince, Light Box’ın Quancog projesini bütünüyle oraya taşıyıp, her zamanki gibi bir ikramiye ve prim paketi sunacaktık. Oysa istifa mektubunuz bizi aceleye zorladı.”</p>

  <p>“Neden sizin için çalışayım ki? Başkanınız cahil bir sahtekârdan farksız.”</p>

  <p>“Bunu anlamak için dâhi olmak gerekmez. Ama bugün parmakları düğmelerde olan bütün cahil sahtekârları düşününce, Quancog’un kime ait olması daha iyidir, sizce?”</p>

  <p>“Askerî uygulamada Quancog mu? Bence kimsenin olmasın.”</p>

  <p>“Texas’a gelin, Dr. Muntervary. Sizi isteyen bütün ajanslann içinde, vicdanınıza ve oğlunuz Liam ile John Cullin’e sadece biz saygı gösteririz. Beni düşmanınız gibi görüyorsunuz, Doktor. Buna alışabilirim. Benim dünyamda, dostu ve düşmanı bağlam belirler. Çok geç olmadan, sizin tarafınızda olduğumu anlayın lütfen.” Dışarıya, Merkür’e baktım.</p>

  <p>“Bunu hep sevdim” dedi Texaslı bakışlarımı izleyerek. “Kendi anlayışına göre yaşadı.”</p>

  <p>The Green Man’in pub levhası rüzgârda sallanırken gıcırdıyor, Maisie taş duvara yaslanmış, teleskopuyla denize bakıyordu. Brendan öbür tarafta bir yerdeydi, sebzelerin arasında bir şeyler yapıyordu. Maisie’nin saçları kırlaşmış.</p>

  <p>“Selam, Maisie.”</p>

  <p>Teleskopunu bana doğru çevirince, ağzı açıldı. “Hayattayım ve nefes alıyorum! Mo Muntervary başımıza bela olmak için dönmüş! St. Fachtna’dan tuhaf bir şapkanın indiğini görmüştüm” teleskopunu indirdi, “ama geleni Thewicker kazlarının peşindeki kuş meraklılarından biri sandım. Gözüne ne oldu?”</p>

  <p>“Laboratuvarda deney yaparken kaba bir elektronla çarpıştım.”</p>

  <p>“Daha diz boyu bir çocukken bile her şeye çarpardın. Brendan! Gel de kim gelmiş, bir bak! Ee, Mo, söyle bakalım, neden yaz şölenine gelmedin?”</p>

  <p>Brendan topallayarak yanaştı. “Mo! Bu kez yanında harika bir hava getirdin! John dün akşam oturmuş Guinness yuvarlarken, geleceğinden hiç söz etmedi. Aziz Dooley adına, bir buçuk kara göz! Üzerine biftek bastır!”</p>

  <p>“Çok önemli değil. Ama şu güller resimlik değil mi! Ayrıca hanımelinin ekim sonunda böyle açması için ne yapıyorsunuz?”</p>

  <p>“Gübre!” dedi Maisie. “Bertie Crow’ın ineklerinden güzel ve taze gübre, bir de anlar. Yerleştiğinde, bir arı kovanı kur, Mo. Anlara bak, anlar da sana baksın. Bu yılın kırmızı fasulyelerini bir görmeliydin! Harikaydı, öyle değil mi, Brendan?”</p>

  <p>“Evet, çok iyi çıktılar, Maisie” yarım yüzyıl önce de tüttürdüğü kızıl ağaçtan piposunun çanağını inceledi. “Skibbereen’de anneni gördün mü, Mo?”</p>

  <p>“Gördüm.”</p>

  <p>“Nasıldı, peki?”</p>

  <p>“İyiydi, ama kafası biraz daha karışık. En azından, bulunduğu yerde kendine zarar veremeyecek.”</p>

  <p>“Bu doğru işte.” Maisie saygılı bir sessizlik boyunca bekledi. “Çok zayıflamışsın, Mo. İsviçre’de fondü ile Toblerone çikolatalarından başka bir şey yemiyorsunuz sanırdım.”</p>

  <p>“Seyahatteydim, Maisie. O yüzden böyle zayıfım ya.”</p>

  <p>“Konferanslar yüzünden, herhalde?” Brendan’ın gözleri gururla parladı.</p>

  <p>“Öyle de denebilir.”</p>

  <p>“Baban bugünleri görebilseydi!”</p>

  <p>Maisie yarım cevapları yakalamakta ustaydı. “Pekâlâ, bahçe duvarının önünde durma öyle. İçeri gel de bize dünyayı anlat.” Brendan eskiden kalmış ellerine soludu. “Maisie Mickledeen, vaftiz kızımıza içkiyi dayamadan önce bırak da biraz soluklansın. Eminim, bizim Mo doğruca Aodhagan’a gitmek isteyecektir. Dünya birkaç saat daha bekler.”</p>

  <p>“Öyleyse sonra gel, Mo, ya da ne zaman istersen. Eamonn O’Driscoll’un oğlu akordeonuyla geldi, Peder Wally de kapalı kapı düzenliyor.”</p>

  <p>The Green Man’de kapalı kapı. Eve döndüm sayılır. “Maisie, kapalı kapılar yasal saatte dükkân kapattığın gecelerden birinde olmaz nuydı? Bir de kapatmak için kilit?”</p>

  <p>“Mantıklı düşünmeyi şuracıkta terk et, Mo! Artık Clear’desin. Burada sadece koyun, balık ve hava var. Senin için sakıncası yoksa, izafiyeti Baltimore’da bırak. Ve eğer John arpını getirirse, o zaman son Kilmagoon şişemi açanm. Bastığın yere dikkat et.”</p>

  <p>“Mowleen Muntervary, sen cehennemde iblislerin kıçını kaşıdıkça kanayacak şişliklerle dolana kadar ısırganlarla kırbaçlayacağı sekiz yaşında bir sapıklıksın! İstediğin bu mu?”</p>

  <p>Miss Thorpe’la ilgili anılarım elektron mikroskopunun ötesinden bir kaş kenesine sapıveriyor. Parlak, çıkıntılı, çok gözlü. İlkokul öğretmenleri neden illa ya Bronte’vari bir melek ya Dickens’a özgü bir cadı olurlar? Onlara siyahı ve beyazı kendileri siyah ya da beyaz oluncaya dek mi öğretirler?</p>

  <p>“Sana bir soru sordum ve cevabını duyamadım! Niyetin aşağılık bir yalancı olarak lanetlenmek mi?”</p>

  <p>“Hayır, Miss Thorpe.”</p>

  <p>“Öyleyse bana cebir sınavı cevaplarını o kirli ellerine nasıl geçirdiğini anlat!”</p>

  <p>“Cevapları kendim buldum.”</p>

  <p>“Bu dünyada yalan söyleyen küçük oğlanlardan daha çok nefret ettiğim tek bir şey var, o da yalan söyleyen küçük kızlar! Sonunda babana mektup yazıp, kızının çatal dilli bir yalancı olduğunu bildirmek zorunda kalacağım! Köyünde utanç içinde gezeceksin!” Dişsiz bir tehdit. Clear Adası’nda, İrlandaca konuşmayan bir öğretmeni kimse ciddiye almazdı.</p>

  <p>Böylesi mektuplardan ta Cork İlkokulu’na kadar yol döşenirdi. Babam hafta sonları eve geldiğinde, bu mektuplan alır ve o hepimizi gülmekten kırıp geçiren gülünç İngiliz aksanıyla anneme okurdu. “Kızınızın bu sınavda dürüstçe yüz almış olması tasavvur edilemez. Hile, ciddi bir kabahattir...”</p>

  <p>Babam bütün haftayı Cork ve Baltimore arasında gidip gelmekle, ta Dublin’den bile gelen müşterilerle pazarlık etmekle geçiren bir tersane müteahhidiydi. Bir Clear Adası kızı olan anneme âşık olmuş ve St. Ciaran Kilisesi’nde Peder Wally adlı orta yaşlı bir papaz tarafından evlendirilmişti.</p>

  <p>Bugünlerde ilkokul öğrencileri limanda kurulu portatif barakalarda, hem İngilizce hem de İrlandaca ders görüyor. Daha büyükler, St. Fachtna’ya binip Schull’da rasathanesi olan bir okula gidiyor. Miss Thorpe, Manici prensiplerini yoksul ve çok kökenli Afrika ülkelerinde yaymaya gitti. Eski okul, şimdi Bertie Crow’ın saman deposu oldu.</p>

  <p>Pencereden baktığında, göreceğin odur: saman.</p>

  <p>Texaslıya, hafta sonu boyunca istifa kararımı gözden geçireceğimi söyledim. Bankaya gittim ve banka müdürünün hakkımda soruşturma yapabilmek için beni bürosuna kahve içmeye davet etmesine yetecek kadar Amerikan doları çektim. Dağ evine giderken, kendimi her on beş dakikada bir dikiz aynasına bakar yakaladım. Paranoya çoğu kez tatsız bir oyun gibi başlıyor olmalı. Tavsiyesini almak için John’a telefon ettim. “Çapraşık bir iş” dedi John, “Ama eğer kararını verdiysen” sonra İrlandaca’ya döndü, “programda olmayan bir izin al ve doğum günümde Clear’de olmaya bak.” John genellikle tavsiyesini ambalajında tutar. “Ve seni çok sevdiğimi unutma.”</p>

  <p>Hızla bavulumu hazırladım, kitaplarımla ve çiçeklerimle ilgilenmesi için Daniella’ya bir not bıraktım. Dağ evi ve araba gibi donanım Light Box’a aitti. Sabit disklerimi, yanıma almayı düşündüğüm CD’lere kopyaladım, başka her şeyi sildim ve en ölümcül virüslerimden oluşturduğum hayvanat bahçelerini arkamda bırakacağım disklere boşalttım. Heinz’a veda armağanım.</p>

  <p>İnsan nasıl kaybolur? Parçacıkların kaybolmasını sağladım ama kendim hiç kaybolmadım. Kendimi peşimden gelenlerin gözüyle izlemem, kör noktaları belirlemem ve o kör noktalara sığınmam gerekecekti. Her zamanki seyahat şirketime telefon edip, fiyatı ne kadar yüksek olursa olsun, üç gün sonrası için Sen Petersburg’a bir bilet istedim ve kredi kartımla ödeyeceğimi söyledim. Ekvator Ginesi’ndeki tek web sitesine bir e-posta gönderdim ve Peynir Operasyonu’nun Yeşil olduğunu belirttim. Biraz gezinmek için dışarı çıktım ve silindir biçimindeki elektronik düğmeyi gömeceğim bir Belçika yoğurdu kamyonu buldum.</p>

  <p>Sonra pencere yanındaki koltuğuma oturdum ve akşamın karanlığı yoğunlaşırken çağlayanı seyrettim.</p>

  <p>Hava iyice kararınca, Berlin otoyolunda uzun kuzey yolculuğuma başladım.</p>

  <p>Başlangıcı görebiliyordum.</p>

  <p>Patikanın ortasında, yabanî çiçekler bitmiş. Liam’ın çizdiği tabela “Aodhagan Croft” diyor. Altında, benim elimden çıkma başka bir tabela sallanıyor: “ev yapımı dondurma.” Planck akşam güneşinde uyukluyor. Evin pencereleri açık. Verandada geniş kenarlıklı hasır şapka, sulama süzgeci, Planck’in tasması ve boyunluğu, çizmeler, baharat saksılarından diziler. John evden çıkıp geliyor: geldiğimi duymadı daha. Sebze bahçesine yürüyorum. Feynman beni görüyor ve sakalının altından meliyor. Schroedinger daha iyi görebilmek için posta kutusunun üzerine sıçrıyor. Planck ayağa kalkıp havlamadan önce kuyruğunu iki kere yere vuruyor. Tembel it.</p>

  <p>Yolculuğum burada bitiyor. Kaçacak Batı kalmadı.</p>

  <p>John dönüyor. “Mo!”</p>

  <p>“Başka kimi bekliyordun, John Cullin?”</p>
</body>
</html>
