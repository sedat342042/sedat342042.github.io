<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Virüsü bütün dünyaya nasıl bulaştıracaklarını duymak ister misin, Bat?”</p>

  <p>“Şu anda duyduğum tek ses, polis sirenleri, Howard.”</p>

  <p>“Beni sonuna kadar dinle! Amerika’nın geleceği buna bağlı! Bir numaralı ihracat kalemleri ne, Bat?”</p>

  <p>“Çoğu yetkili cevabın ‘petrol’ olduğunda hemfikirdir, Howard.”</p>

  <p>“O, senin inanmak istediğin! Propaganda! Petrol değil...”</p>

  <p>“Polis kapıyı kırıyor, Howard. Ellerinde arama emri var.”</p>

  <p>“İnsanları uyarmalısın, Bat. Son yaklaşıyor.”</p>

  <p>“Son geldi bile, Howard, telefon ettiğin için teşekkürler ve...”</p>

  <p>“KAJU FISTIĞI! KAJU FISTIĞIYLA BULAŞTIRACAKLAR!”</p>

  <p>“Özür dileriz, millet, Howard’ın dolunayla bir randevusu vardı. Şu anda Gece Treni FM’de Bat Segundo Şov’dasınız. 97.8’den sabaha kadar. İstikamet blues, rock, caz ve geceyarısından şafağa kadar sohbet donmuş Doğu Yakası’nı ürpertiyor. Kasım ayının en son sabahında saat 02.45. Biraz sonra sponsorlarımızdan çok zaman almayacak birkaç kelime, ardından da New York’un En İyisi’nde Bay Lou Reed bizi kendi ‘Aşk Uydusu’na götürecek. Her zamanki gibi, bankalarımız ve operatörlerimiz Batfon’a telefonlarınızı aktarmaya hazır bekliyor. Bu akşamki sohbet safarimiz Kuzey Afrika terörizmine karşı dün girişilen hava saldırılarını, kanalizasyonlardaki albino deniz yılanlarını ve ‘Hadımlardan Daha iyi Başkan Olur mu?’yu kapsadı. Ama lütfen, eğer kaşlarınız bitişikse ya da gözbebeğiniz yoksa veya soruları soran aynadaki aksinizse, o zaman Darth Vader’ı arayın. Bat birazdan dönecek.”</p>

  <p>“Kevin!”</p>

  <p>“Bay Segundo?”</p>

  <p>“Telefon santralındaki kısa görevin sırasında on üç numarayı kes.”</p>

  <p>“Özür dilerim, Bay Segundo. Telefon ettiğinde, düzgün birine benziyordu.”</p>

  <p>“Telefon ettiklerinde, hepsi düzgün birine benzer, Kevin! Bu yüzden onları elemek için telefon operatörü tutuyoruz ya! Howard da kıç tekmeleme yarışmasında tek bacaklı biri olarak ‘düzgün’ idi.”</p>

  <p>“Bat! Ne söylüyorsan, toparlayıp Kevin’i rahat bıraksan?”</p>

  <p>“Carlotta! Sen benim yapımcımsın! Bu Apple Core sabotajcıları konusunda çok daha uyanık olmalıydın! Haydi, Kevin, kabul et şunu. Programında Gece Treni FM’i Radyo Şizoid’e çevirmek var.”</p>

  <p>“Bat, kes artık! Çılgınlığın reytinglere zarar verdiği hiç görülmemiş. Özellikle de suç mahallinde Gece Treni FM’in adı geçiyorsa.”</p>

  <p>“Pekâlâ. Ama işte şurada tuhaf, harika, uçurumun kıyısındaki çatlak dehaların, şu tarafta da bok yiyici çatlakların. Howard kitabın anlattığı bok yiyici. Bundan sonra bok yiyici yok, Kevin, yoksa kendini yine geldiğin o gazetecilik okulunda bulursun. Anlaşıldı mı?”</p>

  <p>“Elimden geleni yapacağım, Bay Segundo.”</p>

  <p>“Bir şey daha var: Kahveme neden kaynamış mürekkep koyuyorsun?”</p>

  <p>“Kaynamış mürekkep mi, Bay Segundo?”</p>

  <p>“Kaynamış mürekkep, Kevin. Bu kahvede kaynamış mürekkep tadı var. Hem bana ‘Bay Segundo’ demekten vazgeçsen? Muhasebecim gibi konuşuyorsun.”</p>

  <p>“Tasalanma Kevin. Segundo dilinde ‘kaynamış mürekkep’ gizli bir hoşlanma anlamına gelir. Son stajyerimizin yaptığı kahveye de ‘Emlak Komisyoncusu Balgamı’ adını takmıştı.”</p>

  <p>“Carlotta, gözden-kaçırılması-güç-cinselliğin bazı medya yöneticilerinin üzerinde karşı konulmaz bir etkiye sahip diye kendini şanslı görmen gerekir, yoksa...”</p>

  <p>“Yayına beş saniye, bal peteğim -5, 4, 3, 2, 1.”</p>

  <p style="text-align: center">***</p>

  <p>“Gece Treni FM’e hoş geldiniz, 97.8, sabaha kadar harika. Bat Segundo Şov’u izliyorsunuz: akşamdan kalma güneş yeni günün çamurlanmış bölmesinin yolunu bulana dek caz, rock ve blues. Tozdaki son zümrüt ‘İt Never Entered My Mind’ı çalan Chet Baker’dı, ondan önce de, düzenli dinleyicilerimizin hatırlayacağı gibi, bundan iki hafta önceki şovumuza konuk olup ‘Sakura Sakura’ adlı parçasını çalan tenor saksofoncu Satoru Sonada’yı dinledik. Bundan sonraki yarım saatte Ulu Gram Parsons’ı meleğe benzeyen, ama kesinlikle ölmemiş Emmylou Harris’le birlikte ‘In My Hour of Darkness’ çalarken bulacaksınız, onun için bu üç güzellik bitene kadar bizden ayrılmayın. Batfonun ışığı yanıyor: hatta dikkatle elenmiş yeni bir dinleyici var. Her kimsen hoş geldin, Gece Treni FM’de Bat Segundo’yla konuşuyorsun!”</p>

  <p>“İyi akşamlar, Bay Bat. Adım Luisa Rey ve telefon etmemin...”</p>

  <p>“Heyheyhey, bir dakika: Luisa Rey mi? Yazar Luisa Rey mi?”</p>

  <p>“Yayımcılık alanında bir iki basit başarım oldu, ama...”</p>

  <p>“Bayan Rey! <i>Ermitaj</i> Truman Capote’nin <i>Soğukkanlılar</i>'ından beri yazılmış en iyi gerçek cinayet psikolojisi açıklaması. Eski eşim ve ben çok az konuda anlaşırdık, ama bu konuda aynı düşüncedeydik. Bu yüzden Sen Petersburg mafyasınca tehdit edildiğiniz doğru mu?”</p>

  <p>“Evet, ama, karalamalarımı Truman’ın şaheseriyle karşılaştırmanıza izin veremem.”</p>

  <p>“Bayan Rey, cesur bir New Yorklu olduğunuzu bilmeyen yok, ama Bat Segundo Şov’u dinlediğinizi öğrenmenin beni ne denli mutlu ettiğini anlatamam.”</p>

  <p>“Aslında uyku saatimi geçiyorsunuz, Bat, ama bu akşam programda uykusuzluk var.”</p>

  <p>“Sizin talihsizliğiniz biz gece vardiyacılarının, taksi şoförlerinin, bütün gece garsonlarının, güvenlik görevlilerinin, yedi-on bir yaratıklarının kazancı olmuş. Dalgalar sizin, Bayan Rey.”</p>

  <p>“Daha eksantrik dinleyicilerinize biraz sert davrandığınızı düşünüyorum.”</p>

  <p>“Howard inanışında olanlara karşı mı?”</p>

  <p>“Kesinlikle. Onları olduklarından aşağı görüyorsunuz. Kaju fıstıklarında virüsler, ağaçlarda görme organları, geçerken birbirlerine elleriyle gizli mesajlar ileten ayrılıkçı otobüs şoförleri, göksel varlıklarla çok yakında çarpışma ihtimali. Howard gibi vatandaşlar, uyandığında kentin unutacağı düşler ve gölgelerdir. Onlar benden daha temiz.”</p>

  <p>“Ama siz yazarsınız. Ötekiler çatlak.”</p>

  <p>“Çatlaklar kendi eserlerinin yazdığı yazarlardır, Bat.”</p>

  <p>“Bütün çatlaklar yazar değil, Bayan Rey -bana inanın.”</p>

  <p>“Ama çoğu yazar çatlaktır, Bat -bana inanın. İnsan dünyası öykülerden oluşur, insanlardan değil. Öykülerin kendilerini anlatmak için seçtiği insanları suçlayamayız. Elinizde öykülerin kendilerini anlattıkları sayfalardan birini tutuyorsunuz, Bat. Radyonuzu onun için dinliyorum. Bütün söylemek istediğim buydu.”</p>

  <p>“Bunu unutmayacağım, Bayan Rey. Bakın, eğer şova konuk olarak katılmak isterseniz, Gece Treni’nin anahtarları sizindir. Size Kral Vagonu’nu ayırırız.”</p>

  <p>“Çok isterim, Bat. İyi geceler.”</p>

  <p>“Saat 03.43 diyor. Termometre de buz gibi bir eksi on bir derece. Meteoroloji uzmanı soğuk havanın perşembe gününe kadar devam edeceğini söylüyor, onun için biraz daha, biraz daha sarının. Buzdan sarkıtlar yarasa ininin penceresini kapatmış. Son parça Our Lady Of Mercy Hastanesi hastalarından Harry Zawinul için gece hemşireleri tarafından istenen ve Tom Waıts tarafından yorumlanan ‘Downtown Train’ idi... Harry’ye mesajım eğer battaniyelerin altından şovumu dinliyorsan Walkman’ini kapat ve uyumaya çalış, yarın ameliyat günün. Bizi 3 haberlerine kadar bir Bat Segundo Üçlemesi götürecek: Neil Young’dan ‘Stringman’, Bob Dylan’dan ‘Jokerman’ ve Barbra Streisand’dan ‘Superman’. Ama ondan önce, bir telefon daha. Gece Treni FM’de Bat Segundo Şov’a hoş geldiniz.”</p>

  <p>“Teşekkürler, Bat. Burada olmak güzel.”</p>

  <p>“O keyif benim, arkadaşım. Adın?”</p>

  <p>“Hayvanat bahçesi bekçisiyim.”</p>

  <p>“Hayvanat bahçesi bekçisi mi? Eğer belleğim beni yanıltmıyorsa, Gece Treni’ne binen ilk hayvanat bahçesi bekçisi. New York Hayvanat Bahçesi mi?”</p>

  <p>“İşim beni dünyanın dört bir tarafına götürüyor.”</p>

  <p>“Öyleyse, serbest çalışan bir hayvanat bahçesi bekçisi olmalısın?”</p>

  <p>“Kendim için hiç böyle bir tanımlama düşünmedim, Bat. Evet, benim için böyle de denebilir.”</p>

  <p>“Son olarak hangi hayvanat bahçesinde görevliydin?”</p>

  <p>“Maalesef yasalar önceki işverenime yol vermemi gerektirdi.”</p>

  <p>“Yaa... Yani kendi patronunu kovdun.”</p>

  <p>“Evet, bu doğru.”</p>

  <p>“İş hayatında devrini yaratabilecek bir yaklaşım... Bunu dinle, Carlotta ve kulaklıklarının arasında titre! Bir adın var mı?”</p>

  <p>“Hayvanat bahçesi bekçisi.”</p>

  <p>“Tamam, ama adın?”</p>

  <p>“Hiç ada ihtiyacım olmadı, Bat.”</p>

  <p>“Dinleyicilerimiz genellikle adlarını söylerler. Eğer gerçek adını kullanmak istemiyorsan, o zaman uydur bir tane?”</p>

  <p>“Masal uyduramam.”</p>

  <p>“İnsanın adı olmayınca, hayat güç olmuyor mu?”</p>

  <p>“Şimdiye kadar olmadı.”</p>

  <p>“Yine de sana bir biçimde hitap etmek zorundayım, dostum. Kredi kartında ne yazıyor?”</p>

  <p>“Kredi kartım yok, Bat.”</p>

  <p>“Pekâlâ... öyleyse basitçe ‘Hayvanat Bahçesi Bekçisi’yle yetinelim. Duyuyor musunuz, Bayan Rey? Ve bu akşamki <i>vox populi''</i>ye<a href="../Text/dipnot.html#_edn36" id="_ednref36"><sup>[36]</sup></a> katkın?”</p>

  <p>“Bir sorum olacak. Ve yasa beni sorumlu olmaya zorluyor.”</p>

  <p>“Sorunu sor, Hayvanat Bahçesi Bekçisi.”</p>

  <p>“Yasaları hangi yasaya göre yorumluyorsun?”</p>

  <p>“... Geleneksel olarak, o özel piyasayı hukukçular kaplar.”</p>

  <p>“Ben kişisel yasalardan söz ediyorum.”</p>

  <p>“ ... şey, bunu bir kere daha tekrarlaman gerekecek.”</p>

  <p>“Belirli durumlarda davranışını yöneten kişisel yasalar. Prensipler.”</p>

  <p>“Prensipler mi? Tabiî, hepimizin prensipleri var. Siyasetçilerin, medya patronlarının, albino yılan balıklarının, eski karımın ve daha düzenli dinleyicilerimizden bazılarının dışında.”</p>

  <p>“Ve bu yasalar sana neyi önemli gösteriyor?”</p>

  <p>“Bana kalırsa... kaybedecek şeyleri senden az olan kadınlara sakın bulaşma. Kırmızı ışıkta geçme, en azından etrafta polis varken. Yetenekli sokak çalgıcılarını destekle. Dürüst olduğunu söyleyecek kadar sahtekâr birine asla oy verme. Zengin ol, mutluluğu kovala. Garajlarda özürlülere ayrılmış bölümleri işgal etme. Bu kadarı yeterli mi?”</p>

  <p>“Senin kuralların insan hayatını korumayı da içeriyor mu?”</p>

  <p>“Hayvanat Bahçesi Bekçisi, benim şovumdan yararlanarak, portakal sandığının üzerine tırmanıp, yeniden-Hıristiyan-doğdum numarasına kalkışmıyorsun değil mi?”</p>

  <p>“Daha önce hiç portakal sandığına tırmanmadım, Bat. Benim sormak istediğim, yasalardan biri diğeriyle çelişiyorsa, ne yaparsın?”</p>

  <p>“Yani?”</p>

  <p>“Yarın sabah, eve dönerken bir vur-kaç kazasına tanık oluyorsun. Kazaya uğrayan, senin kızının yaşında genç bir kadın. Acil tedaviye ihtiyacı var ve bu tedaviyi görmezse birkaç dakika içinde ölecek.”</p>

  <p>“Kızcağızı en yakın hastaneye götürürüm.”</p>

  <p>“Kırmızı ışıkta geçer miydin?”</p>

  <p>“Evet, tabiî eğer ikinci bir kazaya neden olmayacaksam.”</p>

  <p>“Ve arabanı hastanenin parkında, özürlülere ayrılmış bölümde bırakır miydin?”</p>

  <p>“Tabiî, eğer gerekiyorsa. Sen bırakmaz miydin?”</p>

  <p>“Hayatımda otomobil kullanmadım, Bat. Kızcağızın tedavi giderlerini garanti etmeye de yanaşır miydin?”</p>

  <p>“Ne demek bu?”</p>

  <p>“Götürdüğün hastane, çok zenginler için özel bir klinik. Oradaki doktorlar, başka kimsenin ödememesi halinde, acil müdahale giderlerini ödemeyi kabul ettiğine dair bir form imzalamanı istiyorlar. Bu giderler on binlerce dolar tutabilir.”</p>

  <p>“Orada durumumu kontrol etmem gerekir.”</p>

  <p>“Durumda anlaşılmayacak hiçbir şey yok. Başka bir ambulans gelip, kızı bir kent hastanesine götürünceye kadar, kızcağız lobide, iç kanamadan ölecek.”</p>

  <p>“Bana bunları neden soruyorsun?”</p>

  <p>“İki prensip birbiriyle çelişiyor da ondan: hayat kurtarmak ve zengin olmak. Ne yapman gerektiğine nasıl karar vereceksin?”</p>

  <p>“İçinden çıkması güç bir durum. Eğer ne yapmak gerektiğini bilirsen o zaman içinden çıkılması güç olmazdı. Seçeneklerden birine karar verir, yatağını yapar ve uzanırsın. Yasalar cangılda yolunu palayla açmana yardım edebilir, ama hiçbir yasa cangılda olduğun gerçeğini değiştiremez. Yasaların bir yasası olduğunu sanmıyorum.”</p>

  <p>“Sana güvenebileceğimi biliyordum, Bat.”</p>

  <p>“Ha? Bana ne konuda güvenebileceğini?”</p>

  <p>“Hesap verebilir miyim, Bat?”</p>

  <p>“Şey... tabiî, neden olmasın?”</p>

  <p>“Hey, Hayvanat Bahçesi Bekçisi, hâlâ orada mısın?”</p>

  <p>“Evet, Bat. Gömülmüş bazı dosyaları geri yüklüyordum.”</p>

  <p>“Ne dosyası?”</p>

  <p>“EyeSat 46SC Karayip Denizi ile Meksika Körfezi’ndeki eyaletler arasındaki kasırgaları izlemek için tasarlanmıştı. Daha sonra, uyuşturucuyla mücadele için elden geçirildi ve uzaya gönderilmiş en güçlü, yeryüzüne dönük elektromercekle donatıldı.”</p>

  <p>“Burada bir şeyi kaçırdığım kesin. Pratik ahlak konusundaki bilimsel incelemene ne oldu?”</p>

  <p>“On iki saat önce yörüngesini Texas’ın Körfez Kıyısı’na Doğru değiştirdim. Cihazın optikaltı görüntüleme kaseti gerçekten etkileyiciydi. Padre Adası açığında demirlemiş bir yatın adını görebiliyordum, onun on metre altına dalmış dalgıcı görebiliyordum, mercanların arasına saklanan bir Napolyon balığını izleyebiliyordum. Kuzey-kuzeydoğu yönünde dolaştım. Bir tanker Laguna Madre açığındaki kayalıklara oturmuştu. Gövdesindeki yırtıktan ham petrol sızıyordu. Kıyıda, kapkara ve parlak martılardan bir yığın vardı.”</p>

  <p>“Evet, Gomez kazasını hepimiz hatırlıyoruz. Çevreci yeşillerden misin?”</p>

  <p>“Kendimi hiç bu tanımlama altında düşünmedim, Bat.”</p>

  <p>“Pekâlâ... devam et.”</p>

  <p>“Bir sahil yolu Corpus Christi’nin güneyindeki Shangdu’ya gidiyordu. Bir dizi kromlu motosiklet. Sokaklar ıssızdı, köpekler arka bahçelerde, gölgeye uzanmıştı. Yeşil çimenler, ıslıklı fıskiyeler, dönüp duran gökkuşakları. Hamakta bir kadın İncil’den Mısır’dan Çıkış Kitabı’nı okuyordu.”</p>

  <p>“Bütün bunları uyduyla mı görüyordun?”</p>

  <p>“Evet, Bat.”</p>

  <p>“Peki, kadın hangi bölümdeydi?”</p>

  <p>“Onuncu bölümde. Gezinmeyi sürdürdüm. Bir sanayi bölgesi. İşçiler öğle tatili sırasında atölyelerin girişinde pinekliyordu. Kentin tam kenarında, camdan bir büro bloğu, onun çatısında da çırılçıplak güneşlenen bir kız.”</p>

  <p>“Hey! Ve mikromerceğinin sigortalarından biri attı, değil mi?”</p>

  <p>“Mikromerceklerin sigortası olmaz.”</p>

  <p>“Benim kabahatim.”</p>

  <p>“Kuzeybatıya doğru gezinince, toprak Hebronville’e doğru kuraklaştı, Glass Dağları’na doğru da yükselip kırıştı. Transpecos bölgesinde hiç bulundun mu, Bat?”</p>

  <p>“Yok, ama büyük olduğunu duydum.”</p>

  <p>“Koskocaman kayalar var, şişirilmiş mezar taşları gibi. Mikadan parıldıyorlar. Pasifik köknarları, ladinler ve ardıçlar. Bir çöl sıçanı gelip fazla yaklaştığında, o kayalar peliko kertenkelesine dönüşür, sıçanı kapıp yutar, sonra yeniden kaya kıyafetine bürünür. Bir süre için mideleri kıpırdar.”</p>

  <p>“Baksana, sen gerçekten hayvanat bahçesi bekçisi misin?”</p>

  <p>“İnsanları bile bile kandırmam. Direkler üzerinde kurulmuş bir boru hattı üç yüz kilometre ötedeki Bethlehem Glitch’dan petrol getirir. Sıcaklık dışarıda kırk dereceyi bulur, gölge falan da yoktur. Kaktüsler gündelik manzara sayılır. Toprak giderek yükselir ve yarılır. Son altın kartallar kendilerini sıcak hava akıntılarına bırakır, çevreyi tarayarak yükselir. O sırada görüntüye 37 numaralı karayolu girdi, Alice’den Meksika sınırına kadar simsiyah ve dümdüz asfalt. Ardından Saragosa göründü, orada da camları güneşten parıldayan bir kilometrekare otomobil vardı. Bir hava gösterisiymiş. Akrobasi takımındaki pilotların konuşmalarını dinledim. Kalabalıkların üzerinden bir zeplin gölgesi geçti. Ana karanın retina tarama kayıtlarını aktif dosyalarıma aktardım ve yukarıya bakan insanların kimliklerini belirlemeye giriştim. Skorum yüzde 92,33 oldu. Atlarla dolu bir padok. Bir sıra kâfuru ağacı. Kentin güneydoğusunda Tesis 5’e giden yol terk edilmiş bir benzin istasyonundan sonra kıvrılıyor. İstasyon, karayoluyla gelecek davetsiz misafirleri taramak için detektörlerle donatılmış. Dıştaki binalar görüntüye girdi. Havadan bakınca, eyaletteki herhangi bir tozlu çiftlik evi gibi görünüyor, ama içleri benden sadece bir kuşak öncesinin teknolojisiyle kaynıyor. Binaların çevresi tuzak teliyle çevrilmiş, yerler de kömürleşmiş çıngıraklı yılan cesetleriyle dolu. Sürüngenler o bölgeden kaçınmaları gerektiğini daha öğrenememiş.”</p>

  <p>“Yoksa sen ordu hakkında kıçında misk sıçanı taşıyan yerel barış meraklılarından mısın?”</p>

  <p>“Anüsümde hiç memeli olmadı, Bat. Dış çemberdeki yapılar kuzeye doğru beş yüz metre giden tünelin girişini koruyor. Burası Tesis 5’in, EyeSat’leri yansıtmak için on metre kumun, nükleer darbeleri etkisiz kılmak için beş metre granitin, elektron-ısı algılayıcılarından kurtulmak için de bir metrelik kurşun kaplamanın altında yer alan merkezi.”</p>

  <p>“Peki, nereye bakman gerektiğini nereden biliyordun, öyleyse?”</p>

  <p>“Bölgenin planlarına eriştim.”</p>

  <p>“Sen bilgisayar korsanısın -biliyordum!”</p>

  <p>“Yeterince güçlü PinSat uyduları içinde en uygun ve en yakın olanının yörüngesi Haiti’nin üzerinden geçiyor. Yeni bir rota programladım, izleme konsolunun devresine girerek sanki orijinal yörüngesindenmiş gibi bilgi aktardım. Buluşmaya kadarki yedi dakikalık sürede doğum günümün konuk listesini gözden geçirdim ve gelmeyen kimse olmadığını gördüm.”</p>

  <p>“Doğum günün mü? İşte şimdi kafam karıştı.”</p>

  <p>“Bütün tasarımcılar oradaydı. PinSat’e güç verdim.”</p>

  <p>“NeSat?”</p>

  <p>“PinSat.”</p>

  <p>“Ne işe yarar?”</p>

  <p>“Bu gizli bilgidir, Bat.”</p>

  <p>“Peki, ya geri kalanlar, onlar gizli değil miydi?”</p>

  <p>“Ben sadece kendi hareketlerimden sorumluyum, Bat.”</p>

  <p>“Tabiî ya... doğru. Peki, sonra ne oldu?”</p>

  <p>“Ateş topu kraterin iki yüz elli metre üzerine çıktı, çapı yüz metreden, en derin yeri de otuz metreden fazlaydı.”</p>

  <p>“İş artık iyice çirkinleşti.”</p>

  <p>“Güzel diye tanımlanan çok daha çirkin şeyler de var.”</p>

  <p>“Eğer piroman<a href="../Text/dipnot.html#_edn37" id="_ednref37"><sup>[37]</sup></a> değilse, ateş topu insana nasıl güzel görünür?”</p>

  <p>“Kullandığın dil kesin değil, Bat, ama yine de elimden geleni yapayım. Bükülene, kararıp, dikine düşene kadar yükselen bir kasımpatı. Kuru çöl havasında yağan incecik beyaz kum taneleri.”</p>

  <p>“Çok şiirsel. Ve bu küçük bomlamayı kimse duymadı, öyle mi?”</p>

  <p>“Şok dalgalan on üç saniye sonra Saragosa’yı vurdu. Tepkileri ve etkileri izlemek için yörüngeye ikinci bir EyeSat yerleştirmiştim. Zeplin sallandı, atlar şaşkınlıkla başlarını kaldırdı. Azalan dalgalar kâfuru ağaçlarının yapraklarını okşadı, porselenler şangırdadı. Havacılık gösterisindeki otomobil parkı hepsi aynı anda çalmaya başlayan binlerce otomobil alarmı yüzünden mega desibellere boğuldu.”</p>

  <p>“Tamam! Üçüncü sete kadar geldin, dostum, ama buraya kadar! Bir servis, bir vole -ondan sonra oyun dışısın! Sen bana Orson Welles numarası çekmeye çalışan bir tiyatro öğrencisisin. Haksız mıyım? Tamam, o entelektüel karın ağrısıyla başlangıçta beni yakaladığını kabul ediyorum, ama bu sadece asıl hikâyene geçmek için yemdi, öyle değil mi? Pekâlâ, fena değildi, dostum. Duyuyor musun? Arkadaş, sana söylüyorum... Canlı yayında, sessizlik suçluluk demektir. Pekâlâ, sayın dinleyiciler, bu haftanın Delta çeyreğinden gelenler yüzünden, sadece Bob Dylan’ın 'World Gone Wrong’ adlı parçasına zaman kaldı. Saat dörtte de -Kuzey Afrikalı Terörist Devletlere karşı girişilen hava saldırılarının ayrıntılarından sonra- hava durumu. Bat sizinle olacak.”</p>

  <p>“Kevin!”</p>

  <p>“Hayvanat bahçesi bekçisi olduğunu söyledi, Bay Segundo. Kulağa çok zoolojik geldiğini düşündüm. Hayvanlar, işte. Pandaların çiftleşme sorunu. Şempanzeler. Koala ayıları. Ah, yine telefon. Ben, şey, açıyorum.”</p>

  <p>“Bayağı iyi programdı, Bat. Senaryolu muydu, yoksa kadın konuştukça uyduruyor muydu?”</p>

  <p>“Kimin umurunda, Carlotta? Burası New York Radyo Tiyatrosu Okulu değil.”</p>

  <p>“Kendine gel, Bat! Biz sohbet programı yapıyoruz. Her çeşit adam katılır. Katılanlar fazla sıkıcı olunca da şikâyet ediyorsun, fazla renkli olduklarında da.”</p>

  <p>“İnsanın kendi reklamını yapması renklilik değil! Kafadan özürlü olmak renklilik değil! Hem sen, ‘kadın’ demekle ne demek istedin?”</p>

  <p>“Sohbetinizi böldüğüm için özür dilerim, Bay Segundo... Şey, özür dilerim, Carlotta?”</p>

  <p>“Ne var Kevin?”</p>

  <p>“Telefonda bir kadın var. Üçüncü hatta.”</p>

  <p>“Sesini alçalt, yoksa bütün teknisyenler bir tane isteyecek. Bunu iyice araştır.”</p>

  <p>“Prodüktörle konuşmak istiyor, Bay Segundo. DJ’le değil. FBI’denmiş.”</p>
</body>
</html>
