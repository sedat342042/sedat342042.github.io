<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Kiraz ağaçları tomurcuklanıyor. Kahverengi uçlar filizleniyor ve sımsıkı kapalı kabuğun altında kabarıyordu. Güvercinler kuğurdayıp şişiniyordu. Güvercinler hakkında daha fazla şey bilmek isterdim. Çiftleşmek amacıyla mı böyle cakalı cakalı yürüyorlardı, yoksa sadece afili kuşlar mıydı? İşte okul kitapları için yararlı bir bilgi. Yoksa o Moğolistan’ın başkenti gibi saçmalıklardan değil. Hava nemli ve daha sıcaktı. Dışarıda durmak, çadırda olmak gibiydi. Birkaç kapı ötede, bir darbeli matkap betonu deliyordu. Takeşi yeni bir sörf ve kayak dükkânının daha açılacağını söyledi. Tokyo’da kaç tane sörfçü ve kayakçı var ki?</p>

  <p>Bir Charlie Parker seçmeleri yerleştirip, metal çınlamasını bastırması için sesi açtım. Erimiş ve bükülmüş Charlie Parker şiddete yabancı değildi. “Relaxin at Camarillo". "How Deep is the Ocean?”, “All the Things You Are”. “Out of Nowvhere’, “A Night in Tunisia”.</p>

  <p>Kızı patiskalarla giydirince, Kuzey Afrikalı bir kapı aralığından süzülüp kayboldu.</p>

  <p>Burada, benim gibi farklı olmak, cezalandırılası bir şey.</p>

  <p>Bir keresinde Koci’yle Roopongi’deydik ve o İskoçya’dan gelen iki kızla son sürat konuşmaya koyuldu. Ben onların boktan bir İngiliz okulunda İngilizce öğretmenliği yaptıklarını düşünürken, ikisinin de “egzotik dansöz” olduğu ortaya çıktı. Koci’nin İngilizcesi gerçekten iyidir -okuldayken sınıfın en iyisiydi. İngilizce kızların konusu olduğundan fazla çalışmamıştım, ama cazla tanışınca, hepsi de Amerikalı olan büyük müzisyenlerle yapılan söyleşileri okuyabilmek için evde öğrenmeye koyuldum. Tabiî okumak ayrı bir şey, konuşmak apayrı. Bu yüzden, Koci durmadan çevirmenlik yapıyordu. Her neyse, o kızlar geldikleri yerde herkesin farklı olmaya <i>çabaladığını</i> söylediler. Saçlarını kimsede görülmemiş bir renge boyayıp, başka hiç kimsenin giymediği elbiseler alırlar, başka kimsenin bilmediği yerlere giderlermiş. Tuhaf. Sonra da buradaki bütün kızların neden aynı görünmeye çalıştığını sordular. Koci, “Çünkü onlar kız da ondan!” diye cevap verdi. “Neden bütün polisler birbirine benzer? Polis oldukları için tabiî.” Ardından kızlardan biri Japon gençlerinin neden Amerikalıları taklit ettiğini sordu. Elbiseleriyle, rap müziğiyle, patenleriyle, saçlarıyla. Onların Amerikalıları taklit etmediğini, annelerinin ve babalarının Japonyası’nı reddettiklerini anlatmaya çalıştım. “Ve buradan çıkmış bir karşı kültür olmadığına göre de, bulabildikleri ilk örneğe sarılıyorlar, bu da tesadüfen Amerikan örneği oluyor” dedim. “Ama Amerikan kültürü bizi değil, biz Amerikan kültürünü sömürüyoruz.”</p>

  <p>Koci son bölümü çevirmeye çalışırken sözün ucunu kaybetti.</p>

  <p>Kızlara kafalarının içindeki mekânı sormaya çalıştım, bu bana anlamlı görünüyordu. Ama cevap olarak yalnız buradaki dairelerin ne kadar ufak olduğundan ve Britanya’daki bütün evlerin nasıl merkezî ısıtmaya geçtiğinden başka bir şey söylemediler. Sonra erkek arkadaşları çıkageldi. Dev gibi iki kahrolası Amerikan deniz piyadesi gorili. Hiç aldırmıyorlarmış gibi bize şöyle bir baktılar, Koci ile ben barda bir içki daha içme zamanının geldiğine karar verdik.</p>

  <p>Ama evet, burası kesinlikle farklı. Ortaokulda okuduğum bütün o yıllar boyunca, insanlar beni annem ile babam hakkında soru yağmuruna tuttular. Yarım günlük işler bulmak da, insanın annesi babası Koreliymiş gibi pek kolay değildi. İnsanlar öğreniyor. Annem ile babamın bir kazada öldüğünü söylemek çok daha kolay, ama o salaklar için yalan söyleyecek değildim. Üstelik eğer birisinin öldüğünü söylersen, onu erken öldürmesi için kaderi tahrik edersin. Tokyo’da dedikodu telepatiyle yayılıyor sanki. Kentin çok büyük olduğu doğru, ama birini tanıyan birini bulmak her zaman mümkün. Tanınmıyor olmak rastlantıyı ortadan kaldırmıyor, sadece rastlantıları daha da tuhaflaştırıyor. Babamın bir gün yine dükkâna geleceğini düşünmemin nedeni de bu.</p>

  <p>Böylece, ilkokuldan bu yana kavgaların içinde büyüdüm. Çoğu zaman dayak yedim ama bunun hiç önemi yok. Taro, yani Mama-san’ın fedaisi bana, “Kavga etmeyip acı çekmektense, kavga edip dayak yemek evladır” derdi hep; “Çünkü eğer kavga eder ve sopa yersen, ruhun bundan zarar görmeden çıkar.” Taro bana insanların ruhları saydığını, ama korkaklara korkakların bile saygı göstermediğini öğretmişti. Taro bana bir de daha uzun rakiplere nasıl kafa atacağımı, taşaklarına nasıl diz oturtacağımı ve birinin kolunu nasıl çıkaracağımı gösterince, liseye geldiğimde artık kimse bana bulaşmaz olmuştu. Bir seferinde, kardeşlerinden birinin burnunu kanattığım için, genç yakuzalardan bir çete okul dışında beni bekliyordu. Mama-san’a kimin haber uçurduğunu hâlâ bilmiyorum -büyük ihtimalle Koci. Ama Mama-san o gün beni okuldan alması için Taro’yu gönderdi. Berikiler okul girişinde çevremde bir halka oluşturuncaya kadar bekledi, sonra yanlarına yaklaşıp yedisinin donlarına sıçmasına neden oldu. Şimdi düşünüyorum da, Taro kadar bana babammış gibi davranan başka kimse yoktu.</p>

  <p>Kan kırmızısı deri ceketli, bir adam bana hiç bakmadan içeri girdi. Charles Mingus bölümünü bulup, koleksiyon parçaları da dahil, stokun üçte ikisini satın almak için on bin yenlik banknotları tuvalet kâğıdıymış gibi saydı. Aldıklarını tezgâhta kendi katladığı karton kutuya doldurarak, dükkândan çıktı. Çoktan hazır olmama rağmen, indirim falan istemedi ve beni elimde bir banknot destesiyle baş başa bıraktı. Takeşi’ye telefon edip müjdeyi verdim ve akşamdan önce gelip parayı bizzat almasının, daha iyi olacağını söyledim. Nakit sorunu yaşadığını biliyordum.</p>

  <p>“Ah” diye soludu Takeşi. “Ah! İşte böyle olmalı. Bu çok, çok, ama çok güzel!”</p>

  <p>Arka plandan baş ağrısına benzeyen serabımsı bir müziğin ve gıdıklanarak işkence edilen bir kadının sesi geliyordu.</p>

  <p>Kötü zamanda aradığımı tahmin ederek, hoşça kal dedim ve telefonu kapattım.</p>

  <p>Henüz sabahın 11’iydi.</p>

  <p>Lisede sınıfın kültürlüsü olduğundan Koci de dışlanıyordu. Aslında çok daha iyi bir liseye gitmesi gerekirken, babasının oradan oraya tayin edilmesi yüzünden, on beş yaşına gelinceye kadar dersleri takip etmekte zorlanmıştı. Öte yandan, sporda da inanılmaz kadar beceriksizdi. Yemin ediyorum, üç yıl boyunca bir kez bile beyzbol topuna vurabildiğim görmedim. Bir keresinde, Yaradan’a sığınıp sopayı sallamış, sopa da elinden bir füze gibi fırlayarak doğruca Mişima’ya hayran olduğunu söylemesine rağmen, hayatı boyunca tek bir kitabı bile baştan sona okuyamadığına emin olduğum jimnastik hocamız Bay İkeda’ya isabet etmişti.</p>

  <p>Karnımı tutup katılarak kahkahalar atarken, benden başka kimsenin gülmediğini fark etmiştim. Bu da bana bütün bir dönem boyunca okul tuvaletini temizlemeye mal oldu, tabiî Koci’yle birlikte. İşte Koci’nin piyanoya bayıldığını o zaman öğrendim. Ben tenor saksafon çalıyordum. Böylelikle Koci’yi yakından tanıdım. Soluğu kesilmiş bir jimnastik hocası ve Tokyo eğitim sisteminin en pis tuvaletleri sayesinde.</p>

  <p>Daimi müşterilerimizden Bay Fucimoto öğle tatili sırasında dükkâna geldi. Kapının zili çaldı ve bir hava akımı dükkânın dört bir yanındaki kâğıtları hışırdattı. Her zamanki gibi gülüyordu. Gülüyordu, çünkü beni gördüğüne memnundu. Tezgâhın üzerine benim için bir küçük kitap paketi bıraktı. Daima kitapların parasını ödemeye çalışırım, ama hiçbir zaman kabul etmez. Bunun caz diskleri için danışmanlık ücreti olduğunu söyler.</p>

  <p>“Bay Fucimoto! Bugün işler nasıl?”</p>

  <p>“Felaket!” Bay Fucimoto’nun sadece tek bir sesi vardır, o da çok yüksektir. Sanki söylediğinin duyulmamasından çok korkuyormuş gibi. Ve gerçekten güldüğünde, çıkardığı ses yüzünden insan sırt üstü düşecekmiş gibi olur.</p>

  <p>Dükkân Otemaçi’deki iş yerleri ile Ocanomizu’nun yayıncılık merkezinin tam ortasında olduğundan, müşterilerimizin çoğu bu iki alanda çalışır, ikisinin arasındaki farkı hemen görürsünüz. Mega-Para’nın onunla uğraşanlara verdiği bir görünüş var. Bir çeşit inatçılık ve açlık. Parmağınızı üzerinize basmak güç ama orada olduğu kesin. Bu arada, para da o bahsettiğim iç mekânlardan birisidir. İnsanın kendini ölçmesi için bir yol.</p>

  <p>Öte yandan, yayıncılık sektöründe çalışanlarda genellikle biraz delice bir neşe vardır. Bay Fucimoto bunun kusursuz bir örneği. Düzenli olarak, acınacak kelime oyunları yapar. Mesela:</p>

  <p>“İyi günler, Satoru-kun! Baksana, Takeşi’ye söylesen de burayı bir boyatsa? Oldukça harap görünüyor da.”</p>

  <p>“Gerçekten de öyle mi düşünüyorsunuz?” Yaklaşan cezanın kokusunu duyabiliyordum.</p>

  <p>“Kesinlikle. Sence değil mi?”</p>

  <p>Anlamadım?</p>

  <p>“Sence de! Ce de! CD!”</p>

  <p>Gerçek bir sızıyla yüzümü buruştururken, Bay Fucimoto beğeniyle gurulduyor. Espri ne kadar kötüyse, o kadar iyi.</p>

  <p>Bay Fucimoto bu öğle tatilinde Lee Morgan benzeri bir şeyler arıyor. Tavsiye ettiğim Hank Mobley’nin “A Caddy for Daddy” adlı diskini hemen aldı. Zevkini biliyorum. Funky’nin kaçık tarafında olsun da. Para üstünü uzattığımda, birden ciddileşti. Daha resmî bir konuşmaya geçti, kalın gözlüklerini çıkardı ve camlarını temizlemeye koyuldu.</p>

  <p>“Düşünüyordum da, gelecek yıl üniversiteye başvuracak mısın?”</p>

  <p>“Hayır, sanmıyorum, hayır...”</p>

  <p>“Pekâlâ, öyleyse belirli bir mesleğe girmeyi mi düşünüyorsun?” Bunu daha önce prova etmiş olmalı. Arkasından ne geleceğini tahmin ediyordum.</p>

  <p>“Şu anda, gelecekle ilgili bir programım yok. Galiba bekleyip göreceğim.”</p>

  <p>“Tabiî, Satoru, bu beni kesinlikle ilgilendirmez ve eğer planlarına karışıyorsam beni bağışla, ama sormamın sebebi çalıştığım şirkette iki kadronun boşalıyor olması. Çok mütevazı. Aslına bakarsan, editör yardımcılığı falan ama eğer başvurmayı düşünürsen, seni o işlerden birine tavsiye etmekten mutluluk duyarım. Seni mülakata kadar götüreceğim kesin. Bu da, bir ayağını kapının aralığına soktun demektir. Bak, ben de işe oralardan başladım. Herkesin ufak bir yardıma ihtiyacı vardır.”</p>

  <p>Çevreme, dükkânın içine bakındım.</p>

  <p>“Bu son derece cömert bir öneri, Bay Fucimoto. Size nasıl bir cevap vermem gerektiğinden emin değilim.”</p>

  <p>“İyice düşün, Satoru. İş için birkaç günlüğüne Kyoto’ya gidiyorum. Ben dönene kadar mülakata başlamayacağız. Şimdiki işvereninle birkaç kelime etmek isterim doğrusu, eğer seni düşündüren bu ise... Takeşi’nin sana büyük saygı duyduğunu biliyorum, onun için sana engel olmayacaktır."</p>

  <p>“Hayır, bunu hiç düşünmedim. Teşekkür ederim. Bu dediğinizi ciddiyetle düşüneceğim. Teşekkürler... Kitaplar için borcum ne?”</p>

  <p>“Borcun yok. Danışmanlık ücretin. Bunlar sadece örnek, bunları piyasadakilere bedava dağıtırız. Bu cep kitabı klasikleri var ya, raflardan taşıyor. Bana <i>Muhteşem Gatsby’den</i> hoşlandığını söylemiştin -Murakami’nin çevirisiyle Fitzgerald’ın kısa öykülerini yeni çıkardık, <i>Sineklerin Tanrısı,</i> oldukça komik, bir de yeni Garcia Mârquez var.”</p>

  <p>“Çok naziksiniz.”</p>

  <p>“Boş ver! Sen sadece yayıncılık işini ciddiyetle bir düşün. Hayatını kazanmak için daha kötü meslekler de var.”</p>

  <p>O günden sonra hep o kızı düşündüm. Günde yirmi, otuz, kırk kez. Kendimi onu düşünüyor bulup, düşünmeye devam etmek istiyordum; tıpkı soğuk bir kış sabahı, insanın sıcak duştan çıkmak istememesi gibi. Bir Fats Navarro diskini el aynası gibi tutarak parmaklarımı saçlarımdan geçirdim, yüzümü inceledim. O da benim hissettiklerimi hissediyor olabilir miydi? Aslında tam olarak neye benzediğini bile hatırlayamıyordum. Yumuşak cilt, çıkık elmacık kemikleri, birbirine yakın gözler. Bir Çin imparatoriçesi gibi. Onu düşündüğümde, aslında yüzünü pek düşlemiyordum. O sadece, henüz adı konmamış bir renk gibi, buradaydı. Düşüncesi.</p>

  <p>Kendime kızmaya başladım. Onu bir daha görme ihtimalim yok gibi. Burası Tokyo. Hem üstelik onunla yeniden karşılaşsam bile, bana şu kadarcık ilgi göstereceğini kim söylüyor? Kafam birden fazla düşünceyi aynı anda almıyor. Ancak bir düşünce alabiliyor. Hiç olmazsa bunu düşünmeye değer bir düşünce yaparım.</p>

  <p>Bay Fucimoto’nun önerisini düşündüm. Orada ne yapacağım? Koci hayatını düzenlemeyi sürdürüyor. Lise arkadaşlarımın hepsi ya üniversiteye ya da bir şirkete girdi. Koci’nin annesi ötekilerdeki gelişimi bana hemen yetiştiriyor. Ben ne yapıyorum?</p>

  <p>Dışarıda, tekerlekli sandalyesiyle bir adam hızla geçti.</p>

  <p>Hey, hey, unutma, burası benim yerim. Caz zamanı.</p>

  <p>Jim Hail ve Bili Evans’tan “Alt Akıntı”. Genelde ağaçların altından yavaş ve sessiz akan suların rüzgârla dalgalanmasının albümü. Öteki şarkılarda, içdenizlerde parıldayan akortlar.</p>

  <p>Kız da oradaydı, kendini akıntıya bırakmış, çırılçıplak, sırt üstü yüzüyordu.</p>

  <p>Kendime yeşil çay hazırladım ve huzursuz öğle sonrasında yükselen dumana daldım. Koci cama vuruyor, salak salak sırıtıyor ve zehirli bir cüceye benzemek için yüzünü vitrine yapıştırıyordu.</p>

  <p>Benim de sırıtmam gerekti. Her zamanki sarsak yürüyüşüyle hoplayıp zıplayarak içeriye girdi.</p>

  <p>“Kafan buradan kilometrelerce uzaktaydı. Bay Donuts’ın oradan geliyorum. Vanilla Angel Donut kabul mü?”</p>

  <p>“Sağ ol. Sana bir çay yapayım. Bu Keith Jarrett albümü dün geldi, mutlaka dinlemelisin. Bunları çalarken bestelediğine hâlâ inanamıyorum.”</p>

  <p>“Deha belirtisi, bu işte. Sonra bir iki kadehe ne dersin?”</p>

  <p>“Nerede?”</p>

  <p>“Bilmem. Genç erkek eti avına çıkmış yetişkin kızların gittiği bir yerde. Öğrenci Birliği’nin barı, mesela. Ama eğer var olmanın anlamını bulmakla meşgulsen, bunu başka bir akşam da yapabiliriz. Sigara?”</p>

  <p>“Tabiî. Bir iskemle çeksene.”</p>

  <p>Koci kendini Takeşi gibi karşı konulamaz bir çapkın olarak görmekten hoşlansa da, aslında duyguları elindeki Vanilla Angel Donut kadar acımasız. Ondan hoşlanmam için bir neden daha. Sigaralarımızı yaktık. “Koci, ilk görüşte aşka inanır mısın?” İskemlesini arkaya doğru yatırıp, bir kurt gibi sırıttı. “Kız kim?”</p>

  <p>“Yok yok yok yok. Kimse yok. Ben sadece sordum.”</p>

  <p>Filozof Koci gözlerini tavana dikti. Sonunda bir duman halkası üfledi. “İlk görüşte arzuya inanırım. Belirli ölçüde sert kalmalısın, yoksa çamura dönersin. Ve çamur da güzel değildir. Ve ne yaparsan yap, ne hissettiğini kızın görmesine sakın izin verme. Yoksa işin bitiktir.” Koci, Humphrey Bogart moduna geçti. “Gizemli ol, çocuk. Sert ol. Duydun mu?”</p>

  <p>“Evet, evet, mesela senin gibi. Son âşık olduğunda, Bambi kadar serttin. Ama ciddiyet?”</p>

  <p>Bir duman halkası daha. “Ama ciddiyet... Pekâlâ, aşkın bilgiye dayanması gerekiyor, öyle değil mi? Bir insanı sevebilmen için, onu iyice tanımalısın... Demek ki <i>ilk</i> görüşte aşkta bir kavram çelişkisi var. Ya da o ilk görüşte bir beyinden diğerine bir jigabaytlık bir bilgi aktarımı var. Bu da pek muhtemel görünmüyor, öyle değil mi?”</p>

  <p>“Hımm. Bilmem.”</p>

  <p>Arkadaşımın fincanını doldurdum.</p>
</body>
</html>
