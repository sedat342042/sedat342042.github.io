<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>İniş yolundaki bir hükümet yetkilisi sislerin içinden çıkageldi. Bana kalırsa, zirveye arabayla çıkarılmıştı. Büyükbabasına benzeyişinden tanıdım onu. Büyükbabası ekmeğini Vadi’deki yollardan ve pazaryerlerinden çıkarır, bulduğu gübreyi biriktirip çevredeki çiftçilere satardı. Mütevazı olmakla birlikte, namuslu bir geçim yolu.</p>

  <p>Torunu benim masama oturdu ve deri çantasını masanın üzerine bıraktı. Çantadan bir defter, bir muhasebe kitabı, madenî bir kasa ve bambu bir mühür çıkardı. Sanki satın alıp almamayı düşünüyormuş gibi, ara sıra kafasını kaldırıp Çayhane’ye bakarak, defterine bir şeyler yazmaya koyuldu.</p>

  <p>“Çay” dedi biraz sonra. “Bir de, şehriye.”</p>

  <p>Siparişini hazırlamaya giriştim.</p>

  <p>“Bu” dedi üzerinde fotoğrafı ve adı olan kartı bana göstererek, “parti kartım. Benim kimliğim. Üzerimden hiç ayırmam.”</p>

  <p>“Neden yanında kendi fotoğrafını taşıyorsun ki? İnsanlar neye benzediğini görüyor zaten. Onların karşısındasın.”</p>

  <p>“Bu kart, Yerel Parti Yöneticisi olduğumu söylüyor.”</p>

  <p>“Bana kalırsa, insanlar bunu kendi başlarına da tahmin edebilirlerdi.”</p>

  <p>“Bu dağ, Eyalet Turizm Bölgesi’ne dahil edildi.”</p>

  <p>“Bu dediğin, basit Çince’de ne demek oluyor?”</p>

  <p>“Yukarıya çıkacak insanlardan para almak için, yollara turnikeler konacak.”</p>

  <p>“İyi ama, Kutsal Dağ ezelden beri buradaydı!”</p>

  <p>“Burası artık Devlet Hâzinesi oldu. Bakımını karşılayacak parayı kazanması gerekiyor. Çıkmak isteyenler bir yuan ödeyecek, yabancı piçleriyse, otuz yuan. Devlet Arazisi’nde ticaret yapanlar da ticaret ruhsatı alacak. Buna sen de dahilsin.”</p>

  <p>Şehriyeleri bir kâseye boşalttım, çay yapraklarının üzerine kaynar su döktüm.</p>

  <p>“Öyleyse bana bu ruhsatlardan bir tane ver.”</p>

  <p>“Memnuniyetle. İki yüz yuan, lütfen.”</p>

  <p>“Ne? Çayhane binlerce yıldır burada!”</p>

  <p>Muhasebe kitabının sayfalarını karıştırdı. “Öyleyse, senden gecikmiş kiralan da istemem gerekebilir.”</p>

  <p>Tezgâhın arkasına eğilip şehriyelerinin içine tükürdüm, attığım balgam iyice kaybolsun diye, bir güzel de karıştırdım. Doğrulup, doğradığım birkaç taze soğanı şehriyelerin üzerine serpiştirdim. Sonra kâseyi önüne sürdüm.</p>

  <p>“Ömrümde böyle saçmalık duymadım.”</p>

  <p>“Yaşlı kadın, kuralları ben yapmıyorum. Bu emir doğrudan Pekin’den geliyor. Sosyalist Çağdaşlaşma'da turizm ana iticilerden biri olarak görülüyor. Turistlerden dolar kazanıyoruz. Daha doların ne demek olduğunu bile bilmediğinin farkındayım: ama sakın ekonomiyi anlamaya çalışma, zaten anlayamazsın. Şu kadarını anla yeter: Parti sana ödemeni buyuruyor.”</p>

  <p>“Köydeki kuzenlerimden Parti hakkında her şeyi duydum! Köpüklü banyolarınızı ve parıltılı arabalarınızı ve kuyruğun önüne geçmelerinizi ve saçma sapan konferanslarınızı ve...”</p>

  <p>“Eğer Kutsal Dağ’dan para kazanmak istiyorsan, cahil çeneni hemen kapa! Parti yarım yüzyıldan beri anayurdumuzu geliştirdi! Başka herkes ödemesi gerekeni verdi! Sen ya da tavuk düzücü kuzenlerin, siz kimsiniz de daha iyisini bildiğinizi iddia ediyorsunuz? İki yüz yuan, hemen şimdi, yoksa yarın sabahtan tezi yok buraya Parti’nin polis yetkilileriyle gelir, vergini ödemediğin için seni zindana attırırım! Seni bir domuz gibi bağlar, dağdan aşağıya sürükleriz! Utancını bir düşün! Ya da, borcunu öde. Evet? Bekliyorum!”</p>

  <p>“Öyleyse, uzun süre bekleyeceksin demektir! İki yüz yuanım yok! Bir mevsimde ancak elli yuan kazanıyorum! Ben neyle yaşayacağım?”</p>

  <p>Yetkili şehriyelerini yuttu. “O zaman burayı kapatıp, köydeki kuzenlerinden domuzlarındaki bitleri ayıklamak için izin isteyeceksin. Ayrıca şehriyelerin bu kadar tuzlu olmasaydı, daha fazlasını satardın.”</p>

  <p>Eğer erkek olsaydım, Parti yetkilisi olduğuna bakmadan bu herifi lağım çukuruna atardım. Ne var ki üstünlük ondaydı ve o da bunun farkındaydı.</p>

  <p>Önlüğümün cebinden on yuanlık bir banknot çıkardım. “Dağın eteğinden zirvesine kadar bütün Çayhanelerin hesabını tutmak, kimin parasını ödeyip ödemediğini denetlemek, güç bir görev...”</p>

  <p>Ağzını çalkaladığı yeşil çayı püskürtüp, camımı kirletti. “Rüşvet ha? Kokuşmuşluk! Anavatanımızın göğsündeki kanser! Eğer sosyalizmin zaferini geciktirmeye, ülkemizin zaferlerle dolu geleceği olan parlak yeni çağı lekelemeye razı olacağımı sanıyorsan...”</p>

  <p>Bir de yirmilik çıkardım.</p>

  <p>Parayı cebine attı. “Şu yumurtaları haşla ve bu domateslerle birlikte sarıver.”</p>

  <p>Dediğini yapmak zorundaydım. İnsan bir kere bok küremeye görsün, hep bok küreyicisi kalır.</p>

  <p>Sislerin arasından, zirveye doğru koşan iki keşiş çıktı; soluk soluğa.</p>

  <p>Koşan keşişler, namuslu görevliler gibi ender görülür. “Dinlenin” dedim, yeni bir örtü yayarak. “Dinlenin.”</p>

  <p>Şükranla başlarını sallayıp, örtünün üzerine yerleştiler. Tanrı Buddha’nın hizmetkârlarına hep en iyi çayı, üstelik de bedavaya sunarım. Genç keşiş gözlerindeki terleri sildi. “Kuomintang geliyor! İki bin kişiler. Biz ayrıldığımızda, Köy boşaltılıyordu. Baban kuzeninin arabasına tırmanıyordu tepelere doğru gidiyorlar.”</p>

  <p>“Bunları daha önce de gördüm. Japonlar Çayhanemi yerle bir etmişlerdi.”</p>

  <p>“Kuomintangin yanında, Japonlar uygar kalır” dedi yaşlı keşiş. “Bunlar kurt sürüsü gibi. Taşıyabilecekleri bütün yiyecekler ile eşyayı yağmalıyorlar, alamayacaklarını da ya yakıyor ya da zehirliyorlar. Vadi’nin daha aşağılarında bir köyde, kuyuyu zehirlemek için küçük bir çocuğun kafasını kesmişler!”</p>

  <p>“Neden?”</p>

  <p>“Amerikan bombalarına rağmen, komünizm Çin’in her köşesinde gelişiyor. Kuomintangin yitirecek bir şeyi kalmadı. Duyduğuma göre Tayvan’a geçip Çankayşek’e katılmak ve gelirken de ne bulurlarsa getirmek için emir almışlar. Lashan’da, tapınaktaki Buddha heykellerinin üzerindeki altın varakları kazımışlar.”</p>

  <p>“Doğru!” Keşişlerden genç olanı sandaletlerindeki kumları silkeledi. “Seni yakalamalarına izin verme sakın! Beş saatin falan var. Elinde ne varsa ormanın derinliklerine sakla ve geri geldiğinde de dikkatli ol. Geride birkaç yağmacı bırakabilirler. Lütfen! Başına bir şey gelmesini istemiyoruz!”</p>

  <p>Kızımın güvenliği için tütsü yakmalarını rica ederek keşişlere biraz para verdim; sislerin içinde koşarak gözden kayboldular. En iyi mutfak takımlarını Ağacın yüksek dallarının arasına sakladım ve beni bağışlaması için yakararak, Tanrı Buddha’yı menekşelerin yetiştiği yerin yukarısına gizledim.</p>

  <p>Sis kalktı ve birden sonbahar geliverdi. Rüzgâr esince, yapraklar bir büyücünün önüne kattığı fareler gibi, patikadan yukarı aktı.</p>

  <p>Ağaçlar Kutsal Dağ gibi yükseklere ulaştı. Yapraklarının oluşturduğu gölgelik, cennetin çimleri gibiydi. <i>Devam et,</i> dedi tek boynuzlu atın gözleri. <i>Elini omzuma bırak.</i> Ağaç kabuklarıyla ve karanlıkla çevrili koridorlar, ağaç kabuklarıyla ve karanlıkla çevrili başka koridorlara açıldı. Rehberimin toynakları fildişindendi. Bir ışık ve sessizlik kuyusunun dibinde bir bahçeye vardık. Yeşim ve kehribar işlemeli süslü bir köprünün üzerinde, nilüferler ve orkideler usulca salınıyordu. Kafamın etrafında bronz ve gümüş sazanlar koyu renkli baykuşlarla birlikte yüzüyordu. <i>Burası huzurlu bir yer,</i> diye düşüncemi gönderdim tek boynuzlu ata. <i>Biraz kalacak mısın?</i></p>

  <p><i>Anne,</i> diye düşündü tek boynuzlu at, insan gözünde bir gözyaşı damlası durmadan büyürken. <i>Anne, yoksa beni tanımadın mı?</i></p>

  <p>Duyguların en hüzünlüsüyle uyandım.</p>

  <p>Mağaramda saklanmış, yağan yağmuru seyrederken, eski öykülerdeki âşıklar gibi kuşa ya da bir çakıl taşma veya eğreltiotuna veya geyiğe dönüşmek istedim. Üçüncü gün, gök aydınlandı. Köyden yükselen duman durmuştu. Büyük bir dikkatle Çayhane’ye döndüm. Yine harap olmuştu. Bedeli ödeyenler, hep yoksullardır zaten. Ve en fazla bedeli ödeyenler de, yine her zaman olduğu gibi, yoksul kadınlardır. Karmaşayı temizlemeye koyuldum. Yapacak başka ne vardı ki?</p>

  <p>Komünistler yazın başlangıcıyla birlikte geldiler. Sadece dört kişiydiler: iki erkek, iki kadın. Gençtiler ve üzerlerinde düzgün üniformalar ve tabancalar vardı. Ağacım geldiklerini haber verdi, ben de her zaman olduğu gibi hamağında uyuyan babamı uyardım. Bir gözünü açtı: “Siktir et, hepsi aynı zaten. Sadece madalyalar ile kokartları farklı.” Babam yaşadığı gibi ölüyordu. Harcanabilecek en az çabayla.</p>

  <p>Komünistler Çayhane’de oturup, benimle konuşmak için izin istediler. Birbirlerine “Yoldaş” diyor, benimle konuşurken saygılı ve yumuşak davranıyorlardı. Erkeklerden biri kadınlardan birinin sevgilisiydi -bunu hemen fark ettim. Onlara güvenmek istedim, ama ben konuşurken onlar hâlâ gülümsüyorlardı. Hayatım boyunca gülümseyenlerin kazığını yedim.</p>

  <p>Komünistler şikâyetlerimi dinledi. Yeşil çay dışında, bir şey istemiyor gibi davrandılar. Onlar sadece bir şeyler vermek derdindeydi; eğitim gibi, hatta kızlar için bile. Çin’in eski derdi kaybolsun diye, sağlık hizmetleri. Fabrikalarda ve tarlalarda sömürülmeye bir son vermek istiyorlardı. Açlığa da son vermek. Anneliğe eski saygınlığını kazandırmak. “Çin, artık Asya’nın hasta ihtiyarı değil” diyorlardı. Feodalizm dedikleri bir yerden Yeni Çin doğuyordu ve bu Yeni Çin, Yeni Dünya'nın yolunu açacaktı. Uluslararası proletarya devrimini engellemek tarihsel açıdan imkânsız olduğundan, bu Yeni Dünya beş yıl içinde gelecekti. “İleride herkesin kendi otomobili olacak” dediler. Çocuklarımızın çocukları işe uçan makineyle gidecekmiş. Herkes ihtiyacı kadarına sahip olduğundan, suç kendiliğinden kaybolacaktı.</p>

  <p>“Önderleriniz güçlü bir büyü biliyor olmalı.”</p>

  <p>“Evet” dedi kadınlardan biri. “Bu büyünün adı Marx, Stalin, Lenin ve Sınıf Diyalektiği.”</p>

  <p>Bana pek inandırıcı bir büyü gibi gelmedi.</p>

  <p>Babam yuvarlanarak hamaktan indi. “Çay” dedi bana. “Komünistlerin Vadimize ve Dağ’a biraz düzen getirdiklerini görmek bizi memnun ediyor” dedi kızlara bakıp tırnağıyla dişlerini karıştırarak. “Milliyetçiler ırzına geçtiler onun.” Kafasını bana doğru çevirdi. “Umutsuz olmalı.”</p>

  <p>İçimde kızgın utancın kabardığını hissettim. Bunu yapanın Derebeyinin Oğlu olduğunu gerçekten unutmuş muydu? Âşık olan kız yanıma yaklaşıp elimi tuttu. O kadar genç bir el, o kadar pürüzsüzdü ki, o elden korktum.</p>

  <p>“Eski rejimler bir sürü kadının ırzına geçti. Bu onların yaşam tarzıydı. Japon Ordusu Kore’de bütün kızları bir köye doldurdu, onlara Japon adları takıp, bütün savaşı o kızların üzerinde geçirdi. Ama o günler geçti artık.”</p>

  <p>“Evet” dedi erklerden biri. “Kapitalistler ve emperyalistler yüzyıllar boyunca Çin’in ırzına geçti. Feodalizm, kadınları büyükbaş hayvan sınıfına indirdi.”</p>

  <p>Ona ırzına geçilmek hakkında en ufak bir şey bilmediğini söylemeyi düşündüm, ama yanımdaki kadın bana öylesine iyi davranıyordu ki, konuşmakta zorlanacaktım. Ağacımın ve Tanrı Buddha'nın dışında kimse bana bu kadar iyi davranmamıştı. İhtiyacım olursa, bana ilaç getirmeyi vaat ettiler. İyi, aydın ve cesurdular. Babama “Efendim” diye hitap edip, çayın parasını bile ödediler. “Kutsal Dağ’a çıkıp, hacı mı olacaksınız?”</p>

  <p>Erkekler gülümsedi. “Parti Çin halkını dinin boyunduruğundan kurtaracak. Yakında hiç hacı kalmaz.”</p>

  <p>“Hacı kalmaz mı? O zaman Kutsal Dağı artık kutsal olmayacak mı?”</p>

  <p>“Kutsal olmayacak” konusunda anlaştılar. “Ama bir dağ için, yine de çok etkileyici.” Ve niyetlerinin iyi olmasına rağmen, sözlerinin tavuk boku kadar değersiz olduğunu daha o an anladım.</p>

  <p>O yıl, kışı Köy’de geçirdiğim zaman, Leshan’dan kulağıma üzücü haberler ulaştı. Komünistler devrim düşmanı olarak tutuklanmalarını emredince kızım, hamisi ve hamisinin karısı Hong Kong’a kaçmak zorunda kalmışlardı. Hong Kong’dan kimsenin dönmeyeceğini herkes bilirdi. Britanyalı adı verilen yabancı haydutlardan bir kabile Hong Kong’un cennet olduğu yolunda yalanlar yayıyordu ama insan daha oraya gider gitmez zincire vuruluyor, ölene kadar zehirli gaz fabrikalarında ya da elmas madenlerinde çalışmaya zorlanıyordu.</p>

  <p>O gece, Ağaç kızımı yeniden göreceğime söz verdi. Hiç anlamadım. Ama Ağacın söylediklerinin sabah ışımadan anlam kazanmayacağını öğrenmiştim.</p>

  <p>Şişman kız, onu daha da şişman gösteren çizgili elbiseler giymişti. Önce dumanı tüten nefis şehriyelere, sonra da bana baktı. Şapırtıyla ağzını doldurdu, yutmadan bekledi ve kafasını sallayıp şehriyeleri masanın üstüne tükürdü.</p>

  <p>“İğrenç.”</p>

  <p>Cadıya benzeyen arkadaşı sigarasından uzun bir nefes çekti. “O kadar kötü, demek?”</p>

  <p>“Bir domuza bile vermezdim.”</p>

  <p>“İhtiyar kadın, çikolatan yok mu?”</p>

  <p>Şehriyelerimin hiçbir şeyi yoktu. “Neyim yok mu?”</p>

  <p>Şişman Kız içini çekti, eğildi, yerden bir avuç toz alıp şehriyelerin üzerine serpti. “Belki tatları biraz düzelir. Bunun için bir yuan bile vermem. Ben yiyecek istedim. Domuz yalı değil.”</p>

  <p>Cadı Arkadaş kıs kıs güldü ve çantasını açtı. “Bir yerlerde bisküvi olacak...”</p>

  <p>Kutsal Dağ’da öfkenin anlamı yoktur. Çok ender öfkelenirim. Ama yiyeceklerin böylesine isteyerek israf edildiğini gördüğümde, öyle kızarım ki, kendimi kontrol edemem.</p>

  <p>Şehriyeler -ve tozlar- Şişman Kız’ın yüzünden aşağı yağdı. Yağdan derisi parıldadı. Islak gömleği ensesine yapıştı. Ağzı, şoktan “O” biçimini aldı. Suyun üzerine çıkmayı becermiş biri gibi soluklandı, kollarını çırptı ve sırt üstü devrildi. Cadı Arkadaş ayağa fırladı ve kanatlarını çırparak geriledi.</p>

  <p>Şişman Kız yüzü kıpkırmızı, göğsü inip kalkarak, ayaklandı. Bana doğru atılmaya hazırlandı ama elimde kaynar su dolu bir tencereyle onu sakinleştirmeye hazır beklediğimi görünce, fikrini değiştirdi. Gerekseydi, sakinleştirecektim. Güvenli bir uzaklığa gerileyip, bağırmaya başladı. “Seni şikâyet edeceğim, seni, seni OROSPU! Görürsün sen! Göreceksin! Kayınbiraderim Parti bürosunda bir müsteşar yardımcısını tanıyor ve senin şu bitli Çayhaneni YERLE BİR ETTİRECEĞİM! Seninle birlikte!”</p>

  <p>Köşeyi dönüp kaybolduklarında bile tehditleri ağaçların arasından aşağıya süzülüyordu. “Orospu! Kızlarınız eşeklerle düzüşüyor! Oğullarınız iktidarsız! Orospu!”</p>

  <p>“Terbiyesizliklere dayanamıyorum” dedi Ağacım. “Köyden de bu yüzden ayrıldım.”</p>

  <p>“Öfkelenmek istemezdim, ama yemeği israf etmemeliydi!”</p>

  <p>“Maymunlara onları tuzağa düşürüp saçlarını koparmalarını söyleyeyim mi?”</p>

  <p>“Çok güzel bir intikam olurdu.”</p>

  <p>“Öyleyse, yapıldı say.”</p>

  <p>Açlığın Vadi’den yükseldiği günler, yaşadıklarımızın en kötüsüydü.</p>

  <p>Komünistler Vadi’deki bütün çiftlikleri komün adı altında düzenlemişlerdi. Artık kimse toprağın sahibi değildi. Artık toprak sahibi kalmamıştı. Toprak sahipleri ya mezara kovalanmış ya topraklarının halk devrimine bağışlamış ya da aileleriyle birlikte kapitalist zindanlarına tıkılmışlardı.</p>

  <p>Bütün köylü komün kantininde toplanıyordu. Yemek bedavaydı! Tarihte ilk kez, Vadi’deki her köylü günün sonunda midesine adam gibi bir yemek gireceğinden emindi. Yeni Çin’di bu, Yeni Dünya.</p>

  <p>Kimse toprağın sahibi değildi, bu yüzden de toprağa saygı gösterilmesini sağlayacak kimse yoktu. Pirinç tarlalarındaki ruhların armağanları ihmal edildi ve hasat zamanı geldiğinde, pirincin sapta çürümesine izin verildi. Ve bana kalırsa, köylüler ne kadar az çalışırsa, çok çalıştıkları hakkında o kadar çok yalan uyduruyorlardı. Vadi’deki çeşitli komünlerin hacı-köylüleri Çayhaneme gelip tarım konusunda tartıştıklarında, palavralarının giderek büyüdüğünü fark ettim. Domuz büyüklüğünde hıyarlar, inek boyunda domuzlar, Çayhanem boyunda inekler. Lahana ormanları! İnsan içinde yolunu kaybedebilir! Anlaşılan Mao Zedong Düşüncesi üretim yöntemlerinde devrim yaratmış, hatta ormanlara da yayılmaya başlamıştı. Komün plancısının güney yamaçlarında şemsiye büyüklüğünde bir mantar gördüğü söyleniyordu.</p>

  <p>En endişe vereni de, kendi palavralarına inanmaları ve “abartı” sözünü ağzına almaya cüret edene saldırmalarıydı. Ben Kutsal Dağ’da yaşlanan basit bir kadındım, ama turplarımdan hiçbiri gözüme daha büyük görünmüyordu.</p>

  <p>O kış, Köy hiç görmediğim kadar karanlık, çamurlu ve kızgındı.</p>

  <p>Kuzenimin ailesinin yanında kalıyordum. Kuşaklardır pirinç ekip biçerlerken, kuzenime neden hepsinin bu denli tembelleştiklerini sordum. Erkekler hemen her akşam sarhoş oluyor ve ertesi gün öğlene kadar yataktan çıkmıyorlardı. Tabiî onlar akşamdan kalma olduklarından, işlerin çoğu yine kadınlara kalıyordu.</p>

  <p>Her şey yanlıştı. Kötü ruhlar kargalarla birlikte çatılara tüneyip, etrafa kötü niyet yayıyordu. Sokaklarda, aralıklarda, pazar meydanında kimse yürümez olmuştu. İnsanlar birbirlerine güzel bir söz söylemeden günler geçiyordu. Köydeki asıl manastır kapalıydı. Bazen içinde geziniyor, ay biçimi kapılarının arasından geçip, sumercimeğinin sardığı tıkanmış nilüfer havuzlarının etrafında dolaşıyordum. Burası bana başka bir yerleri hatırlatıyordu. Köy, kimsenin farkına varmadığı bir belanın pençesindeydi.</p>

  <p>Köy’ün yaşlılarıyla konuşmaya gittim. “Gelecek kış ne yiyeceksiniz?”</p>

  <p>“Çin Ana’nın meyvelerini!”</p>

  <p>“Bir şey yetiştirmiyorsunuz.”</p>

  <p>“Anlamıyorsun. Değişiklikleri görmedin.”</p>

  <p>“Şimdi görüyorum ya. Hesap tutmuyor...”</p>

  <p>“Çin, oğullarının ihtiyacını karşılayacaktır. Mao Zedong verir!”</p>

  <p>“Hesaplar tutmayınca, faturayı köylüler ödemez mi! Bu Mao’nun fikirleri ne denli zekice olursa olsun, karın doyurmuyor ki.”</p>

  <p>“Kadın, komünistler böyle konuştuğunu bir duyarlarsa, yeniden eğitime gönderilirsin. Burası hoşuna gitmiyorsa, git o dağına tırman. Biz mahjong oynayacağız.”</p>

  <p>Aynı yol Mao İleriye Büyük Sıçrayış’ı<a href="../Text/dipnot.html#_edn9" id="_ednref9"><sup>[9]</sup></a> ilan etti. Çin yeni bir çelik kıtlığı kriziyle karşı karşıya kaldı. Köprüler için çelik, pulluk bıçakları için çelik, Rusya'nın Moğolistan’ı işgal etmesini engellemede ateşlenecek mermiler için çelik. Böylece bütün komünlere birer fırın ile doldurulması gerekli bir kota dağıtıldı.</p>

  <p>Köyde hiç kimse fırın ile ne yapacağından bilmiyordu -demirci kapitalist diye suçlanmış, evinin çatısına asılarak idam edilmişti- ama herkes, fırın kendisinin nöbetinde sönerse, başına neler geleceğinin farkındaydı. Şimdi artık kuzenlerimin ve yeğenlerimin yakacak tahta bulmaları gerekiyordu. Okullar kapatıldı, öğretmenler ve öğrenciler ocakları besleyecek odun takımlarına ayrılıp seferber edildi. Yoksa yeğenlerim boş kafayla mı büyüyeceklerdi? Onlara yazmayı kim öğretecekti? Okul sırası ve döşeme stokları tükendiğinde, sıra Kutsal Dağ’ın eteklerindeki el değmemiş ormanlara geldi. Sağlıklı ağaçlara! Ağacın seyrek olduğu Vadi’den, komünistlerin Parti üyesi olmayan köylüler arasında kura çektiği haberleri gelmeye başladı. Fırınların yanması için, “kazananların” evi parçalanıp yakılıyordu.</p>

  <p>Çelik bir işe yaramayacaktı. Kara ve kırılgan külçelere “bok” adı verilmeye başladı, ama bok bile en azından bir işe yarıyordu. Kadınlar her hafta kentten gönderilen kamyonları doldururken.</p>

  <p>Parti’nin neden cezaları kararlaştıracak asker de yollamadığını merak ediyorlardı.</p>

  <p>Bu merakın cevabını kışın sonlarına doğru, kıtlık haberleri Vadi’de yayılmaya başladığında öğrendik.</p>

  <p>Erkeklerin ilk tepkisi çok tipikti. Doğru olduğuna inanmak istemedikleri için, haberlere inanmadılar.</p>

  <p>Köyün pirinç deposu boşalınca, inanmaya başladılar. Yine de, Mao kamyonları gönderecekti. Hatta konvoyun başına bizzat geçme ihtimali bile vardı.</p>

  <p>Parti yetkilileri, konvoyun Vadi’de karşıdevrimci casuslar tarafından kaçırıldığını, ancak kısa zamanda yeni pirinç gönderileceğini söylediler. Bu arada, kemerlerimizi sıkmamız gerekecekti. Çevreden gelen çiftçiler Köy’e doluşup dilenmeye başladılar. Tavuk ayağı gibi sıskaydılar. Önce keçiler kayboldu, arkasından köpekler, sonunda insanlar akşamdan sabaha kadar kapılarını sürgülemeye başladı. Karlar erimeye başladığında, gelecek yıl için ayrılan bütün tohum yenmişti. “Yeni tohum pek yakında gelecek” diye söz verdi Parti yetkilileri.</p>

  <p>Her zamanki dönüşümden dört hafta daha erken, Çayhane’nin yolunu tuttuğumda, henüz “pek yakında” olmamıştı. Gecelerin hâlâ buz gibi olacağını, ama Tanrı Buddha ile Ağacın beni koruyacaklarını biliyordum. Bir de kuş yumurtaları, kökler ve fıstık olacaktı. Kuşlara ve tavşanlara tuzak kurabilirdim. Hayatta kalmayı becerecektim.</p>

  <p>Bir ya da iki kez babamı düşündüm. Köyün rahat zamanında bile olsa, bir yılı daha çıkaramayacaktı ve çıkaramayacağını ikimiz de biliyorduk. Kuzenimin arka odasının kapısından, “Hoşça kal” diye seslendim. Sıçıp işemek dışında, yatağından hiç kıpırdamıyordu.</p>

  <p>Derisinin içinde, bir örümcek ağındaki mısır kabuğundan bile daha az hayat vardı. Bazen gözleri kapanıyor ve sigarası kısalıyordu. O gözkapaklarının altında herhangi bir şey var mıydı? Pişmanlık, dargınlık ya da en azından aldırmazlık? Yoksa sadece hiçlik mi vardı? İnsanlarda hiçlik genellikle bilgelik olarak gösterilir.</p>

  <p>Bahar geç gelince, kar tomurcuklar ile dalların ucunda damlalaştı, ama sis yüzünden tek bir hacı bile çıkmadı. Bir dağkedisi Ağacımın dallarından birinde gerinmekten ve patikada nöbetçilik etmekten hoşlanıyordu. Kırlangıçlar sayvanımın altına yuva kurdular: iyi haber. Arada sırada tek tük keşişler geçiyordu. Konuşacak birini bulmaktan mutlu, onları Çayhaneme davet ettim. Köklerden ve güvercin etinden yaptığım türlünün haftalardır yedikleri en güzel yemek olduğunu söylediler.</p>

  <p>“Artık koca aileler ölüyor. İnsanlar saman, deri ve kumaş parçaları kemirmeye başladılar. Karınlarını dolduracak ne bulurlarsa. Öldüklerinde de onları gömecek, hatta cenaze törenlerini yapacak kimse olmadığından cennete gidemiyorlar, hatta yeniden doğmaları bile imkânsız.”</p>

  <p>Bir sabah panjurumu açtığımda, ormanın çatısını açan çiçeklerin aydınlığına ve sessizliğine gömülmüş buldum. Kutsal Dağ insanların saçma dünyasına aldırmıyordu bile. O gün bir keşiş uğradı. Derisi aç yüzüne sıkı sıkıya oturuyordu. “Mao’nun son kararnamesine göre, proletaryanın yeni düşmanları Çin’in tohumlarını bitiren serçeler. Bütün çocuklar, kuşlar bitkinlikten yere düşene kadar serçeleri tencere kapağı vurarak ürküteceklermiş. Ama asıl sorun, böcek yiyen kuş kalmayınca, bütün Köy’ün çekirge, tırtıl ve mavi sinek istilasına uğraması. Sichuan’da çekirge bulutları görülüyormuş. İşte insan kendini tanrıların yerine koyup, serçeleri yok edince, olacağı budur.”</p>

  <p>Günler uzadı, yıl sıcak güneşin ve derin göklerin çevresinde salınarak ilerledi. Mağaranın yakınında bir yabanî bal kaynağı buldum.</p>

  <p>“Ailen hayatta kalmayı başarıyor” dedi bana Köy’deki bir keşiş. “Ama bunun tek nedeni, kızının yanındakilerin Hong Kong’dan gönderdikleri para. Yeni Yıl’dan sonra, kızın için bir koca bulundu. Limanın yakınındaki bir restoranda çalışıyor. Üstelik, bir bebek de yolda. Anneanne olacaksın.”</p>

  <p>Yüreğim kabardı. Ailem kızımın doğduğu günden beri onu utandırmaktan başka bir işe yaramamıştı; oysa kızım şimdi hepsinin postunu kurtarıyordu.</p>

  <p>Güz pejmürde yeşillere ölü renkler üfledi. Yakacak ve fıstık hazırladım, tatlı patates, ağaççileği ve meyve kuruttum, kavanozlar dolusu yabanî pirinç biriktirdim ve tavşan kürkünden yapılmış kumaşları birleştirerek Çayhane’yi fırtınalara karşı güçlendirdim. Yiyecek aramaya gittiğimde, ayıları kaçırmak için yanıma bir çan aldım. Daha yazdan, kışı dağda geçirmeye karar vermiştim. Köydeki kuzenlerime haber gönderdim. Beni kandırmaya çalışmadılar. İlk karlar düştüğünde hazırdım.</p>

  <p>Çayhane saçaklardan sarkan buzların ağırlığından çatırdadı. Ormanın içinde, yakındaki boşluğa bir geyik ailesi yerleşti. Altık genç bir kadın değildim. Kemiklerim sızlayacak, soluşum donacaktı. Ve kış ortasının derin karları geldiğinde, yanımda Tanrı Buddha dışında kimsecikler olmadan, günler boyunca Çayhane’de hapsolacaktım. Ama bu kışı atlatacak, güneşin sarkan buzları erittiğini, kızımla öpüştüğümü görecektim.</p>
</body>
</html>
