<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Avuçlarımın içi karıncalanıp terliyor. Bir martı pencerenin pervazında cakayla gezinip içeri baktı. Acımasız bir yüzü vardı.</p>

  <p>“Ya adınız, Efendim?” Hanı işleten yaşlı kadın bir tapınak ilahı yüzüyle sırıttı. Neden sırıtıyordu? Beni sinirlendirmek için mi? Ağzında sararmış dişlerden çok boşluk vardı.</p>

  <p>“Adım Tokunaga. Buntaro Tokunaga.”</p>

  <p>“Tokunaga... çok güzel bir ad. Bir krallık havası var.”</p>

  <p>“Bunu hiç düşünmemiştim.”</p>

  <p>“Peki, ne iş yapıyorsunuz Bay Tokunaga?”</p>

  <p>Sorular ve sorular. Kirlenmişler hiç usanmaz mı?</p>

  <p>“Basit bir ücretliyim. Çalıştığım şirket pek öyle ünlü değil. Tokyo’nun kenar mahallelerindeki küçük bir bilgisayar firmasında bölüm başkanıyım.”</p>

  <p>“Tokyo? Öyle mi? Ana karaya hiç gitmedim. Tokyo’dan bir sürü tatilci gelir. Ama şimdiki gibi sezon dışında değil. Siz de görüyorsunuz ya, neredeyse boşuz. Ben sadece yılda bir kez, torunlarımı görmek için büyük adaya gidiyorum. On dört torunum var. Tabiî, büyük ada derken Okinava’yı kastediyorum, yoksa ana kara Japonya’yı değil. Oraya gitmeyi aklımdan bile geçirmem!”</p>

  <p>“Sahi mi?”</p>

  <p>“Herkes Tokyo’nun çok büyük olduğunu söylüyor. Naha’dan bile büyükmüş. Bölüm başkanı, ha? Anneniz ve babanız sizinle gurur duyuyor olmalı! Harika bir şey. Bu lanet formları doldurmanızı isteyeceğim. Bana kalsa, aldırmam, ama kızım böyle istiyor. Anlaşılan ruhsat ve vergilerle ilgiliymiş. Tam bir baş ağrısı. Yine de. Kumecima’da bizimle ne kadar kalacaksınız, Bay Tokunaga?”</p>

  <p>“İki hafta kalmak niyetindeyim.”</p>

  <p>“Öyle mi? İyi ya, burada yapacak yeterince şey bulursunuz umarım. Biliyorsunuz, adamız pek büyük değil. Balık tutabilirsiniz. Sörf yapabilirsiniz, tüplü ya da tüpsüz dalabilirsiniz... ama bunların dışında, burada hayat çok sakindir. Çok ağır. Anladığım kadarıyla, Tokyo gibi değil. Karınız sizi özlemeyecek mi?”</p>

  <p>“Hayır.” Susturmanın zamanı geldi. “Doğrusunu söylemek gerekirse, buraya yas iznine geldim. Eşimi geçen ay kaybettim. Kanserden.”</p>

  <p>Yaşlı cadalozun yüzü uzadı, eliyle ağzını kapattı. Sesi fısıltıyla çıktı. “Aman Tanrım. Öyle mi? Aman Tanrım. Bir de bana bakın, üzerime vazife olmayan işlere burnumu sokuyorum. Kızım duysa, çok utanırdı. Ne söyleyeceğimi bilemiyorum...” Bağışlanmak için vızıldamayı sürdürdü, nefesi karides koktuğundan, bu daha da fazla rahatsızlık vericiydi.</p>

  <p>“Üzülmeyin. Öldüğünde, sonunda ağrıdan kurtulmuştu. Acımasız bir kurtuluştu ama kurtuluştu işte. Onun için, lütfen rahatsız olmayın. Yine de biraz yorgunum. Bana odamı gösterebilir misiniz?”</p>

  <p>“Evet, tabiî... İşte terlikleriniz, bir de banyoyu göstereyim... Burası yemek odası. Bu taraftan gelin, zavallı, zavallı adam... Aman Tanrım, nelerden geçtiniz kim bilir... Ama doğru adaya geldiniz işte. Kumecima yaraları iyileştirmek için harika bir yerdir. Hep öyle düşündüm...”</p>

  <p>Akşam temizliğimden sonra, hiçbir alfa yoğunlaşmasının dağıtamayacağı bir yorgunluk hissettim. Güçsüzlüğüme lanetler okuyarak yatağa girdim ve neredeyse dipsiz bir uykuya daldım.</p>

  <p>Dipte bir tünel vardı. Rayları ve servis borularıyla ıssız bir metro tüneli. Görevim tünelde devriye gezmek ve orayı içinde yaşayan kötülerden korumaktı. Yüksek rütbeli bir subay yanıma yaklaştı. “Burada ne arıyorsun?” diye sordu.</p>

  <p>“Emirlere uyuyorum, Efendim.”</p>

  <p>“Hangi emirler?”</p>

  <p>“Bu tünelde devriye gezmek, Efendim.”</p>

  <p>Dişlerinin arasından tısladı. “Tapınağın her zamanki beceriksizliklerinden biri daha. Burada, aşağıda, yeni bir tehdit var. Kötülerin seni yok etmeleri için, varlığından haberdar olmaları gerek. Eğer anonimliğini sürdürürsen, her şey iyi olur. Şimdi, görevli. Bana adını ver.”</p>

  <p>“Quasar, Efendim.”</p>

  <p>“Ya önceki hayattaki adın? <i>Gerçek</i> adın?”</p>

  <p>“Tanaka. Keisuke Tanaka.”</p>

  <p>“Alfa katsayın kaç, Keisuke Tanaka?”</p>

  <p>“16,9.”</p>

  <p>“Doğum yerin?”</p>

  <p>Birden, kendi ayağımla tuzağa düştüğümü fark ediyorum! Kötü, benim üstümün kılığına girmiş, beni yok edebilmek için sorularını peş peşe sıralıyor. Kendimi savunmak için yapabileceğim tek şey, oyununu anladığımı belli etmemek. Ben hâlâ bocalarken, tünelden yeni biri, bir kadın, bize doğru yürüyor. Elinde bir viyola kutusu ile çiçekler var ve onu daha önce bir yerlerde gördüğümü hatırlıyorum. Temizlenmemiş günlerimden birisi. Üstüm kılığına girmiş olan kötü, kadına dönüyor ve aynı kurnazlığa baştan başlıyor. “Kötülerden haberin yok mu? Buraya gelmene kim izin verdi? Bana adını, adresini, mesleğini söyle -derhal!”</p>

  <p>Kadını kurtarmak istiyorum. Bir planım olmadığı için, koluna yapışıyorum ve koşuyoruz. Hava akımlarından da hızlı.</p>

  <p>“Neden koşuyoruz?”</p>

  <p>Tepenin üzerinde, tahta bir direğin toprağa batışını izleyen yabancı bir kadın.</p>

  <p>“Özür dilerim! Açıklama yapmaya fırsat bulamadım! O, gerçek bir subay değildi. Kılık değiştirmişti. Bu tünellerde yaşayan kötüydü, o.”</p>

  <p>“Yanılıyor olmalısın!”</p>

  <p>“Ya? Peki, <i>sen</i> nereden biliyorsun?”</p>

  <p>Koşarken, parmaklarımız birbirine dolanıyor. İlk kez yüzüne bakıyorum. Yandan bakınca, gülümsüyor, şakaların bu en ürkütücüsünü anlamamı bekliyor. Şimdi kötünün <i>gerçek</i> yüzüne bakıyorum.</p>

  <p>Ertesi sabah, adayı dolaşmak için erkenden yola düştüm. Deniz sütlü turkuvaz rengindeydi. Kum beyaz, sıcak ve yumuşaktı. Daha önce hiç görmediğim kuşlar ve somon pembesi kelebekler gördüm. Sahilde yürüyen iki âşık ile husky cinsi bir köpek gördüm. Çocuk durmadan kızın kulağına bir şeyler fısıldıyor, beriki de durmadan gülüyordu. Köpek çomağı atmalarını istiyordu, ancak bunun için önce çomağı onlara geri vermesi gerektiğini fark edemeyecek kadar aptaldı. Yanımdan geçerlerken, parmaklarında nikâh yüzüğü olduğunu gördüm. Öğle yemeği için, leş gibi bir dükkândan iki pirinç köftesi ile bir kutu soğuk çay aldım. Bir mezarın üzerine oturmuş yerken, en son ne zaman bir yere ait olduğumu düşündüm. Tapınağın dışında, demek istiyorum. Eski bir kâfuru ağacının ve bir keçi bağlanmış bir tarlanın yanından geçtim. Tarlada çalışanların radyolarından çıkan teneke sesine benzeyen pop müziği yola taşıyordu. Adamlar geniş kenarlı, örgü şapkalarının altında terliyorlardı. Ara yollarda otomobiller paslanıyor, radyatörlerden otlar çıkıyordu. Issız bir burunda bir deniz feneri vardı. Fenere doğru yürüdüm. Kapısına asma kilit takılmıştı.</p>

  <p>Bir şekerkamışı yetiştiricisi arabasını yolun kenarına çekip, beni götürmeyi önerdi. Ayaklarım yürümekten şiştiği için, kabul ettim. Lehçesi öylesine ağırdı ki, söylemek istediklerini bile zar zor anlayabiliyordum. Önce, havadan konuşmakla başladı, anlatırken de hep doğru sesleri çıkardı. Ardından, benden bahsetmeye başladı. Hangi handa kaldığımı, ne kadar kalacağımı, sahte adımı, işimi biliyordu. Ölen eşim için taziyelerini bile bildirdi. Her “bilgisayar” dediğinde, kelimeyi ters çevrilmiş virgüllerin arasına sıkıştırıyordu.</p>

  <p>Hana döndüğümde, dedikodu dükkânı kepenklerini açmıştı bile. Tezgâhın üzerinde televizyon sessizce göz kırpıp parıldıyordu. Kahve masasında dumanlan tüten beş fincan yeşil çay. Masanın çevresindeki alçak koltuklarda balıkçı olduğunu tahmin ettiğim bir erkek, işçi tulumu giymiş, erkek gibi oturan bir kadın, ince dudaklı ince bir kadın ve bir kaşından üzüm salkımı gibi dev bir siğil sarkan bir adam oturuyordu.</p>

  <p>Hanı işleten yaşlı kadının kabul günü olduğu açıktı. “Olay günü televizyonda gördüklerimi hâlâ hatırlıyorum. Tökezleyerek dışarı çıkmaya çalışan o zavallı, zavallı insanlar, mendillerini ağızlarına tutmuş... Tam bir kâbus! Hoş geldiniz, Bay Tokunaga. Saldırı sırasında Tokyo’da mıydınız?”</p>

  <p>“Hayır. İş için Yokohama’ya gitmiştim.”</p>

  <p>Kuşkulanıp kuşkulanmadıklarını anlamak için zihinlerini taradım. Güvendeydim.</p>

  <p>Balıkçı olanı bir sigara yaktı. “Sonraki gün nasıldı acaba?”</p>

  <p>“Herhalde bir sürü insanı hazırlıksız yakaladı.”</p>

  <p>Tulumkadın başını sallayıp kollarını kavuşturdu. “Yine de, o çılgın güruhu için sonun başlangıcı gibi görünüyor.”</p>

  <p>“Ne demek istediniz?” Sesimin düzgün çıkmasına çalışarak. Balıkçı şaşırmış göründü. “Duymadınız mı? Polis inlerini basmış. Zamanı da gelmişti hani. Kardeşliğin varlıklarını dondurdular. Sözde Savunma Bakanlarını eski üyelerini öldürmekle suçluyorlar ve gazla ilgili olarak beş kişi tutuklandı. O beş kişiden ikisi nezarethanede kendini asmış. Bıraktıkları intihar notları da yeni bir tur tutuklamaya yetecek kanıtlar içeriyormuş. Gazeteme bakmak ister misiniz?”</p>

  <p>Yalan sayfalarını karıştırmak istemedim. “Hayır, bu kadarı yeter. İyi de, ya Guruları?” <i>Orman yangınında dallar yanabilir, ama yeni gelişim saf yüreklerden doğar.</i></p>

  <p>“Kimleri?” Siğil, lastiğimsi burnunu mıncıkladı. İçimden dizimi ensesine bastırmak ve keskin bir makasla o korkunçluğu kesip atmak geliyordu.</p>

  <p>“Kardeşliğin Önderi.”</p>

  <p>“Ha, şu solucan! Her zamanki ödlekliğiyle, saklanıyor tabiî!” Siğil kendi sesindeki nefretten soluksuz kaldı! Meleklerin aşağılandığı bu dünya nasıl da mide bulandırıcı bir hayvanat bahçesine dönüşmüştü. “O dediğiniz, gerçek bir iblis. Cehennemden çıkma bir iblis.”</p>

  <p>“Yürüyen bir şeytan, o! Buyurun, Bay Tokunaga.” Yaşlı kadın bana bir fincan yeşil çay uzattı. Düşünmek için odama kaçmalıydım, ama daha fazla haber duymak istedim. “Yanına gelen zavallı ahmakları yoluyor. Sonra onlara babalarıymış gibi davranıp, kirli işlerini yapmalarını buyuruyor, çarpık düşlerini gerçekleştirmeye çalışıyor, bittiğinde de sonuçlarından kaçıyor.”</p>

  <p>Bilgisizlikleri soluğumu kesiyordu! Bu solucanların <i>anlamasını</i> bir sağlayabilseydim!</p>

  <p>“Anlayışımın ötesinde” dedi Tulumkadın. “Böyle şeyler nasıl yapılır, anlayamıyorum. Sadece o yok, öyle değil mi? O Kardeşlikle iyi ailelerden, ünlü üniversitelerden gelen parlak insanlar vardı. Polisler, bilim adamları, öğretmenler, avukatlar. Saygın insanlar. Bu alfa Kardeşlik masalına nasıl inanırlar ve nasıl katil olmayı kabullenirler? Dünyada bu kadar mı kötülük var?”</p>

  <p>“Beyin yıkama” dedi Siğil, herkesi göstererek. “Beyin yıkama.” İnce kadın, fincanının çevresine dolanmış ejderhayı inceledi. “Katil olmayı özellikle seçmediler. Onlar kendi öz kimliklerinden feragat etmek istiyorlardı.” Kadını sevmedim. Sesi sanki kendinden çıkmıyor, yalandaki bir odadan geliyor gibiydi.</p>

  <p>“Ne demek istediğini tam anlayamadım” dedi Tulumkadın. “Toplum” dedi ince kadın bu kelimeyi söyleyiş biçiminden, onun öğretmen olduğunu çıkardım. “Toplum bir <i>dış</i> feragattir. Bazı özgürlüklerimizden feragat eder, karşılığında uygarlığa ulaşırız. Açlıktan, haydut elinden ya da koleradan ölmekten korunmuş oluruz. Adil bir alışveriş. Doğduğumuz gün, eğitim sistemimizin bizim adımıza imzaladığı bir anlaşma. Oysa her birimizin içinde, bu anlaşmaya ne derecede uyacağımızı kararlaştıran bir <i>iç</i> kimlik var. Bu iç kimlik, bizim kendi sorumluluğumuzdur. Korkarım Kardeşlik içindeki genç erkek ve kadınların çoğu iç sorumluluklarını, istediği gibi kullanması için Gurularına devretti. Ve bu da” gazeteyi işaret etti, “onun bu sorumluluklarla ne yaptığını gösteriyor.”</p>

  <p>“Oldukça kesin görüşleriniz var gibi” dedim.</p>

  <p>İnce kadın gözlerini benimkilere dikti. Ben de onunkilere. Tapınak’ta hemşirelerimize tevazu öğretilir.</p>

  <p>“Ama neden?” Balıkçı piposunu yaktı ve yanaklarını şişirip boşalttı. “Müritleri neden iradelerini ona teslim etsinler ki?”</p>

  <p>İnce kadın konuşurken bana bakmayı sürdürdü. “Bunu onlara sormalısın. Belki de sorunun birden çok cevabı vardır. Bazıları kendilerini alçaltmaktan ve kölelikten keyif alır. Kimileri de korkak ve yalnızdır. Bazıları baskı altındakilerin dostluğunu özler. Bazıları da küçük havuzdaki büyük balık olmayı yeğler. Kimileri sihir peşindedir. Kimileri başarının her şeyi getireceğini söyleyen anne babalarından, öğretmenlerinden intikam almak ister. Böyleleri gerçekleşerek asla lekelenmeyecek daha parlak mitoslar arar. Birinin iradesini devretmesi, inananlar için ödenecek küçük bir bedeldir. Yeni Dünya’da iradeye ihtiyaçları olmayacak.”</p>

  <p>Bunu daha fazla dinleyemeyecektim. “Belki de bu konuda gereğinden fazla okuyorsunuz. Bunları, onu çok sevdikleri için yapmış olamazlar mı?” Çayımı bir yudumda bitirdim. Dilimi yaktı ve fazlasıyla acıydı. “Şimdi artık anahtarımı alabilir miyim?”</p>

  <p>Yaşlı kadın anahtarımı dalgınca uzattı. “Bu kadar yürüyüşten sonra, bitkin olmalısınız. Yeğenimin karısı sizi fenerin oralarda görmüş!”</p>

  <p>Adadaki sırlar ana karadakilerden saklansa da, adalılardan asla gizlenemez.</p>

  <p>Yatağıma uzanıp ağladım.</p>

  <p>Kendilerini katleden biraderlerim, hemşirelerim! Temizlikdaşlarımdan hangisi düşmüştü bu son engelde ve neden? Bizler kahramandık! Kirli dünyanın sonundan sadece birkaç ay beride! Oysa cennet onlar için öylesine yakındı ki! Bir de, Savunma Bakanı’nın yakalanınaya izin vermesi de beni fazlasıyla şaşırtmıştı. Moleküllerinin yerini değiştirecek ve duvarlardan geçip gidecek kadar yüksek bir alfa katsayısı varken.</p>

  <p>Kavanozdaki örümcek ölmüştü. Neden? Neden, neden, neden?</p>

  <p>Akşam temizlenmemden sonra, bu balıkçı köyünde gezindim. Tiz çığlıklı çocuklar anlaşılmaz bir oyun oynuyorlardı. Gençler sokak köşelerinde, en moda kıyafetlerle takılıyor, kuşkusuz dergilerde gördükleri Tokyolu yaşıtlarını taklit ediyorlardı. Süpermarketin dışında, durup dedikoduya dalmış anneler. Onlara dönüp, <i>Dünya yakında sona erecek,</i> diye bağırmak isterdim. <i>Hepiniz Beyaz Gecelerde yanacaksınız!</i> Bir bardan teneke yankılı, yapış yapış bir Okinava müziği taşıyordu... Ve sokağın sonunda dağlara, denize ve geceye ulaştım.</p>

  <p>Çakıl taşı kaplı sahil boyunca yürüdüm. Plastik şamandıralar. Kadın beli gibi sivriltilmiş bir deniz cevizi. Çalı çırpıyla birlikte karaya vurmuş atıklar. Tenekeler, şişeler, lastik eldivenler, deterjan kutuları. Bir daha hiç yüzmeyecek, pul pul soyulan bir teknenin altından homurtular ve iniltiler duydum. Uzakta, bir gölge ateş yaktı.</p>

  <p>Muhterem Serendipity çatlayan dalgalarla ve sürüklenen çakıllarla bana sesleniyor. Telepati mümkünken, neden telefon etmeli? Muhterem Serendipity bana, güvenilir temizlikçisi Quasar’ın en önemli rolü oynayacağını söyledi. 143. Kutsal Vahiy’de bildirildiği gibi, Baskı Günleri başlamıştı. Efendim bana Beyaz Geceler boyunca inananlara çobanlık edeceğimi söyledi. Ve kuyrukluyıldız Yeni Dünya’yı başlattığında, Muhterem Serendipity’nin sağ kolu olacağım, O’nun adına adalet ve bilgelik dağıtacağım. Muhterem Serendipity’ye, O’nun için ölmeye hazır olduğum cevabını verdim. O’nu bir oğlun babasını sevdiği gibi sevdiğimi ve O’nu bir babanın oğlunu koruduğu gibi koruyacağımı söyledim. Muhterem Serendipity yüzlerce kilometre öteden gülümsedi. Kuyrukluyıldız Noel zamanı burada olacak. Yeni Dünya artık çok uzak değil, insanlığın Kardeşliği daha saf bir adada bir araya gelecek ve hayatta kalanlar bana “Peder Quasar” diyecekler. Zorbalık olmayacak. Kurban gitmek de. Bencil, küçük hesapçı ve inançsız kirlenmişlerin hepsi cehaletlerinin yağında kavrulacak. Papaya, kaju fıstığı ve mango yiyecek, geleneksel aletlerin ve güzel çömleklerin nasıl yapıldığını öğreneceğiz. Muhterem Serendipity eşlerimizi alfa katsayılarımıza göre seçecek, bizlere gelişmiş alfa teknikleri öğretecek. Böylelikle gezegenler arasında yolculuk yapıp, öteki yıldızları ziyaret edeceğiz.</p>

  <p>Dizlerimin üzerine çöktüm ve beni yüreklendirdiği için Efendime şükranlarımı sundum. Ay açık körfezin üzerinden yükseldi ve aynı yıldızlar teker teker belirmeye başladı.</p>

  <p>Annesinin sırtına bağlanmış yün şapkalı kız bebek gözlerini açtı. Benim gözlerimdi. Bedeninden ayrılmış bir ses aynı korali tekrar tekrar söyledi. Ve gözlerimde yansıyan, onun yüzüydü. Ne yapacağımı biliyordu. Ve yapmamamı söyledi. Ama bu kızın kaderinde nasıl olsa ölmek var, Quasar, kuyrukluyıldız geldiğinde ölecek! Kirlenmişlerin dünyasındaki ıstırabını kısalttın! Masumların Yeni Dünya Kardeşliğine yeniden doğacaklarına hiç kuşku yok! Kendini arındır ve imanını pekiştir, derinden ve çabuk!</p>

  <p>Radyolu çalar saat sabahın bir buçuğunu gösteriyordu. Duvarlarda kötü karaoke çınlıyor. Terli çarşaflarımın mengenesinde, tamamen uyanıktım. Baş ağrısı parmaklarını şakaklarıma sapladı. Bağırsaklarımı gama parazitleriyle vurdu. Tuvalete sürüklendim. Bokum siyah ham petrol bulamacı gibiydi. Durmadan ince öğretmeni ve onu yerine oturtmak için ne söylemem gerektiğini düşündüm. Gözlerim yıpranmış muşambadaki labirentte gezindi. Cildimin dayanabileceği kadar sıcak suyla duş aldım.</p>

  <p>Kardeşliğe giriş törenimden beri ilk kez, ıssız lobideki makineden sigara aldım. Odama dönerken, birini yaktım. Bir süre uyanık olacaktım.</p>
</body>
</html>
