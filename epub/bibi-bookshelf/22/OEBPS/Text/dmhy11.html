<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>O yağmurlu sabah ilkbahar da gecikmişti, ben de. Yakalarını kaldırmış ve şemsiyelerini açmış çalışanlar, işe koşuşturuyorlardı. Arka sokağın iki yanında uzanan kiraz ağaçları hâlâ kış havasındaydı: girintili çıkıntılı, lekeli ve damlalı. Anahtarlarımı bulmak için ceplerimi aradım, kepenkleri gürültüyle kaldırıp dükkânı açtım.</p>

  <p>Su kaynarken postayı karıştırdım. Birkaç posta siparişi -güzel. Faturalar, faturalar- kötü. Naganolu devamlı bir müşteriden adını bile duymadığım nadir disklerle ilgili iki istek. Off. Tümüyle alışıldık bir sabah. Oolong çayının tam zamanı. Geçen ay Takeşi’nin ta Şinagava’daki açık artırmadan aldığı bir kutu dolusu çeşitli kalitede diskin arasından çıkan son derecede ender bir Miles Davis kaydı koydum.</p>

  <p>Mücevher gibiydi. <i>You never entered my mind</i> mutluluk verici ve mahzundu. Bir tutam kusursuz sessizlik çalışması, trompetin tek bir ses ışınına indirilmesi. Bakırımsı güneşin bulutların ardında kaybolması gibi.</p>

  <p>Haftanın ilk müşterisi yabancıydı; Amerikalı, Avrupalı ya da Avustralyalıydı, birbirlerine o kadar benziyorlar ki, ayırt etmek imkânsız. Sırık gibi, sıska bir yabancı. Öte yandan öylesine bir göz atmaya gelmemişti, gerçek bir koleksiyonerdi. Gözlerinde delice bir parıltı vardı ve tıpkı banknot saymakta uzmanlaşmış bir veznedarınkiler gibi, parmakları metrelerce uzanan diskleri hızla taramaya alışmış görünüyordu. Kenny Burrel'in “Stormy Sunday”inin açılmamış bir kopyası ile Duke Jordan’ın 1973’te kaydettiği “Flight to Denmark”ını aldı. Adamın üzerinde güzel bir tişört de vardı. Bir gökdelenin çevresinde uçan, peşinde yıldızlı bir iz bırakan bir yarasa. Nereli olduğunu sordum. “Çok teşekkür ederim” dedi. Batılılar Japonca öğrenemez.</p>

  <p style="text-align: center;"><b>***</b></p>

  <p>Takeşi az sonra telefon etti.</p>

  <p>“Satoru! Dün iyi dinlendin mi?”</p>

  <p>“Oldukça sakindi. Öğleden sonra saksofon dersi. Sonra biraz Koci’yle takıldım. Taro’ya birahane teslimatlarında biraz yardım ettim.”</p>

  <p>“Benim için postada yüklü miktarda bir çek var mı?”</p>

  <p>“Üzgünüm, ama dediğinden hiç yok. Yine de bazı güzel faturalar var. Senin hafta sonun nasıl geçti?”</p>

  <p>İşte beklediği soru buydu. “Bana bunu sorman tuhaf! Geçen cuma akşamı Roppongi’deki kulüpte bu <i>harika</i> yaratığa rastladım.” Tükürükbezlerinin faaliyete geçtiğini duyar gibi oldum. “İyi dinle. Yirmi beş.” Takeşi için yirmi beş, kızdan on yaş büyük olacağı için harika bir yaştır. “Nişanlı.” Bu da Takeşi için, her türlü sorumluluktan kurtulma üstelik işe zinanın heyecanını katma anlamına gelir. Sloganı “Yitirecekleri senden fazla olan kadınlardan başkasıyla düzüşme” olmuştur. “Sabahın dördüne kadar kulüpte kaldık. Pazar öğleden sonra, elbiselerimi ters giyinmiş halde Çiyoda’nın oralarda bir otelde uyandım. Oraya nasıl geldiğim konusunda en ufak bir fikrim yok. Kız duştan çırılçıplak, sırılsıklam ve kahverengi halde geldi, eğer <i>hâlâ</i> açlık çekmiyor idiyse, ben bir şey bilmiyorum, demektir!”</p>

  <p>“Cennete düştüğünü sandın herhalde. Onunla bir daha görüşecek misin?”</p>

  <p>“Tabiî bir daha görüşeceğiz. Buna, ilk görüşte aşk derler. Bu akşam İçigaya’da bir Fransız restoranında yiyeceğiz.” Bunun anlamı da İçigaya’daki bir aşk otelinde buluşacaklarıydı. “Gerçekten, kızın kıçını görmelisin! Bir kesekâğıdının içine sıkıştırılmış iki olgun nektarin. Bir dokun, patlıyorlar! Her tarafa sular saçarak.”</p>

  <p>Bana kalırsa, bu kadarını bilmesem de olur. “Nişanlı, demiştin, değil mi?”</p>

  <p>“Evet. Fujitsu fotokopi makineleri mürekkep kartuşları araştırma ve geliştirme bölümünde maaşlı çalışan, kızın babasının bölüm başkanının tanıdığını tanıyan biriyle.”</p>

  <p>“Bazı herifler hep şanslı doğuyor.”</p>

  <p>“Ah, bir sakıncası yok. Ne demişler, göz görmeyince, öyle değil mi? Eminim, iyi bir ev kadını olacaktır. Ölene kadar ev kadını olmadan önce birkaç gecelik bir zevk ve günah peşinde sadece.”</p>

  <p>Bana kalırsa kız, tam bir kafa koparıcıydı. Takeşi daha topu topu iki hafta önce ayrıldığı karısıyla barışmaya çalıştığını unutmuş görünüyordu.</p>

  <p>Müşterileri kaçıran yağmur dinmek bilmiyordu. Önce yumuşakça, sonra güçlü, sonra yeniden yumuşakça döküldü. Telefon hatlarında statik ıslıklar. “Blue in Green”de Jimmy Cobb’un vurmalıları.</p>

  <p>Takeşi hâlâ telefondaydı. Sanki bir şeyler söyleme sırası bende, gibime geldi.</p>

  <p>“Nasıl biri? Kişilik olarak, demek istiyorum.”</p>

  <p>Takeşi sanki yeni bir pirinçli kraker markasını sormuşum gibi, “Ah, fena değil” dedi. “Her neyse, şimdi gidip emlakçı büromu hale yola sokmam gerekiyor. Orada da işler durgun. Galiba en iyisi yöneticinin kıçını tutuşturmak olacak. Çokça disk satıp, bana bol para kazandır. Eğer bir şeye ihtiyacın olursa -hiç ihtiyacım olmadı- beni cebimden ara.” Telefonu kapattı.</p>

  <p>Tokyo’da yirmi milyon kişi yaşayıp çalışıyor. Kent o kadar büyük ki, gerçekte nerede bittiğini kimse bilmiyor. Ovayı kaplayalı çok oldu zaten, şimdi de batıya, dağlara doğru tırmanmaya, doğuda da körfezi toprakla doldurmaya başladı. Kent kendini yeniden yazmaya hiç ara vermedi. Yeni sokak rehberleri daha basılır basılmaz, geçerliliğini yitiriyor. Yaygın olduğu kadar yüksek, bir o kadar da derin bir şehir. Hep insanın altında ya da başının tepesinde hareket eden bir şeyler var. Bütün bu insanlar, üst geçitler, arabalar, kaldırımlar, metrolar, bürolar, kule blokları, enerji hatları, borular, apartmanlar, hepsi korkunç bir ağırlık ekliyor. Ya çöküşü durdurmak için bir şeyler yapacaksın ya da bir çöp parçası veya tünelde bir karınca olacaksın. Küçük kentlerde, insanlar kendilerini soyutlamak, kim olduklarını hatırlamak için çevrelerindeki boşluğu kullanabilirler. Ama Tokyo’da değil. Şirket başkanı, gangster, siyasetçi ya da imparator olmadıkça, çevrenizde boşluk yok. Metroda öteki insanlarla vücut vücuda yapışırsın, bir tutamağa birçok el uzanır. Apartman pencereleri başka apartman pencereleri dışında hiçbir şeye bakmaz.</p>

  <p>Hayır, Tokyo’da kendine kafanın <i>içinde</i> bir yer yapman gerekir.</p>

  <p>İnsanların bu yeri yapmaları için değişik yollar vardır. Ter, idman ve acı bu yollardan biri. Böylelerini spor salonlarında, kusursuz düzenli yüzme havuzlarında görebilirsin. Onları küçük, bakımsız parklarda koşarken görebilirsin. Kendine yer yapmanın bir başka yolu da televizyondur. Hep iyi aydınlanmış, şaka ve eğlence dolu, hiçbir şey kaçırmaman için sana ne zaman güleceğini söyleyen parlak ve aceleci bir yer. <i>Fazla</i> rahatsız edici olmasa da, başka bir ülkede doğmadığına şükretmeni sağlayacak kadar rahatsız edici olacak biçimde tasarlanmış dünya haberleri. Kimden nefret edeceğini, kimin için üzüleceğini, kiminle alay edeceğini anlayabilmen için, müzik eşliğinde verilen haberler.</p>

  <p>Takeşi’nin yeri de, gece hayatı. Kulüpler, barlar ve buralarda yaşayan kadınlar.</p>

  <p>Daha bir sürü başka yer var. Bu yerlerden kurulmuş ve biz Tokyoluların kafasında yaşayan, görülmez bir Tokyo var. İnternet, manga, Hollywood, kıyamet günü kültleri, gidebileceğin ve bir birey olarak değerlendirileceğin birçok yer var. Bazıları sana gittikleri yeri hemen başlangıçta anlatacak, bütün bir gece boyunca oradan bahsetmekten usanmayacak. Kimileri de yerlerini dağdaki ormanın içinde bir bahçe gibi gizli tutarlar.</p>

  <p>Gidecek yeri olmayanlar, sonunda kendilerini metro raylarına atacak olanlardır.</p>

  <p>Dünyada benim yerimi yapan cazdır. Caz güzel bir yer yaratıyor. Oradaki renkler ve duygular gözlerden değil, seslerden geliyor. Tıpkı kör olmak ve daha iyi görmek gibi. Burada, Takeşi’nin dükkânında çalışmamın nedeni de bu. Bunu kelimelere dökemeyecek olsam da.</p>

  <p>Telefon çaldı. Mama-san<a href="../Text/dipnot.html#_edn5" id="_ednref5"><sup>[5]</sup></a>.</p>

  <p>“Sato-kun, Akiko ve Tomomi bir türlü geçmek bilmeyen şu kahrolası gribe yakalandı ve Ayaka kendini biraz güçsüz hissediyor.” Ayaka geçen hafta kürtaj olmuştu. “Onun için barı açmam, işe erken başlamam gerekecek. Bu akşam yemeğini kendi başına halledebilir misin?”</p>

  <p>“On sekiz yaşındayım! Tabiî ki akşam yemeğimi kendim hazırlayabilirim!”</p>

  <p>Kısık kısık güldü. “Sen iyi bir çocuksun.” Telefonu kapattı.</p>

  <p>Kendimi Billie Holiday havasında hissettim. Ölmeden bir yıl önce eroin ve bir şişe cinle kaydettiği “Lady in Satin”. Ekim ayına özgü, obua gibi lanetlenmiş bir ses.</p>

  <p>Gerçek annemi merak ettim. Özlemle değil. Özlemenin bir anlamı yok. Mama-san annemin daha sonra Filipinler’e gitmek üzere sınır dışı edildiğini, Japonya’ya girmesine bir daha asla izin verilmeyeceğini anlatmıştı. Yine de, pek ender de olsa, onun kim olduğunu, şimdi ne yaptığını ve beni hiç düşünüp düşünmediğini merak ediyorum.</p>

  <p>Mama-san ben doğduğumda babanım on sekiz yaşında olduğunu anlatmıştı. Bu, ben de baba olabilecek yaştayım demektir. Tabiî babam kurban olarak gösterilmişti. Japon vizesi alabilmek için dişlerini etine batıran yabancı bir kadının kurbanı olan masum erkek. Özel detektif tutacak kadar zengin olmadıkça, gerçeği hiç öğrenemeyeceğim anlaşılan. Benim yaşımdayken kadınların çalıştığı barlarda müşteri olabilmek, sonra da böylesi bir skandalın izlerini bu kadar iyi silebilmek için, ailede epey para olmalı. Bir gün ona, annemle birbirlerine karşı ne hissettiklerini -eğer bir şey hissetmişlerse tabii- sormak isterim.</p>

  <p>Bir seferinde, onun geldiğinden emindim. Otuzlarının sonlarında, yakışıklı bir adam. Ayağında sahra botları, üzerinde de koyu renk süet bir ceket vardı. Bir kulağı delik. Onu bir yerden hatırladığımı biliyordum, müzisyen olduğunu düşünmüştüm. Dükkâna girince çevresine bakındı, sonra da tesadüfen elimizde olan bir Chick Corea kaydı istedi. Parasını ödedi, paketini yaptım ve gitti. Bana beni hatırlattığını ancak o gittikten sonra fark ettim.</p>

  <p>Sonra Tokyo boyutlarında bir kentte böylesi rastlantı sonucu bir karşılaşmanın ihtimalini hesaplamaya çalıştım, ama hesap makinesinin göstergesi yeterli değildi. O zaman da belki belli etmeden beni görmeye geldiğini, en az benim onu merak ettiğim kadar onun da beni merak ettiğini düşündüm. Biz yetimler olaylar karşısında mantıklı davranmak için öylesine çok zaman harcarız ki, romantikleşmek için zaman ve mekân bulduğumuzda, üff, romantikleşiriz. Yetimhanede yaşayan, gerçek bir yetim olduğumdan değil. Mama-san benimle hep ilgilendi.</p>

  <p>Yağmuru cildimde hissetmek için, biraz dışarı çıktım. Sanki biri üzerine üflüyordu. Bir kamyonet ani bir fren yaptı, karşısına çıkan ve alışveriş arabası iten yaşlı hanıma koma çaldı, beriki de gözlerini kamyonete dikti ve sanki bir lanet savururcasına elini havaya kaldırdı. Kamyonet sinirlenmiş bir kukla gibi, yeniden koma çaldı. Kendini son derece çekici bulan ve varlıklı bir kocaya sahip olduğu anlaşılan, vizon kürklü bir kadın tüylü köpeğiyle geçti. Hayvanın beyaz dişlerinin arasından kocaman bir dil sallanıyordu. Gözlerimiz bir an için karşılaştı ve kadın bende, gençliğini hiç kimsenin fazladan para harcamayacağı daracık bir dükkânda tüketen bir lise mezunu gördü ve sonra zaten gitti.</p>

  <p>Burası benim yerim. Yeni bir Billie Holiday diski. Bu sefer “Some Other Spring” şarkısını söyledi, dinleyicileri de uzun zaman önce yitip gitmiş bir Chicago yaz gecesinde hep birlikte kaybolana kadar alkış tuttu.</p>

  <p>Telefon.</p>

  <p>“Merhaba, Satoru. Ben Koci.”</p>

  <p>“Seni zor duyuyorum! Arkadan gelen gürültü de ne?”</p>

  <p>“Üniversite kantininden arıyorum.”</p>

  <p>“Mühendislik sınavı nasıl geçti?”</p>

  <p>“Ne diyeyim, neredeyse hiç çalışmamıştım ki...” İyi geçmişti. “Tebrikler! Demek tapınak ziyareti işe yaradı, ha? Sonuçları ne zaman veriyorlar?”</p>

  <p>“Üç ya da dört hafta sonra. Bittiği için memnunum. Yine de, kutlamak için çok erken... Hey, annem bu akşam <i>sukiyaki<a href="../Text/dipnot.html#_edn6" id="_ednref6"><sup>[6]</sup></a></i> partisi veriyor. Babam bu hafta Tokyo’da. Bitirmeye yardım edebileceğini düşündüler. Ne dersin? Eğer çok geç olursa, kız kardeşimin odasına devrilirsin. Okulla Okinava gezisine gittiler.”</p>

  <p>İçimden ahlar oflar çektim. Koci’nin annesi ile babası dürüst ve iyi insanlar, ama benim hayatımı yola koymakla görevli olduklarını sanıyorlar. Olduğum gibi, disklerim, saksofonum ve özel yerimle mutlu olduğuma inanmak istemiyorlar. Kaygılarının altında acıma var ve ben annem babam olmadığı için bana acınmasındansa boka batmayı yeğliyorum.</p>

  <p>Ne var ki Koci benim arkadaşım, muhtemelen tek arkadaşım. “Gelmek isterim tabii. Ne getireyim?”</p>

  <p>“Kendinden başka hiçbir şey.” Demek annesi için çiçek, babası için de içki.</p>

  <p>“Öyleyse, işten çıkınca gelirim.”</p>

  <p>“Tamam. Görüşürüz.”</p>

  <p>“Görüşürüz.”</p>

  <p style="text-align: center">***</p>

  <p>Günün Mal Waldron saatiydi. Öğleden sonra havası dükkâna erkenden bastırdı. Sokağın karşısındaki manav beyaz turp, havuç ve lotus kökü sandıklarını içeri taşıdı. Kepenklerini indirdi, beni görüp ciddiyetle selam verdi. Hiç gülümsediğini görmedim. Kamyonun biri gürültüyle geçerken, güvercinler dağıldı. “Left Alone”un her bir notası, derin bir kuyuya düşen kurşun damlaları gibi yankılandı. Jackie McLean’in saksofonu havada daireler çizdi;</p>

  <p>Öylesine üzgün ki, yerden güçlükle ayrılabildi.</p>

  <p>Kapı açıldı ve yağmurla yıkanmış havayı soludum. Dört liseli kız içeri girdi, fakat biri tamamıyla farklıydı. Bir quasar gibi görünmez dalgalar gönderiyordu. Bunun aptalca olduğunu biliyorum ama o öyleydi. Üç şapşal tezgâha doğru atıldı.</p>

  <p>Hepsi güzeldi, sanırım, ama hepsi de aynı yumurtadan klonlarımış gibiydi. Saçları aynı boyda, dudak boyaları aynı renk, aynı üniformanın altındaki vücutlarının yuvarlaklığı aynı. Önderleri kendinden emin şımarık bir sesle genç zıpçıktılardan birinin son liste parçasını istedi.</p>

  <p>Onları dinlemeye bile yeltenmedim. Kadınları tarif etmede, Takeşi ya da Koci gibi anlatmada pek becerikli değilim. Ama eğer Duke Pearson'ın “After the Rain” adlı parçasını biliyorsanız, işte, o şarkı kadar saf ve güzeldi.</p>

  <p>Pencerenin kenarında durmuş ve dışarı bakıyordu. Orada, dışarıda ne vardı? Sınıf arkadaşlarından rahatsız olmuştu. Rahatsız olması da gerekirdi! O kadar gerçekti ki, onun yanında ötekiler kartondan kesilmiş gibiydi. Böyle olması için başından gerçek şeyler geçmiş olmalıydı ve ben o başından geçenleri bilmek, bir kitap gibi okumak istiyordum. Duyguların en tuhafı. Durmuş, düşünüyordum, işte, ne düşündüğümden emin değildim. Bir şey düşünüp düşünmediğimden bile emin değildim.</p>

  <p>O, müziği dinliyordu! Ve eğer kıpırdarsa, müziği ürkütüp kaçırmaktan korkuyordu.</p>

  <p>“Ee, var mı, yok mu?” diye ciyakladı kartondan kesilmiş kızlardan biri. Sesinin böylesine rahatsız edici çıkması için, uzunca bir süre çalışmıştı herhalde.</p>

  <p>Bir diğeri kıkırdadı.</p>

  <p>Önderlerinin cep telefonu titreşince, beriki telefonu çıkardı.</p>

  <p>Ona bakmamı önledikleri için, ötekilere kızgındım.</p>

  <p>“Burada koleksiyon diskleri satılır. Metro istasyonunun yanındaki alışveriş merkezinde sizin istediklerinizi satan bir oyuncakçı olacak.”</p>

  <p>Varlıklı Şibuya kızları yer mantarıyla beslenen kuçukuçular gibidir. Mama-san in kızları ise hayatta kalabilmek için her şeyi öğrenmek zorundadırlar. Müşterilerini kaçırmamak, görünüşlerine itina etmek, dürüstlüklerini korumak zorunda olduklarından yaralıdırlar. Ama kendilerine saygı duyarlar ve bunu da gösterirler. Birbirlerini sayarlar. Ben de onları sayarım. Onlar gerçek insanlardır.</p>

  <p>Oysa bu dergi kızlarında gerçek hiçbir şey yok. Yüzlerinde dergi ifadeleriyle dergi kelimeleri konuşuyor, yanlarında dergilerden çıkma moda aksesuarları taşıyorlar. Böyle olmayı onlar seçti. Bunun için onları suçlamalı mıyım, bilemiyorum. Yaralanmak güzel bir şey değil. Ama bakın! Dergiler gibi, sığ, cilalı ve aynılar; bitince atılırlar.</p>

  <p>“Biraz gerginsin, öyle değil mi? Kız arkadaşın mı ekti seni?” Önderleri tezgâhın üzerine yaslandı ve yüzümden birkaç santim ötede salındı. Bu yüzünü barlarda, arabalarda, otellerde kullanırken görebiliyorum onu.</p>

  <p>Arkadaşı tiz bir kahkaha attı ve ben iğneleyici bir cevap bulamadan onu tezgâhın başından çekti. Hep birlikte kapıya yöneldiler. “Dedim size!” dedi içlerinden biri. Üçüncüsü hâlâ telefonla konuşuyordu. “Nerede olduğumuzu bilmiyorum. Boktan bir binanın arkasında, boktan bir yerde. Sen neredesin?”</p>

  <p>“Geliyor musun?” diye seslendi önderleri, hâlâ boşluğa bakıp Mal Waldron dinleyene.</p>

  <p><i>Hayır,</i> diye düşündüm bütün gücümle, <i>Hayır de ve benim içimde, benimle kal.</i></p>

  <p>“Ge-li-yor-mu-sun, diye sordum” dedi önderleri.</p>

  <p>Yoksa sağır mıydı?</p>

  <p>“Galiba” dedi beriki, gerçek bir sesle. Güzel ve gerçek bir ses.</p>

  <p><i>Bana bak,</i> diye geçirdim içimden. <i>Bana bak. Lütfen. Bir kerecik, doğruca bana bak.</i></p>

  <p>Çıkarken, omzunun üzerinden bana baktı, kalbim yerinden fırladı; sonra ötekilerin peşinden yürüdü.</p>
</body>
</html>
