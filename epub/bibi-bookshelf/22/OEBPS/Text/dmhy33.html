<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Çalıştığım galeri şimdi boş, bu yüzden bacaklarımı açmak için pencereye yürüyorum. Fırtına geliyor, hava da bir davul derisi kadar gergin. Bu sabah işe yürürken, koca kent mayalanmaya bırakılmış gibiydi. Neva Nehri bir petrol sızıntısı gibi boğucu ve cafcaflı. Haftaya bir seçim var, üzerlerine hoparlörler takılmış küçük minibüsler reformdan, dürüstlükten ve güvenden bahsederek kentte tur atıyor.</p>

  <p>Kulağımda bir sivrisinek vızıldıyor. Bir şaplak indiriyorum. Gövdesinden insan kanından bir leke sızıyor. Kanı silecek bir yer aranıp, perdede karar kılıyorum. Rehber yaklaşıyor, onun için çabucak yerime oturuyorum. Rehber Japonca konuşarak köşeyi dönüyor. “Delacroix” sözcüğünü yakalıyorum. Sekiz gün sonra aynı rehber aynı ışıklı kalemini tümüyle farklı bir tabloya tutacak ve gerçeği dünyada sadece altı kişi -Rudi, ben, Jerome, Gregorski, Suhbataar denen o herif ve Pekinli alıcı bilecek. Jerome kusursuz suçun, işlendiğini kimsenin bilmediği suç olduğunu söyler. Koyunlar kafalarını sallıyorlar. İçimden, kıs kıs gülüyorum. Bugün bir sürü sahtenin fotoğrafını çektiler bile. Ve bu ayrıcalık için yabancı tarifesi ödediler.</p>

  <p>Küçük bir kız bana doğru yürüyüp bir şekerleme uzatıyor. Japonca bir şeyler söyleyip, torbayı sallıyor. Sekiz yaşında falan gösteriyor ve Rönesans harikalarından sıkıldığı açıkça belli. Derisi biraz süt katılmış kahve renginde. Saçları örgülü ve en iyi elbisesini, beyaz bağcıklı çilek kırmızısı elbisesini giymiş. Ablası onu görüp kıkırdayınca, yetişkinlerden çoğu dönüp bakıyor. Şekerlemelerden bir tane alıyorum ve Japon kameralarından birinin flaşı çakıyor. Asyalılarda canımı sıkan da bu. Ne görürlerse fotoğrafını çekiyorlar. Ama küçük kızın ne harika tebessümü var! Bir an için, onu eve götürmek istiyorum. Küçük kızlar yaşlı kediler gibidir. Eğer seni sevmezlerse, yeryüzünde hiçbir güç onları seviyormuş gibi görünmeye zorlayamaz.</p>

  <p>Kremlin görevlisi âşığım kürtaj yaptırmamda ısrar ediyordu. Ben ise ameliyattan korkuyordum. Papazlar ve yaşlı kadınlar, bebeklerini öldüren kadınlar için cehennemde bir gulag olduğunu söylüyorlardı. Yine de, âşığım tarafından terk edilip sokağa düşmekten daha çok korktuğum için, sonunda razı oldum. Adam kötü reklam tehlikesi yaşamak istemiyordu ve gayrimeşru bir çocuk, ilişkimizin kanıtı olacaktı. Yolsuzluk ve skandalların Sovyetler Birliği’ni ayakta tuttuğu herkes tarafından biliniyordu bilinmesine ama, plebler için görüntünün düzgün tutulması şarttı. Yoksa, kim takar? Çocuk aldırmanın annemi mezarında bağırtacağını düşünmenin bile ayrı bir keyfi vardı.</p>

  <p>Çoğu kadın hayatında bir ya da iki kez kürtaj olduğundan, bu öyle büyütecek bir şey değildi. Çocuğumu Moskova Bulvarı üzerindeki eski Parti hastanesinde aldırdığımdan, bakım kalitesinin ortalama kadınlara verilenden daha iyi olması gerekirdi. Oysa öyle olmadı. Neyin ters gittiğini bilmiyorum. Sonrasında kanamam günlerce sürdü, doktora görünmek için tekrar hastaneye gittiğimde, adam benimle görüşmedi ve resepsiyondakiler beni dışarıya çıkarması için güvenlikten yardım istediler. Beni basamakların ortasında, içimdeki öfke tükenene ve geriye hıçkırıktan başka bir şey kalmayıncaya kadar bağırmaya bıraktılar. Nehir kenarına doğru inen, yağmurda damlayan budanmış karaağaçları hatırlıyorum. Âşığımın gerekli kişileri harekete geçirmesini istedim, ama bana kalırsa o sırada bana olan ilgisi kaybolmaya başlamıştı. Beni sırtında bir yük gibi görüyordu. İki hafta sonra beni bıraktı, Parti süpermarketinin çayhanesinde. Karısı hamileliğimi bir şekilde öğrenmişti. Eğer ağzımı kapalı tutup rahat durmazsam, evimi başkasına verdireceğini söyledi. Hasarlı mal olmuştum. Herifin vicdanına hasar verdiğim için.</p>

  <p>Ağzımı kapalı tuttum. Sonunda bir jinekoloğa göründüğümde şöyle bir baktı ve bir daha çocuk sahibi olmaya kalkmayacağımı umduğunu söyledi. Buram buram votka kokan, kara sakallı biri olduğundan, ona inanmadım. Orada danışman adı altında bulunan çelik inek kılıklı bir kadın, kadının hayattaki tek rolünün kapitalistlerin sömürmesi için çocuk doğurmak olduğunu dayatan eski bir burjuva kibrinden söz etmeye çalıştıysa da, onun öğütlerine karnımın tok olduğunu söyleyip dışarıya çıktım. Bir yıl sonra, <i>Pravda</i>'da âşığımın kalp krizi geçirdiğini okudum.</p>

  <p>Daha işin hemen başlarında, prezervatifin sadece hayvanlara uygun olduğunu söylediği için, Rudi’ye hap aldığımı anlatıyorum. İsviçre’de neler olacağını kim bilebilir? Orada hava temiz, sular da duruymuş. Belki de İsviçreli jinekologlar, Rus meslektaşlarının yapamadığını başarıyordur. Yabanî çiçeklerin arasında koşuşturan, yarı Rudi, yarı ben, küçük bir kız çocuğu. Ah, çok güzel olacaktır. Bir de küçük bir erkek kardeşi olacak, Rudi ona dağlarda nasıl avlanılacağını gösterirken, ben de küçük Pisiciğimize nasıl yemek pişirileceğini öğretirim. Jerome’un Çinlilerin içtiğini anlattığı kuş yuvası çorbası yapmayı da öğreneceğiz.</p>

  <p>Bu akşam düzenli ilişkimizin sırası olmasına rağmen, Baş Küratör Rogorşev benden kaçıyor sanki. Benim için daha iyi. Delacroix son tablomuz olacak -Rudi söz verdi. Rudi işinin bitirilmemiş yanlarını tamamlamaya çalıştığını söylüyor. Her şeyi bir günde bitiremeyeceğini anlatıyor, ona hak veriyorum tabiî. Rudi durumu Gregorski’ye anlatıp, “eğer” ve “ama” sözcüklerini tanımayacağım söyleyince, Gregorski de durumu kabullenmek zorunda kalmış. “Eğer gerekiyorsa” diyor Rudi, “ondan önce İsviçre’ye gidip en güzel otelinde kalır, gelmesini orada bekleyebilirmişim.” Bu güzel olurdu. Önce gidip dağ evini alır, elindekileri olabilecek en iyi fiyata satacağı zamana kadar hazırlayarak onu şaşırtabilirdim. Bu arada pizza dükkânını ve Ermitaj’da olmadığım zamanlar çalıştığım modellik ajansını da tabiî. Rudi’nin bir taksi şirketi, bir inşaat şirketi, spor salonunda hissesi var, güvenlik, sigorta ve benzeri işlerle ilgilendiği bir dizi gece kulübünde gizli ortaklığı da cabası. Rudi, Başkan’ın arkadaşlarından biri. Başkan, Rudi’nin, Yeni Rusya’yı yeni yüzyılın dalgalı suları arasından çıkaran yeni nesil Ruslardan olduğunu söylüyor.</p>

  <p>Galeri yine bomboş. Pencereye doğru yürüyorum. Dev martılar rüzgâra omuz veriyor. Hava yakında kötüleşecek. Camdaki aksim hoşuma gidiyor. Rudi’nin dün gece, üçüncü sevişmemizden sonra söylediği doğru: yaşım ilerledikçe, gençleşiyorum. Bendeki pudra kutusundan ya da şampuan şişesinden çıkma, alışıldık bir güzellik değil. Ondan çok daha derin. Kalın, şehvetli dudaklarım ve amiralimin kuğuya benzettiği kıvrımları olan bir boynum var. Bir zamanlar platin rengi saçlarla gezindikten sonra, doğal kumralıma, kabile mücevherinin tuncuna döndüm. Güzelliğimi annemden almama rağmen, bana ondan başka hiçbir şey kalmadığına Tanrı şahittir. Rol yapma ve dans yeteneklerimi bir zamanlar ünlenmiş, sonra unutulmuş bir atadan almış olmalıyım. Derin deniz yeşili gözlerim, şimdi ölü olan ama bir zamanlar film yönetmeni olarak ünlenen babamdan miras kaldı. Adını anmamaya karar verdim. Zaten beni resmen kabul etmemişti. Arzusuna saygı duyuyorum. Her neyse, gözlerim. Rudi o gözlerime dalıp, bir daha hiç yüze çıkmadan yaşayabileceğini söylüyor. Aktris olarak Leningrad Sanat Akademisi’ne girdiğimi biliyor muydun? Kuşkusuz -eğer isteseydim en tepeye kadar çıkardım. Politbüro’daki sevgilim beni orada, meslek hayatımın başlarında keşfedince, toplum hayatının daha geniş sahnesine birlikte ayak bastık. Tango yapardık. Hâlâ dans ederim de, Rudi diskoları yeğliyor. Diskoları birazcık bayağı buluyorum. Erkeklerle sadece paraları ve güçleri için ilgilenen orospularla, sürtüklerle dolu. İsviçrelilerde daha klas var. İsviçre’ye gittiğimizde, Rudi dans öğretmem için bana yalvaracak.</p>

  <p>Jerome kendi aksini görmeye asla dayanamıyor -bir şişe ucuz sherry içtikten sonra itiraf etmişti bunu hem hiç aynası olmamış. Nedenini sormuştum. Aynaya her baktığında içinde bir erkek gördüğünü ve her seferinde, “Sen de kimsin?” diye seslendiğini anlattı.</p>

  <p>Yılan hâlâ orada, siğilli ağacın çevresine gevşekçe dolanmış...</p>

  <p><i>Göklerdeki İsa Efendimiz!</i></p>

  <p>Düşüm birden geri döndü.</p>

  <p>Bir tünelde saklanıyordum. Oralarda bir yerlerde kötü bir şeyler vardı. Yanımdan koşarak iki kişi geçti, bir erkek ile bir kadın, ikisi de çekik gözlü. Erkek kadını kötülükten kurtarmak istiyordu. Kadının koluna yapışmış, koşuyorlardı, hava akımlarındaki gazdan da hızlı. Adam çıkış yolunu biliyor göründüğünden, peşlerine düştüm, ama sonra yolumu kaybettim. Kendimi çıplak bir tepede, üstü yağlıboyayla, kuyrukluyıldızlarla ve çanlarla dolu bir göğün altında buldum. Haçın ayağına baktığımı fark ettim. İsa’nın giysilerini bölüştürmek için Romalıların yuvarladığı zarlar oradaydı hâlâ. Ben bakmayı sürdürürken, haç toprağa batmaya başladı. İşte, İsa’nın ayaklarını boydan boya delip geçen çivi. Peştamalı, böğründeki yarası, açılmış kolları ve avuçlarından çivilenmiş elleri ve doğrudan gözlerimin içine bakan Şeytanin sırıtkan yüzü ve o anda Hıristiyanlığın iki bin yıllık korkunç ve sapık bir palavra olduğunu anladım.</p>

  <p>Çay molasına gidebilmem için, Bokkovası Barbara Petroviç gelip yerimi aldı. Her zamanki gibi, tek kelime bile etmedi. İmanlı ve herkesten daha temiz, aynı ölüm döşeğindeki annem gibi. Mermer kaplı koridorlardan geçtim. Eli kılavuzlu bir ayak sürüyücü yabancı dilde bir şeyler geveledi, ama adamı duymazdan geldim. Yeşim ve kan kırmızısı taştan ejderhalarıının, kubbeleri altın varaklı odalarının, Olympos tanrılarının önünden geçince, işte zekâ kıvraklığıyla yaşayan Merkür; mavi kuşaklı ve gümüş örgülü ve sedef kakmalı masaların bulunduğu ve kadife terlikli uzun odalardan, isli arka merdivenlerden ve bekleme odalarından, Tatyana'nın tek başına oturmuş, sıcak süte kakao tozu karıştırdığı kasvetli personel kantinine.</p>

  <p>“Merhaba, Tatyana! Sen de mi buraya sürüldün?”</p>

  <p>“Ben molamı istediğim zaman alırım. Kakao? Bugünlük bel ölçünü unut. Kanıma biraz şeker kat.”</p>

  <p>“Ah, pekâlâ öyleyse. Canı cehenneme.” Oturdum, fazla sıcak geldi, doğruldum ve iskemlemin ayakları fayansların üzerinde gıcırdadı. Çelik parmaklıklara! arasından pencereleri açtımsa da pek bir şey fark etmedi. İçerisi ve dışarısı aynıydı. Ötedeki meydanda bir tank vardı ve insanlar pek yavaş ilerliyorlardı. Bir girdabın dış kenarları gibi.</p>

  <p>“Bugün biraz gergin görünüyorsun, Margarita” dedi Tatyana. Ona İsviçre’yi anlatmayı çok isterdim. Ona her şeyi anlatmayı çok isterdim ve neredeyse anlatıyordum da. “Öyle mi? Aslına bakarsan, şöyle bir tatile çıkmayı düşünüyordum... Belki de yabancı bir ülkeye... Nereye giderim, bilmiyorum...”</p>

  <p>Tatyana bana bir sigara yaktı. Parmakları harikaydı.</p>

  <p>Uzaktaki buhar kazanının uğultusunu ve dışarıdaki koridorda bir temizlikçinin paspasının foşurtusunu dinledik. Böylesi parmaklarla Tatyana’nın piyano çalıp çalmadığını merak ediyordum.</p>

  <p>“Bir yerin sen gittikten sonra da sensiz devam etmesi bana hem tuhaf hem de üzücü geliyor” diye yüksek sesle düşündüm.</p>

  <p>Tatyana başını sallayarak onayladı. “Sanki dünya yüzüne bir tokat atıp, ‘Buraya bak güzelim, sen olmadan da pekâlâ devam ettiriyoruz’ diyormuş gibi. Deniz de aynı şeyi yapıyor, ama denizde yaşayan kimse yok. Eğer büyüdüğün, çalıştığın ya da aşkı tattığın bir yerse, acısı daha da fazla.”</p>

  <p>Tatyana'nın kakaosu dilimi köklerine kadar tatlandırdı. “Bazen sanki koridora çıksam on sekizinci yüzyıldan kalma bir Arhangelsk Kontu’yla yüz yüze kalırmışım gibime geliyor.”</p>

  <p>Tatyana güldü. “Peki, Arhangelsk Kontu Margarita Latunskiy’den ne istiyormuş?”</p>

  <p>“Belli olmaz. Bazen, gizli bir buluşma için İmparatoriçe’nin odasının yolunu göstermemi ister. Bazen yağlıboya tablomu yapıp, galerisine asmak ister. Bazen de beni dört direkli yatağına sürüklemek, üç gün yürüyemeyeceğim kadar üzerimde tepinmek ister.”</p>

  <p>“Hiç direndiğin olur mu?”</p>

  <p>Güldüm. Arkadaki mutfakta bir musluk damlamaya başladı. “Bir sürü şey düşlüyor gibisin.”</p>

  <p>“Rudi de öyle diyor.”</p>

  <p>“Rudi kim?”</p>

  <p>“Arkadaşım.”</p>

  <p>Tatyana bacak bacak üzerine atınca, külotlu çorabının hışırtısını duydum. “Erkeğin mi?”</p>

  <p>Tatyana'nın benimle ilgili şeyleri merak etmesinden hoşlanıyorum. Tatyana’dan hoşlanıyorum. “Bir bakıma, öyle denebilir.”</p>

  <p>“Ne iş yapıyor?” Tatyana, Margarita Latunskiy’i meraka değer buluyor.</p>

  <p>“Buralı bir işadamı.”</p>

  <p>“Ha, <i>şu</i> Geçen hafta çıktığımızda adını söylemiştin...”</p>

  <p>“Söylemiş miydim?”</p>

  <p>Tatyana bacağını indirince, külotlu çorabının hışırtısını duydum. “Tabiî... ama sen devam et, bana onu anlat.”</p>

  <p>“Fırtına yaklaşıyor.”</p>

  <p>Başımı salladım. Bir mağara sükûneti.</p>

  <p>“Tatyana, geçen gün aşk diye bir şey yoktur dediğinde, gerçekten ciddi miydin?”</p>

  <p>“Seni bu kadar sarstıysa, özür dilerim.”</p>

  <p>“Hayır, sarsmadı. Ama düşündüm. Eğer aşk yoksa, aşkı kötülükten ayrı bir kafeste tutan nedir?”</p>

  <p>“Daha seni gördüğüm gün anlamıştım, sende iş olduğunu. İşte bu akıllıca bir soru.”</p>

  <p>“Bana bir sır verdin. Sen de benim hakkımda bir sır tutabilir misin?”</p>

  <p>“Üzerime yoktur.”</p>

  <p>“Zamanaşımına düşmüş bir Hıristiyan’ım. Genç bir kızken, annem beni gizli ayinlere götürürdü. Brejnev’in ölümünden önce, anlıyorsun ya? Yakalanırsan, doğruca hapiste iki yıl. O zamanlar İncil sahibi olmak bile yasaktı.”</p>

  <p>Tatyana hiç de şaşırmışa benzemiyordu.</p>

  <p>“Bana kalırsa bu pek gizli bir şey değil, olsa olsa öykü olur. Bir vaaz hatırlıyorum. Bir melekle birlikte yola çıkmış bir gezgin. Çok katlı bir eve giriyorlar. Melek bir kapı açıyor, odada duvarlar boyunca uzanan, üzeri insanla dolu alçak bir sedir var. Ortada, tepeleme et dolu bir masa. Her konuğun elinde gümüş bir kaşık, adamın boyunun uzunluğunda. Etten alıp yemeğe çalışıyorlar, ama beceremiyorlar tabiî kaşık çok uzun ve etler durmadan yere düşüyor. Böylece, ortada yeterince yiyecek olmasına rağmen, herkes aç. ‘Bu’ diye açıklıyor melek, ‘Cehennemdir. İnsanlar birbirlerini sevmiyor. Sadece kendilerini beslemeye çalışıyorlar.’ Melek adamı başka bir odaya götürüyor. Oda birincisinin tıpatıp aynı, ama bu kez insanlar kaşıklanın kendilerini beslemek yerine, karşılarındakine yedirmek için kullanıyorlar. ‘İşte burada’ diyor melek, ‘insanlar sadece ötekini düşünüyor. Ve böyle yaparak, kendilerini besliyorlar. İşte burası, Cennet.’”</p>

  <p>Tatyana bir an düşündü. “Bir fark yok.”</p>

  <p>"Fark yok mu?”</p>

  <p>“Fark yok. Cennette ve cehennemdeki herkes aynı şeyin, midelerini etle doldurmanın peşinde. Sadece cennettekiler işi daha iyi ayarlıyor. Hepsi bu.” Ve gülmeye başladı, ama ben gülemedim. Yüzümdeki ifade, Tatyana'nın “Gerçekten özür dilerim Margarita...” demesine neden oldu.</p>

  <p>Dakikalar, koridorda sürünen, vurulmuş bir Hollywood gangsteri gibi sürüklenerek geçiyor.</p>

  <p>İşinin bazen Rudimin sert olmasını gerektirdiğini biliyorum tabiî, ama kararlılık ile şiddet arasında, tıpkı bir işadamı ile bir gangster arasında olduğu gibi bir fark olması lazım. Kendimi asla kandırmam. Rudim çok sert bir tutum takınabilir. İyi ama insanlar yasal borçlarını ödemezlerse, başka ne beklerler ki? Rudi para bağışlayamaz; o bir hayır kurumu değil. İnsanlar borç alırken borcun şartlarım tümüyle kabul ediyor, bu bakımdan Rudim kendinin ve ortaklarının işin sonunda masadan zararla kalkmamaları için gereken önlemleri almakta haklı. Bazı insanların bunu kavramakta neden bu kadar zorlandıklarını anlamak imkânsız. Hatırlıyorum, bundan iki yıl önce, evime taşınmayı kabul etmesinin hemen ardından, Rudi boynunda kurşunkalem büyüklüğünde bir bıçak yarasıyla dönmüştü. Borcunu ödemeyen birinin yaptığını söylemişti. Yarasından diş macunu gibi yoğun ve yapışkan bir kan sızıyordu. Rudi hastaneye gitmemekte direndiğinden, kanı, yırtıp şeritlere ayırdığım pamuklu bir bluzumla benim dindirmem gerekti. “Hastaneler muhtaçlar için” diyordu. O kadar cesurdur ki.</p>

  <p>O geceden sonra Rudi bir tabanca, ben de sargı bezleri edindim.</p>

  <p style="text-align: center">***</p>

  <p>Öğleden sonrasının mavisinde uzak Alpler ve bulutlar, dondurma ve kuştüyü yorgan. Cennet Bahçesi’nde siesta zamanıydı ve uyuşukluk koruluklarda mırıltıydı. Böcekler sarılıp ayrılıyordu. Havva bir karara varmak üzereydi.</p>

  <p>“Arzuna ne istediğini sor” diye tısladı yılan.</p>

  <p>“Büyük bir adım olur. Sürgün, âdet kanaması, yorgunluk, çocuk doğurma. Son bir sorum var.”</p>

  <p>“Sor bakalım” dedi yılan.</p>

  <p>“Tanrı’dan neden nefret ediyorsun?”</p>

  <p>Yılan gülümsedi ve havada helezonlar çizerek Havva’nın kucağına çöreklendi. “Boynumu kaşıma büyüklüğünü gösterir misin, sevgilim? Evet, biliyordum...”</p>

  <p>Havva yılanın altın pullarındaki yakut ve zümrüt lekeleri okşadı. “Öyleyse bana akıllı bir cevap ver.”</p>

  <p>“Elinde tuttuğun şu meyve, Havva, bu meyvenin dolgun, sulu, yumuşak kıçı var ya, işte onu ısırdığında istediğin bütün bilgileri bulacaksın. Tanrı’dan neden nefret ediyorum? Yılanımsı kehanetlerin, ölümsüzlüğün kaynağı Zerdüşt, Manici küfürler, Jungcu örnekler, Thingyskiy’in piramidi, sanal parçacıklar... Olaylar neden böyle gelişiyor? Yapman gereken tek şey...” Yılanın gözleri Nostradamus’un kaleydoskopları gibi girdaplandı “...yumuşak dudaklarını bu sulu güzelliğe yapıştırıp kuvvetle ısırmak ve ne olacağını görmek!”</p>

  <p>Havva gözlerini yumdu, ağzını açtı.</p>

  <p>Bir büyükelçi konvoyu Delacroix galerimi şöyle bir onurlandırdı. Büyükelçiler, sadece tek bir beceriye, resmî etkinliklerde birbirinden daha derin temenna çakma yeteneğine sahip ahmaklardır. Biliyorum. Güç ve iktidar dönemlerimde onları iş üstünde gördüm. Konvoyda Baş Güvenlikçi, Kültür Ataşesi, Kışlık Saray’ın Müdürü, beni görmezden gelmeye çalışan Baş Küratör Rogorşev, çok dil bilen bir tercüman ve sekiz büyükelçi vardı. Hangi ülkeleri temsil ettiklerini biliyorum, çünkü davetiyeleri ben yazdım. Fransız olanını görür görmez tanıdım: Durmadan tercümanın sözünü kesiyor ve ötekilere bir şeyler gösteriyordu. Alman olanı durmadan saatine baktı. İtalyan’ı göğüslerime ve boynuma bakarken yakaladım. Britanya Büyükelçisi terbiyelice başını sallayıp “Harika” derken, Amerikalı sanki buraların sahibiymiş gibi geziyi videoya aldı, Avustralyalı da cep matarasından koca fırtlar çekti. Geriye Belçika ve Danimarka büyükelçileri kalmıştı, ama kimin ne olduğunu fark edemedim, hem üstelik, kimin umurunda ki? Bu hiçliklerin yakın korumaya ihtiyacı olduğunu kimin düşündüğünü Tanrı bilir. Zamanında bu korumalardan oldukça fazlasını tanımıştım. Büyükelçilerden çok daha matrak olurlar.</p>

  <p>Havalandırma mırıldanıp duruyor. İçinden gelen bir gıcırtıyla.</p>

  <p>Tatyana beni öne doğru itti, ama bacaklarının arasındaki Kasyalayıcı kaz benimkinden daha hızlı uçtu, korna çalarak, ayağından isli bir nihale sallandırarak yangın merdiveninden aşağıya inip kayboldu. Büyük Katerina kraliyet salına binmiş, önümüzden geçti. Çürüyordu, delik deşik ve çamurluydu ve elimde deliklerinden aşağı boca ettiğim ekstra saf zeytinyağı vardı. İçinde bitişik parlayınca, tümüyle iyileşmiş olarak doğruldu.</p>

  <p>“Madam” diye diz kırdım.</p>

  <p>“Ah, Margarita, bu akşam nasılsın bakalım? Arhangelsk Kontu sana tebriklerini iletmemi istedi; bir de şükranlarım. Anladığımız kadarıyla, ona geçen gece yardımın dokunmuş.”</p>

  <p>“O zevk bana aitti, Majesteleri.”</p>

  <p>“Son bir küçücük şey daha var, Bayan Latunskiy.”</p>

  <p>“Majesteleri?”</p>

  <p>“Gözümüzün önünden tablolarımızı yürüttüğünüzü biliyoruz. Bugüne kadar olan kabahatlerinize göz yummaya hazırız. Siz ve ben aynı soydanız, Bayan Latunskiy. Zarafet anlayışınızı takdir ediyoruz. Tanrı biliyor ya, bu dünyada bir kadın önüne çıkan fırsatı boynuzlamadan yakalamalı, ama sizi uyarıyoruz. Sarayda komplolar hazırlanıyor. Artık tadında kesip tüymenin zamanı geldi. Bir tablo daha alırsanız, bunun bedeli hayalinizin de ötesinde acı ve endişe olacak.”</p>

  <p>İrkilerek uyandığımda, beni dikizleyen bir röntgenciyle burun buruna geldim.</p>

  <p>“Neye baktığını sanıyorsun, salak?”</p>

  <p>Adam zikzaklar çizerek, omzunun üzerinden bir iki kez bakarak uzaklaştı.</p>

  <p>Bugün neden böylesine uyuşuk olduğumu anlayamıyorum. Havadan, bir türlü patlamayan fırtınadan olmalı. Temizlik dolabına kilitlenmiş olmak gibi.</p>

  <p>Rudi’yle hep çok liberal bir ilişkimiz oldu. Görünüşe bakıp, aldanma! O işlenmemiş bir elmas ve birbirimize olan sevgimiz derin, güçlü ve gerçek. Rudi’den önceki âşıklarım beni koruyup yaşatan daha yaşlı erkeklerdi. Rudi’nin içimdeki analık gücünü canlandırdığını inkâr edecek değilim. Ama kadının bir erkeğin kölesi olması ve başka hiçbir erkeğe bakmaması gerektiği palavrası var ya, işte o palavra annemin ikiyüzlü kuşağıyla birlikte öldü; ölmesi de iyi oldu! Eğer annem buna gerçekten inanıyorduysa, ben nereden geldim? Hem Rudi hem ben başka insanlarla çıkıyoruz: oldukça resmiyetsiz; çıkmamız bir anlam da taşımıyor. Rudi’nin işinde eskortlar imajın önemli bir parçası. Benim için fark etmez. Görüntüsü düzgün olmasa, bu işi yapamazdı. Rudi’yle gidemeyecek kadar yaşlandığım için falan değil, sadece bu sahneyi daha önce çok oynadım ve artık beni sıktığını söylerken samimiyim. Genellikle Rudi beni erkek arkadaşlarından bazılarına tanıştırır, hep en yüksek sınıftan olanlarla ve tahmin edebileceğin gibi, en zenginlerle. Rudi bir zamanlar sosyete gülü olduğumu biliyor ve küçük evimizde çürümemi istemiyor. Rudi’nin arkadaşları kente çoğunlukla iş için geliyorlar ve kenti gezmek için genellikle yanlarında kadın refakatçi alıyorlar. Rudi erkekleri idare etmede, onları rahatlatmada ne denli becerikli olduğumun farkında. Rudi’ye şükranlarını her seferinde malî boyutta gösteriyorlar, Rudi de bazen harcadığım zamanın karşılığını almam için ısrar ediyor; oysa benim bununla ilgilenmediğime Tanrı şahittir. Benim için hiçbir değeri yok. Rudi benim dünyamın merkezi olduğunu biliyor; ben de onun dünyasının merkezi olduğumdan eminim.</p>

  <p>Akşam beni Baş Küratör Rogorşev’in bürosunda bekliyor. Pencereyi açtım, vantilatörü çalıştırdım; yine de terli çamaşırlarını cildime yapışıyor. Loşlukta, sigaramın ucu kor gibi parıldıyor.</p>

  <p>Nemya, küçük kedim mama bekleyecek. Oysa Rudi daha eve dönmez, Bay Suhbataar da telefonlara hiç cevap vermiyor. Bay Suhbataar. Çok tuhaf biri. Onu neredeyse görmedim bile diyebilirim. Bir hafta önceki ani gelişinin sarsıntısını atlattıktan sonra, işler bayağı iyi gitti. Nemya’dan da sessiz olduğundan, çoğu kez evde olmadığını sanıp mutfağa giderken yanından geçiyor ya da kapısını vurup açtığımda, odasını boş buluyorum. Daha bir şey yerken ya da tuvalete girerken görmedim onu! Buna rağmen, bardak bardak süt içiyor. Kapılan hiç ses çıkarmadan kapatıyor. Ve ailesi hakkında ya da Moğolistan’la ilgili sorular sorduğumda, o sırada kaçamak gibi görünmeyen cevaplar veriyor, ama sonradan oturup düşündüğümde, bana kesinlikle bir şey anlatmadığını fark ediyorum. Sezi ve kavrayış yeteneklerim güçlüdür; büyükannem de iyi büyü yapardı. Bu yüzden genellikle insanların içini okurum, ama Bay Suhbataar sanki baştan görünmezmiş gibi. Yarı Doğulu, hafif şahinimsi bir yakışıklılığı var. Nasıl kadınlardan hoşlanıyor, acaba? Vahşi Asyalılardan mı, yoksa Dantelli ve Seçkin Avrupalılardan mı? Tabiî Jerome’un cinsinden olmayıp, kadınlardan hoşlandığını varsayarsak. Hayır. Gerçek bir erkek. Moğolistan nasıl bir yer, merak ediyorum. Gitmeden, sormalıyım ona.</p>

  <p>Telefon çalıyor. Cevap verme işini Baş Küratör’ün yeni telesekreterine bırakıyorum.</p>

  <p>“Margarita? Rogorşev Tavşan. Orada mısın? Telefonu aç... bana kızma, içimin ne kadar acıdığını biliyorsun...” Umurumda bile değil. Bir sigara daha. “Sana söylemeyi unuttum. Karımın doğum günü. Onu ve çocukları sinemaya götürmeye söz verdim. Dinozorlarla ilgili bir saçmalığa... Gerçekten üzgünüm, büyülü pastam... Gelecek hafta? Orada mısın? Değil misin? Pekâlâ... Her neyse, mesajımı alacağını umuyorum...”</p>

  <p>Anlıyorum. Demek makyajı boşuna yapmışım. Zaman kaybı. Para kaybı. Erkekler iyi kozmetiklerin ne kadar pahalı olduğundan habersiz. Umarım sinemada yangın çıkar da küçük Rogorşevlerin alayı patates cipsine döner. Onları da, tıpkı babalarına yapacağım gibi, toz edeceğim.</p>

  <p>Güvenlik Şefi bir taraftan gazetenin spor sayfasını okuyor, öte yandan da kırmızı reçel damlata damlata tuğla boyunda sandviçini ısırıyordu. Arka planda radyodan teneke sesleri yükseliyor. “İyi akşamlar, Bayan Latunskiy” dedi yumuşakça. “Gününüz nasıl geçti? Sakin?” Taşaklarını yerleştirmek için pantolonunu karıştırdı. “Yoksa Baş Küratörümüzün bürosunda işe mi boğuldunuz?” Şişko pezevenk. “Büyükelçiler iyi vakit geçirdiler mi?”</p>

  <p>“Ah, evet, evet, bana kalırsa metreslerine anlatıp şişinecekleri bir şeyler gösterdik onlara.” Gereğinden bir saniye daha uzun baktı bana.</p>

  <p>Bir sigara yaktım. <i>Batıyorsun, Şişko. Henüz devam ederken keyfini çıkar, çünkü bu ayın sonunda kodeste olacaksın.</i> “Parke cilası gecesi, haftaya. Temizlik şirketinin başı, az önce günü teyit için Baş Küratör’ün bürosuna telefon etti. Her zamanki saatte. Dediğine göre, cila makinelerinin iyi çalışıp çalışmadığını görmek için bu sefer kendisi de gelecekmiş.”</p>

  <p>Güvenlik Şefi bürosundaki panoya bakmak için gıcırtılı koltuğunu çevirdi. “Haklısınız.”</p>

  <p>Kendi kapımı Rudi’nin salak şifresiyle vuruyorum, ama evde kimse yok. Ne Bay Suhbataar, ne Rudi, ne de küçük Nemya. Günün terini ve makyajı atmak için duşun altına giriyorum. Yeşil far ve kayısı rengi allık küvetin deliğinden akıp gidiyor. Banyo her zamankinden çok daha temiz: Bay Suhbataar kullandıktan sonra her seferinde temizliyor. Hatta benden sonra bile. Kullandıktan sonra banyoyu temizleyen erkeklere pek güvenmem. Jerome da böylelerindendir. Bana Rudi gibi bir pasaklı verin, yeter. Haşlanmış bir yumurta yemek için kendimi zorluyor, sonra da kanala bakmak için pencerenin başına oturuyorum. Bir gezinti gemisi yaklaşıyor, içi turist dolu. Aralarında göremediğim bir şeye gülen oğlum ile kızımı görüyorum. Sarı saçlı bebekler. Dışarı çıkmak istiyorum da, nereye, bilemiyorum. Tabiî kentin hemen her yerinde bir sürü yakın arkadaşım var. Ya da gece trenine atlayıp Moskova’ya gidebilir ve tiyatro günlerimden tanıdığını arkadaşlarımda birkaç gün kalabilirim. Moskova’ya gitmeyeli yıllar oldu. Gidip onları ziyaret etmem için durmadan başımın etini yiyorlar, her seferinde zamanım olmadığını söylüyorum onlara. Hepsini İsviçre’ye davet ederim, tabiî iyice yerleştikten sonra. Yaptıracağım konuk dağ evinde kalırlar. Kıskançlıktan yeşerirler herhalde! Bir şelalenin yakınında oturmaya karar verdim; böylece her gün buzullardan gelme temiz su içebileceğim. Sen Petersburg’un suyunda o kadar çok maden var ki, neredeyse mıknatısla kaldırılacak. Tavuk besleyeceğim. Peki, neden ağlıyorum?</p>

  <p>Bu akşam neyim var benim? Belki de bir erkeğe ihtiyacım var. O kaçmamış ağ çoraplardan kırmızılarını giyer, Rudi’nin geçen hafta doğum günü armağanı olarak fazladan aldığı siyah kadife takımı geçirir, deri ceketli ve çenesi güçlü, motosikletli bir delikanlı kaldırırım... Sadece keyfim için. Böylesini uzun zamandan beri yapmadım. Rudi’nin umurunda bile değildir, özellikle haberi olmazsa. Dediğim gibi, çağdaş bir al-ver ilişkimiz var bizim.</p>

  <p>Ama hayır. Ben sadece Rudi’yi istiyorum. Rudi’nin omuzlarını, onun ellerini, onun kokusunu, onun kemerini istiyorum. Biraz acı da verse, Rudi’nin atılışlarını hissetmek istiyorum. Çatılara, kulelere, kubbelere, fabrika bacalarına bak... Rudi de oralarda bir yerde, beni düşünüyor olmalı.</p>

  <p>Laponya tarafından bir gök gürültüsü geliyor. Gecenin eriyip fırtınaya döndüğü yere baktığımda, bir şimşeğin dilini görüp, küçük Nemya’nın nereye gitmiş olabileceğini merak ediyorum.</p>
</body>
</html>
