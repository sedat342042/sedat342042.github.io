<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Yeni Ay’da oturuyorum. Yuvam pub’ın en üst katında, tavan arasından bozma. Bulması kolay eğer hava güzelse, St. Katherine’s Rıhtımı’na gidip nehir boyunca yürü ya da Köpekler Adası yönünde giden bir otobüse atlayıp, üniversiteye varınca in. Pub, Wapping Metro İstasyonu’yla neredeyse bitişik. Oraya tamamen rastlantı sonucu düştüm, tabiî. Şans Müziği geçen kış orada bir şeyler çalmıştı. Konuk vokalistlerimizden biri, Sally Leggs beni pub’ın sahibi Ed ve Sylv’le tanıştırdı. Sally bir çeşit yerel şöhret olduğundan konser iyi gitti, konserden sonra çene çalarken bir ara Ed yeni bir kiracı aradıklarından söz etti.</p>

  <p>“Son kiracıya ne oldu?” diye sordum. “Kirayı takıp tüydü mü?”</p>

  <p>“Hayır” dedi Sylv. “Şimdiden öğrensen daha iyi olacak. Neredeyse bir yıl önceydi. Bütün gazeteler yazdı ve <i>Saat On Haberleri</i>’ne bile çıktık. Teröristler bira mahzenimizin altında buldukları savaştan kalma terk edilmiş bir sığınağı bomba fabrikasına çevirmişler. Bir gece bir kaza olmuş ve beş bomba aynı anda patlamış. Tam oturduğun yerin altında. Restorasyonun ve isim değişikliğinin nedeni de bu. Önceleri Eski Ay’dı.”</p>

  <p>Neredeyse gülecektim. Oysa söylenenin doğru olduğu herkesin yüzünden okunuyordu.</p>

  <p>“Kahrolasıcalar” dedim, utançla. “Kötü talih.”</p>

  <p>İnsanlar kendi içlerine döndü.</p>

  <p>“Yine de” dedim, “böylesine inanılmaz bir şey artık iki yüzyıl boyunca bir daha tekrarlanmaz, değil mi?” Her zamanki gibi bir çam devirdim.</p>

  <p>Koca ağzımı bir türlü tutamıyorum.</p>

  <p>Cumartesi Eski Ay Sokağı’nda mahalle pazarının kurulduğu gündür, bu yüzden Yeni Ay bir duvardan diğerine gürültüyle, sigara dumanıyla, mızmızlanmalarla, zerzevat ve antik çuvallarıyla tıka basa doluydu. Moya yeni erkek arkadaşıyla, Ryan adlı bir kılkuyrukla dart oynuyordu. Karanlık gecelerden birinde Moya’yla işi bayağı ilerletmiştim. Pek iyi bir fikir değilmiş.</p>

  <p>Sylv vardiyasını parttaymcı Derek’le geçiriyordu. “Marco, biraz önce Digger<a href="../Text/dipnot.html#_edn26" id="_ednref26"><sup>[26]</sup></a> adlı biri telefon edip seni sordu. Üst katın numarasını verdim.”</p>

  <p>Hayır, olamaz. “Sahi mi? Ne istiyormuş?” Sanki bilmiyormuşum gibi.</p>

  <p>“Söylemedi. Bana kalırsa, adının Slasher<a href="../Text/dipnot.html#_edn27" id="_ednref27"><sup>[27]</sup></a> olmaması iyi.”</p>

  <p>Sylv çok iyi bir kadın değildir. Çiğ pembe gözkapakları en kötü günlerinde kızarıp çatlar. Pub’ın müdavimlerinden Bayan Entwhistle bombanın patladığı gece Sylv’in çocuğunu düşürdüğünü anlatmıştı. İnsanlar böyle bir şeyden sonra kendilerini nasıl toparlar? Ben daha kredi kartı faturalarımı açarken parça parça dökülüyorum. Ama çevremizdeki insanlar hayatta kalmayı beceriyor. Dünya, ayakta kalmayı bilen yabancılar sayesinde dönüyor. Üstelik Sylv son zamanlarda biraz daha sık gülümsüyor. Bu benim başıma gelseydi her şeyi satıp -tabiî, elimde satılacak bir şey varsa County Cork’a taşınırdım. Oysa Sylv’in ailesi Eski Ay’a bilmem kaç kuşaktır sahipmiş, onun için kadıncağız Yeni Ay’da pinekliyor işte. Müşteriler kalabalıksa, özellikle de kirayı geciktirirsem, işin bir ucundan tutuveriyorum.</p>

  <p>Bardan odama çıkmak için dört kat tırmanmak gerekiyor. Oldukça dik bir tırmanış ve merdivenler geceleri, hatta bazen gündüzleri de bayağı kalleşleşebiliyor. Bina yüzyıllardır ayakta. Penceremden bakınca, Greenwich’e doğru kıvrılıp denize ulaşan Thames’in nefis manzarası görülüyor. Öte tarafta, Kule Köprüsü var.</p>

  <p>Duru bir akşamdı ve taa Denmark Hill ve Dulwich’in sokak lambalarını görüyordum.</p>

  <p>Eğer bir gün County Cork’a taşınırsam, on beş güne kalmaz, kapağı dönüş gemisine atarım.</p>

  <p>Odamın kapısını açtım ve telesekreterimin göz kırptığını görünce yüreğim sıkıştı. Eminim, Digger değildir. Borcumu bir dahaki salıdan önce ödemem gerekmediğini söylemişti. İşsizlik çekim pazartesi geliyor, Roy’un şu deri ceketine karşılık bana 30 pound vermesi için Barry’yi kandırırım, sanıyorum. Dört mesaj var.</p>

  <p>Ama önce en zorunu yaptım ve kredi kartı şirketinden gelen zarfı açtım. Eğer adımı ve adresimi büyük harflerle yazmışlarsa, fatura demektir. Eğer sadece küçük harf kullanıyorlarsa, başım dertte. Bu zarf büyük harfliydi.</p>

  <p>Yine de, acı verdi. Bu kadar para nereye gitti? Bir ayakkabıcı, restoranlar, müzik aletleri, bir modem. Altında, kredi limitimin 300 pound yükseltildiğini belirten güzel bir küçük bölüm vardı! Bu insanlar salak mı?</p>

  <p>Hayır. Salaklıkla uzaktan yakından ilgileri yok.</p>

  <p>Marco Engellisi’nin bir sonraki engeli: telesekreter.</p>

  <p>“Marco, ben Wendy. Seni bir süre aramamaya söz verdiğimi biliyorum, ama daha fazla dayanamadım. Özür dilerim. Şeyy, ben iyiyim. St. Martins’teki o işe alındım. Bilmek istersin diye düşünmüştüm. Bugün patronuma işten ayrılacağımı söyledim. Senin dediğin gibi, söyledim işte. Doğrudan. Lafı fazla dolandırmadan. Söyledim ona, işte bu kadar. Bir soğuma dönemine ihtiyacımız olduğunu söylediğini biliyorum ama eğer benimle kutlamak istersen bir şişe ucuz şampanya bulur ve istediğin yemeği pişiririm. Yani, eğer ilgilenirsen, ara beni. Tamam? Wendy. <i>Ti amo, bellissima. Ciao.”</i></p>

  <p>Ah, zavallı çocuk. Sanat kolejinde beni unutmayı başarıp, cinsiyetinin özelliklerini öğrenecek. Biri gitti, geriye üç muhtemel Digger kaldı.</p>

  <p>“Ah, Marco, rahatsız ettiğim için bağışla, ben Tim Cavendish. Küçük bir aile buhranı yaşıyoruz. Hong Kong’daki abimin hukuk şirketinin battığı anlaşılıyor. Koca bir kargaşa... Çin polisi, varlıkların dondurulması, aklına ne gelirse... Şeyy, gelecek haftanın ortasına doğru gelsen de, bütün bunlar Alfred’in kitabının basılmasını nasıl etkiler, bir baksak diyordum... Şeyy, bu durumdan son derecede üzgünüm. Hoşça kal.”</p>

  <p>Digger daha iyi olurdu.</p>

  <p style="text-align: center">***</p>

  <p>“Marco, ben Rob. Orkestradan ayrılıp, Maxine’le San Francisco’da düzüşmeye gidiyorum. Hoşça kal.”</p>

  <p>Sorun değil, Rob ayda bir orkestradan ayrılır. Ben de çıngırak gerektiren şarkılar yazmaktan vazgeçebilirim. Son engel, Tanrım yalvarırım, Digger olmasın. Eğer bana ulaşamazsa, beni tehdit edemez.</p>

  <p>“Sevgili Marco, ben Fungus Hut Kayıt Stüdyoları’ndan Digger. Nasılsın? Ben iyiyim, teşekkürler. Bu sadece dostça bir uyarı: bize 150 pound borcun olduğunu bildirmek ve eğer bu parayı salı akşamı saat 5’e kadar ödemezsen çarşamba sabahından tezi yok davullarını Tottenham Court Road’daki rehinciye aza çoğa bakmadan satıp, parasıyla temizlikçilere çikolata alacağımı hatırlatmak için. En iyi dileklerimle, seni seven amcan Digger.”</p>

  <p>Alaycı piç. Önemsiz bir 150 pound için bunca şamata! Ben sanatçıyım, Tanrı aşkına! Borçlanan Mick Jagger olsa, böylesine boktan davranmayacağına bahse girerdim. Bir şekilde bir yolunu bulacağım.</p>

  <p>Bazı akşamlar pencereyi açmak ve oda artan karanlığa boşalırken meditasyon yapmaktan hoşlanırım. Ama şimdi, saat dokuz buçukta Gibreel’le aşağıda, barda buluşmadan önce sıçmaya, duşa, bir cigaralığa ve bir şekerlemeye ihtiyacım var; hem de bu sırayla.</p>

  <p>Poppy’yi aramaya çalıştım ama telefonu meşguldü. Kıskançlık, hem de nereye koyacağını bilmediğin kadar. Penceremin kenarında bir güvercin kanatlarını çırptı. Bu kurumuş bokunu saçımdan zor temizlediğim pezevenk olmasın?</p>

  <p>Güvercin paranoyası.</p>

  <p>Dame Kiri Te Kanawa ile bir nefes cigaralığın zamanı. Josh’un kahverengi Fas otunun sonu... Dımdızlak parasız ve X kuşağından olmanın, çevresi kadınlarla doluyken sefil yalnızlık yaşamanın dayanılmaz keyfi.</p>

  <p>Odam fazlasıyla Metodist şapellerine benziyor. Ben yabanî Paganlardan çok, bir Kilise insanıyım. Benim asıl ihtiyacım olan, daha zarif bir yüzyıla ait, klas bir koltuk; tıpkı Katy Forbes’nnki gibi. Acayip. Kadının koltuğunu, biber değirmenini ve meme uçlarının biçimini hatırlayabiliyorum, ama yüzünü, hayır. Kuyrukluyıldız biçiminde bir lekesi vardı.</p>

  <p>Temizlendim, cigaralığımı sardım ve içerken tavan biçimini yitirdi. Ah! Altın dalın kuytusunda turba ateşi... Josh eline hep en iyisini geçirir. Şu Liliputların-bağladığı-mutlu-Güliver duygusu bütün vücuduma yayıldı, ondan sonra hatırladığım ilk şey mehtabın penceremin çerçevesine oturması ve Gibreel’in tepeme dikilip bakmasıydı. “Sırtına parlak elbiseni geçir, Marco!”</p>

  <p>Yapış yapış ağzımda bir ayak kokusu. Saatim 21.45’i gösteriyor. En son hangi gece güzel bir uyku çektim? Gibreel anahtarı nereden buldu? Ot içtiğimde kapımı hep kilitlerim. “Neden? Nereye gidiyoruz?”</p>

  <p>“Kumarhaneye!”</p>

  <p>Kendimi, kahkahamın köpüklenip kabaramayacağı kadar yumuşak hissediyordum. “Sidiği karıştırma şimdi. Burundi hükümetinden fazla borcum var. Kumarhaneye gidecek param yok.”</p>

  <p>“İşte tam da bunun için oraya gideceğiz ya, Marco! Parayı kazan. Borcunu öde.”</p>

  <p>“Ya, bu kadar kolay, yani?”</p>

  <p>“İnsanları ayarladım, Marco. Bir yöntemim var!”</p>

  <p>Bu kez kahkaham kapıyı devirip tepelerden aşağı aktı.</p>

  <p>“Bunda bu kadar komik ne var, tozcu?”</p>

  <p>Ben de pek emin değildim, beni uzaktan yakından güldürecek hiçbir şey yoktu. Belki de ya bu, ya hıçkırıktı. Kendimi kementledim ve gözvaşlarımı sildim. “Her neyse, Gibreel, her neyse. Her önüne geleni kumarhaneye almıyorlar. Önemli biri olmalısın. Oysa ben sadece birisiyim.”</p>

  <p>“Tasalanma, Marco. Beyrutlu zengin kuzenim hafta sonu için burada. Zengin kuzenim kesinlikle Önemli Birisi. Banka kartlarını renklendirmek için değerli madenler ihraç ediyorlar. Takıl bana. Bu geceden, çevrene para kokusu saçarak çıkabilirsin.”</p>

  <p>“Çok kötü bir etkisin, Gibreel.”</p>

  <p>“Bana neden takıldığını sanıyorsun? Güzelistan Hükümdarı Marco bir gün canının biraz ahlaksızlık istediğine karar vermiş. Dikkat et! Ve bu duası Hazreti Gibreel’in kulağına gitmiş!” Gibreel’in gözleri loşlukta parıldadı ve karanlık yer değiştirdi. “Bu esrardan kaldı mı. Kaptan Narkotik?”</p>

  <p>Gibreel’in kuzeniyle biraz sonra, Bloomsbury’deki bir şaraphanede buluştuk. Daha ilk görüşte karar vermekten hoşlanmam, ama görür görmez bu adamın sahtekârlar kralı olduğunu anladım. Bana ismini söyleme zahmetine bile katlanmadı. Bazen böyle birisiyle tanışırsın, on dakika geçtikten sonra anlarsın ki, hayır, kendisinden bahsetmekten asla vazgeçmeyecektir. Adam gözlüklerini bile çıkarmayacak kadar küstahtı. Yanında yetmişlerdeki devrim sırasında ülkesinden kaçmış, Kemal adlı orta yaşlı bir İranlı vardı. Kemal’in tebessümü radyoaktifti. Ellerini birbirine vurdu. “Haydi gidelim, yanılmıyorsam, Şans Perisi bu akşam tatlı tatlı sevişmek istiyor. Pekâlâ, arkadaşım” diye bana baktı, “karanın mı, kırmızının mı adamısın, bakalım?”</p>

  <p>“Hayatımda hiç kırmızı kullanmadım” diye hazır olduğunu sandığım bir cevap verdim ve gelmeyecek kahkahaları bekledim. Bunu sakın unutma, Marco. Arapların yanında travesti fıkrası yok. “Şeyy, ben bu akşam daha çok izleyici rolünde olacağım. Son günlerde nakit akışında sorun yaşıyorum da.”</p>

  <p>“Alacaklılar mı?” diye tısladı Gibreel’in kuzeni, alacaklılarımdan birisi olmadığına şükredeceğim bir ifadeyle. Bu, bana gösterdiği ilk ilgi belirtisiydi.</p>

  <p>“Hayır” dedim, “alacaklım falan yok.”</p>

  <p>“Harika! Alacaklın yok demek?”</p>

  <p>“Hayır. Nakit akışım da yok.”</p>

  <p>“Nedir bu? Kumarhaneye meteliksiz ve sefil gitmek de nereden çıktı?” Kemal elini sırt çantasına daldırıp karıştırdı ve kucağıma ince bir kâğıt demeti fırlattı. “İşte bu olamaz, arkadaşım.” Deste düşerken bana banknotları hatırlatacak bir biçimde titreşti. Tanrım, kucağımdakiler gerçek banknottu!</p>

  <p>“Bakın, ben...”</p>

  <p>Kemal dinlemiyordu bile. Sakalını sıvazlayıp Zengin Kuzen’e gülümsedi. “Dostumuz Marco iyi iş görecek. Acemiler daha kestirilmez oluyor. Ama ikiye birde ısrar ediyorum.”</p>

  <p>Gibreel’in kuzeni burun kıvırdı. “Unut bunu. Şanslar eşit.”</p>

  <p>“Marco nerede iyi iş görecek?” Benden çok büyük bir mekanizmada bir dişli tıkırdadı.</p>

  <p>“Ona anlatmadın mı?” diye sordu Zengin Kuzen hilekârca gülümseyen Gibreel’e.</p>

  <p>“Marco, oğlum” diye girişti Gibreel söze, “Kemal ve kuzenim bu akşam kumarhaneden hangimizin daha fazla parayla çıkacağına bahse girmek istiyor. Biraz önce sana verilen para, oynaman içindi.”</p>

  <p>Tebessümümün bile çarpıldığını hissettim. “Ben bütün bunlar karşısında gerçekten pek mutlu...”</p>

  <p>“Ve başlangıçtaki paranın iki katının yanı sıra” diye sürdürdü Gibreel, “kazançlar da bizim olacak. Fazladan üç yüz.”</p>

  <p>“Üç yüz pound?”</p>

  <p>“Hayır, üç yüz opal meyve. Tabiî ki pound."</p>

  <p>“Fazla endişeleniyor” dedi Zengin Kuzen.</p>

  <p>“Gereğinden fazla” diye onayladı Gibreel.</p>

  <p>“Bizim için sadece çerez parası, dostum” dedi Kemal.</p>

  <p>“Peki, ya bütün parayı kaybedersem?”</p>

  <p>“O zaman bütün parayı kaybetmiş olursun” dedi Kemal, “ve kimse bir şey demez.”</p>

  <p>“Ve Kemal benimle girdiği bahsi kaybeder” dedi Zengin Kuzen.</p>

  <p>Demek buydu. Kumarhane yolunda ilerleyen taksinin içinde ben, Gibreel ve on dakika önce tanıştığım iki karanlık Arap. Toplamda dört karanlık Arap.</p>

  <p>Para beşlik banknotlar halinde 150 pound ediyordu ve banknotlardan bazıları gıcır gıcırdı. Küçük bir rastlantıydı bu. Tamı tamına, Digger’ın parasını ödeyecek ve davulları geri almamı sağlayacak kadar. Ne yazık ki ben daha en yakın metro tünelinde gözden kaybolmanın yolunu bile düşünmeye başlayamadan, Gibreel’in kuzeni ile Kemal beni veznenin önüne itip, parayı fişle değiştirtmek zorunda bıraktılar.</p>

  <p>Böylece cephanemi otuz küçük plastik yuvarlakla değiştirirken, sırıtıp katlanmaktan başka yapacak bir şeyim kalmamıştı.</p>

  <p>“Şimdi” dedi Kemal, “herkes kendi yolunda gitsin. Ben poker meraklısıyım. Geceyarısı olunca, üst kattaki lobide buluşacağız. Gibreel ve Marco, geceyarısı. Bir dakika önce olmaz, yoksa bahis sayılmaz ve sizler de balkabağına dönersiniz.”</p>

  <p>Zengin Kuzen paralanın gösterip bir kadın seçmek için bara doğru yürüdü.</p>

  <p>“Gibreel” diye fısıldadım, ana rulet salonuna Doğru giderken, “bizi oyuncak gibi kullanıyorlar. Bu iş pis kokuyor. Neden yapıyorlar bunu?”</p>

  <p>“Çünkü bunlar yeni oyuncak peşinde olan, canı sıkılmış, zengin ve şımarık çocuklar. Onlar için paranın hiç önemi yok.”</p>

  <p>“Hem bu arada, Kuran kumarı yasaklamıyor muydu?”</p>

  <p>“Muhammet Londra’da devriye gezmiyor. Müslüman olmayan topraklarda, yanında Müslüman olmayanlar varken, kaşer bile sayılır. Gidip oynayalım, en iyi olan kazansın.”</p>

  <p>Masaya oturmadan önce bir süre etrafta gezindim, gördüklerimi hazmetmeye çalıştım. Tüylü erguvan renkli halıyı görünce, içimden terlik ve ropdöşambr giymek geldi. Smokin giymiş erkekler ipekli tuvaletlere bürünmüş kadınlara karışmıştı. Burada, avizelerin altında kendilerini evlerindeymiş gibi hisseden egzotik kadınlar vardı. Gülümseyen yüzler, düşlerin basınç düşürme hücrelerinden dışarıya bakıyorlardı. Bir Hurracı Henry Hurra çekti, yaşlı bir hanım karga gibi gakladı. Çuhanın yeşili ve tekerleklerin yaldızı tepenin altından, düşler dünyasından çalınmıştı. Ruletin tekerleği o denli hızlı dönüyordu ki, göze hareketsiz görünüyordu; ortadaki bilye de bir altın atomu sanki. Buradan çıktığımda üç yüzyıl geçmiş olacak. Üzgünler ve canları sıkılanlar ve sessizce umutsuzlar ve hastalık derecesinde neşeliler ve izleyiciler. Robotlar gibi çalışan krupiyeler, göz temasından kaçınıyorlardı. Kamera görebilmek için gözlerimi tavana kaldırdım, oysa tavan televizyon stüdyolarındaki gibi siyahlara bürünmüştü. Ne pencere vardı ne de saat. Duvarlarda lambri kaplamalar, yarış atı ve tazı tabloları. Yirmi bir ve rulet oynanan bir odaya girdim. Kemal oyuna başlamıştı bile. Geri döndüm, ruleti görebileceğim bir yere oturdum ve bedava olmasına dua ederek bir kahve ısmarladım. Saat ondu. Kırk beş dakika kadar seyredecek, sonra da nasıl oynayacağıma karar verecektim.</p>

  <p>Yirmi dakika geçti. Samuel Beckett’ın ölümünden birkaç hafta önceki haline benzeyen biri yanıma oturdu ve cebinde sigara aramaya koyuldu. Kendi paketimi uzattım. Başını salladı, iki sigara çekti ve uykudaymış gibi sallandı.</p>

  <p>“Nereden başlayacağına karar veremeyen bir acemisin.”</p>

  <p>“Nasıl kazanacağıma karar veremedim daha.”</p>

  <p>“Bir bakalım” Sigarasını yaktı, soluk spreyini emen bir astımlı gibi asıldı sigaraya. “Hangi oyun?”</p>

  <p>“Rulet?”</p>

  <p>Sigarasının çevresinden, dudaklarını neredeyse hiç kıpırdatmadan konuştu. “Pekâlâ, Amerikan ruletinde iki sıfır olduğundan, şansın çok daha düşük olur. Fransız ruletinden şaşma. Eğer sayılara oynarsan, kaybetme ihtimalin yüzde 2,7’dir. Renklere oynarsan, kaybetme ihtimalin yüzde 1,35’e düşer.”</p>

  <p>“Pek kötü görünmüyor.”</p>

  <p>Samuel Beckett Fransız usulü omuz silkti. “Üst üste eklenir. Ne süreyle oynadığına bağlı. Yüz elden sonra, kumarbazların yüzde elli ikisi kaybedecektir. Bin elde, yüzde altmış altısı. On bin el oynanırsa, kumarhanedekilerin yüzde doksan ikisi kayıpta demektir.”</p>

  <p>“Bunun dışında, bir yol... şeyy...”</p>

  <p>“Yirmi birde, evet. Bir kitap dolusu algoritmik olasılık modeli ezberler ve çıkanları hatırlarsın. İhtimaller senden yana olunca büyük para, senden uzaklaşınca da az para koyarsın. Prensip olarak, oldukça basit. Yine de çok iyi olmalısın, yoksa ne yaptığın anlaşılırsa, kıçına tekmeyi yediğinin resmidir. Bana kalırsa, Londra’da taksi şoförü olmak daha kolay.”</p>

  <p>“Matematikte C’den yüksek not alamadım. O zaman poker...”</p>

  <p>“Poker mi? Pokerde ne hak ediyorsan, onu alırsın.”</p>

  <p>“Ah. Hak ettiğimi almak isteyeceğimi sanmam. Pekâlâ, rulette kazanmanın yolu var mı?”</p>

  <p>“Bunun sırrını Xanadu’nun yol haritası karşılığında vermeye hazırım. Gazinonun hile yapması için bir sürü yol var: mikroskopik iğneler, elektro mıknatıslar... Ama kumarbaz için tek umut uzay yörüngesi teknolojisini küçük ölçeğe uyarlamak ve topun yolunu tahmin etmek. Yapıldı zaten.”</p>

  <p>“Başarılı oldu mu?”</p>

  <p>“Laboratuvarda, evet. Ama Las Vegas’ta ekibe kısa devre sürprizi yapmışlar. Anladığım kadarıyla, çok acı olmuş.”</p>

  <p>“Demek, sadece şansıma güveneceğim.”</p>

  <p>Samuel Beckett yüzünün bir kasılmasıyla bu durumda sohbetin bittiğini belli etti. Kemal’in kazançlarından 300 pound’luk payım bekliyordu.</p>

  <p>Bir sahtekâr olarak maskemin düşürüleceği korkusuyla oturdum. İlk fişimi kırmızının üzerine koydum. Gazino bekâretimi yitirmek üzereydim. Topun sıçramasını ve tekerlek çevresinde koşuşturmasını izledim. Top neye benziyor, hayalet yazar? Bize bir benzetme yapsana.</p>

  <p>Pekâlâ. Rulet topu, öfkesini geriye hiçbir şey kalmayana kadar savuran bir cine benziyor.</p>

  <p>Top siyahta karar kıldı. Krupiye tırmığıyla uzandı, paramı bir delikten aşağıya gönderdi. Fiş düşerken ses çıkardı. Bu, benim gülümsemeden harcadığım en hızlı beşlikti. İkinci fişimi kırmızının üzerine bıraktım.</p>

  <p>Top siyahta durdu. Kısa zamanda bir el kazanmak zorundaydım... İhtimal yasaları. Üçüncü fişimi siyaha bastım.</p>

  <p>Top kırmızıda kalakaldı. Tamam, artık bu sefer kazanmalıydım. Dördüncü fişimi kırmızıya koydum. Arka arkaya dört kez de kaybedemem ya.</p>

  <p>Arka arkaya dört kez kaybettim. Siyah. Yirmi pound’um gitmiş. Kimse gelip teşekkür bile etmemişti.</p>

  <p>Başlangıç olarak pek iyi değil. Kırmızı, siyah, kırmızı, siyah. Aceminin yolundan çıkarken, acemiyle aynı yönde gitmek gibi. Aldırma, Marco, cebinde hâlâ yüz otuz pound’luk fiş var.</p>

  <p>Kalktım, stratejimi bir daha gözden geçirmek için gidip bir madensuyu aldım. Esrarın son kalıntılarını da söküp atacağı umuduyla, bir dikişte mideye indirdim. Kemal bardaydı. “Nasıl gidiyor, arkadaşım? Bu akşam senin üzerine çok para yatırdım.”</p>

  <p>Bu da senin salak hatan. “Bir yukarı, bir aşağı.”</p>

  <p>“Yukarı, daha iyi, arkadaşım. Nasıl oynuyorsun? Kaybetmeye mahkûm biri gibi oynama. Güçlü oyna. Şansa olduğundan fazla önem verme. Kumarhanede kazanmak, tıpkı hayatta kazanmak gibidir: Hepsi <i>irade</i> meselesi.”</p>

  <p>Evet, zaten Amazon’un ağzına atılan bir lolipop nehir yukarı da akabilir. Sadece çok istemesi yeterli.</p>

  <p>Kumarhanenin tuvaleti siyah mermer döşenmişti, aynaları da bakır ve fümeydi. Gözümün önüne pastel renkli kostümler giymiş, birbirlerinin böbreklerine ateş eden gangsterler geldi. Daha fermuarımı henüz indirmiştim ki, içeriye Kuzen girdi, güneş gözlükleri hâlâ gözündeydi. Geldi ve yanıma dikildi. Tek kelime bile etmedi.</p>

  <p>Sidik kesem dolu olmasına rağmen, beni öylesine asabileştirdi ki, çişim gelmekten vazgeçti. Öte yandan onunkinin sesini duydum, delikten gargara sesleri çıkararak boşalan yumuşak bir akıntı gibi. Sonsuz servetin özgürce akan sidiği. Son damlaları silkeliyormuşum gibi yaptım ve başka bir tuvalet bulmak için dışarı çıktım.</p>

  <p>Çilli ve inanılmaz derecede uzun bacaklı, kumral bir kızın krupiyelik ettiği başka bir masa seçtim. Bir andan sonra, erkek olabilecek gibiydi. Şanslı görünüyordu.</p>

  <p>Bu kez, dikkatimi daha yoğunlaştıracağım.</p>

  <p>Kısa sürede, param 75 pound’a iniverdi.</p>

  <p>Birkaç kez kazandım, birkaç kez kaybettim. Uzunca bir süre altmış pound’la idare ettimse de arka arkaya sekiz el birden kaybettim ve 20 pound’la kalakaldım.</p>

  <p>Gibreel omuz başımda beliriverdi. “Yirmi birde 280 pound yaptım. Rulet avanaklara göre.”</p>

  <p>“Buna verecek iyi bir cevabım yok.”</p>

  <p>“Tanrım, bütün kalan paran bu mu? Üstelik saat daha on bir.”</p>

  <p>“Kaybol.”</p>

  <p>Acı veriyordu. Çıkmak istiyordum. Son kalan paramı yeşile koydum. Eğer kazanırsam, elime... 35’e 1 geçecekti... 700 pound. Belki de Kemal haklıydı. Belki de kumarda kazanmak bir irade meselesiydi. 700 pound! Buna yoğunlaş!</p>

  <p>Tekerlek döndü, tekerlek yavaşladı ve eğer top yeşil sıfıra düşmediyse ne olayım!</p>

  <p>...Ve oradan da çıktı.</p>

  <p>Donmuş gibi, orada oturakaldım. Üvey annemin gelip, işleri düzeltmesini istedim. Şeyy, aslında her anneye razıydım. Fazla seçici değildim.</p>

  <p>Sol şişemdeki limonun kabarcıklarını izledim. Sidik içinde kalmış papağan pankreası gibi.</p>

  <p>Salak!</p>

  <p>Kaybetmeyi hak etmiştim. Hiçbir kurala göre oynamamıştım. Kendimi daha... Gelecek çoktan var. Peygamberler çoktan var olanı görebiliyor. Belirli bir nedenin sonuçlarını herkes tahmin edebilir. Bu dediğim, erzak depolamaktan uyduyla hava durumu tahminine kadar, sezgili hayatın tanımlarından biri. Aynı şeyi, bu kez geriye doğru yapabildiğini bir düşün... Sonuçtan hareketle, nedeni görebildiğini. Böylesi, entelektüel bir süreç olmazdı. Bu, daha çok...</p>

  <p>Boş versene. Yannos’un kahvesindeki Nancy Bilmemne gibi oldum.</p>

  <p>Üç yüz pound! Sadece geceyi Gibreel’den daha fazla parayla bitireceğim için! Üstüne ne yaparsam, o da benim... Birkaç yüzlük de olabilirdi. Hatta, bir binlik. Bir daha böylesi bir fırsat ne zaman elime geçer? Üç bin pound’dan fazla borcum vardı, oldukça fazla, ama birkaç yüz papel bana huzur verir ve birkaç hafta nefes almamı sağlardı.</p>

  <p>Asıl mesele, biraz daha fiş parasını nereden bulacağım? Kemal’den isteyemem tabiî. Banka kartım da makinede kalmıştı.</p>

  <p>Küçük bir iblis enseme üfledi. Kredi kartım! Üç yüz pound’luk limit yükseltmesi. Unuttun mu?</p>

  <p>Kumar oynamak için, daha fazla borçlanmak? Delirdin mi?</p>

  <p>Bak, bu borçlan ödemek için penceresiz bir işyerinde ve boktan bir işte çalışacaksan iki ya da dört yıl, ne fark eder?</p>

  <p>Yok, hayır, geçen hafta kredi kartımı Bella’yla gittiğimiz o sevimli ve seksi Meksika barında ceketimin cebine koymuştum. Tanrım, ne tatsız, pahalı bir geceydi, o!</p>

  <p>Ceketim şimdi de üzerimde. Pat.</p>

  <p>Cebimi yokladım. Plastik ses verdi.</p>

  <p>Kimse “daha fazla fış parası alamazsın” dememişti...</p>

  <p>Ya geri teperse? Kredi kartçılar pek mutlu olmayacaklar. Peki, ya Poppy? İçinde çocuğumuzu taşıyor da olabilir. Burada kumara yatırdığın sadece kendi geleceğin değil. Bu yanlış. Hemen çık. Şimdi çık. Eğer kürtaja karar verirse, masrafın yarısını bile ödeyemezsin. Peki ya kürtaj istemezse?</p>

  <p>Kuşkularımı bir çukura çiviledim, ama parkelere vurduklarını hâlâ duyabiliyordum. Cebimde 300 pound’la ilk oynadığım masaya gittim. Krupiye değişmişti. Adı Nigel gibi bir şey olan, genç bir herif. Belki de Kenningtonluydu. On bir buçuk. Oyun başına yirmi beş pound yatırsam daha iyi olacak.</p>

  <p>Renk oynamak Samuel Beckett’a daha fazla kazanma şansı verirse versin, şimdiye kadar cebimde ne varsa silip süpürdü. Bu kez numaralara oynayacağım.</p>

  <p>İnsan oynayacağı numarayı nasıl seçer ki? Pekâlâ, önce yaşım. Yirmi dokuz. Tek.</p>

  <p>Top 20’ye düştü. Çift. Yeni bir kötü başlangıç daha. Çift! Bu daha iyi İşte oynamanın yolu. Cevabı sayı olan bir soru düşün, cevabını ver, ve oyna. Yine 300’e geldik.</p>

  <p>Bugün kaç kişiyle konuştum? Hızlı bir hesap. Kendim de dahil, on sekiz. Çift. Dinle, Tanrım, kulübün çok sadık bir üyesi olmadığımın farkındayım, ama yemin ediyorum, beni bu badireden kurtar, yarından tezi yok, kiliseye gitmeye başlayacağım. Gidebileceğim her sefer.</p>

  <p>Top 19’a düştü. Tanrım, anlaşma bozuldu, duydun mu? 275 pound’a indik bile.</p>

  <p>Telefonumda kaç mesaj vardı? Üç. Tek.</p>

  <p>Top 34’e düştü. Ben de 250 pound’a. Bir soru daha. Bu kez 50 pound yatıracağım. Zaman tükeniyor. Son zamanlarda Çingene kızdırmış olabilir miyim?</p>

  <p>Kaç dişim var? Yirmi sekiz. Çift.</p>

  <p>Top 1’de kaldı. Kader, bunları hak etmek için ne yaptım ben? Yoksa şansa inanmaktan vazgeçtiğimi mi görmek istiyorsun? Eğer istiyorsan, vazgeçerim. Sen sadece bugün kazanmamı sağla. Kader. Senin elindeyim. Kaderimde kazanmak var. İki yüz pound.</p>

  <p>Kahretsin, bu gelecek haftanın yiyecek parasıydı. Kumar korkunçtur. İnsanlar bunu gerçekten de keyif için mi yapar?</p>

  <p>Hayatımda kaç kadınla yattım? Unut gitsin, zaman yok.</p>

  <p>“Senin yerinde olsam” dedi Samuel Beckett, “dramatik bir şey yapardım.”</p>

  <p>Tek.</p>

  <p>Top 4’te kaldı. Kader, canın cehenneme. Sonuna kadar şans. Yüz elli pound. On ikiye on var.</p>

  <p>Adımda, Marco’da kaç harf var? Beş. Tek.</p>

  <p>24. Çift. 100 pound’a indik.</p>

  <p>Tanrım, bu yarının kirası. Victoria İstasyonu’ndaki Burger King’de işe girmem gerekecek.</p>

  <p>“Aynı zamanda” dedi Samuel Beckett, “dört ayrı numaraya oynayabileceğini biliyor muydun? Buna Kare diyorlar. Fişini dört numaranın kesiştiği yere koy. Kazanırsan l’e 8.”</p>

  <p>“Nereye? Benim için seçer misin?”</p>

  <p>“Hayır.”</p>

  <p>Sondan bir önceki fişimi 23/24/26/27’ye koydum.</p>

  <p>Top 28’e düştü.</p>

  <p>“Zor” dedi Samuel Beckett. “Yine de. Son bir numara.”</p>

  <p>“Lütfen” dedim, “bana bir kesişme noktası söyle.”</p>

  <p>“Tamam, madem ki ısrar ediyorsun: 32/33/35/36.”</p>

  <p>Fişi koydum. Bu son şansımdı. Seyredemeyeceğimi anladım. Arkasına saklanacak bir kanepe olmadığına göre, gözlerimi kapadım ve karanlık beni kucakladı.</p>

  <p>Zaman şahlanarak ışık hızına yaklaştı. Ses saç jölesi kıvamında yoğunlaştı. Yoksulluk kalabalığın arasından bana doğru yürüdü, Summerford Oteli’nde bir yatak bana 12,50 pound’a mal olacaktı. Kocaman bir fiş yığını bana doğru sürülüyordu. Ve önümde durdu. Gözlerimi kaldırdım. Krupiye çoktan başım çevirmişti. Saçlarından kıllar fışkıran yaşlıca bir siyah erkek fişlerime gıptayla bakıyordu. Birbirinin eşi parlak elbiseler giymiş iki kız, bana gülümsüyordu.</p>

  <p>Samuel Beckett gitmişti.</p>

  <p>Önümde 400 pound’luk fış vardı. Kredi kartımı kaybetmeyecektim.</p>

  <p>“Arkadaşım” Kemal omzumda belirdi. “Vakit geldi. Sıfırı tüketmediğini gördüğüme memnun oldum. Üst kattaki lobiye gidelim. Eğlenebildin mi?”</p>

  <p>Güçlükle yutkundum. “Önemli olan, bunu sadece keyif için oynamak.”</p>

  <p>Gibreel’i yenemediğimi biliyordum, ama ödünç aldığım 300 pound’un üzerine, 400 poundum vardı. 150 pound’luk başlangıcı çıkardım, bu para zaten hiç benim olmamıştı. Evet. 100 pound’luk mütevazı bir kâr. Deri ceket, 30 pound. Eğer bir hafta boyunca köpeklerinin tırnaklarını kesmeye söz verirsem, bu kadarı Diggeri yatıştırmaya yeter, umuyorum. Davullarımı kurtarmıştım. Sonra, gelecek hafta sonu Şans Müziği’nin Brixton Akademisi gösterisi vardı ki, bu da ay sonuna kadar götürmemi sağlayacaktı. Öğrenci Birliği etkinlik yöneticisini geçen yıl birkaç kere düzdüğümden, hep biraz paramız oluyordu.</p>

  <p>Üst lobide, Gibreel şaşkın bakıyordu. “Özür dilerim” dedi Kuzen’e. “Krupiye sistemimi nasıl etkisiz bırakacağını öğrenmiş olmalı.”</p>

  <p>“Arkadaşım!” Kemal sevinçten iki ya da üç kez döndü. Yüzüm ifadesizdi, ama içimden perende atıyordum. Evet! 100 pound artı 300 pound benim için 400 pound kâr eder ve işte şimdi konuşmaya başladık!</p>

  <p>Kuzen’in istemeye istemeye çıkardığı bej zarfı Kemal havada kaptı. “Teşekkür ederim, dostum.”</p>

  <p>Gibreel kaşlarını çatıp, parmağım bana doğru uzattı. “O kadar acele etme! Marco hile yaptı! Verdiğinden fazlasını çekti!” Eski arkadaşım bana döndü. “Aksini söylesene!”</p>

  <p>Acayip şey, şu para. “Kimse çekemezsin, demedi ki.”</p>

  <p>Kuzen ve Gibreel Kemal’in üzerine yürüdüler ve elindeki zarfı almaya çalıştılar. Kemal geriye doğru yaylandı, Kuzen zarfa yapıştı, Kemal Kuzen’e yapıştı ve birlikte bir çiçek sehpasının üzerine düştüler, kocaman bir şemsiyeyi devirdiler, bir gonga çarparak merdivenden aşağıya gong sesleri gönderdiler; basamak başına bir gong. Gibreel yerden zarfı aldı, Kemal şemsiye bitkisinin altından şaşırtıcı bir çeviklikle kurtulup Gibreel’e bir kafa attı, beriki gerisingeri sendeledi, bir dişini tükürdü. Kuzen Kemal’e bir rugby oyuncusu gibi arkadan sarıldı ve bir kumaşın yırtıldığını duydum. Bütün bunlar koreograf elinden çıkmış gibiydi. Kemal sendeledi, düşerken elini ceketinin içine soktu ve birden dişlerini gösteren bir bıçak havada parladı. Bana kalırsa, pek de öyle iyi arkadaş değillerdi.</p>

  <p>Dert köşenin öbür tarafından, geliyorum diye haykırıyordu. Benim için buradan tek kaçış yolu, üçgen biçimli tuhaf kapının açık olması, fedailer gelmeden benim oradan içeriye sürünmem, bu üçünün de beni görmemesi ve sonra da kimsenin aklına buraya bakmak gelmemesiydi. Kurtulma ihtimalim kaçta kaç? Devekuşu beynine layık bir plandı, ama bazen devekuşu stratejisi elindeki son, hatta tek savunma hattıdır. Kapının tokmağını çevirdim.</p>

  <p>Açık değilse, Tanrı cezamı versin. Büzülerek içeri sığıştım ve kapıyı arkamdan çektim. Kafamı vurdum, ayağımı kovaya sıkıştırdım ve deterjan kokusu soludum. Günah çıkarma kulübem aslında temizlik dolabıymış.</p>

  <p>Fedailerin gelişini, bir sürü bağrışma ve itiraz sesi duydum. Kendimi tuhaf şekilde sakin hissettim. Kaderim her zamanki gibi şansın elindeydi. Eğer yakalanırsam, yakalanırım. Kapının bir çekişte açılmasını bekledim.</p>

  <p>Sesler eskortla uzaklaştırıldı.</p>

  <p>Ne gün. Gerçekten de bir kumarhanenin temizlik dolabında mı saklanıyorum? Evet, sahiden. Nasıl oldu da, buraya düştüm? Bir mırıltı durunca kendimi daha önce varlığını hissetmediğim bir sessizliğin ortasında buluverdim.</p>

  <p>Bir Gerçek var, bir de Doğru Sözlü Olmak.</p>

  <p>Doğru Sözlü Olmak, kadınlarla çene çalmak, hayalet yazarlık, ilaç satmak, ülke yönetmek, radyoteleskop tasarlamak, anne baba olmak, davul çalmak ve dükkândan mal aşırmak cinsinden bir insan eylemi. Bunlardan her biri zarflardan çekinir. Doğru sözlüyken iyi ya da kötü, dürüst ya da sahtekâr olabilir, yapıp yapmamaya karar verebilirsin.</p>

  <p>Gerçek bunlardan hiçbiriyle el ele gitmez. Bir kuyrukluyıldız milenyum turunu atarken insanların farkına varıp varmadıklarına aldırmaz ve Gerçek, insanların bu hafta onun hakkında ne yazdıklarıyla hiç ilgilenmez. Gerçeğin aldırmazlığı değişmez. Bazen başını çevirir ve onu görürsün: bir çeşmede, fırlatılmış bir frisbee’nin çizdiği parabolde ya da temizlik dolabının karanlığında. Nedenler ve sonuçlar terbiyelice ayağa kalkar ve kendilerini tanıtır. Böylesi anlarda endişelenmenin boşluğunu anlarım. Susarım ve vızıldanma ile güvensizliğin ardında kabaran iyiliği görürüm. Geleceğimi Poppy’nin ve İndia’nınkilere bağlayarak -tabiî beni kabul ederlerse hayatımda yapacağım en muhteşem iş, hiç sona ermeyecek ve Richter ölçeğini yerle bir edecek bir atlayış yapmış olacağım.</p>

  <p>Ve sonra Gerçek birdenbire gidiyor ve sen faturaların endişesiyle baş başa kalıveriyorsun.</p>

  <p>O kadar kocaman esnedim ki, çenem tıkırdadı. Kavganın adrenaliniyle aşağıdaki kahvenin etkisi tükenmek üzereydi. Gerçek yorucu şeydir. Temizlik dolabından çıkmanın zamanı gelmişti.</p>

  <p>Fişlerimi kasaya uzatırken, kimse beni tanımadan parayı yapış yapış ellerime alabilmek için dua ettim. Bütün veznedarlar bu kadar yavaş mıdır?</p>

  <p>Sonunda özgürdüm. Gidip ceketimi aldım. Beni hâlâ kimse tanımamıştı.</p>

  <p>Resepsiyon bölümünün köşesinde bir telefon vardı. Cebimde bozuk para aranırken, Samuel Beckett beliriverdi. “Arkadaşların samimi görüş farklılıklarını başka yerde tartışmaya ikna edildi. Bıçaklar hariç.”</p>

  <p>“Kim?”</p>

  <p>Telefon eski çevirmeli tiplerdendi. Ayrı ayrı ama birlikte dönen bütün bu çemberler, dişliler. Paramı içeri yuvarladım.</p>

  <p>“Poppy! Benim.”</p>

  <p>“Hele hele. Dün akşam kedinin eve getirmediğine bakın.” Alaycı. Yorgun olabilir mi?</p>

  <p>“Sana özel bakıştan bahsetmiştim. Şekerleme dükkânındaki çocuk. Küçük deniz böceği nasıl?”</p>

  <p>“Uykudan önce masalını senin anlatmanı istediğinden dargın uyudu.”</p>

  <p>“Uzun bir gündü.”</p>

  <p>“Ah, zavallı Marco.”</p>

  <p>“Paradigma kaymaları yaşadım, Poppy...”</p>

  <p>“Paradigma kaymalarını gecenin ortasında mı yaşamak zorundasın?”</p>

  <p>“Özür dilerim, ama bu acele... bak, malî açıdan, John Paul Getty olmadığımı biliyorsun, ama... bak, ciddiyim, varlıklarımızı birleştirmenin iyi olup olmayacağını düşünüyorum, hem malî hem de belki varoluş açısından, tabiî bu şeyin... sorumluluk buzulunun sadece ucu olacak, ve eğer sen de aynı düşüncedeysen, o zaman belki...”</p>

  <p>“Marco. Sen neden bahsediyorsun?”</p>

  <p>Söyle işte. “Evlenmek ister miydin?” Aman Tanrım.</p>

  <p>“Kiminle?”</p>

  <p>Hiç kolaylaştırmayacaktı. “Benimle.”</p>

  <p>“Pekâlâ. Bu pek ani oldu. Bırak da biraz düşüneyim.”</p>

  <p>“Ne kadar düşüneceksin?”</p>

  <p>“Yirmi yıl kadar?”</p>

  <p>“Seni şırfıntı! Sana üzerinde domuz olan bir tişört...”</p>

  <p>“Elimi tutup beni kutsal beraberliğe sürüklemek niyetindesin, karşılığında bana sunduğun tek şey, bir domuz. Bu Doğu Putney mi oluyor, yoksa Doğu Bangladeş mi?”</p>

  <p>“Poppy, ciddiyim. Senin, senin, senin olmak istiyorum, senin de benim, benim...” Kocam. Karım. Tanrı ağlıyordu. “Şimdi tam söyleyemeyeceğim. Ama söyleyeceğim. Sarhoş değilim, matiz de değilim, ciddiyim.”</p>

  <p>Geçen birkaç anın her zamanki zamandan çok daha fazla kütlesi vardı, çünkü bütün bir ömür o birkaç anın içine sıkıştırılmıştı.</p>

  <p>Poppy’yle ayın anda bir şeyler söylemeye başladım. Poppy konuşmayı sürdürdü. “Bak, ‘ciddi’ sözcüğünü bir kez daha söylersen, sana inanmaya başlayacağım. Ve ondan sonra, ciddi olmadığını görürsem, dostluğumuz ve/veya ilişkimiz ve/veya aramızdaki her neyse, yıkılır. Orası, geri dönüşü olmayan nokta. Ciddi misin?”</p>

  <p>“Ciddiyim.”</p>

  <p>Poppy usulca ıslık çaldı. “Marco. Beni hâlâ şaşırtabilmene şaşırdım.”</p>

  <p>“Şimdi oraya geliyorum. Tamam mı?”</p>

  <p>Hepsinden daha uzun bir bekleyiş.</p>

  <p>“Evet, bu şartlarda, sanırım tamamdır.”</p>

  <p>Telefonu kapattım, gidip paltomu aldım. Metro saatler önce kapanmıştı. Putney’ye taksiyle gidecek paranı vardı, ama 15 pound İndia’yı doyururdu... ne süreyle? Düşünecek şeylerim de vardı. Yürüyecektim.</p>

  <p>Bütün gece sürse de.</p>
</body>
</html>
