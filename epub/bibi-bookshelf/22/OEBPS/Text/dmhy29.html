<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Cevap veren yok. Renksiz ateş aydınlığı. Dışarıda gece olmalı; eğer bir dışarı varsa. Ev sahipsiz ve çıplağım. Bütün yüzler, yaşlarının içinden hepsi aynı yöne bakıyor, içlerinden biri öksürüyor. Öksüren Bodoo’nun abisi, gözündeki yara iyileşti bile. Onun içine göç etmeye çalışıyorum, ama bir gölgede oturamam. Böylesine derin bir sessizliği hiç yaşamadım. Ne olduğumla ilgili hemen hemen her şeyi anladım sanmıştım. Oysa, neredeyse hiçbir şey anlamadım.</p>

  <p>Bir gölge doğruluyor ve bir perdeden geçip çadırdan çıkıyor. Bu kadar basit mi? Gölgenin peşinden gidiyorum. “Özür dilerim, ama korkarım buradan geçemeyeceksin” diyor, daha önce hiç fark etmediğim, olsa olsa sekiz yaşında, yaşlı bir kadın kadar kırılgan ve küçük bir kız.</p>

  <p>“Beni durduracak mısın?”</p>

  <p>“Hayır. Eğer senin için bir kapı varsa, geçmekte özgürsün.” Çitkuşları kanat çırpıyor.</p>

  <p>Duvara dokunuyorum. Kapı yok. “Nerede?”</p>

  <p>Kız dudağını ısırıp, omuz silkiyor.</p>

  <p>“Öyleyse, ne yapacağım?”</p>

  <p>Bir kuğu toprağı yokluyor. Kız omuz silkiyor.</p>

  <p>Donyağından mumlar tükürük gibi saçılarak tıslıyor. Bu birkaç konuk büyük kalabalıklara dönüşmüş. Bir yüksükte binlerce melek yüzüyor. Arada sırada konuklardan biri kalkıp, olmayan kapıdan dışarıya çıkıyor. Çadırın duvarı açılıyor, sonra da sudan bir duvar gibi, arkalarından tekrar kapanıyor. Onlarla birlikte gitmeye çalışıyorum ama duvar benim için bükülmüyor bile.</p>

  <p>Safran rengi cüppeli keşiş iç geçiriyor. Başında, öne doğru kıvrılmış san bir şapka var. “Dişlerimle sorunum var.”</p>

  <p>“Buna üzüldüm” diyorum. Küçük kız seğiren marmota bir şeyler anlatıyor.</p>

  <p>Yakından dörtnala geçen atlar mı, yoksa gök gürültüsü mü? Kuğu kanatlarını açıyor ve çatının üstünden geçip yükseliyor. Bodoo’nun abisi kapıdan çıktı.</p>

  <p>“İyi ama ben neden gidemiyorum? Ötekiler geçti.”</p>

  <p>Küçük kız kaşlarını çatmış, bir sicimi parmaklarının arasından geçirerek şekiller oluşturuyordu. “Bunu sen seçtin.”</p>

  <p>“Ben hiçbir şey seçmedim.”</p>

  <p>“Senin bütün kabilen bedeni daha yaşarken terk eder.”</p>

  <p>“Ne demek istiyorsun, ‘kabilen’ diyerek?”</p>

  <p>San şapkalı keşiş burada, eksik dişli ağzıyla bir türkü mırıldanıyor. Kızın kulağına bir şeyler fısıldıyor, beriki bana güvenemiyormuş gibi bakıyor. “Pekâlâ” diye razı oluyor sonunda. “Koşullar alıştığımız gibi değil. Ama ben ne yapabilirim ki?”</p>

  <p>Keşiş bana dönüyor. “Özür dilerim -dişlerim.” Bir peygamber gibi başını eğiyor. “Zaman öte yana döndü, yıllar soğuk ve uzak... ben sözümü tuttum.” Ve o da çadırın duvarından geçip gidiyor.</p>

  <p>En son giden, marmotu taşıyan küçük kız. Benim için üzülüyor, ben ise gitmesini istemiyorum. Yapayalnızım.</p>

  <p>Yeniden bir insan bedenindeydim; çadırın duvarları yaşıyordu, iç organlarla, endişeyle ve insan sesleriyle nabız gibi atıyordu. Yukarıdaki odaları araştırdımsa da, bir şey bulamadım! Ne bir anı ne bir deneyim. Bir isim bile yoktu. Sadece basit bir “ben”. Bu sesler nereden geliyordu? Daha derinlere baktım. Fısıltılar vardı, bir de kararlı bir mutluluğun yayılması. Nerede olduğumu görebilmek için ev sahibimin gözlerini açmaya çalıştım, ama gözleri açılmıyordu. Açmaya çalıştıklarımın gözleri olup olmadığını kontrol ettim -evet, gözleriydi, ama ev sahibim gözlerini açmayı hiç öğrenmemişti, bu yüzdende tepki veremiyordu. Herhangi bir yerdeydim, oysa ev sahibim buranın neresi olduğunu bilmiyordu. Ya da daha doğrusu, ev sahibim başka bir yer bilmiyordu. Dilsiz bir kör? Aklı lekesizdi. Öylesine lekesiz ki, onun adına korkuyordum.</p>

  <p>Mutluluk gümbürdeyen bir endişeye dönüştü. Yoksa varlığımın farkına mı varılmıştı? Bir acı düğümü sımsıkı bağlanıyordu. Panik, ilk ev sahibimin zihnini katlettiğimden beri hiç tanımadığım böylesi bir panik. Perde yırtıldı ve ev sahibim bu hoyratça koparış karşısında hakarete uğramış gibi bağırarak, annesinin bacaklarının arasından dünyaya zuhur etti. Soğuk hava içeri doldu! Işık, benim gözkapaklarımdan geçiyor olsa da, ev sahibimin körpe beyninde ahenkle öttü.</p>

  <p>Göbek bağından geçerek ev sahibimin annesine taşındım; duygunun derinliği katıksız ve sersemletici. Kendimi tecrit etmeyi unutunca neşeye ve rahatlamaya ve kazanca ve kayba ve boşluğa ve tatmine ve yüzme anısına ve kıskaç kadar keskin ve kanlı sevgiye ve kendini bir daha böylesi bir acıya asla teslim etmeyeceği inancına kapılıp sürüklendim.</p>

  <p>Oysa yapacak işlerim var.</p>

  <p>Başka bir yurt. Ateşin aydınlığı, sıcaklık ve boynuz gölgeleri. Nerede olduğumuzu anlamaya çalıştım. Güzel. Haberler hem iyi hem kötü. Yeni ev sahibim, Moğolistan’da yaşayan bir Moğol’du. Ama Bodoo’nun en son yöneldiği yerin kuzeyinde, Rus sınırının yakınlarındaydım. Renşinhumbe eyaletinde, Tsagaan Nuur Gölü’nün yakınında, Zoolon kentinde. Artık eylül olmuştu ve yakında kar yağmaya başlayacaktı. Henüz terk ettiğim bebeğin büyükannesi olan ebe kadın, kızına bakıp gülümsüyor ve göbek bağını bir buz topağıyla mikroptan arındırıyordu. Saçları örümcek ağı, yüzü de yuvarlak bir ay gibi. Teyzelerden biri arkalarda bir yerlerde sıcak su dolu tencerelerle, dört köşe kumaş ve kürk parçalarıyla gidip gelirken şarkı söylüyor. Bu dümdüz ve sakin ezgi, duyduğum tek ses.</p>

  <p>Sabahın erken saatleri. Annenin sancıları uzun sürüyordu ve şiddetliydi. Acısını hafiflettim, kadıncağızı derin bir uykuya daldırdım ve dikişsiz bedeninin kendi kendini onarmasına yardım ettim. Ev sahibim uykudayken, Suhbataar’ın bir önceki ev sahibimi vurmasından bu yana başımdan geçenleri düşündüm. O tuhaf çadır bir halüsinasyon muydu? Ben kendi aklımım -yoksa insanlar gibi, kendi aklımın içinde varlığından habersiz olduğum bir aklım mı var? Nasıl oldu da Moğolistan’da yeniden doğdum? Neden ve kimden? Sarı şapkalı keşiş kimdi?</p>

  <p>İçimde yaşayan, hareketlerimi denetleyen bedensizler olmadığını nereden biliyorum? Bir bakteri içindeki virüsler gibi? Olsaydı, bilirdim mutlaka.</p>

  <p>İşte insanlar da aynen böyle düşünüyor.</p>

  <p>Kapı açıldı ve içeri bir sonbahar gündoğumu girdi; yanında da bebeğin babası, ninesi ile dedesi, kuzenleri ve arkadaşları ve teyzeleri ve dayıları. Komşu çadırda gecelemişlerdi ve şimdi en yeni akrabalarına hoş geldin demenin hevesi ve heyecanıyla evlerine dönüyorlardı. Konuşmalarını anlamakta çok zorlanıyorum -benim için, öğrenilecek yeni bir Moğol lehçesi. Anne yorgun bir mutlulukla parıldıyor. Bebek yaygarayı basıyor, büyükler ona bakıyor.</p>

  <p>Anneyi bıraktım ve öpüşürlerken kocasına göçtüm. Adamın kabilesi, rengeyiği halkı olarak bilinen Baljin’di. Rengeyikleri bu insanların yiyeceği, parası ve giyeceğidir. Yarı göçebeydiler. Erkeklerden birkaçı et ve post karşılığında erzak almak ve Çinli tüccarlara ülkelerinde afrodizyak olarak pazarlayacakları boynuz tozu satmak için yılda birkaç kez Zoolon’a gidiyor. Geri kalanların, dış dünyayla çok az iletişimi var. Ruslar sosyalist devrimi haklı çıkarmak için bu sanayileşmemiş ülkede bir proletarya yaratmaya çalışmakla meşgulken, rengeyikçilerin nüfusunu tespit etmek bile imkânsız olmuştu. Yerel Budist dinadamları ortadan kaldırıldığında bile hayatta kalmayı başardılar.</p>

  <p>Ev sahibim henüz yirmi yaşında ve yüreği gururla çarpıyor. İnsanlara çok seyrek gıpta ederim ama bu kez onu kıskanıyorum. Ben tümüyle kısırım ve hep öyle kalacağım. Aktaracak genlerim yok. Oysa ev sahibim için bir çocuğunun doğması gerçek erkekliğe geçişin son köprüsünü temsil ettiği gibi, arkadaşları ve ataları arasındaki konumunu da yüceltiyor. Bir oğlu tercih ederdi, ama daha çok doğumlar olacak.</p>

  <p>Ev sahibimin adını fark ediyorum, Beebee. Bir sigara yakıyor ve çadırdan çıkıyor. Beklentilerinin basitliğine gıpta ediyorum. Rengeyiklerine nasıl bineceğini, onların derilerini nasıl yüzeceğini ve çiğ yendiğinde hangi organlarının insan fizyolojisini güçlendireceğini biliyor. Beebee bir sürü efsane de biliyor, ama dünyanın kaderini düşünen üçünden habersiz.</p>

  <p>Gece usulca çekildi ve şafak, ışıktan bir gölün içinde söktü, köyü çevreleyen çam ağaçlarındaki gölgeler griyle mırıldandı. Bir erkencinin ayak sesleri kalın donun üzerinde çatırdadı. Kafasında kukuleta vardı ve dişleri parıldıyordu. Gökten bir yıldız kaydı.</p>

  <p>Ee, şimdi ne olacak?</p>

  <p>Arayışımda değişen hiçbir şey yoktu. Bodoo hâlâ elimdeki tek ipucuydu. Güneye, Bayanhongoor kentine gitmeliydim. Eğer müzenin ağına erişebilirsem, Badoo’nun nerede olduğunu bulmak oldukça kolaylaşacaktı. Suhbataar’dan kaçalı üç ay geçmişti. Bu aksilik bana zamana mal olacaktı, ama ölümsüzler zaman sıkıntısı çekmez.</p>

  <p>Beebee’nin ebe büyükannesine, Beebee’nin o gün kentte yapacak işleri olduğunu söyledim. Genç babayı küçük bebeğinden ayırmak hiç hoşuma gitmiyordu, ama büyükanne bizden kurtulacağına sevinmişti. Erkekler ayak altında dolaşırlar.</p>

  <p>Beebee ve büyük abisi bineklerini ormanlardan, balta girmiş dağların, dar göllerin arasından sürdüler. Balıkçı kayıkları, söğütler ve yaban kazları sabahın altında ve üstünde uçuyor. Tepenin ucunda bir dağkeçisi duruyor. Beebee’den sığırları, elkleri, vaşakları, argalileri, kurtları ve yaban domuzlarına nasıl tuzak kurulacağını öğreniyorum. Somon kaynayan bir nehirde balık avlayan bir ayı görüyoruz. Köşeli gökkuşakları, sisli güneş ışığı. Buralarda yol yok, ama soğuk hava çamuru sertleştirdiğinden ilerlemek kolay oluyor.</p>

  <p>Beebee ile abisi, yeni doğan bebeği ve adının ne olacağım konuşuyorlar. Akrabalığı düşünüyorum. Bütün Moğol ev sahiplerimin gözünde aile, içinde korunacakları, içinde iyileşecekleri, içine doğacakları, içinde sevişip, içinde ölecekleri yurt. Bir asalak gibi bütün bunları ikinci elden yaşayabilirim, ama asla <i>onlardan</i> olamam.</p>

  <p>Ya da, belki... devam etmemi sağlayan, umuttu.</p>

  <p>Zoolon, ahşap yapıların, beton blokların, köpeklerin su içtiği sığ birikintilerde paslanan ölü kamyonların bulunduğu köhne kentlerden bir diğeriydi. Bir elektrik santralı kusursuz göğe duman yayıyordu. Bacasında fidanların bittiği bir hayalet fabrika daha. Birkaç tıknaz apartman bloğu. Kentin tek restoranı olan, tavanı ondüle sacla kaplı küçük kulübenin çevresinde bir kalabalık toplanmış. Beebee tabakhanenin sahibiyle konuştuktan sonra genellikle oraya gidip bir şeyler içer.</p>

  <p>“Kentte bazı yabancılar var” dedi sakallı bir avcı Beebee’ye. “Yuvarlak gözlüler.”</p>

  <p>“Sınırın öte tarafından Ruslar mı, yani? Alıp satacak yeni bir şey mi var?”</p>

  <p>“Cık. Başkaları.”</p>

  <p>Beebee restorana girince, tabağındaki ne idüğü belirsiz nesneye çatal saplamaya çalışan Caspar’ı ve elinde pusulayla haritayı inceleyen Sherry’yi gördüm.</p>

  <p>“Seni görmek çok güzel!” Düşünmeden konuşuyorum. Restorandaki kentliler şaşkınlıkla bakıyor. Bu göçebe çobanın rengeyiği vurgulu Moğolca dışında bir dil konuştuğunu kimse bilmiyordu.</p>

  <p>“Selam” diyor Sherry, gözlerini kaldırarak. Caspar’ın gözleri daha temkinli.</p>

  <p>“Ülkelerinden hoşlanıyor musunuz?” Bu çok müsahamakâr. Hiç öğrenmediği bir dili konuştuğunu duyan Beebee’nin sarsıntısını hafifletmek sonra da yok etmek zorundayım.</p>

  <p>“Harika” diyor Caspar ve Sherry bir ağızdan.</p>

  <p>“Sürprizlerle dolu. Her neyse. Keyfini çıkarın. Ben yine de kış bastırmadan daha sıcak bir yerlere gitmenizi öneririm... Okyanusa yakın bir yerlere. Vietnam kasımda çok güzel olabilir, yukarıda, dağlık bölgelerde, en azından, öyleydi...”</p>

  <p>Beebee oturdu, abisini beklerken bir tabak yemek ısmarladı. Kabilesi restoran sahibine veresiye karşılığında rengeyiği eti veriyordu. Ulan Bator’dan üç haftalık bir gazete aldım. Beebee okuma yazma bilmiyordu: konuştuğu lehçe yazısızdı ve kabilesinde de okul yoktu. Gazetede çok az haber, bolca cila ve ulusal bayram kutlamalarıyla ilgili gecikmiş bir yazı vardı. Kabilesinden pek seyrek ayrılan, eyaletten hiç çıkmayan ve çıkmayı hiç istemeyen Beebee için bütün bunların bir anlamı yoktu.</p>

  <p>Ölüm ilanları sayfasını çevirmek üzereyken, gözüme bir yazı çarptı: <i>Moğol Kültürü İçin Çifte Trajedi.</i></p>

  <p>Bodoo ölmüştü.</p>

  <p>Pek ender umutsuzluğa kapılırım; onun için nasıl ölçüleceğini bilemem.</p>

  <p>Aynı hafta içinde her iki kardeş de, Suhbataar’dan öğrendiğime göre, siyasal sorunlulardan kurtulmak için Moğolistan KGB’sinin en sevdiği yöntem olan kalp kriziyle ölmüşlerdi.</p>

  <p class="alinti">Bu trajediyi daha da acıklı kılan, merhum profesörün yaşamı boyunca emek verdiği, Moğol halk öykülerinin kapsamlı bir antolojisinin çok yakında basılacak olmasıydı. Bu antropoloji devinin anısına, merhum profesörden dinlediğimiz öykülerden birini aşağıya alıyoruz.</p>

  <p>O Suhbataar’ı uçurumdan aşağıya göndermeliydim. Kahrolası. Ben de kahrolayım.</p>

  <p>Bir el gelip, Beebee’nin omzuna bir şaplak vurdu. Ev sahibimin eli av bıçağının kabzasına gitti. Sarhoş adam sendeledi. Nefesi, Beebee’nin yüzünü buruşturdu. “Neden gazete okur gibi yapıyorsun, Rengeyiği Adamı? Hem şu boktan yabancı dilleri konuşmak da nereden çıktı? <i>Ben</i> demokrasi için savaşırken, sen neredeydin? Bilmek istediğim bu benim.” Gözbebekleri koskocaman, gözkapakları kıpkırmızıydı. “Kiril yazısını okuyamazsın. Moğolca okuyamazsın. Rengeyiği dilinde yazılmadığı da kesin. Ben komünizm için savaşırken, sen neredeydin? Bilmek istediğim bu benim. Haydi öyleyse, bana bir şeyler oku, boynuzlu kafa.” Ardından haykırdı: “Hey! O kahrolası votkadan getirin! Öykü saati geldi...”</p>

  <p>Başladığım yere geri dönmüştüm. Ayyaşa taşınıp, herifi duvara savuracak kadar umutsuzdum ama, neye yarardı? Öyküyü okudum. Bodoo’ya borcum vardı.</p>

  <p class="alinti">Buryat ulusunun kayıp baharlarından birinde, Hori Tumed adlı genç bir avcı Baykal Gölü’nün güney kıyısında dolaşıyormuş. Kış gümüş renkli huş ağaçlarından damla damla eriyor, Hori Tumed de gölün ötesindeki turkuvaz dağlara bakıyormuş.</p>

  <p class="alinti">Genç avcı dinlenirken kuzeydoğudan gelip, gölün hemen üzerinde uçan dokuz kuğu görmüş. Hori Tumed rahatsız olmuş; çünkü kuşlar daireler çiziyorlarmış hem de sessizce. Büyüden korkarak budaklı bir söğüdün oyuğuna gizlenmiş. Ve tabiî kuğular kıyıya inmiş, her biri güzel bir kıza dönüşmüş. Hepsi soluk benizli, zarif kol ve bacaklı, kapkara saçlı ve hepsi birbirinden de parıltılıymış. Kuğu kızlar soyunmuş ve giysilerini Hori Tümed’in saklandığı söğüt ağacının dallarına asmışlar. Avcının uzuvları ağırlaşmış -korkudan değil, arzu ve aşktan. Kızlar kıyının biraz ötesinde yüzerken, büyük bir dikkatle gizlendiği yerden çıkıp, elbiselerden birini çalmış.</p>

  <p class="alinti">Kuğu kızlar yüzdükten sonra söğüt ağacının yanına dönmüşler. Teker teker giysilerini giymişler, yeniden sessiz kuğulara dönüşmüşler, havalanıp Baykal Gölü’nün üzerinde daireler çizmişler, sonra da uzaklaşmışlar. Kuğu kızların dokuzuncusu -ve en güzeli kayıp giysilerini çılgınca aramış, kardeşlerini çağırmış, ama kuğular kuzeydoğu yönünde çoktan uzaklaşmış bile.</p>

  <p class="alinti">Hori Tumed elinde giysi, büyük bir gürültüyle ağaçtan atlamış.</p>

  <p class="alinti">"Lütfen! Elbisemi ver bana! Kız kardeşlerimin peşinden gitmek zorundayım!”</p>

  <p class="alinti">“Evlen benimle" demiş Hori Tumed. “Yaz geldiğinde seni zümrüt, renkli ipeklere boğar, kar yağınca da siyah ayı postuna sarıp ısıtırım.”</p>

  <p class="alinti">“Bunu sonra konuşuruz, ama önce bana giysilerimi ver.”</p>

  <p class="alinti">Avcı şefkatle gülümsemiş. “İşte bunu yapamam.”</p>

  <p class="alinti">Kuğu kız ufukta gözden kaybolan kız kardeşlerine bakmış. Başka çaresi olmadığını biliyormuş; ya bu yabancının evlenme teklifini kabul edecek ya da gece olunca soğuktan donup ölecekmiş. “Öyleyse seninle geliyorum ölümlü, ama seni uyarıyorum -oğullarımız doğduğunda, onlara ad vermeyeceğim. Ve adları olmadığından, asla eşiği atlayıp erkekliğe geçemeyecekler.”</p>

  <p class="alinti">Böylece kuğu kız Hori Tumed’in çadırına gelip, kabilesinin bir kadını olmuş. Zaman geçtikçe, bu erken gelişmiş genç avcıyı sevmeye bile başlamış ve birlikte mutlu bir hayat yaşamışlar. On bir erkek çocukları olmuş, ama kuğu kız yeminine sadık kaldığından Hori Tumed’in oğullarından hiçbiri bir adla kutsanmamış. Ve akşam olduğunda kuğu kız özlemle kuzeydoğuya baktığında, Hori Tumed, karısının kış şafağının ötesindeki anayurdunu düşündüğünü anlamış. Yıllar gelmiş, yıllar at eyerleyip, dörtnala kalkmış.</p>

  <p class="alinti">Güzün sonunda, ormanların raks edip kurudukları bir gün, Hori Tumed bir dişi koyunun karnını yararken, karısı oturmuş, battaniye işliyormuş. On bir oğulları dışarıda, avdaymış.</p>

  <p class="alinti">“Kocam, kuğu giysim hâlâ sende mi?”</p>

  <p class="alinti">“Bende olduğunu biliyorsun” demiş Hori Tumed, bir yandan da koyunun göğüs zarını yararken.</p>

  <p class="alinti">“Hâlâ içine sığıp sığmadığımı merak ediyorum.”</p>

  <p class="alinti">Adam gülümsemiş. “Sen beni ne sandın? Kafamda marmot beyni mi var?”</p>

  <p class="alinti">“Sevgilim, eğer seni şimdi terk etmek istesem, kapıdan çıkarım.” Kuğu kız ayaklanıp, kocasının boynunu öpmüş. “Bırak da deneyeyim.” Hori Tumed yumuşamış. “Pekâlâ. Ama kapıyı sürgüleyeceğim.” Ellerini yıkamış, demir çemberli sandığı açmış ve elbiseyi karısına uzatmış. Yatağa oturmuş, karısının soyunmasını ve büyülü giysiye bürünmesini izlemiş.</p>

  <p class="alinti">Çadırı yabanıl bir kanat çırpması doldurmuş ve kuğu çatıdaki aralıktan, Hori Tumed’in kapatmayı unuttuğu baca kapağından uçup gitmiş! Hori Tumed elinde bir kepçe, umutsuzlukla atılmış ve sapıyla kuğunun ayağını yakalamayı başarmış. “Lütfen! Kadınım! Beni burada sensiz bırakma!”</p>

  <p class="alinti">“Buradaki zamanım doldu, ölümlü. Seni hep seveceğim, ama şimdi kız kardeşlerim beni çağırıyor ve o çağrıya uymak zorundayım.”</p>

  <p class="alinti">“Öyleyse hiç olmazsa oğullarımızın adlarını söyle de, kabilemizin erkekleri arasına girebilsinler!”</p>

  <p class="alinti">Ve kuğu kız çadırın üzerinde süzülürken oğullarına ad vermiş: Caragana, Bodonguud, Şaraid, Tsagaan, Guşid, Huday, Batnay, Halbin, Huaitsay, Galzut, Hovduud. Ve kuğu kız orada yaşayan herkesi kutsamak için bütün kampın üzerinde üç daire çizmiş. Söylenenlere göre Hori Tumed’in kabilesi kutlu insanlarmış ve oğullarının hepsi baba olmuş.</p>

  <p>Ayyaşın gözleri kapanmış, yüzü ılık köfteyle dolu tabağına düşmüştü. Oradaki herkes sessizdi. Masanın öbür tarafında oturan üç küçük çocuk, masaldan büyülenmiş gibiydi. Beebee yeni doğmuş kızını hatırladı. Gazetede Bodoo’nun fotoğrafına baktım ve sadece başkalarının anılarından tanıdığım bu adamın gerçekte nasıl biri olduğunu merak ettim.</p>

  <p>Restoran boşalıyor, sohbet de son güreş karşılaşmalarına dönüyordu. Yemek yiyen iki yuvarlak gözlünün görüntüsü, ancak bu kadar dedikoduya değerdi. Sherry’nin Caspar’ın kulağına bir şey fısıldamasını izledim, Caspar’ın yüzünü kaplayan tebessümü görünce, sevgili olduklarını anladım.</p>

  <p>Bu macera boşunaydı. Bir öykünün köklerini aramak, samanlıkta iğne aramak gibidir. Sherry ya da Caspar’a taşınmalı ve <i>noncorpa</i> arayışıma başka ülkelerde devam etmeliydim.</p>

  <p>Sakallı avcı, elinde tüfeğiyle içeri girdi. Gözlerimin önüne vurulmanın anısı geldiyse de, avcı tüfeğini duvara dayadı ve Beebee’nin yanına oturdu. Tüfeğini sökmeye ve bütün parçalarını yağlı bir bezle silmeye başladı.</p>

  <p>“Beebee, öyle değil mi? Tsagaan Nuur Gölü’ndeki Rengeyiği Kabilesi’nden?”</p>

  <p>“Evet.”</p>

  <p>“Yeni bir kızın oldu?”</p>

  <p>“Dün gece geldi.”</p>

  <p>“İyisi mi, sen kabilene dön” dedi avcı. “Biraz önce, pazarda kız kardeşine rastladım. Erkek kardeşiyle birlikte, seni arıyorlar. Karın sinir krizleri geçiriyor, kızın da ölüyormuş.”</p>

  <p>Beebee kente geldiği için kendi kendine lanet okudu. Bağışlaması için ona yalvarmak isterdim. Önce avcıya, ondan da Caspar’a ya da Sherry’ye taşınmayı düşündüm ama vicdanım kalmamı buyurdu. Eğer zamanında dönersek, belki bebeğinin hastalığına yardımım dokunabilirdi.</p>

  <p>O anı sonraları sıkça düşündüm. O zaman taşınsaydım, her şey farklı gelişirdi. Ne var ki kaldım, Beebee de pazar meydanına koştu.</p>

  <p>Beebee’nin kampına ulaştığımızda akşam karanlığı soğuk ve hareketsizdi. Alacakaranlıkta, yakların soluğu havada asılı kalmıştı. Vadinin uzaklarından, rüzgârı duyduk. Bana kurt sesi gibi geldi, ama bütün rengeyiği avcıları farkı bilir.</p>

  <p>Beebee’nin çadırı karanlık şekillerle, lambalar, buhar ve endişeyle doluydu. Gümüş bir tabakta acı bir yağ yanıyordu. Büyükanne bir tören hazırlığındaydı. Beebee’nin karısı soluk yüzüyle yatakta oturmuş, bebeğini kucaklamıştı. Her ikisinin de koskocaman gözleri kıpırtısızdı. Beebee’ye baktı. “Bebeğimiz konuşmadı.” Büyükanne fısıltıyla, “Kızının ruhu gitmiş. Ruhsuz doğmuş. Ruhunu geri getiremezsem, geceyarısı ölecek” dedi.</p>

  <p>“Zoolon’daki hastanede bir doktor var, eski dönemde Doğu Almanya’da eğitim...”</p>

  <p>“Aptal gibi konuşma, Beebee! Bu saçmalıkları daha önce yeterince duydum. Sen ve senin şu alavere dalavere tıbbın! Bu tıp işi değil! Kızının ruhu zincirinden boşanmış. Bu, büyü işi!”</p>

  <p>Beebee hareketsiz kızına bakıp, umutsuzluğa kapıldı. “Ne yapmak niyetindesin?”</p>

  <p>“Ayin yapacağım. Tabağı tut. Senin kanına ihtiyacım var.” Büyükanne eğri bir av bıçağı çıkardı. Beebee bıçaklardan ya da kandan korkmuyordu. Büyükanne Beebee’nin avucunu yıkarken, sorunu gözlerimle görebilmek için bebeğe taşınmak niyetiyle yaşlı kadına göçtüm.</p>

  <p>Daha uzağa ulaşamadım.</p>

  <p>İnsan zihninde daha önce hiç görmediğim bir şeyle karşılaştım; kadının zihninin ortasından geçen ve başkasının anılarıyla dolu bir kanyon. Yukarıdan geçen bir uydu gibi, kanyonu hemen gördüm. O kanyona girdim ve böylece, kendi geçmişime girmiş oldum.</p>

  <p><i>Dünyanın kaderini düşünen,</i> diyor sarı şapkalı keşiş, <i>sadece üçüydü.</i> Sekiz yaşında bir erkek çocuğuyum. Kendime ait bir bedenim var! Bir köşesindeki el kadar ızgaradan ışık alan, gardıroptan da küçük bir hapishane hücresindeyiz. Boyum henüz bir yirmi olmasına rağmen, ben bile ayakta duramıyorum. Bir haftadır buradayım ve iki gündür bir şey yemedim. Dışkımın kokusuna alıştım artık. Yakındaki kutulardan birindeki bir adam aklını kaçırdı ve çatlak gırtlağıyla haykırıp duruyor. Izgaradan bakınca görebildiğim tek şey, yandaki tabutun ızgarası.</p>

  <p>Yıl 1937. Yoldaş Çoybalsan’ın uzak Moskova’da Yosif Stalin’inkilerin karbon kopyası sosyal politikalar tüm hızıyla sürüyor. Ulan Bator'da her hafta göz boyayan duruşmalar var. Japonların işgalini bekleyen Mançurya’da binlerce ajan idam edildi. Kimse güvende değil. Ulaştırma bakanı trafik kazalarıyla sonuçlanan komplolar kurmak suçundan ölüme mahkûm edildi. Manastırların kapatılıp boşaltılma çalışmaları sürüyor. Önce vergiler tavana fırladı, ardından da “yeniden eğitim” geldi. Ben ve ustam “Feodal Beyin Yıkama” eyleminden suçlu bulunduk. Bunu dün, bize biraz su getiren elden duyduk. Dündü, galiba. Yakındaki tabutların kapakları kaldırıldı ve umarsız sakinleri çıkarıldı.</p>

  <p>“Korkuyorum, ustam” diyorum.</p>

  <p>“Öyleyse sana bir öykü anlatayım” diyor keşiş.</p>

  <p>“Bizi kurşuna dizecekler mi?”</p>

  <p>“Evet.” Ustam konuşunca acı çekiyor. Dişlerini dipçikle un ufak ettiler.</p>

  <p>“Ölmek istemiyorum.” Annemi ve babamı düşünüyorum. Yüzlerini görebiliyorum. Annem ve babam! Oğullarını manastıra sokacak rüşveti kazanabilmek için ellerinin derisi soyuluncaya kadar çalışıp çabalayan yoksul çobanlar: Düşleri beş yıl sonra ölüm fermanımı imzalayacak.</p>

  <p>“Ölmeyeceksin. Babana ölmeyeceğin konusunda söz verdim ve sen ölmeyeceksin.”</p>

  <p>“İyi ama diğerlerini öldürdüler.”</p>

  <p><i>“Seni</i> öldürmeyecekler. Şimdi dinle! Dünyanın kaderini sadece üçü düşünüyordu...”</p>

  <p>Gök kargalardan kopkoyu. Gürültüleri kulakları sağır ediyor. Taşlar kınlıyor. Beni, ustamı ve kırk kadar keşişi çıplak cesetlerin kapladığı bir alana götürüyorlar. Toprak kızıla kesmiş. Yürüyemeyecek durumda olanları sürüklüyorlar. Bir ağaç kümesinin yanında infaz mangası bekliyor. Askerler devşirme bir topluluk: Bunlar, düzenli Kızıl Ordu’dan değil. İçlerinden çoğu şartlar zorlaştığında orduya yazılan, Çin sınırındaki haydutlar. Bir de toplu mezar kazmak ve sosyalist eğitimin bir parçası olarak biz karşıdevrimcilerin infazını izlemek için getirilmiş çocuklar var. Öz kardeşlerim çoktan Moğolistan’ın dört bir tarafına dağıtıldı bile.</p>

  <p>Vahşi köpekler bir taş yığınının tepesinden bakıyor.</p>

  <p>İnfazı gerçekleştirecek paralı askerlere doğru yürüyen Sovyet subayı izliyoruz. İnfazın lojistiğinden, sanki tarla tohumlayacaklarmış gibi bahsediyorlar. Arada gülüyorlar bile.</p>

  <p>Ustam bir dua mırıldanıyor. Keşke sussa. Korkudan uyuşmuş gibiyim.</p>

  <p>Bir çadırın ağzında durmuş, çay yapan bir kız var. Ev hayatı, burada ve bu anda, uzak bir düş gibi. Ustam duasını birden kesip, kızı yanımıza çağırıyor. Kızcağız tereddüt ediyor, ama sonunda yaklaşıyor. Kimse bize bakmıyor. Kızın gözleri kocaman ve yüzü yuvarlak. Ustam sol eliyle bana, sağ eliyle de kıza dokunuyor ve anılarımın akıntıya kapılıp sürüklendiklerini hissediyorum.</p>

  <p>Ustam ruhumu nasıl göç ettireceğini biliyordu! Zincirleri boşanan zihnim de anılarımın peşinden gidiyor ama tam o sırada bir asker ustamın kıza dokunan eline vuruyor, bağlantı kesiliyor ve kız tekmelerle uzaklaştırılıyor.</p>

  <p>Hayatımın son dakikalarını kızın anıları bir araya getiriyor. Birlikte oğlanı –beni izliyoruz; ilahi söyleyen ustayı izliyoruz. Tüfeklerin namluları doğrultulduğunda bile...</p>

  <p>Her şey öylesine yavaş deviniyor ki. Hava yoğunlaşıyor ve oturuyor, sertçe. Işınlar parlatılmış. Rusça bir emir veriliyor. Tüfekler peş peşe patlıyor. Erkekler ve çocuklar dizisi kırılıp sendeliyor.</p>

  <p>Bir şey daha var. Kız göremiyor, ama ben nasıl bakılacağını biliyorum. Çocuğun cesedi çamurların içinde, kafatası parçalanmış, ama zihni fora edilmiş. Görebiliyorum onu! Başıboş, yürek gibi çarparak. Paralı askerlerden biri ceset yığınına yaklaşıyor, alttakilerin gerçekten öldüklerinden emin olmak için ayağının ucuyla üsttekileri kaldırıyor. Oğlana dokunuyor, o anda ruhum çarparak yeni evine giriyor.</p>

  <p>Kimliğini bulamadan yıllarca dolaşacağım, paralı askerin Çin’in o köşesine, Kutsal Dağ’ın eteğindeki doğduğu yere dönmesinden yıllarca sonra bile.</p>

  <p>Bu sonu.</p>

  <p>Şimdi. Büyükanne hareketsiz. Hayatını okumak, ülkenin ta öteki köşesine nasıl gönderildiğini, bir yabancı kabileye nasıl gelin gittiğini görmek isterdim. Oysa zaman yok.</p>

  <p>“Buradayım.”</p>

  <p>“Çevrede gezinenin Leonid Brejnev olduğunu düşünmüyordum ben de” diyor büyükanne. “Tam zamanı! Kuyrukluyıldızı gördüm.”</p>

  <p>“Beni tanıyor musun?”</p>

  <p>“Tabiî ki tanıyorum! Senin çocukluk anılarım bütün bu yıllar boyunca üstümde taşıdım! Sarı Şapka Tarikatı’yla ilgili söylentiler kabilemde çok yaygındı. Ustan infaz gününüzde bizi birbirimize bağladığında, ne yaptığını biliyordum... Bekliyordum.”</p>

  <p>“Uzun bir yolculuk yaptım. Tek ipuçları anılarımdaydı ve anılarım da sendeydi.”</p>

  <p>“Vücudumun yıllar önce durması gerekirdi. Birkaç kez ölmeye çalıştım, ama ölmeme izin verilmedi...”</p>

  <p>Bakışlarımı bebeğe çevirdim. “Ölecek mi?”</p>

  <p>“Bu sana bağlı.”</p>

  <p>“Anlamıyorum.”</p>

  <p>“Torunumun bedeni, <i>senin</i> bedenin. Ruhu ve zihni <i>sen</i> olarak doğdu. O sadece bir kabuk. Eğer o kabuğa dönmezsen, bedeni üç saatte ölecek. Onun yaşamasını istiyorsan, bir kez daha ete ve kemiğe zincirlenmeyi kabul etmelisin.”</p>

  <p>Bir <i>noneorpum</i> olarak geleceğimi gözlerimin önüne getirdim. Dünyada bana kapısı kapanan bir yer olmayacaktı. <i>Noncorpa’ları</i> arayabilir, ölümsüzlerin birlikteliğinden yararlanabilirdim. Devlet başkanlarına, astronotlara, mesihlere taşınabilirdim. Bir dağın yamacında, kâfuru ağaçlarının gölgesinde bir bahçem olurdu. Asla yaşlanmaz, hastalanmaz, ölümden korkmaz, hatta ölmezdim.</p>

  <p>Önümde yatan bir günlük kırılgan vücuda, dakika dakika sönen metabolizmasına baktım. Orta Asya’da yaşam beklentisi kırk üç yıl ve giderek geriliyor.</p>

  <p>“Dokun bebeğe.”</p>

  <p>Dışarıda yarasalar yüksek bir yerden sarkıyor, kanatlarını çırparak bir göğe yükseliyor, bir yere yaklaşıyorlar; her şeyin yolunda gidip gitmediğine bakıyorlar. İçeride, on sekiz saatlik ciğerlerimin boşluğundan gelen çığlığım çadırı dolduruyor.</p>
</body>
</html>
