<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Mehtap, mehtap, öğleden...</p>

  <p>Kafamın içinde, çalar saatimle bağlantılı bir düğme var; bu düğme bir mesaj gönderip kolumu harekete geçiriyor, kolum uzanıyor ve başparmağıma, çalar saatin bip sesleriyle beni uyandırmasından bir saniye önce KAPAT düğmesine basma komutu veriyor. Her sabah, hiç aksamadan, bir gece önce kaç viski içmiş ya da yatağa saat kaçta yatmış olursam olayım. Unuttum artık.</p>

  <p>Kahrolası. Bu korkunç, gerçekten korkunç bir kâbustu. Bütün ayrıntılarını hatırlayamıyorum, galiba hatırlamak da istemiyorum. Büro baskına uğramıştı. Yanında Çin polisi ve bir zamanlar Volvosunun üzerine sıçtığım eski okul müdürümle birlikte Huw Llewellyn kapıdan içeri dalıyordu, hepsinin ayaklarında tekerlekli patenler vardı ve 1390931 sayılı hesapla ilgili tüm dosyalan silme telaşımdan şifremi yanlış yazıp duruyordum. K-A-T-Y-F-R-B, hayır, K-T-Y, hayır, K-A-T-Y-F-0-R-B-W -hayır, her şeye yeni baştan başlamalıydım. Binanın içinden yukarıya tırmanıyorlar; katları geçerken arkalarından kahve fincanları devriliyor, elektrikli vantilatör gözünü yine bu tarafa çeviriyor ve ödenmemiş telefon faturaları, alacakaranlıktaki yarasalar gibi havada kanat çırpıyor...</p>

  <p>Kırk gün kırk gecedir açık bir pencereden esen kötü bir rüzgâr var. Bilgisayarımın faresi donmuş kalmış ve çifte tıklamaya direniyor. Bunlardan hiçbiri olmuş muydu? Bunlardan hiçbiri olmuş muydu? Unuttum.</p>

  <p>Kaç kere bilgisayar gördüm düşümde? Bir düş günlüğü tutmak isterdim, ancak bu bile bir gün kuyruğumu kıstırmalarına yeterdi. En heyecanlı olanları yazan gazete muhabirlerini ve süpermarket koridorlarında porno düşlerimi tartışan hapishane analistlerini görebiliyorum. Merak ediyorum, düşünde ilk bilgisayarı kim gördü? Ne zaman? Nerede? Acaba bilgisayarlar da düşlerinde insan görür mü?</p>

  <p>Bağa çerçeveli gözlüklü Llewellyn. Adamla daha dün tanışmışken, pezevenk bilinçaltımı yıkmaya gelmişti bile.</p>

  <p>Kahrolası. Saatin yelkovanı yine tıkladı. Akrep de süzülüp dönüyor, eve dönme zamanı gelip çattığında toplanan bir uçurtma ipi gibi, hayatımı sarıyor. Kahrolası. Sabahki emniyet payımı kemiriyorum. Kendimi bir gece önceki kadar parçalanınış hissettiğim bir sabah daha. Yüzüm çatlamış bir Paskalya yumurtası gibi kırılıp dökülmeye hazır sanki. Üstüne üstlük, yeni bir grip yüzünden yatağa düşmek üzereydim, yemin ederim. Hong kahrolası Kong ve hayatımın yarısını kendimi haşlanmış mantı gibi hissederek geçirmeye başladım. Paskalya yakın olmalı artık. Haydi, Neal, duşa kadar gidebilirsin herhalde. Sıcak bir duş işi halleder. Nah eder. Bir iki nefes olsa tamamdı, ama her şeyi kaldırdık.</p>

  <p>Yataktan sürünerek kalkıyorum, kalkarken yerdeki tabak içindeki soğuk gözlemeye basıyorum. Kahretsin! Kadın bugün geliyor galiba, temizler artık. En azından döndüğümde, beni bekleyen yiyecek bir şeyler olacak. Çin usulü bir şeyler, ama hiç olmazsa gözleme dışında bir şeyle karşılaşacağım.</p>

  <p>Salona. Telesekreterde bana bir mesaj vardı. Talihim varmış, yatağa girmeden önce “Uyku” moduna almıştım, yoksa bu kadar da uyuyamayacaktım. Kanepenin üzerinde ne varsa yere süpürdüm, “Play” düğmesine basıp, kanepeye uzandım...</p>

  <p>“Kalk ve dikil, Neal! Ben Avril. Dün gece ortadan kaybolduğun için teşekkürler. Sakın unutma, saat dokuz buçukta Bay Wae’nin avukatlarıyla randevun var ve Theo oraya gitmeden önce eksiksiz bir brifing istiyor; onun için tam 8.45’te burada olursan, iyi olur. Kahve makinesini çalıştır. Görüşürüz.”</p>

  <p>Avril. Salak bir karı için güzel isim.</p>

  <p>Orada fazla gevşeme, Neal. Bir, iki, üç, ayağa! “Ayağa” dedim! Doğru mutfağa, eski filtreyi çöpe at, kahretsin, her tarafa dağıldı; her neyse, hizmetçi, yeni filtre, taze kahve, tavsiye edilen dozdan da çok, teşekkürler, “on” düğmesine basıver. En sert sularını Neal Amca’nın midesine damlat güzelim, işte böyle. Unuttum. Buzdolabını aç. Yarım bir limon. Üç şişe cin, son kullanma tarihi geçeli bir ay olmuş bir kutu süt, kurutulmuş barbunya ve... gözleme. Tanrı’ya şükürler olsun, hâlâ gözlemem var. Gözleme tost makinesine. Doğru yatak odasına, Neal. Dolapta asılı beyaz bir gömlek olmalı, kadının her pazar astığı yerde, her biri <i>gwai lo</i> derisi gibi, bitkin ve kıllı. Eğer gömlekleri askılarından almışsa, o kadar öfkeleneceğim ki... Dikkat çekmek için her şeyi yapar bu.</p>

  <p>Hayır, her şey yolunda. Düzenli bir dizi halinde asılmış. Boxer, pantolon dün akşam fırlattığın yerde, iskemlenin arkasında. O alelade, borulu iskemle. Şu Kraliçe Anne iskemlemi nasıl özlüyorum. Bu evde benden yaşlı olan tek şey, oydu. Katy’ye ait olup, giden bir parça daha. Fanilaya, gömleğe, ceketine yapış, eksik bir şey var -kemer. Kemerim nerede?</p>

  <p>“Pekâlâ. Çok komik. Kemerim nerede?”</p>

  <p>Oturma odasındaki klima homurdandı.</p>

  <p>Şu anda oturma odasına gidiyorum. Eğer kemerimi kanepenin kolçağında bulamazsam, kafayı yiyeceğim.</p>

  <p>“Fena olmaz hani.”</p>

  <p>Duşa girmeden giyindiğimi hatırladım. Leş gibi kokuyorum ve bu sabah Tayvan Konsorsiyumu’ndan adı batsın ile toplantımız var.</p>

  <p>“Tıntınsın, Neal” kimseden itiraz gelmedi. Kendinize tıntın derseniz, size kimse itiraz etmez. Duşa girmek, emniyet payımı tamamen tüketecekti. Tabiî sabah rutini -“rutin”- saat gibi çalışmaz ve bineceğim vapuru kaçırırsam, o zaman etkileyici bahaneler uydurmaya başlamam gerekecek.</p>

  <p>Klimayı kapattım. “Daha kahrolası mayısa yeni girdik. Beni soğuktan dondurup öldürmek mi istiyorsun? O zaman köşeyi dönüp, buraya kim gelecek sanıyorsun, ha?”</p>

  <p>Banyoya girince, O’nun sabun şişesiyle her zamanki oyunlarını oynadığını gördüm. Katy hep şu pompalı sıvı sabun şişelerinden alırdı, hizmetçi de öyle; buraya kadar bir şey yok, ama O şişenin pompasını çekip çekip indirmenin ne keyifli bir iş olduğunu gördüğü güne kadar. Duvarlarda, tuvaletin içinde, duş kabininin zemininde, her yerde vardı, muhtemelen -evet- gömleğimi bıraktığım yerde de. Her yerde, saçılmış sperm gibi, yapışkan izler.</p>

  <p>“Aman ne komik. Bu pisliği temizleyecek misin?”</p>

  <p>Tuhaf, Katy’nin giderken bıraktığı makyaj malzemesine hiç dokunmuyordu. Sadece benim eşyalarım. Bütün bu kadın eşyasını neden çöpe atmam ki? Dolapta hâlâ bir kutu tampon vardı. İki kutu. Yoğun akıntı, hafif akıntı. Hizmetçi tamponlara hiç dokunmuyordu -neden dokunmuyordu, anlamıyorum. Belki bu da bir Çin âdetidir, hani o altları bağlanmayan ve istedikleri yerde, istedikleri zaman çöküp sıçan bebekler gibi. Buna rağmen, hizmetçi talk pudralarının, cilt nemlendiricilerinin ve banyo incilerinin arasında çalışmaktan hiç rahatsız olmadı. Başka bir şeyden rahatsız olmayan biri, bunlara neden taksın ki?</p>

  <p>Duş kafamın içindekileri boşalttı. Islan, şampuan ve sabun sür, çalkala, nemlendirici, pompalanınış vücut sabunundan bir parmak al, köpürt, durulan. Kendime tam iki dakika tanıdım. Şimdi yıkan, sonra öde.</p>

  <p>Havluyla kurulanırken göbeğimi içeri çektim, ama bu günlerde pek fark etmiyor. Neal, bu şey ne zaman büyümeye başladı? Stresin insanı zayıflattığını söylerler. Kuşkusuz zayıflatıyordur, ama yüzde doksan gözlemeden, meyveli şekerden, sigara ve viskiden oluşan bir diyetin stresin götürdüğünü getirdiği de kesin. Hamile gibisin. “Ovv! ” Ürktüm. Katy hamile kalsaydı... değişen bir şey olur muydu? Fırsatın varken kaçıp kurtulur muydun, yoksa dertlenecek daha fazla şey olduğunu mu düşünürdün? Şimdikinden daha fazla dertlenmek ve... ve bu kadar dertten ölmemek mümkün mü? Bilmiyorum.</p>

  <p>Bir şeyler yanıyordu. Kahretsin, ütü!</p>

  <p>Hayır, ütüyü fişe takmamıştım ki. Bu gözleme yanığı. Harika. Kahvaltı da yok şimdi. Acele etme, Neal, bu gözlemeli bir geçmişin bedeli. Bir gözleme ileri gittin. Bir gözlemenin artık gözleme olmaması için ne gerekir? Herhalde kömür gibi kapkara olması. Sanırım, geriye kahvenin içine kocaman bir kaşık şeker karıştırmaktan başka yapacak bir şey kalmadı. Sıvı kahvaltı. Oturma odasına. Kapının altından simsiyah bir şeyler sızıyordu, kan sandım. Kimin kanı? O’nun kanı mı? Bu apartmanda artık hiçbir şey beni şaşırtamaz. Sonra sızan sıvının koyu kahverengi olduğunu fark ettim. Harika. Bir yerine iki filtre koymuştum ve böyle yapınca neler olduğunu iyi biliyoruz, öyle değil mi, Neal?</p>

  <p>Mutfağa. Kahve makinesini kapat, tost makinesini kapat, kafanı kapat. Kahvaltı niyetine güzel bir bardak soğuk suya ne dersin, Neal? Teşekkür ederim, Neal. Temiz bardak kalmadı. Pekâlâ, bir tas su. Nefis. “Afiyet olsun, Neal.” Mutfak imparatorluğumu gözden geçirdim. Sanki Keith Moon bir aylığına evde konuk olmuştu. Hayır, öyle değildi. Keith Moon giderken bundan temiz bırakırdı. Özür dilerim, hizmetçicik. Sonra telafi ederim. Telafi etmeye zorlarsın beni zaten, zorlamaz mısın?</p>

  <p>Kravatını takıp işe git, Neal. Çekik gözlü para babalarını daha fazla bekletmemelisin. Ne sabah ama daha havanın nasıl olduğunu görmek için pencereden bakmaya bile fırsat bulamadım. Çağrı cihazıma baktım: kuru ve bulutlu. Öyleyse, şemsiyeye gerek yok. Asya’ya özgü, havasız hava. Unutmuşum. Manzarayı şimdiden talimin edebiliyordum: pusun silikleştirdiği çıplak tepeler ve tembel deniz.</p>

  <p>Klimayı kapattım. Bir daha. Çalar saatin radyosunu onun için açık bıraktım, annemin köpeğe yaptığı gibi. Yatak odasından Kanton Çincesi’yle verilen haberleri duyuyorum. Bundan hoşlanır mı, bilemem. Bazen radyoyu kapatıyor, bazen açık bırakıyor. Bazen de başka istasyona ayarlıyor.</p>

  <p>“Adam gibi davranmaya çalış” dedim bağcıkları çözülmemiş ayakkabılarımı giyip çantama uzanarak anahtarlarımı avuçlarken.</p>

  <p>Katy hep, “Duydum ve itaat edeceğim, ey avcı-toplayıcı” diye cevap verirdi.</p>

  <p>Bu hiç cevap vermez.</p>

  <p>Gidiyorum, gidiyorum, gittim.</p>

  <p>Asansör aşağı iniyordu. Tanrı’ya şükürler olsun. Yoksa vapura giden otobüsü kaçıracaktım. Kapılar açıldı. Tümüyle erkek mekâna zorla sıkıştım. Yarısı sarı, yarısı pembe-gri, ama hepsi de aynı Bankalar Caddesi Kabilesi’nden. Zaten bu kabileden olmasak, burada oturmanın masrafını karşılayamazdık. Asansörün içinde takım elbise, tıraş losyonu, deri ve saç köpüğü kokusunun yanı sıra, bir başka koku daha asılıydı. Belki de iyi akıtılmamış testosteron. Kimse tek kelime etmedi. Kimse nefes almadı. Kamışım başka bir para yaratıcının kamışıyla yüz yüze kalmasın diye döndüm ve dairemin kapısındaki numarayı gördüm: 144</p>

  <p>“Yaramaz” demişti Bayan Feng. “Çince ‘Dört’ ölüm anlamına gelir.”</p>

  <p>“Bütün hayatını Dört’ten kaçarak geçiremezsin” diye itiraz etmişti Katy.</p>

  <p>“Doğru” demişti Bayan Feng, üzgün gözlerini yumarak. “Ama burada bir problem daha var.”</p>

  <p>“Neymiş o?” diye, bana yarım yamalak gülümseyerek sordu Katy.</p>

  <p>“On dördüncü kattayız” dedim. “Sakın asansöre binemeyeceğimizi söylemeyin bana.”</p>

  <p>“Ama evinizin kapısının tam karşısında!”</p>

  <p>“Ee?” Katy artık gülümsemiyordu.</p>

  <p>“Asansör kapılan çene gibidir! Talihi yerler. Orada oturursanız, hiç talihiniz kalmayacak.”</p>

  <p>Kafamı kaldırdım ve kendimi füme camdan öteye, hareketsiz başların tepesinden bakar buldum. Sanki uykuda yürüyordum.</p>

  <p>“Üstelik Lantau Adası’ndasınız” dedi, aklına bir şey gelmiş gibi.</p>

  <p>Ping, kafamdaki alarm öttü.</p>

  <p>“Lantau Adası’nda ne var? Hong Kong’da, dünyanın bir zamanlar güzel olduğunu iddia edebileceğiniz tek yer, orası.”</p>

  <p>“Akıntılardan hoşlanmıyoruz. Çok fazla kuzeye, çok fazla doğuya. ”</p>

  <p>Ping, diye öttü alarm, ping, ping, ping. Birinci kat. Zemin katı. Ne olursa. Otobüs bekliyordu. Hep birlikte sokağı koşarak geçip otobüse bindik, kafamda bangır bangır bir James Bond müziği. Savaş oyunu için sözde personel taşıyıcısına binen küçük çocukları hatırladım.</p>

  <p>Otobüste sadece ayakta duracak kadar yer vardı ama aldırmadım. Bana Sevgili Eski Memleketimin Sevgili Eski Ring Seferi’ni hatırlattı. Kriket sezonu şu sıralarda başlıyor olmalı. Otobüsü bu yüzden seviyorum zaten. Otobüse bindiğim andan, büroya girdiğim ana kadar, benim kontrolümde olan hiçbir şey yok. Karar vermem gerekmiyor. Zombileşebilirim.</p>

  <p>Tabiî pezevengin birinin cep telefonu kulak zarımı delene kadar demek istiyorum. O kadar can sıkıcı bir şey ki! Cevap ver şuna. Cevap ver, dedim! Sağır herif, şu kahrolası telefonuna cevap ver! Bana neden öyle bakıyorsun?</p>

  <p>Tamam, benim telefonum. Bu dalgalar piyasaya ilk çıktıklarında, o kadar hoşlardı ki. İnsanlar bunların cezaevine geri götürülen mahkûmların üzerindeki elektronik etiketler kadar hoş olduğunu anladıklarında, artık çok geç olmuştu.</p>

  <p>Anlamsızlık elektronlarının kablolar üzerinden, uzaydan geçip kulağıma dökülmelerine, yolculuklarını tamamlamalarına izin verip, telefonu açtım.</p>

  <p>“Evet? Ben Brose. ”</p>

  <p>Demek artık bu otobüsteki her eşek adımın Brose olduğunu biliyor.</p>

  <p>“Neal, ben Avril. ”</p>

  <p>“Avril. ” Başka kim olabilirdi ki? Muhtemelen geceyi büroda geçirmişti. Ben dün gece veya bu sabah veya her ne zaman ise bürodan ayrılırken, o hâlâ Tayvan Portföyü üzerinde sıkı sıkıya çalışıyordu. Jardine-Pearl’ün de bu konuda çalışan bir alay avukatı vardı. Cavendish’in tarafında ise ben, Avril ve işi yüzüne gözüne bulaştırmadan evimizin -evimin, demek istiyorum- kiralanmasını halleden ve depozitomu inanılmayacak kadar düşürten Ming vardı. Çinliler yeterince kötüdür, emlak komisyoncuları daha da beter; ama Çinli Emlak Komisyoncuları için Şeytanın Gizli Servisi denir. Avukat olmaları daha iyi olurdu, ama bu işte daha çok kazanıyorlar herhalde. Kahretsin, Tayvan Portföyü! Kafama takıp düşünmem gereken bütün her şeyin üzerine, bir de bu ayrıntılar, küçük yazılar ve tuzaklar labirenti gelmişti. Avril’in bu dosya üzerinde çalışması iyiydi mutlaka, ama kahretsin, kız bazen sinirlerime dokunuyordu. Londra onu buraya geçen ocak ayında göndermişti, o da öylesine imanlı bir isteğe sahipti ki. Üç yıl önceki ben sanki.</p>

  <p>“İyi uyudun mu? ”</p>

  <p>“Hayır. ”</p>

  <p>Anlaşılan Avril dün gece erken ayrıldığım için özür dilememi bekliyordu. Bu sabah. Saat birde. Tamam, erken. Artık unutsa iyi olurdu.</p>

  <p>“Mickey Kwan dosyası için aradım seni. ”</p>

  <p>“Ne olmuş? ”</p>

  <p>“Bulamıyorum. ”</p>

  <p>“Öyle mi? ”</p>

  <p>“Nerede? Dün akşam sendeydi. Eve gitmenden önce. ”</p>

  <p>Siktir git, Avril. “Akşam bendeydi. Eve gitmeden altı saat önce. ”</p>

  <p>“Şimdi masanın üzerinde değil. Guilan’ın bürosunda da bulamadım. Onun için, senin büronda bir yerde olması gerek. Dün öğleden sonradan beri dosyaya dokunmadım. Dosyayı yanlış yere koymuş... dosya yanlış yere konmuş olabilir mi? Yani başka bir şeyin yanına? Bir çekmeceye, falan? ”</p>

  <p>“Lantau Adası’nda, otobüsteyim, Avril. Buradan bakınca, büromu pek göremiyorum. ”</p>

  <p>Dinlemiyormuş gibi yapan takım elbiseler, kravatlar ve yüzler duvarının ardından birisinin kıs kıs güldüğünü duyar gibi oldum. Birinin deli gibi kıs kıs güldüğünü. Belki de sadece aksırıktı.</p>

  <p>Avril doğasında yürüyen bir deney gibiydi. Ona “Spock” demem daha doğru olacaktı. “Bazen seni anlayamıyorum. Evet, bulunduğun yerden büroyu göremeyeceğini ben de biliyorum. Ama unutmayasın diye -bir daha- hatırlatayım, Horace Cheung ve Theo bundan 52, hayır, 51 dakika sonra Wae Portföyü’ndeki gelişmelerin raporunu bekliyor. Sen hâlâ Lantau Adası’nda, otobüste olduğun için burada değilsin. Buraya gelmen 38, eğer kahvaltı etmediysen, donut almak için duracağından 41 dakika sürecek. Bay Cheung randevusuna hep 10 dakika erken gelir. Bu da, sen kapıdan geçerken ilerleme raporunu tamamlamış olmam anlamına geliyor. Raporu hazırlamak için Mickey Kwan dosyasına ihtiyacım olduğuna göre de, dosyayı şimdi bulmam lazım. ”</p>

  <p>İçimi çektim ve sarsıcı bir cevap düşünmeye çalıştım, ama sarsıntılarım tükenmişti. Anlaşılan, herkesi deviren gribin etkisindeydim. “Söylediklerinin hepsi doğru, Avril. Ama o dosyanın nereye gittiğini samimiyetle, gerçekten, hakikaten, içtenlikle bilmiyorum. ”</p>

  <p>Otobüs sağa sola sallandı. Gözüme tenis kortları, uluslararası okul, körfezin kıvrımı ve ılık Asya beyazında balık süprüntüsü çarptı.</p>

  <p>“Sabit diskinde dosyanın bir kopyası olmalı, öyle değil mi? ” Birden tamamen uyanmıştım. “Evet, ama... ”</p>

  <p>“Dosyayı sabit diskinden indirip, yazıcımdan çıktı alacağım. Topu topu yirmi sayfa, öyle değil mi? Onun için bana şifreni söyle. ”</p>

  <p>“Özür dilerim, ama bunu yapamam, Avril. ”</p>

  <p>Avril düşünürken, bir sessizlik. “Özür dilerim, ama yapabilirsin, Neal. ”</p>

  <p>Derisi soyulan bir tavşan izlediğimi hatırladım; ne zaman, nerede, bilmiyorum. Bıçak sanki fermuarını indiriyordu. Bir saniye önce şekerleme yapan bir tavşancık, bir saniye sonra tavşan dişlerinden tavşanımsı penisine kadar, uzun ve kanlı bir kesik. “Ama... ”</p>

  <p>“Eğer İnternet’ten İsveç malı sert porno dosyaları indirdiysen, yemin ederim bu sırrın bende kalacak. ”</p>

  <p>Ne kadar sessiz konuşmaya çalışırsam çalışayım, en az on kişi söylediklerimi duyacaktı. “Sana şifremi böyle söyleyemem. Güvenlik kurallarına aykırı olur. ”</p>

  <p>“Neal, galiba farkında değilsin, aslında farkında olmadığından da eminim, yoksa dün akşam eve gitmezdin. İşi bağlamak üzereyiz. Dae Portföyü 82 milyon dolar demek. Dutch Barings ve Citibank her akşam adamın balkonunun dibinde aryalar söylüyor ve şarkıları bizimkinden çok daha iyi. Eğer Bangkok ve Tokyo’daki zararları telafi etmek için Mickey Kwan kârlarını kazanamazsak, tarih olduk demektir. Ve yönetim de bunun kesin sebebini öğreneceğinden fırça yemek istemem. Sen Birmingham’daki McDonald’s’ı yönetmekle yetinebilirsin belki, ama benim hayattan farklı beklentilerim var. Şimdi bana şifreni söyle! İşe geldiğinde değiştirebilirsin. ‘Güvenlik kurallarına aykırılığın’ 49 dakika sürecek. Eğer bana güvenmiyorsan, başka kime güvenebilirsin ki? ”</p>

  <p>Kesinlikle Siktirici Hiç Kimse, işte güvenebileceğim. Ceketimi kafamın üzerine çektim ve telefonu koltuğumun altına kıstırdım. Quasimodo Brose. “K-A-T-Y-F-O-R-B-E-S” Sakın ona üzerine vazife olmayan işlere burnunu sokmamasını söyleme. Eğer söylersen, burnunu sokar. “İşte. Memnun oldun mu? ”</p>

  <p>Hakkını vermeliyim, Avril soruma sinirlenmedi. Sinirlenseydi, daha mutlu olacaktım. Yoksa insanların bana acıdıkları bir döneme mi girdim?</p>

  <p>“Tamam. Theo’nun ofisinde görüşürüz. Bilgisayarına kimsenin dokunmasına izin vermem. ”</p>

  <p>Otobüs Discovery Bay Limanı’na girdi. Turbo-feribot bekliyordu, her zamanki gibi. Kimsenin acele etmesine gerek yok -şimdi ilk zil çalıyor, ikinci zil 1 dakika sonra çalacak. Üçüncüsü de 2. dakikada. Feribot 3 dakikadan önce kalkmayacak, ama otobüsten vapura yürümek 60 saniyeden de az sürüyor; tabiî eğer pason hazırsa -hepimizinki hazır. Bu da bir Toyota Landcruiser’ı feribota sokmaya yetecek kadar uzun bir emniyet payı. Otobüsün kapılan ıslıklanarak açıldı ve birlikler tek sıra halinde indi, onlar sıçrayarak atlarken, otobüs sarsıldı.</p>

  <p>O da burada mıydı, elimi mi tutuyordu? Neden bütün gün evde kalacağını varsaymıştım ki? Çevrede dolaşması daha mantıklı. Dikkat çekmekten hoşlanır.</p>

  <p>Boş ver, Neal. Orası senin dairen. Senin “ev” hayatın. Oraya gidiyorsun, çünkü yaşayabileceğin başka bir yerin yok. Onu Hong Kong Adası’na getirme. Tanrı bilir ya, suyun ötesine geçmeyi beceremeyecektir. Çinliler buna benzer bir şey söylemezler mi? Zıplayamazlar -onun için kutsal mekânlarının girişi basamaklıdır- ve sudan karşıya geçemezler.</p>

  <p>Bilet bariyerine yirmi adım. Her neyse, sabah krizi, tabancasının namlusunu indirmeye başladı galiba. Gerçekten suçlanmama yol açacak olanlar sabit diskimin bağırsaklarının dibine doğru bir yerlerde ve Avril’in de diskin içini araştırıp bakacak zamanı yok. Bunun için bir nedeni de olamaz. Üstelik fazlasıyla da aptal. 1390931' sayılı hesabın giriş ve çıkışları daha da karmaşık olmaya başladıkça, güvenlik önlemlerim de giderek daha çapraşıklaştı, yakından bir ıska bir ikincisini getirdikçe, yalanlarım daha da inanılmazlaştı. Bütün bunların ardındaki doğru, Denholme Cavendish’in “evet” deyicilerinin, Eton<a href="../Text/dipnot.html#_edn7" id="_ednref7"><sup>[7</sup></a> eğitiminin handikaplarını taşıyan kişilerin bile belli belirsiz fark edebilecekleri gerçekleri bilmek istememeleri. Endişelenme, Neal. Avril şu değerli Mickey Kwan dosyasını yazdıracak, Guilan da asfalttaki çatlakları dolduracak sertlikte bir kahve yapacak. Theo’yu kraldan daha kralcı muhasebecilerle ilgili palavralarla atlatırım, zaten çoğu yönetici gibi o da en basit sorulan soramayacak kadar gururlu olacak. Theo da Cavendish Uyum Komisyonu’nu Japon bankalarına bağlanmış sermayeyle ilgili palavralarla atlatır. Komisyon şirketin gelecek malî dönemde düzene girmesiyle ilgili kesin talimatlar aldıkları palavrasıyla Jim Hersch’ü atlatacak; Jim Hersch de Llewellyn’in efendisini atlatmak için Cavendish Holding’in -bu konuda samimi olmalıyım, eski dostum- Çinliler tarafından yayılan bu dedikodular, atılan bu çamurlar konusunda tertemiz olduğuna yemin edecektir: Bu günlerde Hong Kong Halk Polisi’nde iplerin kimin elinde olduğunu görmek için dedektiflik diploması gerekmiyor, değil mi, Yoldaş? Değil mi? Ve hey, çabuk, hepimiz altı basamaklı ikramiyelerimizi alacağız; beş basamağını çoktan harcadığımız, gerisini de gelecek on sekiz ay boyunca arabalara, gayrimenkule ve eğlence sektörüne bastırıp yok edeceğimiz altı basamaklı ikramiyelerimizi. Yine becerdin, Neal. Uçurumun kenarından döndün. Dokuz can mı? Bence dokuz doksan dokuz daha doğru olurdu.</p>

  <p>Her şey yolunda, bu çalan ikinci zil, Neal. Bu da sana 60 saniye zaman bırakıyor.</p>

  <p>“Neal, Neden feribota binmiyorsun?”</p>

  <p>Kusmanın kesin olduğu, ne yediğim merak ettiğin sıradaki bu duygu.</p>

  <p>İçimde kusacak kadar bir şey yok.</p>

  <p>Neyin var? Yoksa O beni kalmaya mı zorluyor? Kolumu mu çekiştiriyor?</p>

  <p>Hayır. Onunla en ufak bir ilgisi yok. Onun ne zaman burada olduğunu biliyorum ve şimdi burada değil. Ve beni hiçbir şeye zorlayamaz. Seçen benim. Patron benim. Kurallardan biri de bu.</p>

  <p>Ondan çok daha dikkat çekici bir şey vardı.</p>

  <p>Dün gece, Avril’le birlikte armatörler kralı Bay Wae için brifing hazırlıyorduk. Bilgisayar gözlerimin içine ediyordu, öğlenki sandviçten beri ağzıma lokma atmamıştım, midem küçüldükçe ben de birkaç kez uyuşukluk ve açlık arasında gidip gelmiştim. Gece yarısına doğru başımın döndüğünü hissettim. Cavendish Kulesi’nin hemen karşısındaki kafeye girip, listelerindeki en büyük üç katlı bokburgeri ısmarladım, iki tane birden ve kahveme iki kesme şeker attım. Kahveyi dilimden geçirdim ve damarlarıma şeker dolarken kanım Cebrail gibi şarkı söylemeye koyuldu. Bu doğal olamaz, Neal. Doğalı siktir et.</p>

  <p>Sokakta bir aşağı, bir yukarı gidip gelen arabaları, insanları ve öyküleri izledim. Uzakta bir yerde dev bir bisiklet pompası dönerek yükseliyor, ıslıklanarak iniyordu. Tekdüze mesajlarını birbiri ardına patlatan neon tabelaları seyrettim. Bir yerde bir şarkı çalıyordu, Lionel Richie’nin yıllar önceki liste parçası, gözleri görmeyen kızla ilgili olanı. Tam bir hüngürdetici. Bekâretimi Telford’da bir arkadaş partisinde, bir palto yığınının altında o şarkıyla kaybetmiştim. Telford’da ne aradığımı Tanrı bilir artık. Telford’dakilerin orada ne aradığım da.</p>

  <p>Bu çocuk ile yanındaki kız girdiler kafeye. Çocuk bir burger ile bir kola ısmarladı. Kız ise vanilyalı süt. Çocuk tepsiyi alıp, oturacak yer bulmak için çevresine bakındı, oturacak yer yoktu, sonra ona baktığımı gördü. Yaklaştı, gergin bir İngilizce’yle masamı paylaşıp paylaşamayacaklarım sordu. Çin İngilizcesi değildi. Çinliler bizden biriyle oturmaktansa, ölmeyi yeğler. Ya ölürler ya da senin varlığının farkına bile varmadan masaya doluşurlar. Ben de başımı salladım, sigaramın külünü silkeledim. Oğlan ciddiyetle ve İngilizce teşekkür etti. “Çokı şeşekkur ederim” dedi.</p>

  <p>Kız Çinliydi, Çinli olduğu belliydi ama aralarında Japonca konuşuyorlardı. Oğlanın yanında bir saksofon kutusu ve üzerinden hâlâ havayolu şirketi etiketlerinin sarktığı bir sırt çantası vardı. Liseden henüz çıkmış gibilerdi. Oğlana iyi bir uyku gerekiyordu. Çinli gençlerin bugünlerde çok yaptığı gibi birbirlerine sarılmadılar ya da birbirlerinin içine düşmediler. Sadece masanın üzerinden el tutuştular. Bir tek kelime bile anlamadım tabiî, ama imkânlardan söz ettiklerini düşündüm. Çok mutlu olduklarını. Aralarındaki havada dalgalanan cinsellikten, henüz yatmamış olduklarını tahmin ettim, ilk birkaç seferin arkasından yerleşen o tembel sahiplikten henüz eser yoktu.</p>

  <p>Tam o anda, eğer Mephisto yağlı ketçap şişesinden cin gibi fırlayıp da, “Neal, seni bu çocuğun yerine koyarsam, ruhunu sonsuza dek Cehennemin Efendisi’ne adar mısın?” dese, ben de “Satacağıma bahse girebilirsin” derdim. Kıstırılmış ya da kıstırılmamış bir çocuk ne fark eder?</p>

  <p>Kolumdaki Rolex saate baktım: gece yarısını çeyrek geçmiş. Ne biçim bir hayattır bu?</p>

  <p>Gökyüzü konusunda yanılmışım. Kasvetli beyaz değil... baktığında, fildişi görüyorsun. Orada, güneşin dağı incimsi ve gözleme inceliğinde parlattığı yerde bir parıltı görebilirsin.</p>

  <p>Ve deniz de boş değil, orada, hemen kıyıda adalar var.</p>

  <p>Bizimkinin dört kat üstünde, Bayan Feng’in odasında duvardan sarkan yeni parşömenin üzerinde yumuşak fırça darbeleri.</p>

  <p>Öhö. Bili Gates’i şaşkınlıkla hoplatacak yükseklikte kredi kartı borçların olduğunu hatırlatabilir miyim, Neal? Boşanma anlaşmanın senin olduğunu sandığın paranın çoğunu buharlaştıracağını? Parmaklarını senin soktuğun pastaya sokabilen avukatların Bay Wae’yle randevuları kesinlikle kaçırmadıklarını? Bu Tayvanlı armatörler kahvaltılarını gökdelenlerin ortaya çıkıp kaybolmasına neden olabilecek kadar güçlü politikacılarla yiyorlar.</p>

  <p>Üçüncü zilin çalmasına on saniye kaldı ve bariyerler iniyor! Kendi varoluşçu ikilemlerini öğle tatiline doğru -en son ne zaman öğle tatili yapmıştık- sırasında -herhangi bir zaman- düşünürsün, ama şu kahrolası gemiye hemen şimdi bin! Bir daha söylemeyeceğim.</p>

  <p>Adamın biri dükkânların önündeki geçitten dörtnala iniyor. Andy Bilmemkim, yüzünü Lantau Polo Kulübü günlerinden belli belirsiz hatırlıyorum. Kahrolası adada tek bir kahrolası at bulabileceğini sanma. Ralph Lauren kravatı canlı bir yılan gibi dalgalanıyor, ayakkabılarının bağcıkları çözük, hey, bana kalırsa Andy Bilmemkim’in dikkatli olması gerek. Düşüp kafasını kırabilir.</p>

  <p>“Gemiyi durdurun! Bekleyin!” Aman Tanrım, Andy Bilmemkim Lawrence Olivier olmuş.</p>

  <p>O beni böyle mi izliyor? Alaycılıkla karışık bu aldırmazlıkla mı?</p>

  <p>Çinli bariyer nöbetçisi, muhtemelen otobüs şoförünün abisinin üvey bacanağı, düğmeye basıp turnikeyi kilitliyor. Andy Bilmemkim’in havadaki uçuşu parmaklıkları kavrayarak duruyor ve adamdan delirmiş bir mahkûmun yakarışı gibi bir uluma yükseliyor. “Lütfen!”</p>

  <p>Çinli bariyer nöbetçisi kafasıyla “Vapur Tarifeleri” levhasına doğru belli belirsiz bir işaret yapıyor.</p>

  <p>“Bırakın, geçeyim!”</p>

  <p>Bariyer nöbetçisi kafasını sallıyor ve kahve kulübesine dönüyor.</p>

  <p>Andy Bilmemkim kişniyor, el yordamıyla cep telefonunu arayıp bulmayı başarıyor. Uzaklaşırken telefondan Larry’yle konuşuyor, bahaneler uyduruyor ve gülüyormuş gibi yapıyor.</p>

  <p>Turbo feribot iskeleden ayrılıyor ve uzaklara doğru vızıldıyor.</p>

  <p>Bazen seni anlayamıyorum.</p>
</body>
</html>
