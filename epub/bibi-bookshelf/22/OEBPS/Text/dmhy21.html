<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Yukarı, yukarı ve yukarı ve aşağı, belki.</p>

  <p>Kutsal Dağ’ın başka bir yönü yok. Sağını ve solunu, güneyini, kuzeyini, doğunu ve batını Köy’de bırak. Onlara ihtiyacın olmayacak. Zirveye varmadan önce tırmanman gereken on bin adım var.</p>

  <p>Orada bir yol var, şimdi. Gördüm. Otobüsler ve kamyonlar yukarı çıkıp, aşağıya iniyor. Chengdu ve ötesinden şişman insanlar arabalarıyla geliyorlar. İzledim onları. Dumanlar, korna sesleri, gürültü, yağ. Ya da yukarı çıkarken taksiye binip, arka koltukta Bayan Şişman Ördek gibi oturuyorlar. Bulabilecekleri her türlü heyecanı hak ediyor bunlar. Makine gücüyle hacılık mı? Tanrı Buddha bile makine gücüyle hacılığa bir kürek dolusu tavuk boku kadar değer vermiyor. Nereden mi biliyorum? Kendi söyledi.</p>

  <p>Kutsal Dağ’da, bütün dünler ve yarınlar, şimdi ya da sonranın çevresinde dönüp duruyor. Dünya uzun zaman önce unutmuş olabilir, ama biz dağlılar zamanın dua çarkında yaşıyoruz.</p>

  <p>Ben bir kızım. Üst kat penceresinin pervazı ile Ağaç arasına gerdiğim ipe çamaşır seriyordum. Patikanın üzerindeki Çayhanemiz yüksekliği nedeniyle hırsızlara karşı korunaklı; Ağaç da maymunlara eşyamızı çalmamalarını söylüyor. Kendi kendime şarkı söylüyordum. Bahar gelmişti, pus yoğun ve sıcaktı. Beyazlığın içinden, yukarıya doğru yönelmiş tuhaf bir insan dizisi çıkıverdi.</p>

  <p>On kişilik bir dizi. Birincisinin elinde bir flama, İkincisinin elinde daha önce hiç görmediğini biçimde bir lavta vardı, üçüncüsü ise tüfek taşıyordu. Dördüncüleri uşaktı. Beşincisi batan güneş renginde ipek cüppeler giymişti. Altıncısı, hakî üniforma giymiş yaşlıca bir erkekti. Yedinciden onuncuya kadar olanlar eşya taşıyıcılarıydı.</p>

  <p>Evin arkasında tatlı patates dikmekte olan babama koştum. Tavuklar köydeki yaşlı teyzeler gibi telaşlandı. Babamla birlikte evin önüne geldiğimizde, yabancılar Çayhanemizin hizasına varmışlardı.</p>

  <p>Babamın gözleri fal taşı gibi açıldı. Kendini yere atarken, beni de yanında toprağın üzerine sürükledi. “Seni salak karı” diye tısladı, “Derebeyinin Oğlu. Diz Çök!” Dizlerimizin üzerine çöküp alınlarımızı yere bastırdık, adamlardan biri ellerini çırpana kadar öylece kaldık.</p>

  <p>Başımızı kaldırdık, Derebeyinin Oğlu hangisiydi?</p>

  <p>İpekler içindeki adam, ağzının köşesinde bir tebessümle bana bakıyordu.</p>

  <p>Uşak konuştu. “Efendimiz, bir süre dinlenmek ister misiniz?”</p>

  <p>Derebeyinin Oğlu gözlerini benden ayırmadan başını salladı.</p>

  <p>Uşak babama dönüp, havlar gibi, “Çay!” diye bağırdı. “Bu böcek yuvasındaki en iyi çayını getir, yoksa akşam olmadan kargalar senin gözlerinle ziyafet çekerler!”</p>

  <p>Babam ayağa fırladı ve beni peşinden masanın arkasına sürükledi. Kendisi ocağa yeni kömür atarken, bana da en güzel çay kâselerimizi parlatmamı söyledi. Daha önce Derebeyinin Oğlu’nu hiç görmemiştim. “Peki ama hangisi?” diye sordum.</p>

  <p>Babam elinin tersiyle bir tokat attı. “Seni hiç ilgilendirmez.” Bana bakıp kahkahalar atan adamlara omzunun üzerinden endişeyle baktı. Kulağım zonklamaya başladı. “O güzel cüppelerin içindeki etkileyici bey” diye duyulacak kadar yüksek sesle mırıldandı.</p>

  <p>Derebeyinin Oğlu -yirmi yaşındaydı, sanırım- başlığını çıkarıp saçlarını arkaya attı. Uşak en güzel çay kâselerimize bir bakıp gözlerini devirdi. “Bunu düşünmeye bile nasıl cüret edersiniz?” Eşya taşıyıcılarından biri pulları zümrütten, gözleri yakuttan altın ejderhalarla süslenmiş gümüş kâseler çıkardı. Bir başkası masayı açtı. Üçüncüsü masaya bembeyaz bir örtü yaydı. Kendimi düşte sandım.</p>

  <p>“Kız, çay hizmetini yapabilir” dedi Derebeyinin Oğlu.</p>

  <p>Kâselere çay doldururken, bakışlarının vücuduma değdiğini hissettim. Kimse konuşmadı. Tek bir damla bile dökmedim.</p>

  <p>Onaylaması, en azından beni yüreklendirmesi için babama baktım. Kendi postunu kurtarmaktan başka bir şey düşünemeyecek durumdaydı. Anlayamıyordum.</p>

  <p>Adamlar çıtır çıtır, parlak bir Mandarin dili konuşuyorlardı. O görkemli, tuhaf kelimeleri önümde resmigeçit yapıyordu sanki. Sun Yat-sen adında biri, Rusya adında biri, bir de adı Avrupa olan biri hakkında sözcükler. Ateş gücü, vergiler, atamalar. Bu insanlar hangi dünyadan geldi?</p>

  <p>Babam omuzlarımdaki şalı aldı, saçımı atkuyruğu yapmamı ve yüzümü yıkamamı söyledi. Sonra yine çay servisi yaptırdı. İnce bir çubuk parçasıyla dişlerini karıştırıyor, sığındığı gölgelerden dikkatle adamları izliyordu.</p>

  <p>Sessizlik havayı yoğunlaştırdı. Sis etrafı kaplamış, dağın yamacı beyazdan kararmıştı. Öğleden sonrası öylesine ağır hareket ediyordu ki biraz sonra tamamen durdu.</p>

  <p>Derebeyinin Oğlu ayaklarını uzatıp sırtını kamburlaştırdı. Mücevherli bir kürdanla dişlerini karıştırdı. “Bu kadar acı çay içtikten sonra, canım şerbet çekiyor. Sen, gölgelerdeki fare, bana limon şerbeti sunabilirsin.”</p>

  <p>Babam dizlerinin üzerine çöküp, yerdeki tozlara konuştu. “Öyle bir şerbetimiz yok, Efendimiz.”</p>

  <p>Beriki çevresindeki adamlarına baktı. “Ne kadar sıkıcı! Öyleyse, mandalina şerbeti yetecektir.”</p>

  <p>“Hiç şerbetimiz yok, Efendimiz. Bağışlayın.”</p>

  <p>“Bağışlayın mı? Senin ‘bağışlaym’ını yiyemem ki. Verdiğin ısırgan ve tilki boku karışımıyla damağımı berbat ettin. Nasıl bir mideye sahip olduğumu sanıyorsun? İnek midesine mi?”</p>

  <p>Bakışlarıyla çevresindekilere gülmelerini buyurdu, diğerleri de güldü.</p>

  <p>“Pekâlâ. Yapacak bir şey yok demek. O zaman tatlı yerine kızını yemek zorunda kalacağım.”</p>

  <p>Zehirli bir diken battı, kıvrılıp, kırıldı.</p>

  <p>Babam kafasını kaldırdı. Hakîli Adam öksürdü.</p>

  <p>“Bu öksürük de ne demek oluyor? Bu lanetli hacca gitmemi babam söyledi. Hiç eğlenemeyeceğimi söylememişti.”</p>

  <p>Uşak babama çizmesindeki bir bok parçasıymış gibi baktı. “Efendimiz için üst kattaki odayı olabildiğince çabuk hazırlayın.” Babamın ağzından birtakım gurultular yükseldi. “Efendim... Efendimiz. Ben... ben demek istiyorum ki...”</p>

  <p>Derebeyinin Oğlu atsineğinin vızıltısını taklit etti. “Şu solucan yuvaları! İnanabiliyor musunuz? Kâselerden birini verin şuna. Kayıncanavarımın düğün hediyesiydi, zaten hiç kanım kaynamamıştı. Çeyiz niyetine. Bir köylü kızın kutusunu açmak için adil bir bedelin çok üstünde. Böylesi bir işçiliğe bakınca, kız bakiredir, umarım!”</p>

  <p>“Bakiredir, Efendimiz. El değmemiş. Yemin ederim. Ama gerçek evlilik teklifleri de var, yüksek makamdan damat adayları...” Uşak kılıcını çekti ve efendisine baktı. Derebeyinin Oğlu bir süre düşündü. “Yüksek makamdan damat adayları? Marangozun horozları olmalı. Pekâlâ, iki kâse verin şuna. Bu kadar pazarlık yeter, Bay Solucanyuvası. Bu sabah için talihini yeterince sınadın.”</p>

  <p>“Efendimizin cömertliği hakkında söylenenler doğruymuş! Efendimizin cömertliğini duyan herkesin, hemen ağlamaya baş...”</p>

  <p>“Of, kapa çeneni!”</p>

  <p>Babam dönüp bana baktı. “Efendimizin dediklerini duydun, çocuk! Git hazırlan!”</p>

  <p>Terlerinin kokusunu duyabiliyordum. Söylenemeyecek bir şeyler olacaktı. Bebeklerin nereden geldiğini biliyordum. Köydeki teyzelerim pis kanımın her ay neden sızdığını anlatmışlardı. Ama...</p>

  <p>Tanrı Buddha, Ağacın yanındaki tapınağından bana bakıyordu. Korktuğum kadar acımaması için yalvardım ona.</p>

  <p>“Yukarı.” Uşak kılıcıyla merdivenleri gösterdi. “Yukarı!”</p>

  <p>Son soluğundan sonraki sessizlik bir karatavuğun ötüşünde birleşti. Gözlerimi kapatmayı beceremeyerek, orada öylece uzanıp kaldım. O ise gözlerini açmayı beceremiyordu. Sızlayan yerlerimin, her birinin ne kadar sızladığının çetelesini tuttum. Vücudumda, sivri köpekdişlerini cildime batırıp ısırdığı yedi yer vardı. Tırnaklarını enseme saplamış, kafamı bir tarafa kanırtmış ve yüzümü pençelemişti. Tek bir ses bile çıkarmadım. O, her ikimize yetecek kadar gürültü yaptı. Yoksa rahatsız mı olmuştu?</p>

  <p>Nihayet, içimde ufaldığını hissettim. Sonunda canlanıp, burnunu karıştırdı. İçimden kendini çekti, birkaç saniye sonra da içimden bir şeyin kayıp kasıklarımdan indiğini hissettim. Baktım. Sümüksü bir kan ile beyaz bir şey tek çarşafımızı lekelemişti. Elbiseme silindi ve bana kınar gibi baktı. “Aman Tanrım” dedi “Güzellik Tanrıçası falan değiliz, yalan mı?”</p>

  <p>Giyinmeye başladı. Ayağının başparmağını göbek deliğime gömdü ve loşluğun içinden bana baktı. Kaşık dolusu bir tükürük burun kemiğimde şakladı. “Derisi soyulmuş tavşan yavrusu.”</p>

  <p>Bir örümcek kirişlerin arasındaki loşluğu ördü.</p>

  <p>“Bay Solucanyuvası” diye bağırdığını duydum, gıcırtılı basamaklardan inerken. “Sen bana para ödemelisin. Tayını eğere alıştırdığım için.”</p>

  <p>Bir kahkaha gürültüsü.</p>

  <p>Erkek olsaydım, merdivenlerden aşağıya uçar, hançerimi sırtına gömerdim. O gün öğleden sonra, babam bana hiçbir şey söylemeden kâseleri satmaya gitti.</p>

  <p>Puslu alacakaranlıkta, yaşlı bir kadın geldi. Basamakları derin derin soluklanarak, ağır ağır çıkıp, Derebeyinin Oğlu dönüşte de uğrarsa kendimi nasıl koruyabileceğimi düşünerek yattığım yere vardı. “Endişelenme” dedi. “Ağaç seni korur. Ağaç sana ne zaman koşacağını, ne zaman saklanacağını söyler.” Sesini ancak dudaklarının kıpırtısı durunca duyduğumdan, lambanın ışığı onu delip geçtiğinden ve ayakları olmadığından, onun bir ruh olduğunu anlamıştım. İyi bir ruh olduğunu da biliyordum; çünkü yatağın ayakucundaki sandığın üzerine oturmuş, içinde hasır bir kayık, bir kedi ve yuvarlanarak akan bir nehrin geçtiği bir ninni söylemişti.</p>

  <p>On ya da yirmi gün sonra babam döndü. Beş kuruşsuz. Parayı sorduğumda, beni kırbaçlamakla tehdit etti. Kışı kuzenlerimin yanında geçirmeye gittiğimde, bütün hikâyeyi öğrendim: Leshan’a gitmiş, çeyizimin yarısını haşhaşa ve kadınlara yatırmıştı. Öteki yansı da daha Köy’e varmadan ölen uyuz bir beygire gitmişti.</p>

  <p>Seslerini duyduğumda, üst kat penceresinin pervazında döşeğimi havalandırıyordum. Ben fark etmeden, bir kız ile bir erkek gelmişti -kulaklarım zayıflıyor. Döşemedeki bir delikten, onları bir süre gözetledim. Kızın yüzü bir tüccar kızı, daha doğrusu bir fahişe gibi boyanmış. Göğüsleri tomurcuklanmış, oğlanın yüzünde de bir şey isteyen erkeklerin ifadesi var. Üstelik, etrafta tek bir koruyucu bile yokken! Ağacımın kabuğuna, gövdedeki çukura bir kızın vücudunu rahatlıkla sığdıracağı gizli tarafına elleriyle dayanıyordu. Tam üzerinde, her ilkbaharda tomurcuklanan menekşe demetini görmesi imkânsız.</p>

  <p>Çocuk güçlükle yutkunuyor. “Seni hep seveceğime yemin ederim. Gerçekten.”</p>

  <p>Ellerini kızın kalçalarına koyuyor, ama kız çocuğun ellerini itiyor. “Bana vermek için radyonu getirdin mi?” Kızın sesi istediğini yaptırmaya alışıktı.</p>

  <p>“Sana vermek için hayatımı getirdim.”</p>

  <p>“Radyonu getirdin mi? Hong Kong’u dinleyebileceğim gümüş rengi küçük radyonu?”</p>

  <p>Basamakları ve ayak bileklerimi çatırdata çatırdata, topallayarak aşağıya indim, istediklerini alma çabasına öylesine dalmışlardı ki, ben tavuk kümesinin yanına gelene kadar farkıma varmadılar. “Çay?”</p>

  <p>Sıçrayarak birbirlerinden uzaklaşıyorlar. Koca Kulak domates gibi kızarıyor. Namusunu kurtardığım için bana teşekkür mü ediyor? Hayır. Kollarını kavuşturmuş, oldukça aldırmazca, erkek gibi ayrık tuttuğu bacaklarının arasından bana bakıyor. “Evet. Çay.”</p>

  <p>Çayhane’nin girişine doğru yürüyorlar. Kız oturuyor, bacak bacak üzerine atıyor, omuz çantasından dudak boyası ile bir ayna çıkarıyor. Oğlan ise karşısına oturup, sadece onu seyrediyor; bir köpeğin mehtaba baktığı gibi. “Radyo” diye buyuruyor kız. Çocuk çantasından küçük ve parlak bir kutu çıkarıyor ve içinden uzun bir tel çekiyor. Kız kutuyu alıyor, kenarına dokunuyor ve birden patikada aşk, güney yeli ve söğütler hakkında şarkı söyleyen bir kadının sesi duyuluyor.</p>

  <p>“Nereden geliyor bu ses?”</p>

  <p>Sonunda kız bana bakmaya tenezzül ediyor. “Macau’dan gelme en son moda.” Oğlana dönüyor: “Daha önce duymamış mıydın?”</p>

  <p>“Tabiî duydum” diyor beriki, huysuzca.</p>

  <p>Hiçbir zaman anlayamayacağım şeyler var.</p>

  <p>Babam bana bakıp haykırınca, tavuklar gıdaklamaya başladı. “Seni küçük sürtük, seni. Seni salak! Senin için bütün yaptıklarımdan sonra, senin için yaptığım bütün fedakârlıklardan sonra, bana böyle mi teşekkür edecektin? Eğer erkek olsaydı, Derebeyinin Oğlu bizi armağanlara boğardı! Bizi! Şatosuna taşınabilirdik! Beni önemli göreve getirir, emrime hizmetkârlar verirdi! Adalardan gelme meyveler! Ama bunu insanlar neden onaylasın ki?”</p>

  <p>Tırnağını bebeğimin beline vurdu. Bebeğim çığlığı kopardı. Daha beş dakikalık ama şimdiden öğrenmeye başladı bile. “Doğru düzgün bir evlilik yapma ihtimalini bir oturak dolusu sulu boka değiştin!”</p>

  <p>Teyzelerimden biri onu dışarı çıkardı.</p>

  <p>Ağaç içeri bakıyor ve gülümsüyordu. “Ne güzel, değil mi?” diye sordum.</p>

  <p>Bebeğimin yüzündeki gölgeler ile ışık yaprağımsı ve yeşildi.</p>

  <p>Birkaç gün sonra, bebeğimin nehrin aşağısına üç günlük yolda oturan akrabalarımın yanında büyümesine karar verildi. Büyük topraklara sahip bir aile, onun için kimse farkına varmadan bir bebek aralarına karışabilir. Amcalarımdan biri uzaklığın ailenin onuruna sürdüğüm utancı gizleyeceğini söyledi. Tabiî bekâretim bir daha geri gelmemek üzere gitmişti. Belki bundan birkaç yıl sonra dul bir domuz yetiştiricisi beni metres ve ileri yaşta bakıcısı olarak evine almaya razı olabilirdi. Eğer talihim varsa.</p>

  <p>O an, orada, talihli olmamaya karar verdim.</p>

  <p>Japonların San Nehir boyunca asla bu kadar ilerleyemeyeceklerini, hatta dağların bu kadar içine asla giremeyeceklerim söyleyenler de aynı amcalardı. Peki, ya gelirlerse? Herkes Japon askerlerinin insanlardan daha fazla oksijene ihtiyaç duyduğunu bilir, o yüzden Kutsal Dağ'a çıkmaları imkânsız. Savaşın bizimle hiç ilgisi yoktu. Köyün çocuklarından çoğu Derebeyi tarafından askere alınmış, bir çeşit ittifak adına çarpışmaya gönderilmişti, ama bu dediklerim Vadi’nin ötesinde, dünyanın daha az gerçek olduğu bir yerdeydi. Mançurya, Moğolistan denen yerlerde ya da daha uzaklarda.</p>

  <p>Amcalarım gerçeği tavuk bokundan ayırmaktan bile âcizdi. Düşümde, mahzende içi pirinç dolu toprak bir kavanoz gördüm. Bir keşişe bu düşün anlamını sorduğumda, bunun Tanrı Buddha'nın bir önerisi olduğunu söyledi.</p>

  <p style="text-align: center">***</p>

  <p>Kutsal Dağ’da rüzgâr çıktığında, uzaktan gelen sesler yakınlaşır, yakındaki sesler uzaklaşır. Çayhane gıcırdar -tembel babam ömründe bir kez olsun eline çekiç almadı- ve Ağaç hışırdar. İşte pencereleri açmalarına kadar onları duymamamızın nedeni de buydu.</p>

  <p>Babam yüklüğe saklanmaya çalıştı. Ben ise gergindim, ama Tanrı Buddha'nın benim için çizdiği kadere boyun eğerek dinledim. Şalımı vücuduma doladım. Konuştukları vadi dili değildi. Kanton, hatta Mandarin dili de konuşmuyorlardı. Hayvan sesleri çıkarıyorlardı. Onları tahta kaplamanın çatlaklarından gözetledim. Lambanın ışığında seçmek güçtü ama neredeyse insana benziyorlardı. Köyde yaşayan kuzenlerim, yabancıların fil gibi hortumları olduğunu, ölmekte olan maymunlar gibi kıllandıklarını söylemişlerdi, ancak bunlar bize benziyorlardı. Üniformalarına baş ağrısına benzeyen bir şekil işlenmişti: çevresine kızıl ağrı çizgileri saçan kırmızı bir nokta.</p>

  <p>Yüzümüze fenerler tutuldu, kaba eller bizi aşağıya sürükledi. Oda fener ışıkları ve insan doluydu, tencereler ve tavalar devriliyordu. Para kutumuzu bulunca, kırarak açtılar. O baş ağrısı işareti. Üzerinde kanatlı bir şey vardı. Erkek kokusu, erkek, durmadan daha çok erkek. Bizi gözlüklü ve bıyıklan parlatılmış birinin karşısına çıkardılar.</p>

  <p>Ailenin geçimini ben sağlıyordum ya, gözlerimi yerden ayırmadım.</p>

  <p>“Güzel bir fincan yeşil çay?” diye kekeledi babam. “Efendim?”</p>

  <p>Bu, konuşabiliyordu. Merdaneye sıkışmış, tuhaf bir Kanton dili. “Sizin kurtarıcılarınızız. Japonya’nın İmparatorluk Yumurtası adına, bu hana el koyuyoruz. Kutsal Dağ artık Asya Ortak Refah Dünyası’na ait. Buraya, Hasta Çin Ana’yı Avrupalı emperyalistlerden kurtarmaya geldik. Onurlu ve saf bir ırktan gelen Almanlar hariç.”</p>

  <p>“Ah” dedi babam. “Bu iyi işte. Onum severim. Ben de hasta bir babayım.”</p>

  <p>Kapı çarparak açıldı -bana kalırsa tüfek sesiydi- ve içeri göğsü madalyalarla kaplı bir asker girdi. Parlak Bıyık, Madalya Adam’ı selamladı ve hayvan sesleriyle bağırdı. Madalya Adam önce babama, sonra bana baktı. Dudaklarının kenarında bir gülümseme belirdi. Öteki askerlere dönüp, sakin hayvan sesleri çıkardı.</p>

  <p>Parlak Bıyık babama bağırdı. Havlar gibi. “Hanında kaçakları saklamışsın!”</p>

  <p>“Hayır, Efendim, o keçi düzücü Derebeyi’nden nefret ederiz! Oğlu burada kızımın ırzına geçti!”</p>

  <p>Parlak Bıyık bunları Madalya Adam için hayvan seslerine çevirdi. Madalya Adam şaşkınlık içinde kaşlarını kaldırdı, homurtuyla cevap verdi.</p>

  <p>“Adamlarım, kızının gelip geçenleri rahatlattığına memnun oldu. Ama müttefikimiz Derebeyi’ne iftira atmana kızdık. O, bu Vadi’yi komünizmden temizlemek için bizimle çalışıyor.”</p>

  <p>“Tabiî, zaten ben de...”</p>

  <p>“Kes sesini!”</p>

  <p>Madalya Adam tabancasının namlusunu babamın ağzına sokuşturdu. “Isır” dedi.</p>

  <p>Ve gözlerini babamın gözlerine dikti. “Daha güçlü.”</p>

  <p>Madalya Adam babamın çenesine bir yumruk indirdi. Babam diş parçaları tükürdü. Madalya Adam kıkırdadı. Babamın kanı yerde çiçek desenleri çizdi. Sanki daha önce prova etmiş gibi geriledi ve su teknesine sırt üstü devrildi.</p>

  <p>Beni tutan asker gülerken parmaklarını gevşetti. Dizkapağına bir yağ şişesi indirdim ve yüzüme tuttuğu feneri odanın öbür ucuna fırlattım. Fenerin çarptığı, her kimse, haykırdı, elinden düşürdüğü şey de kırılıp parçalandı. Kafamı eğip, kapıya doğru atıldım. Tanrı Buddha elime pirinçten bir çubuk sıkıştırdı, parmaklarımla dokunur dokunmaz kapıyı açtı ve arkamdan kapadı. Dışarıda üç adam vardı; birisi beni sıkıca kavradı, ama pirinç çubuğu ağzının köşesine patlatınca, elinden kurtuldum. Japon askerleri peşimden patikayı tırmanmaya koyulduysa da, gece mehtapsızdı ve ben her kayayı, her ayı izini, her tilki yolunu avucumun içi gibi biliyordum. Patikadan ayrıldım ve uzakta kaybolduklarını duydum.</p>

  <p>Mağaraya vardığımda, yüreğimin vuruşları sakinleşmişti. Kutsal Dağ altımda uzanıyor ve orman rüzgârda düşlerimin okyanusu gibi salmıyordu. Şalıma sarındım ve uykuya dalana dek gecenin derinliklerinde parıldayan cennetin ışığını seyrettim.</p>

  <p>Babam çürüklerden kapkaraydı ama ayaklanmış, Çayhane’nin yıkıntısında topallayarak geziniyordu. Ağzı çürük patates gibiydi. Selam niyetine, “Bütün bunlar senin yüzünden” diye homurdandı, “Onun için, sen tamir edeceksin. Ben kardeşimin yanına gidiyorum. İki üç gün sonra dönerim.” Babam topallayarak patikadan aşağı indi. Geri döndüğünde, ölümünü bekleyen yaşlı bir adam olmuştu. Haftalar sonraydı.</p>

  <p>Kızım çevrenin en güzeli olmak yolundaydı, öyle diyordu teyzelerim. Hamisi daha şimdiden iki evlenme teklifini geri çevirmişti; üstelik kızım daha on ikisindeyken. Hamisinin hedefi yükseklerdeydi: eğer Kuomintang güçleri Vadi’yi yakın zamanda ele geçirirlerse, o zaman Milliyetçi yöneticiyle bir anlaşmaya varabilirdi. Üstelik bu evlilik anlaşmasının aracısı olarak, kendisine de yağlı bir görev verileceğini umuyordu. Bir fotoğrafçı bulunup kızımın resmi çekilmiş, resim de yüksek mevkideki damat adaylarının arasında dolaştırılmaya başlanmıştı bile. Kış için Köy’e indiğimde, bir teyze bu fotoğraflardan birini gösterdi. Saçında bir nilüfer, yüzünde de belli belirsiz bir iffet tebessümü vardı. Yüreğim gururla kabardı, öylece de kaldı.</p>

  <p>Kızımın babası, yani Derebeyinin Oğlu <u>kızım</u>ın gelişmesini görecek kadar yaşamadı. Bu beni hiç üzmüyor. Kuomintang’ın müttefiki olan komşu bir Derebeyi tarafından öldürüldü. Kendisi, babası, kabilesinin geri kalanı yakalandı, sımsıkı bağlandı, aşağıda Vadi’deki bir kavşakta odunların üzerine atılıp üstüne yağ döküldü ve canlı canlı yakıldı. Kargalar ile köpekler pişmiş et için kavgaya tutuşmuş.</p>

  <p>Tanrı Buddha kızımı şeytanlardan korumaya söz verdi, Ağaç da onu göreceğimi vaat etti.</p>

  <p>Aşağıda, çok aşağıda bir manastırın gongu çalıyor, şafağın yüzeyi ürperiyor ve güvercinler ormanın duvarından yukarıya uçuyorlar, yükseğe, daha yükseğe. Hep yükseğe.</p>
</body>
</html>
