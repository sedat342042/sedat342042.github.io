<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Üçüncü gün, nerede olduğumu daha gözümü açmadan bildim. Siyah defter emniyetteydi. Dünün fırtınaları çoktan gitmiş, sabah güneşi perdeleri aydınlatarak retinamdaki sallantılı elektronlar üzerinde yirmi altı dakikalık yolculuğunu tamamlamıştı. Rüzgâr canlı, gökyüzü parlaktı, bulut gölgeleri Raoringwater Körfezi ve üç Calf Adası’nın üzerinden kayıyordu. Planck havlıyordu. Binlerce Arap çocuğu denize hopluyor, yanıklarından buhar tütüyordu. Merdivenlerde bir gürültü duyup, başımı çevirdim. Texaslı kapının çerçevesini doldurdu. Emniyet mandalını açtı ve namlusunu önce siyah deftere, sonra da bana doğrulttu. “Quancog’un yeniden yükselmesine ihtiyacımız var, Dr. Muntervary.” Tetiği çekerken bana göz kırptı.</p>

  <p>Orada yirmi dakika uzanıp kalarak, sakinleşmeye çalıştım. Sabah güneşi perdeleri aydınlattı.</p>

  <p>John’un gözleri dönerek benim göremediğim bir şeylere baktı.</p>

  <p>Bu evde, bu odada, bu yataktaki ilk sabahımız, bizim karıkoca olarak ilk sabahımızdı. Yirmi yıl önce! Brendan yatağı yapmış, Maisie de karyola başlığındaki Michaelmas papatyalarını çizmişti. Çarşaflar, yastıkları yetiştirdiği kazlarını tüyleriyle dolduran Bayan Dunwallis’in eseriydi. Aodhagan Croft ise, John’un bir teyzesinin, Triona Teyze’nin yanına, Baltimore’a taşınmaya karar veren Cath Teyze’nin düğün hediyesiydi. Ne elektrik vardı, ne telefon, ne de lağım tankı. Anne babamın çınar ağaçlarının arasındaki evi hâlâ ayaktaydı, ama yerdeki döşemeleri ile çatı kirişleri çürüyüp delik deşik olmuştu ve terk edilmişliği tersine döndürecek paramız da yoktu.</p>

  <p>Aodhagan’ın dışında elimizde John’un arpı, benim doktoram, annemin kütüphanesini oluşturan bir sandık kitap, Freddy Doig’un atının limandan taşıdığı bir araba dolusu kiremit ve kireç vardı.</p>

  <p>Cork Üniversitesi’ndeki görevim güz dönemine kadar başlamayacaktı. O günden sonra bir daha böylesine bir özgürlük yaşamadım, bundan sonra da yaşamayacağımı biliyorum.</p>

  <p style="text-align: center">***</p>

  <p>Aşağıda, mutfaktaki telefon çaldı. Beni rahat bırakın. Beni rahat bırakın.</p>

  <p>Şaşılacak şey, Liam çoktan kalkmış, üçüncü kez çalmasına fırsat bırakmadan telefonu açmıştı. “Ah, günaydın, Maisie Teyze... Evet, hâlâ kalkmadılar, hem de böylesi bir sabah, düşünebiliyor musunuz? Tembellik midir, nedir? Üniversite iyi gidiyor... Hangisi? Yok, o kız artık tarih oldu, o işin kafasını haftalar önce kopardım... Hayır canım, sözün gelişi. Tamam, aşağıya gelmeyi başardıklarında söylerim. Peki.”</p>

  <p>John’u uyandırmadım. Merdivenlerden aşağı, basamakları ve ayak bileklerimi çatırdatarak indim. “Günaydın, İlk Çocuk.”</p>

  <p>“Tek Çocuk. Arayan, Maisie Teyze’ydi. Sana ‘Kilmagoon’ dememi söyledi. Barda boruları temizliyormuş, ama daha sonra Sylvester’ın saçını kesmek için Minnaunboy’a gidecekmiş. Fırtınada Nicky O’Driscoll’un tuvaleti uçmuş, Maire Doig da dev gibi bir yılanbalığı yakalamış. Dedikodu eksikliğinden yakınıyor. İyi uyudun mu?”</p>

  <p>“Köpekler gibi.”</p>

  <p>Liam bir şeyler düşünürken, bir sessizlik.</p>

  <p>“Anne... Amerikalılardan herkese bahsedecek misin?”</p>

  <p>“Bahsetmemek daha iyi, sanırım.”</p>

  <p>“Ne zaman gelecekler?”</p>

  <p>“Hiç fikrim yok.”</p>

  <p>“Yakında mı, sonra mı?”</p>

  <p>“Hiç fikrim yok.”</p>

  <p>“Öyleyse, ne zaman bir yere saklanmaya gideceğiz?”</p>

  <p>“Sen üniversiteye gidince, oğlum.”</p>

  <p>“Ya sen?”</p>

  <p>“Senin de bilgece belirttiğin gibi, James Bond falan değilim. Saklanmayı sürdüremem. Amerikalıların bana erişemeyeceği yerler, Saragosa’dan daha da tehlikeli. Tek yapabileceğim, gelmelerini beklemek.”</p>

  <p>Liam biraz süt kaşıklayıp, çanağına geri damlattı.</p>

  <p>“Gelip bir İrlanda vatandaşını öyle kaçıramazlar! Üstelik sen de pek sıradan biri değilsin. Uluslararası olay çıkar. Medya ortalığı ayağa kaldırır.”</p>

  <p>“Liam, bunlar dünyanın en güçlü insanları ve benden kafamın içindekiler ile siyah defterimdekileri istiyorlar. Bunu ne devletler hukuku ne de BBC engelleyebilir.”</p>

  <p>Liam’ın alın, bir problem karşısında olduğu zamanlardaki gibi düğümlendi. “İyi de... böyle nasıl yaşarız? Burada böyle oturup, gelip seni almalarını mı bekleyeceğiz?”</p>

  <p>“Sana verilecek bir cevabım olmasını çok isterdim, canım”</p>

  <p>“Haksızlık bu!”</p>

  <p>“Öyle.”</p>

  <p>Ayağa kalkarken iskemlesinin ayaklarım sürttü. “Lanet olsun, anne!”</p>

  <p>Ne diyeceğimi bilemedim.</p>

  <p>“Gidip tavukların yemini vereyim.” Çuha ceketini pijamasının üzerine geçirip, çıktı.</p>

  <p>Çaydanlığı ateşe koyup, kaynamasını bekledim.</p>

  <p>Büyükbabanın duvar saatinin pandülü çok derinleri kazan bir kürek gibi gıcırdadı.</p>

  <p>On sekiz yıl önce yatak odamızda, sırt üstü uzanmıştım ve Liam karnımdan kendine bir tünel açmaya çalışıyordu. Istıraptan bir rüzgâr tüneli! Çocuğumu Clear Adası’nda doğurmak istememiştim -o sırada tıp teknolojisindeki son yenilikleri bilen, araştırmacı bir okutmandım. Daha o gün yanımda Jamaikalı neşeli bir ebe, Bella ve Alain’in pırıl pırıl bir hastanenin yanındaki evlerine yerleşmek için Cork’a hareket etmek üzereydim, ancak Liam’ın başka düşünceleri vardı. Bugün bile, sıkılana kadar sabır gösterir. Böylece, ışıltılı koğuş yerine Aodhagan’daki yatak odama, anneme, Maisie’ye, Azize Bernadette ikonasına, bir tutam cin kovucu ota, havluya ve dumanı tüten çaydanlıklara kaldım. John aşağıda Bendan’la sigara tüttürüyor, Peder Wally de okunmuş suyuyla emre amade bekliyordu.</p>

  <p>Ben daha dikişleri atılmamış, sancısı uzaklaşır durumda sırt üstü yatarken, Maisie Liam’ı tutup havaya kaldırdı! Bu köpükten pırıl pırıl, yabancı asalak? Güleyim mi, ağlayayım mı? Doğum ziyarete gelmişti, tıpkı ölümün de geleceği gibi ve her şey apaçık ortadaydı. Annem, Maisie, Azize Bernadette ve ben o birkaç saniyeyi paylaşıp, kaba şamatayı geciktirdik. Maisie teneke küvette Liam’ı yıkadı.</p>

  <p>Öğlendi. Kollarımda Küçük Apollon’u sallıyormuşum gibi geldi.</p>

  <p style="text-align: center">***</p>

  <p>Liam oltanın ucunu toprak solucanının ağzından soktu. Solucan kıvranırken, iğne bağırsaklarına daha da gömüldü. “Haydi şunu dişle, hünsam benim.”</p>

  <p>“Nasıl oluyor da bunu yaparken kahvaltını çıkarmıyordun?” Deniz derin bir soluk alıp verdi.</p>

  <p>“Ee, anne hayat kancığın teki, sonunda da ölüveriyorsun işte.” Ayağa kalkıp oltayı fırlattı. Plop sesini duyana kadar mantarı gözden kaybettim. Gözlerim kesinlikle zayıflıyor.</p>

  <p>Foklar kayalardaki birikintilerde güneş banyosu yapıyorlardı. Erkek olanı sürüklenerek denize daldı ve otuz saniye boyunca gözden kayboldu. Otuz metre ötede beliriveren başı bana Planck’ı hatırlattı.</p>

  <p>“Çocukken canlı yemle balık tutmuş olmalısın, anne.”</p>

  <p>“Genellikle başım kitaplara gömülüydü. Ailenin gerçek balıkçısı anneannendi. Böyle sabahlarda, şafak sökmeden denize çıkardı. Sana onlarca kere anlatmış olmalıyım.”</p>

  <p>“Hiç anlatmadın. Ya büyükbaba?”</p>

  <p>“Onun zevki, olağanüstü yalanlar uydurmaktı.”</p>

  <p>“Nasıl yalanlar?”</p>

  <p>“Bir keresinde Kral Cuchulainn’in çıldırıp kurbağaya dönmeden önce bütün altınlarını İyi Prens Charlie’ye bıraktığını anlattı, iyi Prens Charlie Napolyon’dan kaçarken altınları Clear Adası’nda bir taşın altına saklamış ve eğer iyi ararsak, altınları bulabilirmişiz. Bütün bir yazımızı altın arayarak geçirdik, ben ve Docherty ikizleri. Sonra Roland Davitt kronolojik tutarsızlıkları gösterdi.”</p>

  <p>“Büyükbabaya ne söyledin?”</p>

  <p>“Neden yalan söylediğini sordum.”</p>

  <p>“O ne dedi?”</p>

  <p>“Doğruluğunu köy okulundaki <i>Encyclopaedia Britannica'da</i> sınamadan, hiçbir bilim insanının ikinci ağızdan alınma bilgiyi araştırmasına temel olarak almayacağını söyledi.”</p>

  <p>Bir motor körfezin bir yakasından ötekine geçti. Dürbünle motora baktım.</p>

  <p>“Yabancı değil, anne. Daibhi O’Bruadair ıstakoz sepetlerini kaldırmaya çıkmış.”</p>

  <p>Mo, bu kadar da işkilli olma! Liam’la baş başa bir sabah geçirme fırsatını bir daha ne zaman bulursun, Tanrı bilir. Yarın da olabilir, yıllar sonra da.</p>

  <p>Liam ayakta balık tutarak, ben sıcak kayanın üzerine uzanmış yatarak, bir süre konuşmadan kaldık. Kıyıdaki taşlarda soluklanan dalgaların sesini dinledim.</p>

  <p>Yağmur Skibbereen’in damına yağıyor, kocaman ve gürültülü yaylar çizerek saçaklardan boşalıyor ve kaldırımları tokatlıyordu. Yaşlılar yurdunun hemşiresi porselen fincana çay doldurdu. Fincanın ısı dengesini sağlamak için geniş bir ağzı ve dökmeyi hızlandırmak için de fare ayağı biçiminde bir sapı vardı. “Başhemşire sizi bizzat karşılayamadığı için özür dilerim, Dr. Muntervary... ama genellikle ziyaretçiler bizi gelmeden önce uyarırlar da.”</p>

  <p>“Benimki, geçerken uğramak gibi bir şey.”</p>

  <p>Hemşireyle birbirimizi, diğerimizin yüzünü araştırırken yakalayıp, her ikimiz de yere baktık. Texaslıyı bu kadınla konuşurken düşünebiliyordum pekâlâ. “Mo ile John’un eski arkadaşıyım... Mo çıkagelirse, bana bir haber verin. Ona bir sürpriz yapmak isterdim doğrusu.”</p>

  <p>İkimiz de anneme baktık.</p>

  <p>“Bayan Muntervary? Kızınız geldi.” Hemşirenin sesindeki yumuşaklığın ancak çaya konuk geldiğinde ortaya çıktığından kuşkulandım.</p>

  <p>Çepeçevre odaya baktım. “Burası çok güzel...” Ne palavra.</p>

  <p>“Evet” dedi hemşire. “Elimizden geleni yapıyoruz.” Bir palavra daha. “Neyse, sizi biraz baş başa bırakıyorum. Tığ sınıfına gidip, iğnelerle bir kaza çıkmadığından emin olmam gerekiyor.”</p>

  <p>Odadaki her şey manolya rengiydi. İsimsizlik gridir, unutulmuşluk ise manolya rengi.</p>

  <p>Anneme baktım. Lucy Eileen Muntervary. Bir yerde durmuş, ikimize bakıyor, ama herhangi bir işaret veremiyor musun, yoksa şimdi hiçbir yerde değil misin? Kışın sonunda ziyaretine geldiğimde, şaşırmıştın. Yüzümü hatırladın, ama kime ait olduğunu çıkaramadın.</p>

  <p>Wigner, insan bilincinin, muhtemel evrenlerden talihli olanına hayatını yıktığını savunur. Yoksa annemin evreni şimdi artık doğrulmuş muydu? İskambil kâğıtları yeşil çuhanın üzerinden dağıtıcının elindeki desteye geri mi uçuyordu?</p>

  <p>Annem gözlerini kırpıştırdı.</p>

  <p>“Anne...” Sadece ihtiyaç duyulduğunda iman edilen bir azize hitap ederken kullanılan bir ses.</p>

  <p>“Anne, eğer beni duyabiliyorsan...” Şimdi bir seans açıyorum.</p>

  <p>Neden kendini buna zorluyorsun, Mo?</p>

  <p>Cam gitse ve çatının olması gereken yerde çamlar bitse bile, nereden geldiğim ve kimden geldiğim olmasa, ben bir hiçim. Geçiş halindeki bütün bu büyük dünyalılar, kendi kökleri hakkında aldıracaklarından da azını bilen bütün bu yerlerini şaşırmış, sokağa atılmış insanlar -nasıl beceriyorlar? Kim olduklarını nereden biliyorlar?</p>

  <p>Annem gözlerini kırpıştırdı.</p>

  <p>“Anne, babamla salonda dans etmeni hatırlıyor musun?”</p>

  <p>Annemin pencerenin pervazına düşen yağmur damlalarının pıtırtısından keyif aldığına inandırdım kendimi. Hemşire dönene kadar suçiçeği gösterilerini izledik.</p>

  <p>Lios O’Moine tarafından Peder Wally geliyor, üç tekerlekli bisikletinin pedallarını boşa çevirerek ve giysisinin eteği rüzgârda dalgalanarak. Yaklaşmasını ve büyümesini izlerken, kendimi paralaks matrisi hesabında yakalayıveriyorum. Birbirimize el sallıyoruz. Liam hâlâ dikkatini toplamış, arada bir oltasını çekip çekip bırakıyor. Şimdi artık Peder Wally’nin üç tekerleklisini, yokuş aşağı giden o paslı haydudun sesini duyabiliyorum. Üstünden kovboy usulü iniyor, tek pedalın üzerinde durup, bir yere çarpmadan önce son anda atlayarak. Yüzü çabadan ve rüzgârdan kırmızı, saçı yaşlılıktan seyrek ve beyaz.</p>

  <p>“Her ikinize de günaydın! Demek fırtınaları atlattınız. Gözün daha iyi görünüyor, Mo. Vezirimi kurtarman için Aodhagan’a uğramıştım. Burada olduğunuzu söyledi. Yunusları görmek için iyi bir yer. Asılan var mı, Liam?”</p>

  <p>“Daha yok, Peder Wally. Anlaşılan, kahvaltıdan yeni kalkmışlar.”</p>

  <p>“Gelip, battaniyemize oturun, Peder. Yanımda bir termos kahve ile bir termos çay da var.”</p>

  <p>“Öyleyse, çay olsun, Mo. Kahve vücuda iyi, ama çay ruhun içeceği.”</p>

  <p>“Daha birkaç hafta önce çayın ilk kez Hindistan’dan gelen uzak yol gemilerinin ambarında, tesadüfen suyla karıştığını okumuştum. Yolculuk o kadar uzun sürmüş, hava öylesine ısınmış ki, yeşil çay sandıkları mayalanmaya başlamış. Ve Bristol’de. Dublin’de ya da Le Havre’da sandıkları açtıklarında buldukları, bizim şimdi çay dediğimiz şeymiş. Ama başlangıcı yanlışlığa dayanıyor.”</p>

  <p>“Bunu bilmiyordum” dedi Peder Wally. “Bilmek gereken o kadar çok şey var ki. Çoğu şey, yanlışlıkla oluyor.”</p>

  <p>“Sizi annemle baş başa bırakabilir miyim, Peder Wally? Oltayı biraz aşağıdan sallamak istiyorum. Bana kalırsa, foklar balıkları ürkütüyorlar.”</p>

  <p>“İsa Peygamber bile balık tutmayı en başa koymak istiyordu."</p>

  <p>Üst kat baskınından sonra, hemen o anda gitmem gerektiğini anlamıştım. Huw aklımı çelmeye çalıştı, rastlantılardan ve aşırı tepki göstermekten söz etti, ama o insanları onun hayatına sokmaya hiç de niyetim yoktu ve Huw haklı olduğumun farkındaydı. Ben bavulumu toplarken, fısıltıyla konuşuyorduk. Hong Kong’dan havayoluyla ayrılmanın çok tehlikeli olacağına karar verdim. Huw beni bürosunun yakınındaki büyük bir otele götürdü. Cenevre Gölü’nün doğusundaki tek dostumla vedalaştım. Gerçek adımla kaydoldum, sonra bir taksiye atlayıp başka bir otele gittim ve sahte pasaportumu gösterdim.</p>

  <p>Ertesi gün ortalıkta görünmedim. Oteldeki turizm şirketi sayesinde bir Çin vizesi ve bana ait bir kompartımanla Pekin’e kadar bir tren bileti edindim. Küçük bir kızken, böyle yolculuklar düşlerdim. Oysa şimdi, sadece sonunu düşleyebiliyordum.</p>

  <p>Yarın, Asya kıtası beni tamamen yutacaktı.</p>

  <p>Peder Wally’yle fincanlarımızı avucumuzda ısıtarak, yaradılışın karşısında balık tutan Liam’ı izleyerek oturduk. Gabriel Dağı mavi kuzeydeki yarımadadan yükseliyordu.</p>

  <p>“Kıyak çocuk” dedi Peder Wally. “Annen ve baban onunla gurur duyardı.”</p>

  <p>“Son on yedi yılın sadece beş yıl ve dokuz ayını Liam’la beraber geçirdiğimi biliyor muydunuz, Peder? Sadece yüzde yirmi altı. Ben deli miyim? Sanki John’la boşanmışız gibi. Böyle olmasını istemedim. Bazen, onu köklerinden mahrum bıraktığımı düşünüyorum.”</p>

  <p>“Gözüne bir mahrumiyet kurbanı gibi görünüyor mu?”</p>

  <p>Bir seksen beşlik bir Liam, John’un ve benim yüzümüzden.</p>

  <p>St. Fachtna Baltimore’a doğru suları yardı. Görmemeye çalıştım. “Hazmettirici bir bisküvi alın, Peder.”</p>

  <p>“Almayayım, teşekkürler. Liam’ın doğduğu günü hatırlıyor musun?”</p>

  <p>“Tuhaf, daha bu sabah düşünüyordum.”</p>

  <p>“Zamanında epey çirkin bebek vaftiz etmiştim, Mo, ama...” Güldüm. “John onu şimdi görsün isterdim.”</p>

  <p>“John çoğundan daha iyi görüyor. İş Rus Piskopos’un sustalısına gelip dayandığında, cehennemde yanacak bir ateist ve bir yılanbalığı kadar kaygan ama, onda Eyüp Peygamber’in sabrı var.”</p>

  <p>“Arkadaş seçiminde Eyüp’ten daha talihli.”</p>

  <p>“Yakınacak çok şeyi olanlar, genellikle ender yakınır.”</p>

  <p>“John körler için umutsuzluğun ilk adımının kendine acımak olduğunu söyler.”</p>

  <p>“Tamam, bunu görebiliyorum, ama yine de...”</p>

  <p>Peder Wally bambaşka bir şey söylemek niyetindeydi, onun için bekledim ve bir martı filosunu izlemeye koyuldum. Körfezin öbür yakasında, limanda, çarşaflar rüzgârda kuruyordu. Kendimi Quancog modülü takılmış bir Homer füzesinin optimal çarpma noktasını bulmasının ne kadar süreceğini hesaplarken yakaladım -otuz nanosaniye. Sekiz saniyede bütün tepe bir ateş topuna dönerdi.</p>

  <p>“Mo” diye söze girişti Peder Wally, bir taraftan da parmaklarıyla bir çadır oluşturarak. “John bana bir şey söylemedi. Ama bu bana çok şey anlatıyor. Bir de bütün yıl boyunca John’a kaset getirip götüren bir insan zinciri var, insanların nasıl sonuç çıkardıklarını bilirsin...”</p>

  <p>“Size anlatamam, Peder Wally. İstesem de anlatamam. Neden anlatamadığımı bile anlatamam.”</p>

  <p>“Mo, bana bütün o gizli zamazingoları anlatmanı istemiyorum. Ben sana sadece bizden biri olduğunu ve bizden olanları yalnız bırakmadığımızı söylüyorum.”</p>

  <p>Daha cevap verme fırsatı bulamadan mekanik bir gök gürültüsü koyunları dağıtıp havayı yırttı. Kuzeyden yaklaşan savaş uçağını izledik. Liam suyun içinden bize doğru yürüdü.</p>

  <p>“Cehennem zebanileri!” diye homurdandı Peder Wally. “Son zamanlarda bunlardan sürüyle oluyor. Bear Adası’ndaki eski ordu nişangâhını yeniden açtılar. Şimdi bir Gal kaplanıyız ya, güçten havalara giriyoruz. Hiç öğrenmeyecek miyiz? İrlanda ve güç. Tek başlarına alırsan güzel, ama bir araya getirdiğinde, her şey bozuluyor, şey gibi, şey...”</p>

  <p>“Kivi ile yoğurt gibi” dedi Liam. “Acı.”</p>

  <p>“Sonra sıra kendi uydularımızı ve nükleer bombamızı istemeye gelecek.”</p>

  <p>“İrlanda şimdiden Avrupa Uzay Ajansı’na katkı yapıyor, değil mi, anne?”</p>

  <p>“İşte gördünüz” dedi Peder Wally. Avrupa’nın en uç köşelerinden biriyiz, Clear Adası da İrlanda’nın en uç köşesi, ama burada bile peşimizi bırakmıyor.”</p>

  <p>Beynimdeki elektronlar zaman içinde ileri ve geri hareket edip elektrik yükünü değiştiriyor, molekülleri değiştiriyor, kimyasalları değiştiriyor, dürtüleri taşıyor, düşünceleri değiştiriyor, bebek yapmaya karar veriyor, düşünceleri değiştiriyor, Light Box’tan ayrılmaya karar veriyor, teorileri değiştiriyor, teknolojiyi değiştiriyor, bilgisayar devrelerini değiştiriyor, yapay zekâyı değiştiriyor, füzelerin erişimini koca dünya parçaları boyunca değiştiriyor ve binaları hayatlarında İrlanda’yı duymamış insanların üzerine deviriyor.</p>

  <p>Elektronlar, elektronlar, elektronlar. Hangi yasalara uyuyorsunuz?</p>

  <p>John, yanında Planck’la birlikte Lios O’Moine yolundan aşağıya indi.</p>

  <p>“Hoş geldin, baba!” diye seslendi Liam.</p>

  <p>“Liam? Öğle yemeğini yakaladın mı bari?”</p>

  <p>“Daha değil.”</p>

  <p>“On sekiz yıllık fedakâr babalığın karşılığında sadece ‘daha değil’ öyle mi? Annen burada mı?”</p>

  <p>“Burada. Peder Wally de var.”</p>

  <p>“Tam ihtiyacımız olan adam. Balıksızlığı ve ekmeksizliği öğle yemeğine çevirme ihtimali?”</p>

  <p>“İtiraf etmeliyim ki, sandviç malzemesi için Ancient’a uğradım...”</p>

  <p>“Aha! Tam bana göre bir Papacı!”</p>

  <p>“Daha saat ancak on bir buçuk” dedi Liam biraz somurtarak ve balık kamışını baştan sararak.</p>

  <p>“Öğlene kadar zamanın var, oğul” dedi John.</p>

  <p>Yürürken John kolumu tuttu. Aslında ihtiyacı yoktu, ayakları Clear Adası’nın her santimim tanıyordu: zaten körlüğü iyice ilerleyince buraya kesin olarak yerleşmesinin nedeni de buydu. Kolumu tutması, kendimi genç bir kız gibi hissedeceğime inandığı içindi ve bunda da haklıydı. Tek kavşakta sol tarafa döndük. Sessizlikte sadece rüzgârın, martıların, koyunların ve dalgaların sesi yüzüyordu.</p>

  <p>“Bulut var mı?”</p>

  <p>“Evet. Hare Adası’nın üzerinde bir kalyon var. Kümülonimbüs Kalvus.”</p>

  <p>“Karnabahar gibi olanları mı?”</p>

  <p>“Ciğer gibileri.”</p>

  <p>“Kâfuru ağacı. Ne renkler görüyorsun?”</p>

  <p>“Tarlalar yosun yeşili. Birkaç inatçının dışında, ağaçlar çıplak. Gök harita denizi mavisinde. İncimsi, leylak rengi bulutlar. Ah ben Büyük Okyanus kadınıyım, John. Pasifik’i Pasifıklilere bırak. Herhangi bir Pasifik yerde kalsam, çürürüm.”</p>

  <p>“İnsanların körlük hakkında söylediklerinden en aptalcası da, bir zamanlar görebilirken sonra kör olmanın daha güç olduğudur. Ben renk biliyorum! Bugün denizde tekne var mı?”</p>

  <p>“Oilean ne n’Ean var. Bir de Middle Calf Adası açığına demirlemiş harika bir yat.”</p>

  <p>“Yelken yapmayı özlüyorum.”</p>

  <p>“İstemen yeterdi.”</p>

  <p>“Deniz tutuyor. Kendini gözlerin bağlı, eğlence trenine binmiş gibi düşün.”</p>

  <p>“Tamam, anladım.” Bir süre yürüdük. “Beni nereye götürüyorsun?”</p>

  <p>“Peder Wally St.Ciaran’ın ahşaplarını yeniletmiş. Herkes bayağı güzel olduğunu söylüyor.”</p>

  <p>Kıştan önceki son sıcak rüzgâr. Çok, çok uzaklarda bir tarlakuşu öttü.</p>

  <p>“Mo, senin için meraktan hasta oldum.”</p>

  <p>“Özür dilerim, sevgilim. Ama bana kimsenin erişemediği müddetçe, kimse beni tehdit de edemezdi. Ve kimsenin beni tehdit edemediği müddetçe de, sen ve Liam güvendeydiniz.”</p>

  <p>“Hâlâ meraktan hastayım.”</p>

  <p>“Biliyorum. Ve hâlâ özür diliyorum.”</p>

  <p>“Sadece bilmeni istedim.”</p>

  <p>“Teşekkürler.” John’dan bile gelse, sevgi gözlerimi yaşarttı. “Sen Heidelberg’in belirsizlik prensibindeki tek-kadın elektronu gibisin.”</p>

  <p>“Ne demek istiyorsun?”</p>

  <p>“Ya nerede olduğunu bilip, nereye yöneldiğinden habersizim; ya da nereye yöneldiğini biliyorum ama, nerede olduğunu değil. Bu gürültü de ne? On ayaklı bir koyun mu?”</p>

  <p>“Onları sağıp sağmayacağımızı görmek için bu tarafa koşuşturan inekler.”</p>

  <p>“Jersey’li mi, yoksa Friese Adası’ndan mı?”</p>

  <p>“Bunlar kahverengi.”</p>

  <p>“Noake’ın Jersey’leri.”</p>

  <p>“Annem gibi burada kalıp fasulye ekmek için neler vermezdim.”</p>

  <p>“Dokuzuncu kuşak bilgisayarlan düşünüp kaşınmaya başlaman ne kadar sürerdi, peki?”</p>

  <p>“Bilmem, belki de fasulyelerin büyümesini beklerken bir iki makale yazardım.”</p>

  <p>Red Kildare’in güçlü motosikleti taş ve duman tükürerek yanımızda durdu. Maisie sepette oturuyordu. Motor gürültüsünü bastırmak için, “John! Mo!” diye bağırmak zorunda kaldı. “Mo! Siğilin için sana domuz pastırması!”</p>

  <p>Maisie elime alüminyum folyoya sarılmış, başparmak büyüklüğüne bir şey sıkıştırdı. “Karanlık olmadan bunu gözüne sür, sonra da göm, ama kimsenin seni görmesine izin verme, yoksa işe yaramaz. Red Feynman’ı sağdı bile. Sonra The Green Man’de görüşürüz.”</p>

  <p>Rod’a bakıp başımı salladım, o da öyle.</p>

  <p>“Bastığın yere dikkat et. Red! Topukla!”</p>

  <p>Norton homurdanarak atılırken, Maisie kollarım ejderhalar gibi çırptı.</p>

  <p>Aynı sıra, aynı şapel, aynı ama farklı bir Mo. Başımı tavana kaldırınca, bir teknenin dibini gördüm. Eskiden beri şapeli Ağrı Dağı’na oturmuş Nuh’un Gemisi gibi görürdüm. Taze ağaç, eski parke taşı ve dua kitabı kokusu. Gözlerimi yumdum ve bir yanımda çok ciddi bir kadın olan annemi, bir yanımda da babamı düşündüm. Birden annemin parfümünün kokusunu alabiliyordum; adı “Dağ Zambağı”ydı. Babam tütün kokar, koca midesi kalkıp inerken soluğu hafifçe hırıldardı. Elimi sıktı, bana döndü ve gülümsedi. Birden uyanıp, gözlerimi açtım. John orgun tuşlarının üzerinde parmaklarım gezdirdi, gırtlağını temizledi ve “A Lighter Shade of Pale” söylemeye başladı.</p>

  <p>Renkli camdan çubuklar, kollar, anahtarlar.</p>

  <p>“John Cullin! Tanrı’nın evinde, hayasız altmışların ilahisi.”</p>

  <p>“Eğer Tanrı Procol Harum’un ruhaniliğini anlayamıyorsa, bu O’nun kaybı.”</p>

  <p>“Peder Wally şu anda gelse, ne yapacaksın?”</p>

  <p>“Bunun Fettucine’nin <i>Mi Minör Pastoral</i>’i olduğunu söylerim.”</p>

  <p>“İyi ama, fettucine bir spagetti değil mi?”</p>

  <p>“We <i>skipped the last fandango..."</i></p>

  <p>Noah’ın yolu adanın en yüksek noktasına götürüyordu. Çok yavaşça tırmandık. John’u yerdeki çukurların çevresinden yürüttüm. “Rüzgâr türbini çok eski bir hızla dönüyor.”</p>

  <p>“Evet, haklısın, John.”</p>

  <p>“Adalılar hâlâ türbinin arkasında sen vardın sanıyorlar.”</p>

  <p>“Değildim! Clear Adası araştırma grubunun kararıyla seçildi.”</p>

  <p>“Badger O’Connor Avrupa Parlamentosu’ndaki temsilciye verilecek ‘Göze çirkin görünüyor’ diye bir dilekçeyi imzaya açacaktı. Sonra insanlar birden hayatlarında başka elektrik faturasıyla karşılaşmayacaklarını fark ettiler. Komite son dakikada Gillamey Adası’nı önerince, Badger O’Connor bu kez ‘Jeneratörümüzü geri verin’ kampanyası başlattı.</p>

  <p>Eminim, insanlar rüzgâr değirmenleri, kanallar ve lokomotifler için de ‘göze çirkin görünüyor’ demişlerdir. Nesilleri kaybolmaya yüz tutunca, insanlar neşeleniveriyor. Duvarın aşağısında, bir şeyler yiyen bir çift karga var.” Birden sahili tırmıkla araştıran, siyah pelerinler giymiş iki yaşlı kadını hatırladım. Aynı anda kafalarını kaldırıp bana baktılar.</p>

  <p>Yaklaştıkça, rüzgâr jeneratörünün vızıltısı ve ıslığı arttı. Eğer her dönüşü yeni bir gün, yeni bir yıl, yeni bir evren, gölgesi antimadde bir tırpan... o zaman...</p>

  <p>Birden ayağımın altında beliriveren, çevresi vızıldayan sineklerle dolu siyah şeyin neredeyse üzerine basacaktım. “Öğğ...”</p>

  <p>“Ne?” dedi John, “Koyun boku mu?”</p>

  <p>“Hayır... Öğğ! Yüzünün yansı yenmiş, küçük bir yarasa.”</p>

  <p>“Harika.”</p>

  <p>Çok aşağıda, kayalık patikasında yürüyen bir yabancı gördüm. Kadının elinde dürbün vardı. John’a bir şey söylemedim.</p>

  <p>“Ne düşünüyorsun, Mo?”</p>

  <p>“Hong Kong’dayken birini ölürken gördüm.”</p>

  <p>“Nasıl öldü?”</p>

  <p>“Bilemiyorum... tam önümde, birden yığılıverdi. Bana kalırsa, kalbi olmalı. Kıyının açığındaki adalardan birinde, gümüşten yapılmış kocaman bir Buddha var. O Buddha heykeline çıkan basamakların dibinde de turist otobüsleri için bir otopark ile birkaç tezgâh var. Kendime bir kâse şehriye alıp, yemek için gölgeye sığındım. Genç biriydi. Hakkında ne düşündüm, merak ediyorum. Adalarda gümüşten koca bir şey, belki. Ama asıl tuhaf olanı, sanki gülüyor gibiydi.”</p>

  <p>Kayaların arasında, cenin gibi büzülüp, mezardaymış gibi yatıverdim.</p>

  <p>Rüzgârın erişemeyeceği bir yerde. Kulağını şeytan minaresinin kabuğuna daya, Mo. Mezar üç bin yıldır burada. Yapmam gerektiğini düşündüm. Demir teknolojisini bilmeyen Kelt öncesi dönem insanların ölü derebeylerini gömmek için koca granitleri nasıl deldiklerini bilen yok ama, o kaya mezarları burada işte. Çift kişilik bir yatağın boyutunda ve en az iki kat daha kalını olan bu granit bloğunu Blananarragaun’dan buraya nasıl sürüklediklerini de bilen yok.</p>

  <p>John’un kıllı bacakları girişin üzerinden sallanıyordu.</p>

  <p>Daha ötede, kumul sazları dalgalandı, her renkten ve biçimden gözleriyle deniz atları çatlayan dalgaların tepesine bindi, ta uyuyan deve kadar gittiler.</p>

  <p>Çocukken, birbirimizle burada uyumak üzere iddiaya girerdik: Clear Adası inanışlarına göre, Ciaran’ın mezarında yatanlar ya kargaya ya da ozana dönüşürlerdi. Danny Waite bir gece mezarda uyudu ve tamirciye dönüştü, ardından da Baltimore kasabının kızıyla evlendi.</p>

  <p>Uzandım ve John’un diz çukurunu dürttüm. Ciyak ciyak bağırdı.</p>

  <p>“Biliyor musun, Cullin, şu anda karga olmayı kabullenebilirdim. İçinde bulunduğum ikilemden sorulara cevap vermeden kurtulmak olurdu. Hayır, gerçekten üzgünüm Heinz, Bay Teksaslı; Mo Muntervary silahlarınıza düşünmeyi öğretmekten büyük zevk alırdı, ama ince dal ve solucan aramaya çıktı.”</p>

  <p>“Ben de karga olmak isterdim. Ama kör karga değil. Muhtemelen türbinin içine uçardım yoksa. Oradan çıkacak mısın? Sadece eğlence için mezara girmek, iğrenç.”</p>

  <p>“Burada çok daha iğrenç şeyler oldu. Whelan Scott’un St. Secaire ayininin burada kutlandığını anlatmasını hatırlıyorum.”</p>

  <p>“Neymiş o?”</p>

  <p>“Siz şehir züppeleri, hiçbir şeyden haberiniz yok. Sondan başa, kelime kelime söylenen Katolik ayini bu ve ayinin sunulduğu kişi de bir sonraki kışın ortalarında ölecek, demektir.”</p>

  <p>“Bunun Peder Wally’nin çok hoşuna gittiğine iddiaya girerim.”</p>

  <p>“Günahları sadece Papa bağışlayabilir.”</p>

  <p>“Bütün bunların ortasında büyüyüp, bilim kadını olman çok şaşırtıcı.”</p>

  <p>“Bütün bunların ortasında büyüdüğüm için bilim kadını oldum.”</p>

  <p>Zamana zaman bile şerbetli değildir. Bir dönemler, önemli olan zamanlar dünyanın ve vücudun ritimleriydi. Bu adaya gelen insanlar yılda dört kez zamana ihtiyaç duydular: tohumları gereğinden erken ya da gereğinden geç atmamak için gündönümü ve ekinokslarda. Kilise buralara girdiğinde işe pazarları, Noelleri, Paskalyaları sokmakla başladı ve yılı Aziz Günleriyle sömürgeleştirmeye girişti. İngilizler kısa dönem kiralamayı ve vergi ödeme günlerini getirdiler. Tren yollarıyla birlikte, saatlerin aynı zamanda yürümeleri gerekti. Şimdi artık televizyon uyduları aynı akşam 6 haberlerini her yerde ve aynı akşam 6’da yayınlıyor. Bilim kendini zamanı, zamanın sahip olduğundan fazla dilime ayırmaya verdi. Süper iletkenler konusunda yaptığım Light Box araştırmalarımda, anlarla uğraştım: bir saniyede bu anlardan 10 000 000 000 000 000 000 000 000 000 000 000 000 000 000 tane var.</p>

  <p>Oysa günleri şişeleyemediğin gibi, zamanın hızını da ölçemezsin. Saatler zamanın uzunluğunu ölçüyor, hızını değil. Zaman hızlanıyor mu, yoksa yavaşlıyor mu, bunu bilen kimse yok. Kimse zamanın ne olduğunu bilmiyor. Bir günde ne kadar zaman var? Kaç saat, dakika, ya da saniye değil: ne kadar <i>zamanımız</i> var? Bugün?</p>

  <p>“Sandviç senaryomuz ne, Mo?”</p>

  <p>“Salam ve peynir; salam ve domates; peynir ve domates.”</p>

  <p>“Ve salam, peynir ve domates.”</p>

  <p>“Nereden bildin?”</p>

  <p>“Sandviçleri nasıl Venn Diyagramları halinde gruplandırdığını hiç fark etmedin mi?”</p>

  <p>“Öyle mi yapıyorum?”</p>

  <p>“Seninle o yüzden evlendim ya.”</p>

  <p>Maisie’nin siğilim için verdiği küçük et parçasını hatırladım. Eti gümüş kâğıdından çıkardım, ağzıma atmak için gelip geçici arzuya direndim ve siğilime sürtmeye başladım.</p>

  <p>“Beni biraz bağışla, John. Gidip küçük bir et parçasını gömmem gerekiyor.”</p>

  <p>“Maisie’nin siğil ilacını mı? İzci sözü, bakmayacağım.”</p>

  <p>Şimdi kalkıp gideceğim, ve İnnisfree’ye gideceğim.</p>

  <p>Ve oradaki küçük kulübeye, kilden ve sazlardan yapılmış: Orada üç sıra fasulyem olacak, bir de anlar için kovanım,</p>

  <p>Ve an sesli açıklıkta yalnız yaşayacağım.</p>

  <p>“Tam otuz dakika boyunca Fizik düşünmedim.”</p>

  <p>“Ünlü Clear Adası büyüsü. Bakan biri var mı?”</p>

  <p>“Hayır. Bütün yamaç bizim. Ve öğleden sonra ayındaki adam. Ve Noake’ın Jersey’leri.”</p>

  <p>“Öyleyse gel buraya okyanus çocuğum, etli butlu ada sürtüğüm...”</p>

  <p>“Etli butlu! John Cullin...”</p>

  <p>The Green Man’den çay saati öncesi ayrıldık. John, Planck ve ben Aodhagan’a yürüyerek döndük. Liam dağ bisikletinin pedalları üzerinde dikilerek.</p>

  <p>“Pekâlâ, viskiye böyle dayanmayı nerede öğrendin?” diye sordum Liam’a.</p>

  <p>“Babam.”</p>

  <p>“Bu aşağılık bir iftira!”</p>

  <p>Yürümeye devam ettik, düz yürümeyi beceren sadece Planck’ti. “Bu akşam az rastlanır bir günbatımı var, baba.”</p>

  <p>“Öyle mi? Ne renk?”</p>

  <p>“Kırmızı?”</p>

  <p>“Nasıl kırmızı?”</p>

  <p>“Kavunun içindeki kırmızı.”</p>

  <p>“Ya, şu kırmızı. Az rastlanır bir günbatımı, bu.”</p>

  <p>John’u, yanında Planck’la, kapının oradaki bir taşın üzerinde oturur bıraktım. Çimenler toynak izleri ve köstebek delikleriyle delik deşikti. Liam Schroedinger’a akşam yemeğini vermek için pedallara yüklenmiş, önden gitmişti.</p>

  <p>Bahçe şimdi küçük bir orman gibiydi. Haklıydım, çatı göçmüştü. Bir zamanlar araba yolu olan patikada kendime bir yol buldum. Kasvete boyanmış pencerelerin ardında gözler mi vardı? Duvarlardaki sarmaşıklar hışırdadı. İçeride bir şey çırpınıp kanat çırptı. Baykuşlar, yarasalar, kediler ya da kendi işlerinin peşinde iki ayaklılar mı?</p>

  <p>“Hey” diye seslendim, kapısız eşikten. “Kimse var mı?”</p>

  <p>Babam tıkanmış yüreğiyle tam buraya yığılmıştı. Annem, bisiklete atlayıp Dr. Mallahan’ı bulmak için limana giderken, geleceği görmüş insanın ölümcül sükûnetiyle bana babamla ilgilenmemi söylemişti.</p>

  <p>Babam sanki bana bir şey söylemek istiyordu. Üzerine eğildim. Sanki kaburgalarının üzerinde bir ton tuğla yığılıymış gibi konuştu. “Mo, güçlü ol, anlıyor musun? Ve iyi çalış ve İrlandacanı unutma. İrlandaca senin kimliğin.”</p>

  <p>“Şimdi ölecek misin?”</p>

  <p>“Evet, Mo” dedi babam, “Ve sana bunun ne kadar merak verici bir tecrübe olduğunu anlatamam, bebeğim.”</p>

  <p>Burası temiz hava, yeni sıva ve kireç kokan, derli toplu, küçük bir evdi. Babam damdaki kiremitleri bir yaz, Doig kardeşlerin, Peder Wally’nin ve o ekimde boğulup ölen Gabriel Fitzmaurice’in yardımıyla yerleştirmiş, eski sazları deniz kenarına götürüp, harika bir ateş yakmıştık.</p>

  <p>Ne var ki herhangi bir sistem bile bozulur ve karmaşık bir düzenden daha basit bir duruma geçer. Annemle ben ana karada teyzelerin dünyasına girmek üzere Clear’i terk ettiğimizde, fırtınalar ve ağaç kurtları işe girişti. Öteki adalılara inşaat malzemesi gerekiyordu. Annem kendi hayaletlerinin karşısına çıkmaya cesaret edemediğinden, herkese ihtiyaçlarını almalarını söyledi.</p>

  <p>Şimdi alacakaranlık ve erken yıldızlardan bir çatıyı incecik dallar tutuyor.</p>

  <p>“Mo!” diye sesleniyor John tarlaların ötesinden. “İyi misin?”</p>

  <p>Hiç mesaj bırakılmamış.</p>

  <p>“Evet” diye bağırıyorum, yağmurluğumun fermuarını çekerken.</p>
</body>
</html>
