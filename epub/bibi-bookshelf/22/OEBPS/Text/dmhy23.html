<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>“Mao öldü!”</p>

  <p>Bunu önce Ağacım söyledi; aydınlık sağanakların yağdığı bir sabah. Daha sonra, tepeye tırmanmakta olan bir keşiş, palas pandıras Çayhaneme girdi, sevinçten pırıl pırıl yüzüyle haberi doğruladı.</p>

  <p>“Kutlamak için biraz pirinç şarabı almaya çalıştım, ama herkes aynı düşüncedeydi, onun için hiçbir yerde alınacak tek damla yoktu. Bazıları geceyi hıçkırarak geçirmiş. Bazılarıysa, çevrelerindekilere Sovyetler Birliği’nin istilasına hazırlanmalarını öğütlemiş. Parti yetkilileri bütün gece kapalı panjurların ardına saklandı. Ama köylülerin çoğunluğu gece boyunca haberi kutladı, ateşler yaktı.”</p>

  <p>Üst kata, genç bir kızın korkudan uyuyamadığı odaya tırmandım. Parıldayan ay ışığı onun içinden geçtiği ve beni iyi duyamadığı için, onun bir ruh olduğunun farkmdaydım. “Sakın endişelenme” dedim ona. “Ağaç seni korur. Ağaç ne zaman saklanacağını, ne zaman kaçacağını söyler sana.” Yüzüme baktı. Yatağımın ayakucundaki sandığın üzerine oturdum, içinde hasır bir kayık, bir kedi ve yuvarlanarak akan bir nehrin geçtiği bir ninni söyledim.</p>

  <p>Cömert bir yıldı. Tapınaklar teker teker yeniden inşa edildi, çanlar yeniden yerlerine asıldı, böylelikle güneş ve ay gerektiği gibi selamlanabildi, Tanrı Buddha'nın doğum günü kutlandı. Keşişler yine her gün rastlanacak konuklardan oldu ve hacı akını tek bir günde on iki kişiye kadar yükseldi. Şişmanlar tepeye iki ya da üç kişinin taşıdığı sedyelerle çıkartılıyordu. Sedyeyle hac, ha? Otomobille yapılan hac kadar saçma! Hâlâ politikaya inanan kuş beyinliler heyecanlı seslerle Dört Çağdaşlaşma’dan, Dörtlü Çete’nin yargılanmasından ve Çin’i kurtarmaya gelmiş olan, Deng Şiaoping' adlı iyi ruhtan söz ediyorlardı. Benim Çayhaneme dokunmadığı sürece, istediği kadar çağdaşlaşabilirdi. Deng Şiaoping'in sloganı, “Zengin olmak, şanlı olmaktır” idi.</p>

  <p>Kutsal Dağ’ın tepesinde, Tanrı Buddha’nın gözü birkaç kez açıldı ve bu mucizeye tanık olan keşişler uçurumun üzerinden, çifte gökkuşağının içinden atlayıp, Cennet’e ayaklarının üstünde düştüler. Başka bir mucize de başımın üzerinde gerçekleşti. Ağacım çocuk sahibi olmaya karar verdi. Bir güz sabahı, üzerinde badem buldum. Daha yukarda, fındıklar büyüyordu. Bu mucizeye inanmam güçtü, ama olanları kendi gözlerimle görüyordum! Daha da yukarıda bir dal hışırdadı ve ayağımın dibine bir hurma düştü. Bir hafta sonra, rüzgârın düşürdüğü ayvalar ve en sonunda da buruşuk ve ekşi elmalar buldum. Uykuya daldığımda Ağaç gıcırdadı ve bir santur ezgisi düşlerimin yolunu aydınlattı.</p>

  <p>Babamı acı verici karanlıklarda düşledim. Mağaranın yanında damlayan su birikintisine baktım; o da elleri ensesine bağlanmış, umutsuzca bana bakıyordu. Bazen, konuklar için çay hazırlarken, yukarıdaki odada dolaştığını, etrafına bakınıp sigaralarını arandığını, öksürdüğünü duyuyordum. Tanrı Buddha babamın suçluluk duygusu altında ezildiğini ve ruhunun aşağıdaki loş yerlerde, tamamlanmamış işler kafesine kapatıldığını açıkladı. Ben kendiliğimden dağın tepesine gidip hacı olana dek, ruhu orada kalacaktı.</p>

  <p>Sakın yanılmayın, babamın İmparator Tavukboku olduğunu düşünüyorum. Onun içinde bir erdem bulmak, Sarı Nehir’de topluiğne bulmaktan güçtü. Bana hiç güzel bir söz söylemedi, hiç teşekkür etmedi ama bekâretimi iki çay kâsesine sattı. Ama benim babamdı ve ataların ruhlarının sorumluluğu ahfadından sorulur. Dahası, düşlerimde kendine acımanın iniltisi olmaksızın, güzel bir uyku çekmek istiyordum. Üstelik, bütün ömrünü Kutsal Dağ’da çalışarak geçirip, hacılık için tepeye bir kez bile gitmemek saygısızlık olurdu. Artık kadınların uyanıp da yatağa çakılı olduklarını anladıkları, istedikleri gibi hareket ettikleri son günün dün olduğunu fark edemediklerini gördükleri yaştaydım.</p>

  <p>Yağmur mevsiminden önce, güzel bir sabahtı. Güneşle birlikte kalktım. Ağacım bana yiyecek bir şeyler verdi. Çayhane’nin kapılanın kilitleyip, kasamı mağaranın arka tarafındaki taş yığınının altına gizledim ve tırmanmaya koyuldum. Elli yıl önce olsa, karanlık basmadan tepeye vanrdım. Bu yaşımda, ertesi günün öğleden sonrasına kadar yukarıya ulaşamayacaktım.</p>

  <p>Adımlar, vadiler, ulu ağaçlar, adımlar, dünyanın ucuna tutunmuş patikalar.</p>

  <p>Güneş ışığında, gölgede adımlar.</p>

  <p>Akşam karanlığı çökünce yıkılmış bir manastırın verandasında ateş yaktım. Kışlık şalımın altında uyudum. Tanrı Buddha yatağımın ucuna oturmuş sigara içiyor, bütün hacılara yaptığı gibi beni bekliyordu. Uyandığımda bir kâse pirinç ile dumanı tüten bir kâse siyah çay buldum.</p>

  <p>Gelecekteki bir hayata tökezledim. Oteller vardı, beş ya da altı katlı oteller! Dükkânlar kimsenin asla işine yaramayacak, istemeyeceği ya da ihtiyacını duymayacağı parlak şeyler satıyordu. Restoranlar daha önce hiç duymadığım kokular yayan yiyecekler satıyordu. Renkli camlı kocaman otobüsler arka arkaya sıralanınıştı ve içlerindeki herkes yabancı şeytanlardandı! Arabalar bir araya karışıyor, domuz sürüleri gibi korna çalıyordu. İçi insan dolu bir kutu havadan uçarak geçti, ama kimse buna şaşırmadı. Mağaradaki rüzgâr gibi soluyordu. Kalabalık eşikten geçip içeriye baktım. Sahnede bir adam oturmuş, gümüş bir mantarı öpüyordu. Arkasında, sevgili resimleri ve kelimelerle dolu bir perde vardı. Odanın bir yerinde, dev gibi bir domuzun yumurtaları alınıyordu. O zaman, adamın şarkı söylediğini anladım! Aşk, güney yeli ve söğütler hakkında bir şarkı söylüyordu.</p>

  <p>Güneş olmamasına rağmen gözlük takmış bir kadını taşıyan sedyecilerden birisi beni neredeyse deviriyordu.</p>

  <p>“Durduğun yere dikkat etsene!” dedi soluk soluğa.</p>

  <p>“Kutsal Dağ’ın zirvesi ne tarafta?” diye sordum.</p>

  <p>“Üzerinde duruyorsun!”</p>

  <p>“Burası?”</p>

  <p>“Burası!”</p>

  <p>“Tapınak nerede? Ruhlar için dualar sunmam...”</p>

  <p>“Orada!” Çenesiyle gösterdi.</p>

  <p>Tapınak bambu iskelelerin arasında boğulmuştu. İşçiler merdivenlerden inip çıkıyor, platformlarda yürüyorlardı. Ön avluda futbol oynayan bir grup işçi kale direkleri yerine eski keşiş heykellerini kullanıyordu. Gözlerimin beni bir kez daha aldatmadığından emin olabilmek için, kalecinin yanına yaklaştım.</p>

  <p>“Vay, vay, Kızıl Muhafızlardan General Beyin’miş!”</p>

  <p>"Peki sen kimsin, moruk?”</p>

  <p>“Hatırlıyorum da, son karşılaştığımızda boğazıma basıyor ve epey tahrik oluyordun. Çayhanemi yıkıp, paramı çalmıştın!” Beni tanıdı, ama tanımaz gibi davranıp, homurdanarak arkasını döndö. O anda atılan top yanından geçince, sislerin arasından bir zafer narası yükseldi.</p>

  <p>“Güzel bir rastlantı, öyle değil mi, General Beyin? Hakkını vermeliyim, kurnaz bir herifsin. Önce, tapmakları un ufak etmekle görevli bir ekibin başıydın. Ardından da, yıkılmış tapınakları restore edecek ekibin şefi! Sosyalist Çağdaşlaşma dedikleri, bu mu?”</p>

  <p>“Şef olduğumu nereden çıkardın?”</p>

  <p>“Kaytardığın zaman bile en kolay işi kendine ayırırsın da, ondan.” Beyin’in yüzü ne yapması gerektiğine karar veremedi. Bir ifadeden diğerine geçti. İşçilerden bazısı söylediklerimi duymuş, ekip şeflerine öfkeyle bakıyordu. Beyin’in yanından ayrıldım, tapınağın kapısındaki testere ve çekiç seslerinin arasından kendime bir yol açtım. Garez, kemiği iliği sömüren iblislerdir. Zaman zaten bu görevi oldukça iyi yerine getiriyordu. Tanrı Buddha bana sık sık bağışlayıcının yaşam için elzem olduğunu söylerdi. Haklı. Bağışlananların iyiliği için değil, bağışlayanın huzuru için.</p>

  <p>Büyük kapıdan geçtim, bundan sonra ne yapmam gerektiğini düşünerek kemerlerin altında dolaştım. Çarpık burunlu yaşlıca bir keşiş yanıma yaklaştı. “Siz Çayhane’nin sahibi olan yaşlı kadın değil misiniz?”</p>

  <p>“Evet, öyle.”</p>

  <p>“Öyleyse, benim konuğum olacaksınız! Bir kâse çay içmek için Tapınağa gelin.”</p>

  <p>Tereddüt ettim.</p>

  <p>“Lütfen. Endişeye gerek yok. Burada konuksunuz.”</p>

  <p>Bir keşiş çırağı Tanrı Buddha’nın kaşına altın varak sürüyordu. Bana baktı, sonra gülümsedi. Ben de ona gülümsedim. Bir yerlerde darbeli bir matkap zemini dövüyor, elektrikli bir matkap da vızıldıyordu.</p>

  <p>Keşişin peşine düşüp, tütsü ve çimento kokan kemerli bir labirente daldım. Sakin bir yere vardık. Etrafta Tanrı Buddha'nın birkaç heykeli ve asılı birkaç elyazması vardı. Çay bomboş odada bizi bekliyordu. “Elyazmalarında ne diyor?”</p>

  <p>Keşiş tevazuyla gülümsedi. “Kaligrafi. Benim boş zamanlanmda yaptığım bir şeydir. Soldakinde:</p>

  <p class="blok">Masamda, güneşin ışığında,</p>

  <p class="blok">Uzun, uzun bir mektup yazıyorum.</p>

  <p>Sağdakinde de:</p>

  <p class="blok">Bir daha göremeyeceğim Dağlar</p>

  <p class="blok">Uzakta kayboluyor.</p>

  <p>Kaba işçiliği bağışlayın. Bu işi zevk için yapıyorum. Şimdi, çayınızı vereyim.”</p>

  <p>“Teşekkür ederim. Büyük zevk alıyor olmalısınız. Bütün bu hacılar tapınağınızı ziyarete geliyor.”</p>

  <p>Keşiş içini çekti. “Onlardan pek azı hacı. Çoğu, tapınağa girme zahmetine bile katlanmıyor.”</p>

  <p>“Öyleyse bunca yolu tepip Kutsal Dağ’a neden geliyorlar?”</p>

  <p>“Çünkü burası da arabalarıyla gelebilecekleri bir yer. Çünkü bir sürü insan buraya geliyor. Çünkü hükümet burayı Millî Varlık ilan etti.”</p>

  <p>“En azından, Parti size baskı yapmaktan vazgeçti.”</p>

  <p>“Sadece bizi vergilendirdiğinde daha iyi sonuç aldığı için.” Yakından geçen biri ıslıkla hem mutlu hem de hüzünlü bir ezgi çaldı. Bir süpürgenin yerdeki sesini duydum.</p>

  <p>“Buraya babam için geldim” diye başladım söze.</p>

  <p>Keşiş beni ciddiyetle dinledi, öykümü anlatırken ara sıra başını sallayıp onayladı. “Gelmekte haklıydınız. Babanızın ruhu hâlâ bu dünyadan ayrılamayacak kadar yüklü. Benimle Tapınağa gelin. Bir yanda turistlerin flaşlarının erişemeyeceği, sakin bir sunak var. Birlikte birkaç tütsü yakarız, sonra da ben gerekli duaları okurum. Ondan sonra da, geceyi geçireceğiniz bir yatak bulacağım. Konukseverliğimiz sade, ama içtendir. Tıpkı sizinki gibi.”</p>

  <p>Ertesi sabah, keşiş bana büyük kapıya kadar eşlik etti. Siste kaybolmuş bir gün daha.</p>

  <p>“Ne kadar?” Şalımın içindeki para kesesine uzandım.</p>

  <p>“Hiç” deyip, saygıyla koluma dokundu. “Bütün hayatınız boyunca, çakıltaşından başka yiyeceği olmayan gezgin keşişlerin karnını doyurdunuz. Zamanı geldiğinde, cenaze töreninizin gerektiği gibi yapılmasını sağlayacağım.”</p>

  <p>İyilik beni hep ağlatmıştır. Nedendir, bilmem. “Ama keşişlerin bile yemek yemeleri gerek.”</p>

  <p>Gürültülü sisi gösterdi. Işıklar yanıp sönüyordu. Loş otobüsler homurdandı. “Bırakın da, bizi bunlar beslesin.”</p>

  <p>Yerlere kadar eğildim, başımı yeniden kaldırdığımda gitmişti. Geride sadece tebessümü vardı. Aşağıya inen yola doğru yürürken, merdivenlerden bir kova çakıl çıkarmaya uğraşan Beyin’i gördüm. Yüzü yaralı ve mordu. İşte erkekler. Bir grup kız çığlıklar atıp gülerek meydanda koşarken, az kalsın beni yere düşüreceklerdi. Keşiş burada artık hiçbir şeyin kutsal olmadığını söylerken haklıydı. Kutsal yerlerin daha derinlere, daha yükseklere sığınması gerekiyordu.</p>

  <p>Bir adam Çayhaneme, beni görmeye geldi. Parti, gazetesinden geldiğini ve benim hakkımda bir öykü yazmak istediğini söyledi. Öyküsünün adını sordum.</p>

  <p>“Sosyalist Girişimcilikte Yetmiş Yıl.”</p>

  <p>“Nede Yetmiş Yıl?”</p>

  <p>Fotoğraf makinesi yüzümde parladı. Gözlerimi yumunca bile, Zümrüdüanka tüyleri gördüm.</p>

  <p>“Sosyalist Girişimcilik.”</p>

  <p>“Bunlar genç kelimeleri. Bu konuda gençlerle görüşün.”</p>

  <p>“Hayır, Hanımefendi” diye ısrar etti. Birkaç metre gerileyip makinesini Çayhaneme doğrultmuştu. Flaş! “Ev ödevimi yaptım. Siz gerçek bir öncüsünüz. Kutsal Dağ’dan para kazanmak mümkün ve siz bu fırsatı ilk gören olduğunuz halde, hâlâ buradasınız. Dikkat çekici, gerçekten. Altın Yumurta Yumurtlayan Nine. Bu da güzel bir altbaşlık olur!”</p>

  <p>Yaz aylarında yolun dağcılarla dolup taştığı doğruydu. Her birkaç adımda bir, bir Çayhane, bir Şehriye Tezgâhı ya da bir Hamburger Büfesi vardı -bir keresinde bir hamburger denedim, yabancı pisliği! Daha bir saat bile geçmeden, yine acıkmıştım. Her türbenin çevresinde kümelenen masalarda satılan plastik torbalar ve plastik şişeler, zirveye çıkan yolu çöplüğe çeviriyordu.</p>

  <p>“Öncü falan değilim” diye ısrar ettim. “Burada kaldım, çünkü başka seçeneğim yoktu. Para istemeye gelince, Parti para kazandığım için Çayhane’yi yıkmaya adam gönderdi.”</p>

  <p>“Hayır, göndermediler. Yaşlısınız ve oldukça yanılıyorsunuz. Parti adil ticareti baştan beri destekledi. Şimdi, okuyucularımızı ilgilendirecek öyküleriniz olduğundan eminim.”</p>

  <p>“Okuyucularınızın ilgisini çekmek benim işim değil! Benim işim şehriye ve çay sunmak! Eğer yazmak için gerçekten ilginç bir şey arıyorsanız, Ağacımı yazın! Bir ağaçta, beş ayrı ağaç. Bademler, fındıklar, hurma, ayva ve elma. ‘Cömert Ağaç.’ İşte öykünüz için daha uygun bir ad; sizce de öyle değil mi?”</p>

  <p>“Bir ağaçta beş ağaç” diye tekrarladı gazeteci.</p>

  <p>“Tamam, elmaların ekşi olduğunu kabul ediyorum. Ama bu önemli değil. Ağaç konuşuyor!”</p>

  <p>“Gerçek mi bu?”</p>

  <p>Kısa süre sonra gitti. Benim kelimelerimi kendine uydurarak, saçma hikâyesini yine de yazdı. Yazıyı bana bir keşiş okudu. Anlaşılan Deng Şiaoping’in aydın önderliğine başından beri hayrandım. Tiananmen Meydanı’nı hiç duymamıştım, ama denildiğine göre yetkililerin mümkün olan tek tepkiyi gösterdiklerine inanıyormuşum.</p>

  <p>Güvenilmeyecek insanlar listeme “yazarları” da ekledim. Her şeyi uyduruyorlar.</p>

  <p>“Kim olduğumu biliyor musun?”</p>

  <p>Gözlerimi açıyorum.</p>

  <p>Ağacımın yapraklarının gölgesinden güzel yüzü benekleniyor.</p>

  <p>“Saçlarındaki nilüferler, canım, sana yakışıyordu. Mektubun için teşekkürler. Birkaç gün önce geldi. Bana bir keşiş okudu mektubunu.”</p>

  <p>Fotoğraftaki gibi gülümsedi.</p>

  <p>“Bu da senin <i>torununun kızı</i>” diyor yeğenim, sanki ben yanılıyormuşum gibi.</p>

  <p>Asıl yanılan yeğenim, ama dünlerin doğasını açıklayamayacak kadar yorgunum.</p>

  <p>“Çin’e tamamen mi döndün, canım?”</p>

  <p>“Evet. Hong Kong da Çin ya, neyse. Ama evet.”</p>

  <p>Yeğenimin sesinde gurur var. “Torununun kızı çok başarılı olmuş, teyze. Köyde bir otel ile bir de restoran aldı. Çatısında bütün gece durmadan dönen bir ışığı var. Kentin bütün zenginleri kalmaya geliyor. Daha geçen hafta bir film yıldızı geldi. Bir sürü güzel evlilik teklifi aldı -yerel Parti yöneticisi bile onunla evlenmek istiyor.”</p>

  <p>Yüreğim, güneşte yatan ehlileşmiş bir dağkedisi gibi sıcak sıcak kıvrılıyor. Kızım beni atası olarak onurlandıracak ve Kutsal Dağ’da, denize karşı gömecek. “Hiç deniz görmedim, ama Hong Kong’un kaldırımları altın kaplı, diyorlar.”</p>

  <p>Gülüyor, zarif bir gülüş. Kaburgalarıma sancı girmesine rağmen, onun güldüğünü görünce ben de gülüyorum.</p>

  <p>“Hong Kong kaldırımlarında bir sürü şey bulursun, ama altın yok. Patronum öldü. Bir yabancı, büyük bir şirketi olan bir avukattı ve oldukça da varlıklıydı. Vasiyetinde bana çok cömert davrandı.”</p>

  <p>Ölmekte olan yaşlı kadın güdüsüyle, bana bütün gerçeği anlatmadığını anlıyorum.</p>

  <p>Ölmekte olan yaşlı kadın güdüsüyle, gerçeğin o kadar da önemli olmadığını biliyorum.</p>

  <p>Kızım ile yeğenimin aşağıda çay yaptığını duyuyorum. Gözlerimi yumunca, fildişi toynaklar işitiyorum.</p>

  <p>Bir duman şeridi yükselip kaybolurken doğruluyor, yukarı, yukarı, daha yukarı.</p>
</body>
</html>
