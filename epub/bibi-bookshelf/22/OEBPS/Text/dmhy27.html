<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Bir iki kez, insan ev sahiplerimin içinde düş gücü en yüksek görünenlere ruh göçünü anlatmaya çalıştım. İmkânsızdı. On bir dil biliyorum, ama bazen dillerin de çalamadığı ezgiler oluyor.</p>

  <p>Başka bir insan ev sahibime dokunduğunda taşınabiliyorum. Bu taşınmanın kolaylığı ya da zorluğu, yeni seçtiğim zihnin durumuna ve olumsuz duyguların beni durdurup durdurmamasına bağlı. Dokunmanın gerekliliği gerçeği, her ne kadar hücrealtı ya da bioelektrik düzeyde de olsa, belirli bir fiziksel düzlemde var olduğumun kanıtı olmalı. Sınırlar var. Örneğin, hayvanlara taşınamıyorum, maymunlara bile: denersem, hayvan ölüveriyor. Bu, bir yetişkinin bir çocuk elbisesine sığmaya çalışması gibi bir şey. Bir balinaya taşınmayı hiç denemedim.</p>

  <p>Ama bu ruh göçünün nasıl bir <i>duygu</i> olduğunu, işte bunu nasıl anlatmalı! Sirkte, boşluğa atılan bir trapezciyi düşünün. Ya da masanın üzerinde hızla giden bir bilardo topunu. Bulanık havada geçen bir yolculuktan sonra, yabancı bir kente varmak gibi.</p>

  <p>Bazen dil, anlamın müziğini bile okuyamıyor.</p>

  <p>Dağlardan esen sabah rüzgârı soğuktu. Gunga çadırın girişinde durdu, buz gibi sabah havası ensesine ve yüzüne çarptı. Çadırlarla kaplı yamaç yavaş yavaş canlandı. Kentten bir ambulans sireni yükselip kesildi. Tuul Irmağı kurşun grisine kesti. Kocaman kırmızı neon tabela söndü: <i>Gelin Kentimizi Ulu Bir Sosyalist Topluluğa Dönüştürelim.</i></p>

  <p>“Deve boku” diye düşündü Gunga “Bunu ne zaman sökecekler?”</p>

  <p>Gunga kızının nerelerde olduğunu merak etti. Kadının kendince kuşkuları vardı.</p>

  <p>Komşulardan biri başını sallayarak güzel bir sabah diledi. Ganga da başını salladı. Kadıncağızın gözleri giderek çaptan düşüyordu, romatizma kalçalarını kemirmeye başlamıştı ve üç kış öncenin kötü kaynamış uyluk kemiği sızlıyordu. Gunga’nın köpeği kulaklarının arkasını kaşıması için sekerek yaklaştı. Bugün yolunda gitmeyen başka bir şeyler daha vardı.</p>

  <p>Döndü, çadırının sıcaklığına daldı.</p>

  <p>“Kapat şu kahrolası kapıyı!” diye böğürdü kocası.</p>

  <p>Batılılaşmış bir kafadan taşınmak güzeldi. Caspar’ınki gibi durmak dinlenmek bilmeyen otoyol kafalılardan ne kadar çok şey öğrenirsem öğreneyim, böyleleri beni serseme çeviriyor. Bir dakika önce avronun kurundan bahsederken sonra Sen Petersburg’da gördüğü, sanat hırsızlığıyla ilgili filme geçiyor, bu arada da adacıklar arasında amcasıyla balık tutmanın anılarına uğrayıp, sonunda popüler bir parçaya ya da bir arkadaşının web sitesine yöneliyor. Hiç durmadan.</p>

  <p>Gunga'nın aklı daha kişisel bir çevrede devriye gezer. O sürekli yiyecek bulmayı ve parayı düşünür. Kızı için, hasta akrabaları için dertlenir. Hayatının birçok günü aşağı yukarı böyle geçer. Sovyet döneminin güvenli yeknesaklığıyla, bağımsızlıktan bu yana hayatta kalma mücadelesiyle. Buna rağmen benim saklanmam açısından Gunga’nın aklı Caspar’ınkinden çok daha zorlu. Tıpkı büyük ve kalabalık bir kent yerine, meraklı bir köyde görünmez olmaya çalışmak gibi. Ev sahiplerinden bazıları, ruhsal çevrelerindeki hareketlere karşı daha duyarlıdır ve Gunga'nın algılaması da gerçekten güçlü. O uykudayken dilini öğrendim; yine de düşleri beni dışarıda tutmayı sürdürdü.</p>

  <p>Gunga sobayı yakmaya koyuldu. Eksik bir şeyi ararmışçasına çadırda çevresine bakınıp, “Yolunda gitmeyen bir şey var” dedi kendi kendine. Döşekler, masa, dolap, aile yadigârı tabak çanak takımı, kilimler, en zor günlerde bile satmayı reddettiği gümüş çaydanlık.</p>

  <p>“Yine o gizemli altıncı hissin olmasın?” Buyant battaniyelerin altında gerindi. Kataraktı ve çadırın loşluğu Gunga'nın görmesini güçleştiriyordu. Buyant bir tiryaki öksürüğüne tutuldu. “Bu kez nedir? Osuruktan bir haber mi, yoksa bize miras olarak bir deve mi kalıyor? Kulağındaki kir, dev gibi bir sülüğün gelip sana masumiyetini kaybettireceğini mi bildirdi?”</p>

  <p>“Dev bir sülük o dediğini on yıl önce yaptı. Adı da Buyant’tı.”</p>

  <p>“Çok komik. Kahvaltıda ne var?"</p>

  <p>Bir yerden başlayacağım nasılsa. “Adam, dünyanın kaderini düşünen üçü hakkında bir şey biliyor musun?”</p>

  <p>Adamın beni duymadığını düşünmeme yol açacak uzun bir sessizlik. “Şimdi de neler saçmalıyorsun?”</p>

  <p>O sırada Oyuun, Gunga’nın kızı çadıra girdi. Yanakları kıpkırmızıydı ve soluk soluğa olduğu görülüyordu. “Dükkânda ekmek vardı! Üstelik birkaç tane de soğan buldum!”</p>

  <p>“Aferin kızıma!” Gunga kızım kucakladı. “Erken kalkmışsın. Beni uyandırmadın.”</p>

  <p>“Kahrolası kapıyı kapatın!” diye haykırdı Buyant.</p>

  <p>“Otelde geç saate kadar çalıştığını bildiğimden, seni uyandırmak istemedim.” Gunga Oyuun’un bütün gerçeği anlatmadığından kuşkulandı. “Dün gece otel dolu muydu, anne?” Oyuun konu değiştirmekte ustaydı.</p>

  <p>“Hayır. Topu topu iki sarışın.”</p>

  <p>“Okuldaki atlasta Avustralya’yı buldum. Ama şeyi bulamadım... neydi adı? Danimarka mıydı?”</p>

  <p>“Kimin umurunda ki?” Buyant battaniyelerden birini şal gibi sırtına aldı ve döşekten yuvarlanarak kalktı. Bir zamanlar yakışıklı olabilirdi; üstelik o kendini hâlâ yakışıklı sanıyordu. “Sanki hayatında oraya gidecekmişsin gibi.”</p>

  <p>Gunga dilini ısırdı, Oyuun gözlerini kaldırmadı.</p>

  <p>“Sarışınlar bugün ayrılıyor, enselerini gördüğümde sevineceğim. Hiç anlayamıyorum, anası kızının böyle gezmesine nasıl izin veriyor? Evli olmadıklarına eminim, ama aynı yatakta yatıyorlar! Yüzük, falan yok. Üstelik adamda da bir tuhaflık var.” Gunga gözlerini Oyuun’a dikmişti ama Oyuun başka tarafa bakıyordu.</p>

  <p>“Tabiî var, yabancı onlar.” Buyant geğirdi ve çayını höpürdetti. “Ne demek istiyorsun, anne?” Oyuun soğanları doğramaya girişti.</p>

  <p>“İşte, en birincisi, adam yoğurt kokuyor. Ama başka bir şey daha var... gözlerinde... sanki onun gözleri değilmiş gibi.”</p>

  <p>“Bir zamanlar buralara gelen Macar sendikacılarınki kadar da tuhaf değil ya. Vietnam’dan gelen orkideler için delirenleri söylüyorum.”</p>

  <p>Gunga kocasının varlığım nasıl görmezden geleceğini biliyordu. “O Danimarkalı adam var ya, her dakika bahşiş veriyor ve sanki kafadan sakatmış gibi, durmadan sırıtıyor. Ama dün gece, elime dokundu.”</p>

  <p>Buyant tükürdü. “Eğer sana bir daha dokunursa, kafasını koparıp kıçına tıkarım. Bunları söyle ona.”</p>

  <p>Gunga kafasını salladı. “Hayır, ebecilik oynayan bir çocuk gibiydi. Sadece başparmağıyla elime dokundu ve arkasından hemen mutfaktan çıkıp gitti. Ya da büyü yapıyormuş gibi. Ayrıca lütfen çadırın içine tükürme.”</p>

  <p>Buyant ekmekten bir parça kopardı. “Tabiî ya, <i>büyü,</i> kesinlikle bu olmalı! Anlaşılan seni büyülemeye çalışıyordu. Kadın, bazen seninle değil de, büyükannenle evlenmişim gibi geliyor bana!” Kadınlar sessizce kahvaltı hazırlamayı sürdürdü.</p>

  <p>Buyant karnını kaşıdı. “Evlilikten söz açılmışken, dün akşam Yaşlı Gombo’nun büyük oğlu gelip Oyuun’u istedi.”</p>

  <p>Oyuun gözlerim annesinin karıştırdığı şehriyelere dikti. “Ya?”</p>

  <p>“Ya. Bana bir şişe votka getirmiş. İyisinden. Yaşlı Gombo içki kaldıramayan soytarı bir biniciden farksız ama kayınbiraderinin hükümette güzel bir işi var ve dediklerine bakılırsa, en ufağı da bayağı iyi güreşçiymiş. İki yıl arka arkaya okul şampiyonu olmuş. Küçümsenecek bir şey değil.”</p>

  <p>Doğradığı soğanlar Gunga’nın burun deliklerini karıncalandırdı. Oyuun tek kelime etmedi.</p>

  <p>“Düşünülmeyecek bir şey değil, öyle ya? Anlaşılan büyük oğlan Oyuun’a bayağı vurgun.... Eğer Yaşlı Gombo’nun torununu doğurursa bekleneni yaptığını gösterir ve Yaşlı Gombo’yu da zorlamış olur... Aklıma çok daha kötü evlilik ihtimalleri geliyor.”</p>

  <p>“Benim aklıma da, çok daha iyileri” dedi Gunga, koyun eti çorbasına şehriye katarken. Anne babanın yurdunda yaşlıların uyuduğu döşekten birkaç metre beride onu ziyarete gelen Buyant’ın anısı geldi aklına. “Mesela, sevdiği biri. Her neyse, zaten anlaşmıştık. Oyuun okulu bitirecek ve kısmetse, üniversiteye gidecek. Oyuun’un hayatta başarılı olmasını istiyoruz. Bakarsın, bir arabası olur. Ya da, en azından Çin malı bir motosikleti.”</p>

  <p>“Bunu hiç anlamıyorum. Sanki üniversite sonrası bekleyen bir sürü iş varmış gibi; özellikle de kızlar için. Ruslar giderken bütün işleri yanlarında götürdü. Geriye bıraktıklarını da Çinliler kaptı. Al sana yabancıların biz Moğolları nasıl soyduğunun bir örneği daha.”</p>

  <p>“Deve boku! Bütün işleri alan votkaydı. Bizi soyan da votka.” Buyant gözlerini koskocaman açtı. “Kadınlar politikadan anlamaz.”</p>

  <p>Gunga gözlerini kaçırmadı. “Yoksa erkekler anlıyor mu ki? Ekonomi nezleye yakalanacak kadar sağlam olsa, soğuk algınlığından ölecek.”</p>

  <p>“Söylüyorum sana, Ruslar...”</p>

  <p>“Rusları suçlamaktan vazgeçip, kabahati kendimizde aramadıkça hiçbir şey düzelmeyecek! Çinliler buraya kadar gelip, para kazanmayı becerdiğine göre, biz neden kazanamıyoruz?” Tavadaki yağ cızırdamaya başladı. Gunga elindeki süt kâsesinde kendinin çatık kaşlı aksini yakaladı. Eli belli belirsiz titreyince, görüntü bulanıp kayboldu. “Bugün her şey ters. Gidip şamanı göreceğim.” Buyant masaya yumruğunu indirdi. “Götürüp tugriklerimizi savurmana izin...”</p>

  <p>Gunga aynı şiddette cevabı yapıştırdı. “Kendi tugriklerimi istediğim yerde harcarım, anladın mı?”</p>

  <p>Buyant kazanamayacağı kesin olan bu tartışmadan çekildi. Komşuların olan biteni duymalarını ve bir kadına hâkim olamadığını söylemelerini istemiyordu.</p>

  <p>Ben neden böyleyim? Genetik bir kopyam yok. Bana doğruyu yanlıştan ayırt etmeyi öğretecek bir annem, bir babam olmadı. Hiç öğretmenim olmadı. Hiç beslenmedim ve hiçbir doğaya sahip değilim. Ama sessiz ve bilinçliyim: insan olmayan bir insancı.</p>

  <p>Hep böyle değildi, tabiî. Doktor çıldırdıktan sonra bir köylüden diğerine göçtüm, onların efendisiydim. Bütün sırlarını, köylerindeki derelerin kıvrımlarını, köpeklerinin adlarım biliyordum. Saman alevi gibi yanıp sönen ender zevklerinden ve bu zevkleri donmaktan koruyan anılarından haberdardım. Aşırılıkları inceledim. Ev sahiplerimi sinirlerini bozacak zevklerin peşinden koşturarak, neredeyse yok edecektim. Acının ne olduğunu anlayabilmek için, yolumun üzerine çıkacak kadar talihsiz olan zavallılara çok acı çektirdim. Bir ev sahibinden aldığım anılan diğerine aşılayarak ya da durmadan şarkı söyleyerek kendimi eğlendirdim. Keşişleri çalmaya, sadık âşıkları ihanete, yoksulları hovardalığa zorladım. Kendim için söyleyebileceğim tek iyi şey, birinci ev sahibimden sonra, kimseyi öldürmemiş olmam. Bunu insanlığa olan sevgimden dolayı yaptığımı söyleyemem. Sadece tek bir korkum var: öldüğü sırada bir insanın içinde olmak. O zaman ne olacağını hâlâ bilmiyorum.</p>

  <p>İnsanlığa geçişle ilgili göz kamaştırıcı öyküm yok. Çünkü hiç olmadı. Kültür Devrimi sırasında ve Tibet’te, Vietnam’da, Kore’de ve El Salvador’daki ev sahiplerime taşındığım dönemlerde, vuruşan insanları izledim, tabiî güvenli bürolarındaki generallerin bedenine sığınarak. Falkland Adaları’nda. kayalar için boğuşanları seyrettim. ‘Bir tarak için birbirini gırtlaklayan iki kel” dedi eski ev sahiplerimden biri. Rio’da saati için öldürülen bir turist gördüm. İnsanlar hileyle, sömürüyle, acıyla, hapisle dolu bir çukurda yaşıyor. Her seferinde, gerçekte olabileceklerinden bir şeyler kaybediyorlar. Bu savurganlık zehir gibi. İşte bu yüzden artık ev sahiplerime zarar vermiyorum. Bu zehirden yeterince var zaten.</p>

  <p>Gunga öğleden önceyi otelde, etrafı süpürerek ve çarşaflan yıkamak için su ısıtarak geçirdi. Caspar ile Sherry’yi yeniden, bu kez dışarıdan görmek, yeni kiracının oturduğu eski evi ziyaret etmek gibiydi. Hesabı ödeyip, kiraladıkları cip görünene kadar beklediler. Sırt çantasını arabaya atarken Caspar’la Danca vedalaştım, oysa o Gunga’nın Moğolca bir şeyler söylediğini sandı.</p>

  <p>Gunga yatakları yaparken, Caspar ile Sherry’yi oraya uzanmış hayal etti, sonra da Oyuun’u ve Gombo’nun en küçük oğlunu düşündü. Kentte dolaşan çocuk fuhuşu söylentilerini ve polisin nasıl yabancı parayla rüşvet yediğini anımsadı. Otelin sahibesi olan dul Bayan Ençbat’ın keyfi yerindeydi: Caspar hesabı dolarla ödemişti ve Bayan Ençbat’ın da çeyiz düzmesi gerekiyordu. Gunga çamaşır için su ısıtırken, oturup karşılıklı birer tuzlu çay içtiler.</p>

  <p>“Bak Gunga, dedikodudan hoşlanan biri olmadığımı <i>biliyorsun"</i> diye söze girdi, ağzı bir kertenkeleninki kadar bilgece görünen ufak tefek Bayan Ençbat, “Ama benim Sonjoodoi dün akşam senin Oyuun’u yine Gombo’nun küçük oğluyla birlikte yürürken görmüş. İnsanların ağzı torba değil ki büzesin. Birlikte Naadam Festivali’nde görülmüşler. Sonjoodoi, Gombo’nun büyük oğlunun da Oyuun’a vurgun olduğunu söylüyor.”</p>

  <p>Gunga karşı saldırıya geçmeye karar verdi. “Senin Sonjoodoi’nin Hıristiyan olduğu doğru mu?”</p>

  <p>Bayan Ençbat vereceği cevabı sakince düşündü. “O Amerikan misyonerinin evine bir iki kere gitti.”</p>

  <p>“Büyükannesi bütün bunlara ne diyor?”</p>

  <p>“Sadece Amerikalıların ne biçim insanlar olduğunun kanıtlandığını. Onlar insanları sapık kültlerine dönmeye ikna ettiklerini düşünüyor; oysa döneklik sadece süttozuna... sorun nedir, Gunga?” Ev sahibimde bir kuşku karmaşası oluşmuştu. Gunga orada olduğumu biliyordu. Hemen onu rahatlatmaya çalıştım. “Hayır. Yolunda gitmeyen bir şey var. Şamana gitmeliyim.”</p>

  <p>Otobüs kalabalıktı ve birinci viteste takılıp kalmıştı. Yolun sonunda, Sovyet döneminden kalma yıkık bir fabrika bması dikiliyordu. Gunga fabrikanın bir zamanlar ne ürettiğini çoktan unutmuştu bile. Kadıncağızın bilinçaltına bakmam gerekiyordu: kurşunlar. Yabanî çiçekler kısa yazın tadım çıkarıyor, sahipsiz köpekler bir hayvanın leşini didikliyorlardı. Öğleden sonra güneşi güçsüz ve inceydi. Otobüsten inenler, çadırlarla kaplı bir yamaca uzanan yola yöneldiler. Gunga da onlarla birlikte yürüdü. Dev boru hattı beton ayaklarının üzerinde uzayıp gidiyordu. Boru merkezî ısıtma sisteminin bir parçasıydı, ama kazanları yakmak için Rus kömürü gerekiyordu. Moğol kömürü yandığında işe yaramayacak kadar düşük ısı veriyordu. Halkın çoğu tezek yakmaya dönmüştü bile.</p>

  <p>Gunga'nın kuzini hamile kalamadığını anladığında bu şamana gitmişti. Gidişinden altı ay sonra dünyaya getirdiği ikiz erkeklerin başının çevresinde talihlerinin çok açık olacağının belirtisi cenin zarı vardı. Şaman, başkanın danışmanıydı ve at ondurucusu olarak da ün salmıştı. Uzak batı bölgesi Bayan Olgii’de, Tavanbogd yamaçlarında yirmi yıl keşiş olarak yaşadığı söyleniyordu. Sovyet işgali sırasında yerel yetkililer adamcağızı serserilik bahanesiyle tutuklamaya kalkmış, ne var ki onu tutuklamaya gidenlerin tümü elleri ve kafaları boş dönmüşlerdi. İki yüz yaşında olmalıydı.</p>

  <p>Şamanla karşılaşacağım için sevinçliydim.</p>

  <p style="text-align: center">***</p>

  <p>Doğuştan yeteneklerim de vardır: Anlaşılan yaşlılıktan ve unutkanlıktan muafım. Dünyanın en geniş insan anlayışının ötesinde bir özgürlüğe sahibim. Ne var ki kafesimde yalnızım. Uyanık bir bilinçliliğin tutsağıyım. Uyumanın ya da düş görmenin bir yolunu bulamadım. Ve en çok istediğim bilgi hep benden kaçıyor: Birlikte doğduğum öyküyü hiçbir zaman öğrenemedim ve benim cinsimden başkalarının da olup olmadığını hiç anlayamadım.</p>

  <p>Nihayet Kutsal Dağ’ın eteğindeki köyden ayrıldığımda bütün Güneydoğu Asya’yı dolaşıp, yaşlı insan belleklerinin bodrum katlarında, tavan aralarında bedensiz başka zihinler aradım. Benim cinsimden olabileceklerle ilgili söylentilerle karşılaşsam da elle tutulur bir bilginin izine rastlayamadım. Altmışlarda Pasifik Okyanusu’nun karşı kıyısına geçtim.</p>

  <p>Deli doktorumu hatırlayınca, çoğu kez sessizlik yeminimi tuttum. Ardımda mistiklerden, çatlaklardan ve yazarlardan bir iz bırakmak niyetinde değildim. Öte yandan, bir mistikle, bir çatlakla ya da bir yazarla karşılaştığımda, bazen onlarla konuşurdum. Buenos Aires’te bir yazar durumuma bir isim bile buldu: <i>noncorpum<a href="../Text/dipnot.html#_edn11" id="_ednref11"><sup>[11]</sup></a></i> ve, bir gün gerçekleşirse, çoğulu <i>noncorpa.</i> Onunla metafizik tartışarak zevkli birkaç ay geçirdim ve birlikte bir iki öykü yazdık. Ama “Ben” asla “Biz” olmadı. Yetmişli yıllarda <i>National Enquirer</i>'da bir ilan yayınlattım. Amerika insanlığın geri kalanından da çılgın. Aldığım on dokuz cevabın hepsinin izini sürdüm: mistikler, çatlaklar ya da yazarlar, hepsi. Pentagon’da bile ipucu aradım. Beni bile şaşırtacak bir sürü şeye ulaştım ama hiçbiri <i>noncorpa</i> ile ilgili değildi. Hiç Avrupa’ya gitmedim. Gözüme ölü bir yer gibi görünüyordu, nükleer füzelerin gölgesinde, soğuk bir yer.</p>

  <p>Yüzden fazla ev sahibi hakkında bilgiyle, ama başlangıcım hakkında hâlâ bir şey öğrenmeden Kutsal Dağıma döndüm. Başıboş gezmekten usanmıştım. Kutsal Dağ, dünyada kendimi bağlı hissettiğim tek yerdi. Bir çay kulübesinde yaşayan ve beni konuşan bir ağaç sanan yaşlı bir kadını yoldaş seçtim. Bu, bir insanla yaptığım son konuşmaydı.</p>

  <p style="text-align: center">***</p>

  <p>“İçeri gel, kızım” dedi şamanın sesi çadırın içinden.</p>

  <p>Kapının üzerinde, güneşten beyazlaşmış çene kemikleri asılıydı. Gunga birden ürktü, omzunun üzerinden arkasına baktı. Bir oğlan kırmızı bir topla oynuyordu. Topu puslu maviliğin yüksekliklerine fırlattı, havaya tırmanışını izledi ve düşerken tuttu. Girişte bir <i>Ovoo</i> vardı, taşlardan ve kemiklerden yapılmış kutsal bir yığın. Gunga <i>Ovoo</i>’nun kutsamasını dileyip dumanlı karanlığa girdi.</p>

  <p>“Gel, kızım.” Şaman bir hasırın üzerinde meditasyondaydı. Tavan kirişinden bir lamba sarkıyor, bakır bir tabakta da donyağından bir mum cızırdayarak yanıyordu. Çadırın arka tarafı asılı hayvan postlarıyla bölünmüştü. Hava ise damarlı tütsü dumanlarıyla.</p>

  <p>Girişte oymalı bir kutu duruyordu. Gunga kutuyu açtı, bir gün önce Caspar’ın verdiği tugriklerden yüklü bir kısmını içine bıraktı. Ayakkabılarını çıkardı, çadırın kadınlara ayrılmış sağ tarafında, şamanın önünde diz çöktü. Yaşının kestirilmesi imkânsız, kırışık bir yüz. Keçeleşmiş gri saçlar, birden koskocaman açılan yumulu gözler. Alçak bir sehpanın üzerinde çatlak bir çay fincanını işaret etti.</p>

  <p>“İç, Gunga” dedi şaman.</p>

  <p>Ev sahibim içti ve konuşmaya başladı, ama şaman elini kaldırarak onu susturdu.</p>

  <p>“Buraya içinde bir ruh yaşadığı için geldin.”</p>

  <p>“Evet” diye cevap verdik, Gunga’yla birlikte. Gunga beni yine hissetti ve elindeki çay fincanını düşürdü. İçilmemiş sıvının lekesi kilime yayıldı.</p>

  <p>“O zaman ruhun ne istediğini öğrenmeliyiz” dedi şaman. Gunga’nın yüreği kutuya kapatılmış bir yarasa gibi çırpındı. Usulca, kadıncağızın bilincini kapattım.</p>

  <p>Şaman değişikliği fark etti. Eline bir tüy alıp, havada bir şekil çizdi.</p>

  <p>“Kiminle konuşuyorum?” diye sordu şaman. “Bu kadının atalarından biriyle mi?”</p>

  <p>“Kim olduğumu bilmiyorum.” Benim kelimelerim, Gunga’nın kupkuru ve çatlak sesi. “Kim olduğumu öğrenmek istiyorum.” Bir kez daha “Ben” sözcüğünü telaffuz etmek ne tuhaf.</p>

  <p>Şaman sakindi. “Adın ne, ruh?”</p>

  <p>“Asla bir ada ihtiyacım olmadı.”</p>

  <p>“Bu kadının atalarından biri misin?”</p>

  <p>“Bunu daha önce de sordun. Değilim. Bilebildiğim kadarıyla, değilim.”</p>

  <p>Şaman bir kemiği başka bir kemiğe vurdu, bilmediğim bir dilde bir şeyler mırıldandı. Sıçrayıp ayaklandı ve parmaklarını bir pençe gibi büktü.</p>

  <p>“Hukdei Mergen Kağan adına bundan böyle bu kadının bedeni sana yasak!”</p>

  <p>İnsan erkekleri. “Öyleyse ne öneriyorsun?”</p>

  <p>Şaman bağırmaya başladı. “Defol! Geceyi gündüzden ayıran Erhii Mergen adına, sana emrediyorum!” Şaman Gunga’nın başının üzerinde çıngıraklı bir kese salladı. Ev sahibimin üzerine bir tütsü dumanı üfledi ve yüzüne biraz su serpti.</p>

  <p>Şaman gözlerini ev sahibimin yüzüne dikip bir tepki bekledi. “Şaman, daha akıllıca bir şey ummuştum. Bu benim çok uzun zamandır ilk gerçek konuşmamdı. O suyu Gunga’yı yıkamak için kullansan, kadıncağıza daha büyük iyilik etmiş olurdun. O Moğol vücudunun terlemediğine inandığından yıkanmıyor, bu yüzden üstü başı bit dolu.”</p>

  <p>Şaman kaşlarını çattı, Gunga'nın gözlerinin içine bakarak Gunga olmayan bir şeyler aradı. “Sözlerin zihin karıştırıcı, ey ruh, ve büyün de güçlü. Bu kadının kötülüğünü mü istiyorsun? Kötü bir ruh musun?”</p>

  <p>“Aslında kötülük yaptığım da oldu, ama kendimi kötü olarak tanımlayamam. Sen kötü olduğumu söyleyebilir misin?”</p>

  <p>“Bu kadından ne istiyorsun? Senden nasıl kurtulur?”</p>

  <p>“Bir anı. Ve bütün diğer anıların yokluğu.”</p>

  <p>Şaman yerine dönüp oturdu ve eski pozunu aldı. “Canlı bir beden olarak yürüdüğünde, halkın kimlerdi?”</p>

  <p>“Bir zamanlar insan olduğumu nereden çıkarıyorsun?”</p>

  <p>“Başka ne olabilirdin ki?”</p>

  <p>“Bu haklı bir soru.”</p>

  <p>Şamanın kaşları çatıldı. “Kendi cinsin içinde bile, tuhaf bir şeysin. Bir çocuk gibi konuşuyorsun, biçim değiştirmek isteyen biri gibi değil.”</p>

  <p>‘“Kendi cinsin’ derken, ne demek istedin?”</p>

  <p>“Ben şamanım. Benim görevim, ruhlarla konuşmak. Tıpkı ustamın, daha önce de onun ustasının yaptığı gibi.”</p>

  <p>“Bırak da zihnini araştırayım. Neler gördüğünü görmeliyim.”</p>

  <p>“Ruhlar birbirleriyle konuşmazlar mı?”</p>

  <p>“Konuşmazlar, benimle konuşmuyorlar. Lütfen. Bırak da içeri gireyim. Direnmemek senin için daha güvenli olur.”</p>

  <p>“Kısa bir süre için bana sahip olmana izin verirsem, bu kadını terk eder misin?”</p>

  <p>“Şaman, anlaştık. Eğer Gunga’ya dokunursan, onu şimdi terk ederim.”</p>

  <p>Gördüğüm anılar bir tünel ağı gibi. Bazıları parlak ışıklarla aydınlatılıp kullanılıyor, kimileriyse katakomplar gibi. Bazılarının nöbetçileri var, bazılarıysa tuğla duvarlarla örülü. Tüneller daha derin tünellere açılıyor. Anılar da öyle.</p>

  <p>Oysa anılara erişmek, mutlaka gerçeğe ulaşmanın garantisi değildir. Çoğu zihin, anıları, gözden geçirilmiş haritalara göre yerleştirir. Şamanın belleğinin tünellerinde, ölülerin ruhları veya şamanın ya da müşterilerinin veya her ikisinin düş kırıklıklan olarak adlandınlabilecek şeylerle karşılaştım. Ya da <i>noncorpa</i>! Belki birçok ayak izi vardı, belki de ayak izi falan yoktu. Belki de oradaki kanıtlar benim bilmediğim bir biçime bürünmüştü. Araştırmamı derinleştirdim.</p>

  <p>Ve yirmi yaz önce, ateşin aydınlattığı bir çöl gecesinde anlatılmış bu öyküyü buldum.</p>

  <p class="alinti">Çok yıllar önce, kızıl veba ülkeye sinsice saldırdı. Binlerce insan öldü. Sağlıklı olanlar vebadan kaçarken, “Kader ölecekleri sağ kalacaklardan ayırır” deyip, hastaları geride bıraktılar. Kuşlar ülkesinde terk edilenler arasında Tarvaa adlı on beş yaşında bir erkek de vardı. Ruhu bedeninden ayrıldı ve ölü kumullarının arasından güneye doğru yürüdü.</p>

  <p class="alinti">Ruh Cehennem Kağanı'nın çadırında göründüğünde, Kağan şaşırdı. “Hâlâ nefes alırken bedenini neden terk ettin?”</p>

  <p class="alinti">Tarvaa, “Efendim” diye cevap verdi, “yaşayanlar bedenime ölmüş gözüyle baktılar. Bağlılığımı bildirmek için gecikmeden buraya geldim.” Cehennem Kağanı Tarvaa'nın bağlılığından etkilendi. “Senin vadenin henüz yetmediğine karar verdim. Atlarımdan en hızlısını alıp, kuşlar ülkesindeki efendine dönebilirsin. Ama gitmeden önce, çadırımdan yanında götüreceğin bir şey seç. Dikkat et! Burada servet, talih, çekicilik, coşku, tasa ve keder, bilgelik, şehvet ve zevk bulacaksın... Haydi söyle, hangisini seçiyorsun?”</p>

  <p class="alinti">“Efendim” dedi Tarvaa, “öyküleri seçiyorum.”</p>

  <p class="alinti">Tarvaa öyküleri deri kesesine yerleştirdi, Cehennem Kağanı'nın en hızlı atma bindi ve güneye, kuşlar ülkesine döndü. Oraya vardığında, kargalar Tarvaa’nın gözlerini çoktan oymuştu bile. Ne var ki Tarvaa Kağan’a karşı kabalık olur korkusuyla, ölü kumullarına dönmeye cesaret edemedi. Böylece Tarvaa yeniden bedenine döndü, ayaklandı ve kör olmasına rağmen yüz yıl yaşadı, Cehennem Kağanı'nın atının sırtında uzak batıdaki Altay Dağları’ndan güneydeki Gobi Çölü’ne, Hentii Nuruu nehirlerine kadar bütün Moğolistan’ı dolaştı, öyküler anlattı, geleceği gördü ve kabile üyelerine topraklarının yaradılışının efsanesini öğretti. Ve o günden sonra, Moğollar birbirlerine öykü anlatmaya başladılar.</p>

  <p>Güneye gitmeye karar verdim, Tarvaa gibi. Eğer ipuçlarını gerçeklerde bulamıyorsam, efsanelerde aramalıydım.</p>
</body>
</html>
