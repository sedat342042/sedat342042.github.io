<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Karanlıkta bir kapı dili tıkırdıyor, sıçrayarak doğruluyorum; hangi cehennemdeyim ben? Kayıp sarsılıyorum. Hangi tavan, hangi pencere? Huw’un mu? Pekin’deki dapdaracık küçük otel? Sen Petersburg’daki Annex Oteli olmasın, vapuru kaçırmayalım? Helsinki? Siyah defterim! Siyah defter nerede! Yavaş şimdi Mo, yavaş... Bir şey, güvenli bir şey unuttun. Camda trampet çalan yağmur, Avrupa yağmurunun şişman parmak uçları. Yumuşak kenarlar, derli topluluk, rüzgâr zilleri, o rüzgâr zillerini hatırlıyorsun, değil mi, Mo? Böğründeki çürükleri hâlâ sızlıyor, ama iyileşirken sızlıyor. Aşağıda bir adam Van Morrison’ın “The way young lovers do” parçasını kesinlikle Van Morrison olmayan, ama tanıdıklarının arasında sadece tek bir kişinin söylediği biçimde söylüyor.</p>

  <p>Nasıl bir duygu olduğunu unuttuğum mutluluğu hissettim.</p>

  <p>Ve işte siyah defter de tuvalet masasının üzerinde, dün akşam bıraktığın yerde.</p>

  <p>Yatağın John’a ait tarafında John biçiminde bir çukur vardı. O çukurun, dünyadaki en huzurlu yerin içine yuvarlandım. Ayak parmağımla perdeyi araladım. Hemen kalkmaya değmeyecek, asık suratlı bir gökyüzü.</p>

  <p>Ben ne zaman böyle sinirli oldum? Berlin’e gitmek için yola çıktığım o gece mi? Yoksa sadece yaşlandığımdan, organlarımın içlerinden biri “Benden paso!” diyene kadar huysuzluk etmeye başladıklarından mıdır? Karnımın üzerinde, uykunun sığlıklarına döndüm. Yalnız bir bom öttü, büyükannemin gramofon plaklarından biri, Kelt Denizi’nde bir yük gemisi, Kowloon Limanı’nın ötesinde bir anı çöplüğü. Siyah defterim ve ben Sherkin Adası'nın batı ucunu döndük ve on iki bin millik bir yolculuktan sonra, sonunu görebiliyordum. Orada bekleyecekler mi? Buraya kadar gelmeme izin verdiler. Hayır, buraya kadar kendim geldim. John’un yastığı, yastık John, Aziz John, kenevir, duman, maun teri ve derinlerde daha derin meyveler, sıçrayan yüreğim arabalar çekmek, yükselip alçalan otlaklar, yıllarcası ve yıllarcası, Kopenhag'dan krema, yalnızlığa alışmış, pencereden dışarıya bakarak, ona ne olduğunu merak ediyorum, bütün onlara ne olduğunu merak ediyorum, bu merak eşyanın doğası, her birimiz bağımsız bir parçacık, parkta sonsuz sayıda patika, muhtemel olanlar, muhtemel olmayanlar, gerçeğin her ne demek olduğu gözlenmeden hiçbiri gerçek değil, ve böylesi katı bir maddenin korkunç, korkunç, korkunç geniş alanlar dolusu hiçlik içermesi...</p>

  <p>Teknoloji tekrarlanabilir mucizeler demek. Örneğin, uçak yolculuğu. Kanadı on bin metre yüksekte, Rusya’da sabahın erken saatleri. Bir patika dengesiz bir cetvelle çizilmiş karlı tepelerden ve kara göllerden geçiyor.</p>

  <p>Yol arkadaşlarım madde aşılayan ve düşünce taşıyan güçlerden habersiz. Dünyanın yerçekim merkezine olan uzaklığımız artarken, üzerinden geçtiğimiz çiftliklerde uyuklayanlara kıyasla içinde bulunduğumuz Boeing 747’nin hızının nasıl yükselip zamanın nasıl yavaşladığını bilmiyorlar. Hiçbiri kuantum bilincini duymamış.</p>

  <p>Uyuyamıyorum. Cildimi çizik çizik ve pörsük hissediyorum. Zaman öldürmek için, uçağa hesap makinemle binerim. Alain’in Paris laboratuvarından ödünç aldığı hantal bir alet. Noktadan sonra kentilyon hesabı yapabiliyor. Oyalanmak için biz üç yüz altmış yolcunun burada bulunma ihtimalini hesaplıyorum. Uzun ihtimaller. Beni ta Kırgızistan’a kadar götürüyor.</p>

  <p>Beni yakın gelecekten alacak ne varsa.</p>

  <p>Yanımda, Hong Kong’a dönmekte olan bir Çinli kız öğrenci, uykuya dalmış. Talihli genç kadınların harika kuğulara dönüştüğü yaşlarda. Onun yaşındayken Mo Muntervary benekli bir sümsük kuşuna dönüşmüştü. Şimdiyse, kırışıklı bir sümsük kuşuyum. Ekranda bir dinozor filmi var, sessizliğin içinde pul pul bir şiddet. Gırtlağım arındırılmış hava nedeniyle kupkuru. Başımın ağrıyacağını hissediyorum. Türbemsi aydınlatma, dişçi dekoru. Güneş nerede, dünya hangi yönde dönüyor? Ve nasıl bir belaya bulaştım?</p>

  <p>İkinci kez uyandığımda, adım sesleri uykumun döşemelerini sarsıyordu. Bu kez nerede olduğumu kesinlikle biliyordum. Ne süre? İki dakika mı, iki saat mi? Çakıl taşlarının üzerinde koşan, ölçülü ve kararlı, burada bulunma hakkına sahip gerçek adım sesleri. Perdeyi iki milim kaldırdım ve çiseleyen yağmurdan bir tünelin içinden Aodhagan’a doğru koşar adım yaklaşan bir genç gördüm.</p>

  <p>Kargaları taşla. Oğlum gerçek bir erkek. Kendimi gururlu ve kırgın hissettim. Çuha ceketinin önü açılıverdi. Koyu cinler, çizmeler, babasının tarağa gelmez saçları. Feynman bir şeyler çiğneyerek baktı, Planck kuyruğunu sallayarak fırladı.</p>

  <p>“Mo!” diye aşağıdan seslendi John. “Liam geldi!”</p>

  <p>Bir kapı çarptı. Liam kapıları hâlâ fil yavrusu gibi kapatıyor. Üzerime John’un yarasa kanatlarını andıran sabahlığını aldım. “Aşağı iniyorum! John?”</p>

  <p>“Ne?”</p>

  <p>“Mutlu yıllar, uyuz korsan seni!”</p>

  <p>“Hiç daha güzel doğum günüm olmadı!”</p>

  <p>Huw kapıyı açtı ve bir taraftan bir Çin turpu çiğnerken, bana sarıldı. “Mo! Buraya kadar geldin! Seni havaalanında karşılayamadığım için bağışla... John biraz daha erken haber verseydi, programımı yeniden yapardım.”</p>

  <p>“Selam, Huw. Bu binaya gelene kadar her şey yolunda gitti. Dördüncü kat, üçüncü kattır sandım. Ya da, üçüncüsü, dördüncüdür. Her neyse, komşun gösterdi.”</p>

  <p>“Hong Kong kendinden tam emin olamaz ki. Kat numaraları İngiliz mi, yoksa Amerikan veya Çin biçimi mi, bazen ben de şaşırıyorum. Hadi gel, içeri gir, çantanı bırak, bir çay içip yıkanırsın.”</p>

  <p>“Huw. Bütün bunlar için sana nasıl teşekkür edeceğimi bilemiyorum.”</p>

  <p>“Saçmalama. Biz Keltler birbirimize omuz vermek zorundayız. Sen evime ilk gelen konuksun, onun için bazı şeyleri öğrenerek düzelteceğiz. Gel de kalacağın yere bak. Korkarım senin dağ evinin tırnağı bile olamaz...”</p>

  <p>“Eski patronumun dağ evi.”</p>

  <p>“Eski patronunun dağ evi; işte şimdi oldu! Chez Mo. Dar ve karışık ama en azından sana ait ve eğer CIA bordrosunda hamamböceği yoksa, seni bulmaları imkânsız.”</p>

  <p>“Benim kısıtlı tecrübeme göre CIA’nin bordrosunda bir sürü hamamböceği var.”</p>

  <p>Oda, çalıştığım elli laboratuvardan daha dar ya da daha karışık değildi. İçinde, üzerine devrilebileceğim bir çekyat, bir çalışma masası, hafif bir yer sarsıntısında üzerime devrilecek bir kitap yığını ve flamingo rengi orkidelerle dolu bir vazo vardı -Tanrı Huw’u kutsasın. “Tuvalete buradan geçiyorsun. Musluğun üzerine çıkıp, boynunu iyice çevirirsen, harika bir Kowloon Limanı manzarası görürsün.”</p>

  <p>Bir çamaşırhane kadar rutubetli. Zeminin, duvarların ve tavanın ötesinde kovanlar dolusu hayat uğulduyordu. Geçidin öte tarafındaki daire o kadar yakındı ki, pencere çerçevelerimiz aynı camı paylaşıyor gibiydi. Trenler cızırdıyor, küçük şeyler tıngırdıyordu ve bir yerlerde dev bir bisiklet pompası dönerek yükseliyor, ıslıklanarak iniyordu.</p>

  <p>Vicdanının sesini dinleyen bir bilim insanının hayatı. “Harika, Huw. Bilgisayarını kullanabilir miyim?”</p>

  <p><i>“Senin</i> bilgisayarın” diye düzeltti Huw.</p>

  <p>Mutfak ocağındaki alev hırıldayıp patladı. Liam ve ben, birden ne diyeceğimizi bilemeden, birbirimize baktık. Çiniler ayak parmaklarımı üşüttü. Bu buluşmayı nice zamandır cilalamama rağmen, şimdi ancak ağzımı açıp kapayabiliyordum. Gulyabani Liam’ın bebekliğini hatırladım, geçen yaz, üstdudağında ayva tüyleriyle delikanlı olarak nasıl bir değişime uğradığını hatırladım, on ya da yirmi yıl sonraki keyifli erkeği gördüm. Dublin’de görebileceği en iyi yaz bakımından geçmiş: saçları jöleli, kulağında bir çivi başı, çenesi de daha köşeli.</p>

  <p>“Ann...” sesi fagota benzemiş.</p>

  <p>“Liam...” dedim onunla tam aynı zamanda, flütçü hatası sesimle. “Tanrı aşkına, siz ikiniz” diye homurdandı John.</p>

  <p>Birden her şey düzeldi ve ilk ve daha güçlü sarılan Liam oldu. İkimiz de homurdanana kadar bütün gücümle sarıldım, ama ağlamak istememin nedeni bu değildi. “Senin üniversitede olman gerekirdi, numaracı. Benim yokluğumda bu kadar büyümene kim izin verdi?”</p>

  <p>“Anne, <i>benim</i> yokluğumda Tanrı-bilir-nerede James Bondculuk oynamana kim izin verdi?”</p>

  <p>Liam’ın omzunun üzerinden John’a baktım. “Haklısın galiba. Özür dilerim. Gözüme bunu yapan, zırhı parıltılı bir şövalyeydi. Onu bağışladım. Beni taksinin altında ezilmekten kurtardı.”</p>

  <p>“Buna ‘galiba haklısın,’ diyebiliyor baba, duydun mu?” Böğürlerini karateci gibi yumrukladım.</p>

  <p>“Bana da bir özür yok mu?” diye sızlandı John.</p>

  <p>“Kes sesini, Cullin” dedim, “sen sadece babasın ve başka hiçbir hakkın yok.”</p>

  <p>“Şimdi gidip kendimi uçurumun tepesinden atar, suçu üzerinize yıkarım.”</p>

  <p>“Mutlu yıllar! Baba! Bağışla, dün gece gelemedim. Baltimore’da, Kevinlerde kaldım.”</p>

  <p>“Suç annenin. Londra’dan ancak dün sabah telefon etti.”</p>

  <p>“Ona bir şey yapamıyorum ki. Boyunduruk taktı.”</p>

  <p>“Geçene kadar beklemekten başka yapacağın bir şey yok.” Liam’ı bıraktım. “Ceketini çıkarıp ateşin başına çök. Sisten yapış yapış olmuşsun. Ve sakın bana bu gülünç uzay ayakkabılarının ayaklarını kuru tuttuğunu söyleme. Şimdi bana üniversiteyi anlat. Knyfer McMahon hâlâ Bölüm Başkanı mı? Üçüncü sınıf tezin için ne yapıyorsun?”</p>

  <p>“Hayır, anne, hayır! Altı ay boyunca, kasetteki sesin dışında görmedim seni. <i>Sen</i> neredeydin ve neler yaptın? Söylesene ona, baba!”</p>

  <p>“John Cullin, oğlumuza büyüklerine ve kendilerinden iyilere cevap vermeyi sen mi öğrettin?”</p>

  <p>“Geçene kadar beklemekten başka yapacağın bir şey yok. Her neyse, ben sadece babayım. Çay?”</p>

  <p>Liam burnunu çekti. “Lütfen.”</p>

  <p>Planck hâlâ kuyruk sallayarak asabî daireler çiziyordu.</p>

  <p>Hong Kong’daki ilk hafta, pek bir şey yapmadım. Yan sokaklarda, üstgeçitlerde ve altgeçitlerde kayboldum, yolumu buldum ve yeniden kayboldum. Dünyanın dörtte biri, birkaç kilometrekareye sıkış tepiş doluşmuş. Huw haklıydı. Eğer bilgisayar bağlantılarından kaçınabilirsem, izimi bulmaları imkânsızlaşırdı. Oysa İsviçre’den sonra kendimi, yalnızlık ve huzurun haktan çok rastlantı olduğu yabancı bir gezegene zorunlu iniş yapmış gibi hissediyordum. “Nezakete boş ver” diye tavsiye etti Huw, “ve kafanın dışında yapamadıklarını kafanın içinde yapmayı öğren.”</p>

  <p>Sadece elli Amerikan Doları karşılığında, kendime sahte bir Britanya pasaportu yaptırdım.</p>

  <p>Televizyon savaşını izledim. Silahların incelenmesini, tanıtılmasını ve fatura edilmesini izledim. Scud Homer’e karşı, Batman Joker’a karşı. Savaş daha günler önce “kazanılmış”, ucuz petrol kaynaklan güvenceye alınmıştı ama artık konu bu değildi. Teknoloji etkinliğinin savaş koşullarında sınanması ve silâh stoklarının tüketilmesi gerekiyordu. Laboratuvar fareleri olarak düşmanın etnik azınlıklarından derlenmiş kura askerlerinden sefil bir ordu kullanılıyordu. Quancog’un laboratuvar fareleri. Benim farelerim.</p>

  <p>Hong Kong’da kendimle ilgili bir kaset kaydedip John’a postaladım; Cork’ta Siobhan, Baltimore’da John’un Triona Teyzesi, Billy, Peder Wally eliyle. Kimsenin gözüne takılmadan, radara yakalanmayan bir salyangoz gibi yerine varması için dua ettim.</p>

  <p>Huw birden Sen Petersburg’a gönderilince, öylece kalakaldım: yalnız, kimsesiz, işsiz, bezelye torbalarının altında, dondurucu bölmesinde gizlenmiş bir kutu dolusu yüzlük dolar destesiyle. Kaçış planım iyinin de ötesinde başarılı olmuştu. Hayalet suç örgütlerinden sohbete gelen bir insan kaçakçısı da yoktu. Texaslı blöf mü yapmıştı? Beni korkutup Saragosa’ya kaçırmak için.</p>

  <p>Şimdi ne yapacağım?</p>

  <p style="text-align: center">***</p>

  <p>Doğayı açıklayabilmek için modeller kuruyoruz, ama modeller sonunda doğanın kapısını kırıp asıl sakinlerini kaçırmaya başlıyor. Ders verdiğim dönemlerde öğrencilerimden çoğu, atomların gerçekten de elektronların yörüngeye fırlattıkları yıldızımsı katı çekirdekler olduğunu sanıyordu. Onlara elektronun ne olduğunu bilen olmadığını söylediğimde, sanki güneşin bir kavun olduğunu anlatmışım gibi bakıyorlar yüzüme. İçlerinden biraz daha fazla bir şeyler bileni elini kaldırıp, “İyi ama, Doktor Muntervary elektronlar akımlı olasılık dalgaları değil midir?” diye sorabilir.</p>

  <p>“Elektronu düşünürken” diye cevap vermekten hoşlanırım, “onu bir dans olarak görmeyi tercih ettiğimi varsayalım.”</p>

  <p>Kırk yıl önce; Aodhagan Croft’tan üç kilometre beride. Çınarların ortasındaki evin üst katındaki odanın zemin döşemesinde bir yarık var. Yatağa yatırıldıktan sonra, bazen halıyı kaldırıp, çatlaktan salona bakıyorum. Annem beyaz elbisesini giyip kültür incilerini takıyor, babamın üzerinde siyah bir gömlek var. Gramofonun üzerinde Dublin’den yeni gelmiş bir 78’lik turluyor.</p>

  <p>“Hayır, hayır, hayır, Jack Muntervary” diye paylıyor annem. “Senin iki sol ayağın var. Hem de fil ayağı.”</p>

  <p>“Chinatown, my Chinatown” diye cızırdıyor gramofon.</p>

  <p>“Bir daha dene.”</p>

  <p>Gölgeleri duvarlarda döneniyor.</p>

  <p>Evet, şimdi ne yapacağım?</p>

  <p>Benden başka kimse bilmese de, hâlâ fizikçiydim. Ben pazarda greyfurtlar için pazarlık yaparken, bu fikir içime sızıp kendini gösteriverdi. Şafak kadar pembe, pembe greyfurtlar. Kuantum bilincini ilk ilkelerine indirge ve mekânsızlığı dışarıda bırakmak yerine, içine alarak yeniden oluştur. Greyfurtların parasını bile ödemeden, formül fikirleri kapıyı yumruklamaya başlamıştı. Kırtasiyeciden siyah bir defter aldım, taştan bir ejderhanın yanına oturup dökülüp saçılmalarına fırsat tanımadan formülleri kâğıda çiziktirdim.</p>

  <p>Daha sonraki günlerde ve haftalarda bu alışkanlığım zamansızlaşsa da, bir düzene girdi. Öğlene doğru birde uyanıp, yemeğimi geçidin hemen karşısındaki <i>dini sung</i>’da yiyordum. Lokantanın sahibi yaşlı bir albinoydu. Elimde <i>The Economist, Legal Advisor,</i> bir Delia Smith yemek kitabı ya da Huw’un dairesinde ne buldumsa onunla, bir köşeye oturuyordum. Talihli günlerimde, oturduğumuz dairenin <i>de faeto</i> postacısı da olan ayakkabı boyacısı elinde Huw'a gönderilmiş, ama içinde John’un bir kasetinin bulunduğu büyük bir zarfla görünürdü. Kulağımda Huw’un walkman’i, <i>dirn sung</i>'un köşesinde o kasetleri tekrar tekrar dinlerdim. John bazen yeni bestelerini ya da son şiirlerini kaydederdi. Bazen de The Green Man’de kalabalık bir gecenin sesini almakla yetiniyordu. Kimi zaman koyunlar, foklar, tarlakuşları, rüzgâr türbini. Eğer Liam evdeyse, Liam’dan da bir şeyler olurdu. Yaz şöleni. Fastnet Yarışı. Clear Adası haritamı açardım. O kasetler her seferinde özlemin kapağını açıp, içindekileri dökerdi, ama kavanozun dibinde hep teselli olurdu.</p>

  <p>Akşama doğru sarsak masanın başına geçer ve sabahın erken saatlerinde nerede kalmışsam oradan devam ederdim. Tecrit edilmiş halde çalışıyordum: Hayatta olup katkıda bulunabilecek bir avuç insana elektronik posta göndermek fazlasıyla tehlikeliydi. Yaptıklarım, Heinz Formaggio’ya ve öteki geri zekâlılara hesap vermek zorunda olmamak, özgürlük gibi bir şeydi. Elimde babamın dolmakalemi, siyah defterim, şimdiye kadar parçacık laboratuvarlarında gerçekleştirilmiş bütün deneylerden gelme verilerin bulunduğu CD’lerden bir kutu ve Light Box Satınalma Bölümü’nden daha yaratıcı olduğunu kanıtlamış bir Sih’ten alınma binlerce dolarlık bilgisayar malzemesi. Merih’in elipsoitlerini çizmek için elinde bir kaz tüyünden başka bir şey olmayan Kepler’le karşılaştırıldığında, benim işim kolaydı.</p>

  <p>Yanlış yollar vardı. Matris mekaniğini bir kenara bırakıp sanal sayılara geçtim ve Einstein-Podolsky-Rosen paradoksunu Cadwalladr’ın davranışsal modeliyle bağdaştırmak için yaptığım lanetli denemeler beni haftalarca geriletti. Hayatımda kendimi en yalnız hissettiğim dönemdi. Satranç oyuncularının, yazarların veya mistiklerin de bileceği gibi, kavrayışın peşinden koşmak insanı ormanın derinliklerine götürür. Sadece kahvemden yükselen dumana, duvardaki lekelere ya da kilitli bir kapıya bakarak geçen günlerim oldu. Sonraki anahtarı dumanda, lekelerde ya da kilitte bulduğum günler.</p>

  <p>Temmuz geldiğinde, Einstein’ın, Bohr ve Sonada'nın bütün ayak izleri arkamda kalmıştı.</p>

  <p>Siyah defter doluyordu.</p>

  <p style="text-align: center">***</p>

  <p>Hâlâ konuşuyordum. Liam’ın tostu soğudu. Üzerimizden bir helikopter geçti.</p>

  <p>Liam ne düşünüyor?</p>

  <p>“Neden normal bir annem babam yok?”</p>

  <p>Ya da, “Bu kadın hiç durmayacak mı?”</p>

  <p>“Annem deli mi?”</p>

  <p>Oğlumun düşüncelerini okuyamamak beni üzüyor. Öte yandan, böylesi daha doğru. Artık on sekizinde. Doğum gününü yine kaçırdım. Gelecek doğum gününde nerede olacağım?</p>

  <p>“Orada susup durma, anne. Tam da iyi yerine gelmişken.”</p>

  <p>Bir çekirdeğin protonlarının birbirinden kopmalarını önleyen yüksek güç; elektronların protonlara çarpmasını önleyen alçak güç; gezegeni aydınlatan, yemeklerimizi pişiren elektromanyetizma; ve ayağı en yere basanları, yerçekimi. Evrenin bir ceviz boyu olduğu dönemin öncesinden bugünkü çapına kadar, bu dört güç, Sirius’un çekirdeğinden Belfast’taki konferans salonunda oturan öğrencilerin beyinlerine kadar her maddenin anayasası oldu. Yükselen basamaklarda oturan sıkılmış, niyetli, uyumuş, düş gören öğrenciler. Kurşunkalemlerini dişleyen ya da beni dinleyen.</p>

  <p>Madde düşüncedir, düşünce de madde. Sentezle birleştirilemeyecek hiçbir şey yoktur.</p>

  <p>Yaz. Huw çoğu geceler geç geliyordu, bürosuna dönmeden önce birkaç saat de olsa uyumak için. Bir sigorta şirketi batmış, etkileri dalga dalga yayılmaya başlamıştı. Bazen, diş macunu tüpünün boşalmasını görmenin dışında, birbirimizin farkına varmadan, bir hafta geçiyordu. Oysa her pazar giyinip kuşanır, pahalı ama göze batmayan bir yerde akşam yemeği yerdik. Meslektaşlarıyla tanışma riskine girmek istemedim. Hiçbir zaman yalan söyleme yeteneğim olmadı.</p>

  <p>Çoğu kez, geceleri çalışıyordum. Hong Kong aslında hiç sakinleşmez, sadece güneş ışığı birkaç saatliğine söner. Huw’un horlaması, Kowloon’un şekerleme dükkânlarının inanılmaz takırtısı, o dev gibi bisiklet pompası, elektrikli vantilatörün gözüyle bilgisayar ekranındaki güve kanatları, sezginin kuantum matematiğini içeri buyur ediyor.</p>

  <p>John’un kapısında üç sert darbe ve kapanan bir tuzak; yerimden sıçradım, çayımı döktüm, merdivenlerin eşiğinde çöktüm, koşmaya hazır -nereye? Sadece bir kapı var; ikinci kattan atlayıp, çayırların üzerinden koşmak zorunda kalacaktım. Harika fikir, Mo. Kalçanı kır.</p>

  <p>Liam neler olup bittiğinden habersizdi. John ev dışında çalışıyor, içimdeki panik kafasını duvarlara vuruyordu.</p>

  <p>“Tamam, anne...” diye söze girişti Liam.</p>

  <p>Havayı böldüm. “Şişt!”</p>

  <p>Liam ürkmüş bir hayvanı sakinleştirmeye çalışıyormuş gibi, avuç içlerini bana çevirdi. “Ya Peder Wally’dir ya da Feynman’ı sağmaya gelen Maisie veya Red...”</p>

  <p>Kafamı salladım. Onlar olsa, kapıyı bir kere ya vurur ya vurmaz, doğrudan içeri girerlerdi.</p>

  <p>“Bu sabah St. Fachtma’da senden başka kim vardı? Amerikalı, falan?”</p>

  <p>Kapıda yeni bir parmak sesi. “Kimse yok mu?” Bir kadın. İrlandalı değil. İngiliz de değil.</p>

  <p>Parmağımı dudaklarıma götürdüm, ayaklarınım ucuna basarak basamakları tırmandım. Basamaklar çıtırdadı.</p>

  <p>Mektup kutusuna dayanmış bir ağız. “İyi günler? Evde kimse yok mu?”</p>

  <p>“Size de iyi günler” dedi John. “Bir dakika...”</p>

  <p>Yatak odasına süzüldüm ve siyah defteri saklayacak bir yer arandım. Nereye, Mo? Şiltenin altına? Yoksa yiyeyim mi? John’un kapıyı açtığını duydum. “Beklettiğim için özür dilerim.”</p>

  <p>“Aldırmayın. Rahatsız ettiğim için bağışlayın. Şu haritadaki bu taş dizisine yürüyordum. Harita okumayı hiç beceremem zaten.”</p>

  <p>“Taş dizisi? Kolay. Araba yolundan geri yürüyün ve Roe Bridge işaretlerini izleyin. Yol bitene kadar. O zaman göreceksiniz zaten. Tabiî eğer sisin başka düşüncesi yoksa.”</p>

  <p>“Binlerce teşekkür. Bu yağmur da, pek kötü, değil mi? Bizim oraların kışı gibi.”</p>

  <p>John nasıl bu kadar sakin olabiliyor? “Sizin oraları neresi? Yeni Zelanda mı?”</p>

  <p>“Tamam! Güney Adası'nın güneyinde, Stewart Adası, Halfmoon Körfezi. Biliyor musunuz?”</p>

  <p>“Bildiğimi söyleyemem. Buralarda hava kendi yasasını yapıyor, maalesef. Tropik yağmurlar, yağmurlu sisler... Akşama doğru fırtına varmış. Balıkçılara hava raporunda öyle diyorlardı. Kış kapıdan bakıyor.”</p>

  <p>“Benim şansım. Şuna bakın, köpeğiniz harika! Erkek mi, dişi mi?”</p>

  <p>“Dişi. Planck.”<a href="../Text/dipnot.html#_edn32" id="_ednref32"><sup>[32]</sup></a></p>

  <p>“Hani ‘onun kadar kalın’ gibi mi?”</p>

  <p>“Ateşin karşısında oturduğunuzda morötesi felakete kapılıp neden yanmadığınızı bulan fizikçi gibi.”</p>

  <p>Asabî bir gülüş. “Ah, tamam, <i>şu</i> Planck. Bir ada köpeği için yumuşak huylu bir hayvan.”</p>

  <p>“Görevi bu. O benim kılavuz köpeğim.”</p>

  <p>Her zamanki beceriksizlik. Gevşedim. Peşimizdekilerden biri olsa, John’u tanırdı. Tabiî eğer çok iyi rol yapmıyorsa. Yeniden gerildim.</p>

  <p>“Yoksa, şeyy, siz...”</p>

  <p>“ ... yarasa gibi. Aslına bakarsanız, yarasadan daha körüm. Benim sonarım yok.”</p>

  <p>“Hay... ben de... çok özür dilerim.”</p>

  <p>“Gerek yok.”</p>

  <p>“Neyse, artık fırtınalar beni uçurmadan taş dizisine yollansam iyi olacak.”</p>

  <p>“Acele etmeyin. O taşlar binlerce yıldır orada. Bastığınız yere dikkat edin.”</p>

  <p>“Hoşça kalın. Tekrar teşekkürler.”</p>

  <p>Kadının araba yolundan uzaklaşmasını izledim. Kırmızı saçlı, limon rengi yağmurluktu gençten bir kadın. Omzunun üzerinden geriye bakınca, pencereden çekildim. Üçüncü kahve fincanını görmüş olabilir mi? Aşağıda, John ile Liam’ın alçak sesle konuştuklarını duydum. Calf Adaları’ndan gelen pusun yaklaşmasını seyrettim.</p>

  <p>Gabriel Dağı'nın üzerindeki gök kapkaranlık ve tehdit ediciydi. Liam’la birlikte, bahçenin son turfanda şalgamlarından güveç yapıyorduk. John ise arpının akorduyla uğraşıyordu. Güveç tencerede kabarcıklar çıkararak kaynıyordu.</p>

  <p>Liam güvecin içine bir et suyu tableti ufaladı. “Ne yapacaksın, anne?”</p>

  <p>“Biraz daha sarmısak katacağım.”</p>

  <p>“Neden söz ettiğimi anladın. Peşinde birileri mi var?”</p>

  <p>“Evet, sanırım var.”</p>

  <p>“Peki onlara ne yapacaksın?”</p>

  <p>“Bilmiyorum.”</p>

  <p>“Seni burada da izleyeceklerini bildiğin halde Clear’e neden geldin?”</p>

  <p>“Çünkü ikinizi görmek istedim.”</p>

  <p>“Bir planın olmalı.”</p>

  <p>“Her halükârda bir planım olmalı.”</p>

  <p>“Öyleyse, seçeneklerin neler?”</p>

  <p>Liam babam gibi konuşuyordu. “Bir. Siyah defteri yakıp kuantum bilgilerini kül etmek. Adımı değiştirip Scarlett O’Hara adını almak, hayatımın geri kalanı boyunca fasulye yetiştirip arıcılık yapmak ve CIA'nın beni doğduğum adada aramayı akıl etmeyecek kadar aptal olacağına güvenmek. İki. Hayatımın geri kalanını sıcak ülkelerde, sadece sandalet ve beyazlatılmış pantolonlar giyerek, sırt çantasıyla dolaşarak geçirmek. Üç. Texas’ta, haritalarda adı bile geçmeyen bir köye yerleşmek, silahlanma yarışını elli yıl hızlandırarak büyük ün ve para kazanmak ve taraf değiştirmemem için kocamı ve oğlumu ancak mevcutluyken görmek.”</p>

  <p>Liam elindeki soğanı ustalıkla doğradı. “Evet, bu kazık bir durum.”</p>

  <p>Kowloon ısınıyor, demleniyor ve kaynıyordu. Sanal yersizlik denklemlerim tutuyordu. Bu huzurlu, dünyaya geri dönmüş sürgün hayatım daha fazla süremezdi.</p>

  <p>O hayatın sona erdiği anı hatırlayabiliyorum. Ekranda bir geko belirmişti. Dili elektrikli gibi titreşen bir geko. Selam sana yıldız gübresinden yaratılmış minicik hayat belirtisi, kendi kertenkele hayatının da kuantum makasları, kâğıttan ve taşları tarafından bilardo topu gibi bu taraflara gönderildiğini biliyor muydun? Ya parçalarının sonsuza dek geriye giden, kendi etrafından ve altından geçen küçük köprülerden ve deliklerden bir zaman köpüğünde yaşadıklarını? Peki, evrenin halka biçiminde olduğunu ve yeterince güçlü bir teleskopun olsa, kuyruğunun ucunu görebileceğini? Senin için önemli mi?</p>

  <p>Erkek bağırtıları hiçlikten yükseldi ve tahterevalli Kantoncasıyla patladı. Kadınlar iki oktav yüksekten tizlendi. Devrilmiş eşyalar bozguna uğradı. Odamdaki abajur sallandı.</p>

  <p>“Nedir bu saçmalık?” Huw Duffy Duck boxer’ları ve Mr. Mole gözlükleriyle fırladı, Endonezya davul takımını devirdi. “Kahretsin.” Bir tabanca patladı! Sanki cebimde patlamış gibi sıçradım. “Aman Tanrım!”</p>

  <p>Bütün bina ölüm kadar sessizdi.</p>

  <p>Huw kapının sürgüsüyle zincirinin takılı olup olmadığına baktı.</p>

  <p>Geko çoktan gitmişti.</p>

  <p>Bütün bunların benimle ilgili olduğuna dair mide bulandırıcı bir his. Parmaklarımın eklemlerini dişliyordum.</p>

  <p>Gök gürültüsü merdivenlerden baş aşağı yuvarlandı ve durdu. En azından üç farklı ayak sesi vardı. Huw beyzbol sopasına uzandı. Ben John Coltrane’in alçıdan yapılmış heykelciğini kaptım ve hayatım boyunca hiç böylesine felce uğramadığımı kusursuz bir sükûnetle fark ettim. Çok şanslıymışım, çünkü gök gürültüsü yoluna devam etti. Pencereye doğru yürüyen Huw’u içgüdüsüyle durdurdum. Gözleri şaşkındı. “Kahretsin” dedi bir daha. Huw’dan duyduğum tek küfür buydu.</p>

  <p>Başparmağımdaki siğil büyüyordu.</p>

  <p>Telefon çaldı. Beni rahat bırakın. Beni rahat bırakın.</p>

  <p>Telefona en yakın John’du “Alo?”</p>

  <p>Gırtlağım kurumuştu.</p>

  <p>“Tamlin...”</p>

  <p>Tamlin Sheehy. Sakinleş, Mo. Bugün Clear Adası’na yeni gelen kimse yok.</p>

  <p>“Evet, Liam muşambayı bağladı. Bir şey olmaz. İlgine teşekkürler. Yapacak tabiî, yapmaz mı? Tamam... Bastığın yere dikkat et...”</p>

  <p>John eliyle ahizeyi kapattı. “Hey âşık çocuk, Bernadette kulağına tatlı sözler fısıldamak istiyormuş.”</p>

  <p>“Baba! O kız bir kâbus! Sakın ha!”</p>

  <p>“Saçmalama. Sende egzotikliğin çekiciliği var. İsviçre’ye de gittin.”</p>

  <p>John ağzını çarpıtarak sırıttı ve telefona döndü. “Bir dakika, Bernadette, geliyor işte. Duştaydı da. Şimdi kurulanıp da...”</p>

  <p>Liam yarı hırladı, yarı tısladı ve kapıyı kablonun üzerine çarparak telefonu alıp hole çıktı.</p>

  <p>Akşam yemeği sırasında radyo dinledik.</p>

  <p>“Farkına vardın mı?” dedi John. “Ülkeler kendilerinden bahsederken ‘caydırıcı nükleer egemenlik’ diyor da, ötekilerin silahlarından ‘kitle imha silahları’ diye söz ediyor.”</p>

  <p>“Evet, fark ettim” dedim.</p>

  <p>Rüzgâr denizdeki dağlar gibi yükselip düştü. Cam tıkırdadı. Liam esnedi, ardından ben de. “Bir oyun bana, bir oyun da sana. Feynman’a bir şey olmaz, değil mi?”</p>

  <p>“Olmaz. Kayasının ardına sığınıyor. Baban nerede?”</p>

  <p>“Çalışma odasında, düşünüyor.”</p>

  <p>Liam scrabble’ı kaldırmaya başladı. “Maisie’nin dediğine bakılırsa, kış sert geçecekmiş. Uzun vadeli hava tahmini.”</p>

  <p>“Maisie mi? Uydu televizyonu mu kurdurdu?”</p>

  <p>“Hayır, anlarından duymuş.”</p>

  <p>“Ha, anlarından.”</p>

  <p>Çinli polis memuru beklenmeyecek kadar uzun boylu ve nazikti. Eski Galler Prensi muhafızlarından bir teğmen olarak, Huw’un çalışmalarından haberi vardı. Defterine baskının bizim tarafımızdan nasıl görüldüğünü not ederken, buzlu çayını yudumladı. Kocaman bir ter damlası gömleğine yayıldı.</p>

  <p>“Hırsızların <i>gwai</i> <i>lo</i>’ların nerede saklandıklarını öğrenmeye çalıştıklarını söyleyebilirim. Komşularınız burada <i>gıvai lo</i> falan olmadığını söylemiş.</p>

  <p>“Tabancanın patlamasından önce mi, sonra mı?” diye sordum. “Sonra. Sizin için yalan söylediler.”</p>

  <p>Huw yanaklarım şişirdi. “Siz ne diyorsunuz, Memur Bey?”</p>

  <p>“İki ihtimal var. Bir. <i>Gıvai</i> <i>lo</i>’lann dairesinde çalınacak daha değerli şeyler olduğunu düşündüler. İki. Bay Llewellyn, siz güçlü şirketlerin hesaplarını soruşturuyorsunuz. Bunların arasında Triad<a href="../Text/dipnot.html#_edn33" id="_ednref33"><sup>[33]</sup></a> bağlantıları olabilir mi?”</p>

  <p>“Bana Hong Kong’da Triad bağlantısı olmayan tek bir şirket gösterebilir misiniz?”</p>

  <p>“Yabancılar, özellikle de beyazlar, bunun gibi mahallelerde oturmaz. Discovery Bay çok daha güvenli.”</p>

  <p>Mutfağa gittim. Heyecan azalırken, karşı taraftaki dairenin güneşlikleri kapanıyordu. Her yerde gözler. Gözler, gözler.</p>

  <p>Texaslıyla konuşmamı hatırladım. “Hırsızların” kim olduklarını ve ne için geldiklerini biliyordum. Bir dahaki sefere kat numaralamada İngiliz, Amerikan ve Çin yöntemlerini karıştırmayacaklardı.</p>

  <p>İsviçre’den beri piyanoya dokunmamıştım. Goldberg Çeşitlemeleri’nden şöyle böyle bir arya çaldım.</p>

  <p>Liam harika bir “In a Sentimental Mood” döktürdü.</p>

  <p>John yarı hatırladı, yarı doğaçlama çaldı. “Bu, duvardaki karga... bu, rüzgâr türbini... bu ise...”</p>

  <p>“Tümüyle karışık notalar mı?” diye meraklandı Liam.</p>

  <p>“Hayır. Şans müziği.”</p>

  <p>“Rüzgâr gerçekten bindiriyor! Bakarsın yarın da tekne çalışmaz, anne.”</p>

  <p>“Belki. Pekâlâ, bana üniversiteyi anlat, Liam.”</p>

  <p>“Birkaç güzel elektron mikroskopları var. Birinci sınıf tezimi süper sıvılar konusunda yazıyorum ve bir orkestrada da synthesizer çalıyorum, bu arada da...”</p>

  <p>“... Kızların çiçeklerini koparıyor” diye bir ağız dolusu salamın arasından ekledi John. “Dennis’e göre.”</p>

  <p>“Doğru değil, anne” Liam bir şekerpancarı gibi kızardı. “Haftada bir Profesör Dannan’la konuşuyor.”</p>

  <p>“Son yirmi yıldır konuştuğum gibi. Senin rehber öğretmenin olduğu için şimdi konuşmayacak mıyım yani?”</p>

  <p>Liam homurdandı ve pencereye doğru yürüdü. “Dışarıda sanki dünyanın sonu gelmiş gibi görünüyor.”</p>

  <p>Schroedinger kedi kapağından geçerek içeri girdi ve son derece eleştirel gözlerle çevresine bakındı.</p>

  <p>“Ne var, kedi?” diye sordu Liam.</p>

  <p>Schroedinger saygıları kabullenmek için John’un kucağını seçti. Fırtına adayı dövüyordu.</p>

  <p>“Kiwi<a href="../Text/dipnot.html#_edn34" id="_ednref34"><sup>[34]</sup></a> ziyaretçimiz beni biraz kuşkulandırdı.” John telefona uzandı. “Bayan Dunwallis? Ben John. Ben sadece Kiwi konuğunuzun misafirhaneye sağ salim dönüp dönmediğini merak ettiğim için arıyorum... Sabah buraya uğrayıp taş dizisinin yolunu sorduydu da, fırtına da çıkınca, biraz endişelendim... Emin misiniz? Tabiî eminsiniz... Hiçbir fikrim yok. Roe Bridge’de Bayan Cuchthalaın mi? Tabiî... ararım.”</p>

  <p>“Ne olmuş, baba?”</p>

  <p>“Gençlik Misafırhanesi’nde kalan Yeni Zelandalı yokmuş.”</p>

  <p>“Öyleyse, günübirlik gelenlerden olmalı.”</p>

  <p>“Billy bu havada St. Fachtna’yı Baltimore’a götürmeyi göze alamaz.”</p>

  <p>“Öyleyse kadın hâlâ adada. Köyde bir yere sığınmış olabilir.”</p>

  <p>“Evet. Mantıklı açıklama bu.”</p>

  <p>İçimde bir boşluk hissettim. Çok daha mantıklı bir açıklaması olmasından korktum.</p>

  <p>Alevlerin aydınlattığı yatak odamızda, John’la birlikteydik. Liam ağzından adını bir türlü alamadığımız Dublinli bir kıza elektronik posta gönderdikten sonra, banyoyu doldurmuş, uzun uzun yıkanıyordu. Gök gürültüsü dörtnala geçerken, John ayaklarımı ovdu. Yatak odasının şöminesindeki sfenksleri ve yüzleri ve çiçekleri seyrettim. Ateşin fiziği ve kimyası şiirselliğe sadece katkı yapar. Clear Adalıların gözünde yaşam tarzım öylesine olağandı ki. Mo, böyle akşamlar senin için neden bu kadar ender?</p>

  <p>Ben eski zaman denizcisiyim. Siyah defter de albatrosum.</p>

  <p>“Ne yapacağım, John? Ne zaman burada olurlar?”</p>

  <p>“Mo, bunu önümüze geldiği zaman düşünelim.”</p>

  <p>“Düşünüp düşünmemem gerektiğini bile bilmiyorum.”</p>
</body>
</html>
