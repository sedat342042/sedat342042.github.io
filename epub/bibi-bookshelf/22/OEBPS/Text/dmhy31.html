<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Dışarıda sırılsıklam, boktan bir gün. Yağmur, yağmur, yağmur, gökler boşalıyor da boşalıyor. Yüce Tanrım, bana bir sigara ver.</p>

  <p>İster inan, ister inanma, geçen gün Jerome, camın yıllar geçtikçe dibinden yoğunlaşan bir sıvı olduğunu anlatıyordu. Cam koyu bir şurupmuş. Ama Jerome’un ne zaman doğru söylediği hiç bilinmez ki. Rudi yıllar geçtikçe benim de dibimin kalınlaştığını söyleyip, bir dakika boyunca güldü.</p>

  <p>Esnerken ağzımı o kadar kocaman açıyorum ki, vücudum titriyor. Kimse farkına varmıyor; beni tanıyan bile yok. Varlığımla otlamalarını şu kadarcık bile rahatsız etmiyorum. Benim bu güçsüz arpalıkta, Kocaman Ermitaj’ın küçücük bir galerisinde, plastik bir iskemlede uyuyakalmış bir kuzu filetosu olduğumu sanıyorlar. Benim için fark etmez. Aslında, tam da böyle olmasını istiyorum. Sabırla beklerim. Biz Rusların zamanı hep boldur.</p>

  <p>Pekâlâ, Bayanlar Baylar. Öyleyse halkın galeri ziyareti safarimize başlayalım. Size önce ayak sürüyenleri tanıştırayım. Bu kabilenin sürü halinde nasıl tablodan tabloya ayak sürüyerek geçtiğini, nasıl her resme eşit zaman ayırdığını göreceksiniz. Durmadan geçenler ise Cezanne’lar, Picasso’lar ve Monet’lerden başkasını beğenmeyen büyük avcılar. Flaşlarını kollayıp, birden saldıracaksın! Onlara 5 dolar -döviz olarak hem de ceza kessen, kimin ruhu duyar ki? Ayak sürüyenlerden daha plansızlar. Genellikle tek başlarına avlanır, salonlarda zikzaklar çizerek dolanır, gözlerine takılan bir şey olursa, önünde uzun zaman oyalanırlar. Orada! Adamı gördün mü? Dikizci Tom! İşte! Kaidelerin arkasına gizlenmiş. Dikkatli olun, hanımlar! Zayıf cinsten dostlarımız buraya yaldızlı çerçeve içindeki hanımları değil, siyah balık ağı içindekileri görmeye gelmişler. Biraz daha cesurları, arada bir bana da bakıveriyorlar. Gözlerimi kaçırıyorum. Margarita Latunskiy’in hiçbirinden korkmasına neden yok. Nerede kalmıştık? Ha evet, koyunlarda. Neye neden hayran olacaklarını onları bir sürü gibi güden rehberlerinden duyarken, geri planda melemelerini duyabilirsin. “Agnolo Bronzino’nun beş yüzyıl önce gerçekten söylemek istediğini yüksek sesle anlatan bu adam kim?” diye sorarsın kendi kendine. Rehber de bilgeliğini gözler önüne seren bir konuşmacı; tıpkı Smolnogo Parkı’nda paltosunun önünü açıp gösteren teşhirciler gibi. Ördek havuzunun ardında bana bile birkaç kez yanaştılar. “Biraz küçük, öyle değil mi?” Şaraptan çürüyesiler! Neyse, biz galeriye dönelim. Günde birkaç kez Kadiri Mutlak Tanrı’nın ziyaretine nail oluruz: Yöneticilerden biri galeriye sanki oraları onunmuş gibi girer ki, bana kalırsa bu bir bakıma doğrudur. Ya da, onlar doğru olduğunu zannederler. Ama aslında neye sahip olduklarını sadece ben ve bir avuç seçilmiş biliyoruz. Jerome bir sonraki resmini çalışmak için arada bir gelse de birbirimizi tanımıyormuş gibi davranırız. Bizler profesyoneliz. Son olarak bir de saçları oksijenli ve cansız, şişman kıçlarının altında birer iskemleyle öteki galeri nöbetçileri var. Aslında, kıçım hiç de büyük değildir; sonunda Rudi’ye söylediğinin şaka olduğunu kabul ettirebildim. Öteki nöbetçilerin hepsi boktan birer fahişe, evet, her biri. Mağaralar kadar ıslak ve yarık. Ah evet, bana bakıp söyleniyorlar, Satınalma Müdürü Baş Küratör Rogorşev’le ilişkimiz hakkında dedikodu yapıp duruyorlar. Onların benden nefret etmesinin nedeni, kenara itilmişlerin kıskançlığı değil sadece. Ve bunu onlara da söyledim. Bu, menopozlu her rüküşün gerçek kadınlar karşısında duyduğu kıskançlıktır.</p>

  <p>Bunların hiçbiri önemli değil. Hiçbiri. Düşünmem gereken daha yüce şeyler var.</p>

  <p>Evet, soğuk ve yağmurlu şehrimizde soğuk ve yağmurlu bir yaz geçirdik. Jerome, Sen Petersburg’un bu buz ve çamur bataklığına gelip yerleşecek insan bulabilmek için tek çözümünün bütün inşaatçılara Baltık Denizi’nden Pasifik’e kadar bütün imparatorlukta çalışma yasağı konulması olduğunu söylüyor, işte buna inanırım.</p>

  <p>Şimdi galerimde hiç kimse yok -mermer Poseidon heykeli ile içlerinden birisi Delacroix da olsa, bu beş tablo pek kalabalık çekmiyor bu yüzden ayağa kalkıyorum ve bacaklarımı açmak için pencereye doğru yürüyorum. Margarita Latunskiy’in yedi saat boyunca kımıldamadan oturmasını beklemiyordun, değil mi? Soğuk cam burnumun ucunu ısırıyor. Baltık’tan kopup Neva boyunca tırmanan, yağmur duvarlar gibi yağıyor. Deutschmark’larla kurulmuş rafinerinin yanından, rıhtımların üzerinden, paslanmış donanma istasyonunun kenarından, Zayachiy Adası’nda, Rudi’yle ilk tanıştığım Petropavlovsk Kalesi’nin üzerinden, çok yıllar önce Politbüro üyesi bakanımla farlarının üzerine bayrakları çekilmiş koca siyah Zil’in arka koltuğunda kokteyller yudumlayarak geçtiğimiz Leytenanta Schmidta Köprüsü’nden. Benim kim olduğumu sakın unutma! Kimseye zararı olmamıştı ve bakanın karısı duru beyaz tenli çocuklarıyla birlikte Karadeniz kıyısında bir plajda uzanıp yatabildiği için mutluydu. Kadının kürekkemiklerinden aşağısını ovmak için, genç ve güçlü Kazak masörler kuyruğa giriyordu, büyük ihtimalle.</p>

  <p>Topuklarımın üzerinde çark ederek bütün bunlara sırtımı dönüyor ve kaygan zeminde bir mazurka oynuyorum. Merak ediyorum, buraları İmparatoriçe Katerina’dan sorulduğu dönemlerde de böyle yapıyorlar mıydı? Onu tam da bu odada, genç Napoleon’la birkaç dans adımı atarken ya da yakışıklı bestekâr Tolstoy’la sıçrarken veya krallara layık baldırını gösterip Cengiz Han’ın içini gıdıklarken düşleyebiliyorum. Güçlü ve çekici erkeklere ayak parmaklarının arasından zeytin emdirecek her kadına bir yakınlık duyarını. “İmparatoriçe Katerina da hayata mütevazı bir yabancı gibi başladı” demişti Jerome. Bir dönüş, bir bükülme ve Puşkin Tiyatrosu’nda aldığım alkışları hâlâ hatırlıyorum.</p>

  <p>Bir sonraki zaferime bakıyorum. Aslında, bir sonraki zaferimiz demeliyim. Delacroix’nın <i>Havva ve Yılan'</i>ı. 1945’te Berlin’den getirilmiş ganimet. Baş Küratör Rogorşev, Hansların tabloyu nasıl geri istediğini anlattı! Ne utanmazlık! Onları o küçük Nazilerden kurtarmak bize kırk milyon cana mal oldu, bunun karşılığında elimize geçen birkaç yağlıboya tablo işte. Bu tabloya karşı hep bir zaafım vardı. Yeni soygunumuzun Havva olmasını ben önerdim. Rudi, bir El Greco ya da Van Gogh’lardan biri gibi daha büyük bir şey istiyordu, ancak Jerome fazla açgözlü olmamamız gerektiğine karar verdi.</p>

  <p>“Haydi, güzelim” diye cesaretlendiriyor yılan. “Al birini. Duymuyor musun? ‘Beni kopar’ diyor. O koskocaman, parlak, kırmızı olanı. ‘Kopar beni, hemen, şimdi kopar.’ Koparmak istediğini sen de biliyorsun.”</p>

  <p>Havva, akıllı kız, karşısındakinin bir <i>ajan provokatör</i> olup olmadığını anlamaya çalışarak, “İyi ama, Tanrı bize bilgi ağacının meyvelerini yemeyi özellikle yasakladı” diyor.</p>

  <p>“Ah tabiî, Tanrı... İyi ama Tanrı bize hayat verdi, öyle değil mi? Ve Tanrı bize arzuyu verdi, değil mi? Ve Tanrı bize tat verdi, yalan mı? Peki, bu kahrolası elmaları Tanrı yapmadıysa kim yaptı bakalım? Öyleyse <i>hayat arzuladığımız meyveyi tatmaktan</i> başka nedir sence?”</p>

  <p>Havva kollarını savaşa hazırlanan genç bir kız gibi kavuşturuyor. “Tanrı özellikle yasakladı. Âdem öyle dedi.”</p>

  <p>Yılan Havva’nın rol kesmesine hayran, sivri dişlerini göstererek sırıtıyor. “Tanrı kendi bakımından oldukça iyi biri. Bana kalırsa, niyeti iyi. Ama laf senin, benim ve Bilgi Ağacı'nın arasında kalsın, korkunç derecede güvensiz.”</p>

  <p>“Güvensiz mi? Koca dünyayı tek başına yaptı! O’nun her şeye gücü yeter.”</p>

  <p>“Tamam işte! Neredeyse sinir bozucu, değil mi? Sabah, öğle, akşam bütün bu tapınmalar. Her dakika ‘O’na şükürler olsun, O’na şükürler olsun, Ebedî Efendimize şükürler olsun.’ Ben O’nun için ‘gücü her şeye yeter’ demiyorum. Bu duruma ‘dokunaklı’ diyorum. Bağımsız uzmanlardan çoğu Tanrı’nın sanal parçacıkların evrenin yaratılışındaki katkısına yeterince değer vermediğinde hemfikir. Gerçekten ilgi çekici bütün bilgiler bu sulu elmaların içine saklanmışken, O seni ve Âdem’i bu mitos diyetiyle besliyor. Yedi gün mü dedin? Boş versene.”</p>

  <p>“Şeyy, ne demek istediğini anlıyorum. Ama Âdem duyarsa çıldırır.”</p>

  <p>“Ya evet... senin şu tüysüz, çıplak kocan. Daha bu sabah çayırda tüylü ve ufacık bir kuzucukla oynaşırken gördüm onu. O kadar mutlu görünüyordu ki. Ya sen, Havva? Ebediyetin sonuna kadar hayatım, yumuşak başlı hayvanlardan bir aile ve sana eşlik etmesi için ‘Yehova’ gibi bir isimde ısrar eden ulu bir varlıkla mı geçireceksin? Sanmıyorum. Âdem bir süre biraz kızabilir, ama ona tunç uçlu okları, timsah derisi çantaları ve sanal-gerçek miğferleri gösterdiğimde, yelkenleri suya indirecektir. Bana kalırsa, Havva, sen daha yüce şeylere layıksın.”</p>

  <p>Havva elmaya, altın bir öğleden sonra daldan sarkan şaraplık elmaya bakıyor. Yutkunuyor. “Daha yüce şeyler mi? Yasak Bilgi mi demek istiyorsun?”</p>

  <p>Yılanın dili titreşiyor. “Hayır, sevgili Havva. O sadece bir sis perdesi. Aslında biz burada <i>Arzu</i>'dan söz ediyoruz. Teklifimi düşünürken bir sigaraya ne dersin?”</p>

  <p>Merdivenlerde ayak sesleri yankılanıyor. İskemleme oturup, nöbetçi duruşuna geçiyorum. O sigara için ölebilirim.</p>

  <p>İçeriye Baş Küratör Rogorşev ile her an patlayıp çevresindekilerin üzerine beyin parçacıkları saçacak gibi duran trol suratıyla Güvenlik Şefi giriyor.</p>

  <p>“Büyük Salon’a Delacroix yoluyla ulaşabiliriz, diye düşündüm. Değeri bilinmeyen küçük bir hazine!” Baş Küratör Rogorşev dilinin ucuyla dudaklarının içini ıslatarak bana dönüyor.</p>

  <p>Rogorşev’in istediği bir bakire gibi aptal aptal sırıtıyorum.</p>

  <p>“Bütün bu parçaların patlayıcıya karşı bir daha koklanması gerekecek” diyor Güvenlik Şefi. Bu arada da hem hızla soluyor hem de burnunu kolunun yenine sürüyor.</p>

  <p>“Her neyse. Fransız Büyükelçisi’nin bir şeyi gösterirken baston kullanmaktan hoşlandığını biliyorum.” Yürümeye devam ediyorlar. Kapıya vardıklarında Baş Küratör dönüyor, bana bir öpücük gönderiyor, saatini gösterip dudaklarıyla “saat altıda” diyor. Sonra da işaretparmağını dikilmiş küçük bir kamış gibi kaldırıyor.</p>

  <p>Ona, “Ah evet, ah <i>evet!</i> Lütfen dur, yoksa <i>patlayacağım</i>!” diyen bakışımla bakıyorum.</p>

  <p>Güvenlikçinin arkasından yürürken, “Ooh, Baş Küratör Rogorşev, seni tatlı dilli tavlama ustası, işte ağına bir dişi daha yakalandı” diye düşünüyordur herhalde. Aslına bakılırsa, Baş Küratör Rogorşev’in ustası olduğu tek bir şey var; o da kendini kandırma sanatı. Şuna bir baksana! Şu parlak siyah saç tutamına? O tutamı her pazartesi bizzat ben yapıştırıyorum. Çok yakında bir gün gelecek ve Baş Küratör son bir yıl boyunca kimin ağına yakalandığını anlayacak. Ağır Suç Masası da.</p>

  <p>Doğum günüm yaklaşıyor. Bu da Rudi’nin son günlerde neden beni göremeyecek kadar meşgul olduğunu açıklıyor. Sürprizlerden hoşlandığımı bilir.</p>

  <p style="text-align: center">***</p>

  <p>Çay molasına gidebilmem için, Bokkovası Petroviç gelip nöbetimi devralıyor. Bir keresinde beni nöbet çizelgesinden düşürüp, bütün bir gün boyunca galeride oturttular. Rogorşev’in elebaşlarını işten atmasını sağladım. Artık hiçbiri benimle konuşmuyor ama, çay molamı da asla unutmuyorlar.</p>

  <p>Personel kantini bomboş. Benim mola zamanım geldiğinde kantin işçileri çoktan gittiğinden, boş yemekhanede tek başıma oluyorum. Bokkovası takımı bu dışlanmayı zafer olarak görse de, yalnızlık hoşuma gidiyor. Amerikan kahvemden bir fincan kahve hazırlıyorum ve Fransız sigaralarımı tüttürüyorum. Yumuşak alev sigaranın çıra gibi kupkuru ucunu yakıyor; sigaranın filtresini emiyorum. Ah! Kurşunlanmak kadar harika! İş arkadaşlarınım bu sigaradan alınacak küçük bir nefes için bile nasıl can attıklarını bildiğimden odayı kokutmaktan keyif alıyorum.</p>

  <p>Buradan Dvortsovaya Meydanı’ın görebiliyorum. Islak kaldırım taşlarından bir girdap. Bir tarafından diğerine yürümek iki dakikadan fazla sürmez. Şemsiyesinin peşinden koşan bir cüce var, o bir dakikada geçecek.</p>

  <p>Bu mandıra inekleri bana karşı nasıl böylesine dindarlar? Aslında, ben erkekleri ağıma düşürecek kadınca becerilere sahipken, onlar hiçbir şey bilmediklerinden kıskançlıktan çatlıyorlar. Onlar saçlarını bile ağa düşüremezler. Baş Küratör Rogorşev’le durumumuzun, daha büyük plandaki yerin çok ötesinde, bana bazı ayrıcalıklar getirdiğini kabul ediyorum tabiî, ama ellerine fırsat geçse bu siğilli cadalozlardan herhangi biri o ayrıcalıklar için ölürdü; hem de, senin “pantolonlar aşağı” diyebileceğinden çok daha kısa sürede. Evet, bulaşık süngeri gibi köpüklü yeni saç stili ve yağlı kalçalarıyla Bokkovası Petroviç bile.</p>

  <p>Sen Petersburg Leningrad iken, alayını kuş uçmaz kervan geçmez bir yere tayin ettirebilirdim! Hatta daha da uzağa! Gobi Çölü’ndeki bir müzeyi yönetmek ve yurtlarda yaşamak için toptan sevk edilirlerdi!</p>

  <p>Bak, ben iki güçlü adamın kapatmasıydım, anladın mı? Birincisi, politikacıydı. Adını vermeyeceğim, ama Politbüro’da muhtemel bir tehlike olarak görülüp yıkılmadan çıkabileceği kadar yukarıya yükselmişti. Nükleer savaş başlıklarının şifrelerini bilecek kadar yükseğe. Aslında isteseydi, dünyanın sonunu getirebilirdi. Parti Bürosu’nda benim için sağa sola başvurdu, sonunda da bana Aleksandra Nevskogo Meydanı’na bakan küçücük ve sevimli bir daire buldu. Ani bir kalp krizi nedeniyle öldüğünde, kendime yeni sevgili olarak Pasifik Filosu’nda görevli bir amiral seçtim. Bana -hayat boyu kira koşuluyla bir amirale layık yeni bir daire verdiler. Hâlâ orada, Aniçov Köprüsü’ne yakın, Fontanski Rıhtımı’nın aşağısında oturuyorum. Benim amiral, çok sevgi doluydu. Laf aramızda, bana kalırsa biraz fazla çabalıyordu. Politikacı sevgilimin verdiği armağanları aşmak zorunda hissediyordu kendini. Kendini benim yegâne sahibim sanıyordu. Benim erkeklerim hep öyledir zaten.</p>

  <p>Tanrım, o günler yaşandı mı?</p>

  <p>“Limko” derdim ona, “akşamları baleye gittiğimizde biraz üşüyorum...” Ve ertesi gün kapıya bir vizon manto getirildi. ‘'Limko, hayatımda küçücük de olsa bir kıvılcım gerek...” Arkasından gelen pırlanta broşu göstermek isterdim şimdi, ama Rudi’ye iş kurmak için onu satmak zorunda kaldım; daha ilişkimizin ilk dönemleriydi, anlıyorsun değil mi? O broş Bokkovası Petroviç’in çenesini o kadar düşürürdü ki, karı bir hafta boyunca ağzını kapayamazdı. “Limko, Parti süpermarketinde bilmem-kim geçen hafta çok kötüydü. Çok uygunsuz. Kimsenin başını derde sokmak istemem, ama senin iş ahlakın hakkında söyledikleri beni çok üzdü...” Ve ertesi sabah bilmem-kimin birden Baykal Gölü çevresindeki umumî keneflere temizlikçi yamağı olarak atandığı duyulurdu. Herkes benim kim olduğumu bilirdi, yine de huzuru bozmamak için kimse oyunbozanlık etmezdi. Karısı bile amiral piçi sürüsüyle Vladivostok’taki deniz üssünden ayrılmadı.</p>

  <p>Bir sigara daha. Sigara tablasının yansı doldu bile. Cüce şemsiyesine yetişemedi.</p>

  <p>Yine plastik iskemlemdeyim. Sıkıntıdan neredeyse inleyeceğim. Yapacak bir şey bulamamaktan ölecek durumda, her gün bu sabır oyununu oynamak zorundayım. Akşamüzeri yaklaşıyor. Açım ve votkaya ihtiyacım var. Rogoşev’in gizli bir şişesi olduğunu biliyorum. Saniyeleri sayıyorum. Kırk kere altmış saniye, daha katlanılacak yirmi dört bin saniye demektir. Sıkıntıyı hafifletmek için Dışarıya bakmanın bir yararı</p>

  <p>yok, manzarayı ezbere biliyorum. Dvortsovaya Rıhtımı, Neva Nehri, Petrograd tarafı. Baş Küratör Rogorşev’i galerimi değiştirmeye razı ederdim, ama Rudi “hayır” diyor, “büyük geceye bunca yaklaştığımız bir sırada olmaz” diyor. Jerome da ilk kez onunla aynı fikirde olunca, burada çakılıp kaldım.</p>

  <p>Düşünmesi bile tuhaf, ama dünya bir zamanlar Rusları önemserdi. Oysa şimdi, bağış yapmaları için <i>bizim</i> gidip yalvarmamız gerekiyor. Ben politik bir kadın değilim -ben büyürken, politikadan bahsetmek son derece tehlikeliydi. Üstelik şu Sovyet Sosyalist Cumhuriyetleri Birliği neydi gerçekten? <i>Cumhuriyetler</i> için gerçek seçimler gerekir ve ben bu seçimlerden bir tane bile görmedim. Üstelik tek bir <i>Sovyet</i>’ten bahsedildiğini hiç duymadım. Ne anlama geldiğini bildiğimden de emin değilim. <i>Sosyalizm</i> sokaktaki insanın ülkeye sahip olması demek, oysa annemin hayatı boyunca sahip olduğu tek şey, bağırsak parazitleriydi. Peki, <i>birlik</i> neredeydi? Çinlilerin ve Arapların gelip oraları fethetmelerini önlemek için bütün Asya’da yılan ya da bebek yiyen insanlarla dolu amaçsız küçük ülkelere ruble yağdıran biz Ruslar mıydık, birlik? Halbuki benim <i>birlik</i> dediğim bu değil. Ben buna komşuları satın almak diyorum. Bir yokluk imparatorluğu. Oysa o günlerde tekmeleyemeyeceğimiz kıç yoktu! Jerome Avrupa’da bazı öğrencilerin SSCB’yi hiç duymadığını anlatmıştı! “Dinleyin, <i>meme Kinder<a href="../Text/dipnot.html#_edn12" id="_ednref12"><sup>[12]</sup></a></i> derdim onlara. “O adım hiç duymadığınız ülke var ya, işte elimizde Berlin Duvarı’nın sizden yana tarafını gelecek on bin yıl boyunca kıpkırmızı kor gibi tutmaya yetecek nükleer bomba vardı. Onun için müteşekkir olun. Kol yerine mantar, kafa yerine bir irin torbasıyla da doğabilirdiniz, tabiî eğer doğmayı başarabilirseniz. Bir düşünün.”</p>

  <p>Yine de bazen, Pislik torbası Gorbaçev’den bu yana gerçekten değişiklik oldu mu, merak ediyorum. Tamam, sokaktaki adamlar zemin çürüyünce, aşağıya düştüler. Ben tepede, demek istiyorum. Parti üyelik kartlarını parça parça edenler şimdi araba dolusu demokrasi palavraları atmaya başladılar: “strateji aşamalarında içgüdüsü ve gayret”; “sermaye yönetiminde orijinallik”; “sadeleştirme ve yeniden yapılandırma”. Baş Küratör Rogorşev adına yazdığım bütün mektuplar bunlarla dolu. İyi ama, gerçek fark nerede? Şimdi de her zamanki gibi. Belirlenen gerçek ama görünmez kalelere gol atabilmek için el altındaki bütün imkânlar kullanılıyor. Bu imkânlar Cenevre’de bir banka kasası, Hong Kong’da bir sabit disk olabilir, kafatasına ya da sutyeninin askılarına da yerleştirilebilir. Hayır, değişen bir şey yok. Bir zamanlar yerel Parti yöneticisini yemlerdin, şimdi de yerel mafya katilini yemliyorsun. Eski Parti yalan söylerdi, yalan, yalan, hep daha çok yalan. Şimdiyse demokratik seçimle işbaşına gelen hükümetimiz yalan söylüyor, yalan, yalan, hep daha çok yalan. İnsanlar bir şeyler istediğinde, onlara “Çalışın ve yirmi yıl bekleyin” denirdi, “belki sıranız gelir.” İnsanlar şimdi de bir şeyler istiyor, şimdi de onlara “Çalışın ve yirmi yıl biriktirin” deniyor, “bakarsınız sıranız gelir.” Fark nerede?</p>

  <p>Sana bir sır vereyim. Her şey istemeye bağlı. Her şey. Her şey, insanlar bir şey istediği için oluyor. İyice bak, ne demek istediğimi göreceksin.</p>

  <p>Ama dediğim gibi, politik bir kadın değilim. Bunlar, burada otururken, düşündüğün şeyler.</p>

  <p>Dışarıda koridorda Baş Küratör Rogorşev’in ayak seslerini tanıdım -yanında da bir kadının ayak sesleri var. Aylar önce, beni tavlamaya çalışırken anlattığı fıkraları anlattığını duydum; kadın da tıpkı benim o zamanlar güldüğüm gibi güldü. Erkeklerin çok ender rastlanır bir yetenekleri var: hem gören gözlere sahipler hem de böylesine körler.</p>

  <p>“Ve işte” dedi Baş Küratör Rogorşev uzun bacaklı bir kadını galerime sokarken, “Lemuel Delacroix’nın <i>Havva ve Yılan</i> tablosunu biliyorsunuz, kuşkusuz.” Sanki olan biteni anlayamazmışım gibi, bana beceriksizce bir göz kırptı.</p>

  <p>Kadın Baş Küratör’den iğreniyor -zevk sahibi olduğunun kanıtı ama bunu iyi saklıyordu. Batılı giysiler, Fransız çizmeler, İtalyan çanta. Esmer, gözlerinin biçiminde bir tutam Arabistan. Otuz ya da otuz birinde, ama Rogorşev gibilerinin gözüne daha da genç görünüyor olmalı. Ne göz boyası, ne allık, ne de fondöten, bunların yerine iyi seçilmiş dut rengi dudak boyası. İlginç. Bir rakibem vardı. Güzel.</p>

  <p>“Bayan Latunskiy, sizi Tatyana Makuç’la tanıştırayım. Tatyana Varşova’daki Stanislow Sanat Müzesi’nin izniyle, önümüzdeki altı hafta boyunca bizimle olacak. Birlikte çalışacağımız için çok şanslıyız.”</p>

  <p>Tatyana çizmelerini hafifçe gıcırdatarak yanıma yaklaştı. Ayağa kalktım. Aynı boydaydık. Birbirimizin gözlerinin içine bakıp, usulca el sıkıştık. Mavi.</p>

  <p>“Memnun olduk” dedim. “Gerçekten.”</p>

  <p>“Sevindim” dedi. “Samimiyim.” Ne zengin bir ses. Lehçe kokulu Rusça. Çikolata parçacıklı kahve.</p>

  <p>“Baş Küratör Rogorşev” dedim, yüzüne bakmadan, “bu akşam yine de her zamanki gibi büronuza geleyim mi? Yoksa bundan böyle kişisel talimatlarınızı küçükhanım mı alacak?”</p>

  <p>İlk konuşan Tatyana oldu; münasip bir yarım tebessümle. “Evliyim. <i>Bayan</i> Makuç” dedi. “Üzgünüm ama becerilerim arasında sekreterlik yok!”</p>

  <p>İyiydi. Hem de çok iyiydi.</p>

  <p>“Tamamdır, Bayan Latunskiy” dedi Baş Küratör Rogorşev, sanki bu konuda ona söz düşermiş gibi, “Lütfen her zamanki saatte gelin. Tamamlanmasını istediğim çok önemli yazışmalar var” Tanrım, abartmaya başladı, “ve bunları sadece sizin başaracağınızı biliyorum.” Cümlelerini pembe dizilerden alırdı. “Şimdi lütfen beni izleyin, Bayan Makuç, saat altıyı vurup beni kurda dönüştürmeden koşar adım gezimizi tamamlamak zorundayız!”</p>

  <p>“Görüşürüz” dedi Tatyana.</p>

  <p>“Tabiî görüşeceğiz.”</p>

  <p>Altıya çeyrek var. Ayak sürüyenleri dışarı atıyoruz. Yağmur dinmeyecek, dakikalar geçmek bilmeyecek. Baş Küratör Rogorşev şu anda özel tuvaletinde güzelleşmeye çalışıyordur herhalde. Vücuduna bakım yapan çok erkek yoktur. Bir sigara iyi olurdu. Tanrım, Rudi ve ben bu kahrolası yerden ne kadar çabuk kurtulursak, o kadar iyi olacak. Rudi’ye, “Bak!” diyorum. “Bir gece gelip on tanesini birden torbalayalım! Birkaç Picasso, birkaç Cezanne, birkaç da El Greco. Yetmiş iki saat sonra, daha önce kazandıklarımızla İsviçre’de dağ evi alır, altın kazı da daha sonra, yavaş yavaş yolarız.” Yazın göller, yatlar, su kayağı. Oturma odamı kafamda tasarladım bile. Leopar kürkünden yere kadar uzanan bir mantom olacak. Yerliler bana Beyaz Rus Hanımı diyecekler kadınlar da beni kıskanacak, peynir üreticisi finansmana kocalarını bana karşı uyaracaklar. Oysa endişelenmelerine gerek yok. Benim Rudim var. Buradaki aşağılık hayatın sorunlarından uzaklaşınca, belini doğrultacağını biliyorum. Hava sıcaksa, çocuklarımıza yüzme öğretecek, kışın da hep birlikte kayağa gideceğiz. Ailece.</p>

  <p>“Haydi, yapalım! Gregorski vizelerimizi hazırlar” diyorum. “O kadar basit bir iş ki!”</p>

  <p>“Hiç de kolay değil” diye cevap veriyor Rudi. “Bir an için kadın olduğun gerçeğini unutup, aklını kullan! Bu zamana kadar sorun yaşamamızın nedeni, açgözlü olmamamız. Eğer tabloları, Jerome’un yerlerine yenilerini yetiştirmeden çabucak kaldırırsak, insanlar eksikliği fark ederler! Ve kayıp olan her tablo için, İnterpol’ün dosyayla görevlendireceği domuz sayısını onla çarp! Vermek zorunda kalacağım rüşvetleri de yirmiyle çarp! Alıcı bulmakta karşılaşacağım güçlükleri otuzla çarp! Ve kodeste geçireceğim yılları da elliyle çarp!”</p>

  <p>“Bana matematik dersi vermen çok güzel, o kel domuza her hafta katlanmak zorunda kalan sen değilsin, nasıl olsa!”</p>

  <p>Sonra Rudi bana bağırmaya başlıyor ve eğer içmişse beni tokatlıyor, birazcık tabiî, içki yüzünden, sonra da evden fırlayıp arabayla dolaşmaya çıkıyor ve onu iki gün boyunca göremiyorum. Zavallı, büyük baskı altında.</p>

  <p>“Seni seviyorum!” diye bağırıyor Baş Küratör Rogorşev, solukborusunun çevresine dolanmış sutyenimin askısını sallayarak tepemde gidip gelirken. “Tavşan geliyor! Ah, büyülü pastam, açıl ve beni yut. Seni yalayıp yutuyorum! Tavşancık geliyor! Beni yok et orospum, efendim, seni seviyorum!”</p>

  <p>Benim yerime Tatyana’yı düşlediğini biliyorum. Dert değil.</p>

  <p>Katlanmak için, ben de onun Rudi olduğunu hayal ediyorum. Bir sigara yakabilmek için, bir an önce bitirmesini diliyorum. Rudi iş yaptığı insanları etkileyebilsin diye Küba purolarından birkaçını araklayacağım. Sonu hızlandırmak için, bacaklarımı bir suaygırınınkine benzeyen beline doluyorum. Denetimden çıkarak tepeden aşağıya hızlanan, bir go-karta binmiş bir çocuk gibi inliyor ve nihayet gırtlağından asılmış adam soluğu çıkıyor ve on sekizinci yüzyıl şezlongu üzerindeki bacaklarının gıcırtısı kesiliyor.</p>

  <p>“Tanrım, aman Tanrım, seni seviyorum.” Göğüslerimin arasındaki yassı kemiği öpüyor. Bir an için, gerçekten doğru söyleyip söylemediğini, arzuyu sevgiye çeviren bir simya olup olmadığını merak ediyorum. “Tatyana’yı kıskanmıyorsun ya? O senin yerini asla alamaz, Margot, sevgilim...”</p>

  <p>Akşam karanlığının yoğunlaştığı çalışma odasının köşelerine bir duman halkası üflüyorum ve yuvarlanarak tırmanmasını izliyorum. Yabanî kuğulardan bir çember düşleyip, Boş Küratör’ün peruksuz kellesini okşuyorum. Bugünlerde çoraplarını çıkarma zahmetine bile katlanmıyor. Çalışma masasının ardından, onu gülünç denecek kadar iyi gösteren portresi aşağıya bakıyor.</p>

  <p>Bütün simyacılar dolandırıcı ve yalancıydı, ama önemi yok. Rudi’ye ısrar edeceğim. Henüz haberi yok, ama Noel’i Zürich’te kutlayacağız.</p>

  <p>Baş Küratör Rogorşev hep önce çıkar. Karısı hiçbir şey olmadığını iddia edebilsin diye bürosundaki özel banyosunda duş alır; ben de görünüşü kurtarmak için bir iki şey çiziktirebilirim. Beni duşun deliğinden akıtırken şampuanlandığını, şarkı söylediğini duyuyorum. Temiz bir gömlek giyip, sevdiğini göstermek için beni öpüyor ve çıkıp gidiyor. Rudi’nin temizlik şirketi için bir iki faturalama yapabilir ya da Rudi’nin müşterileri için bedava giriş kartları hazırlayabilirim. Ya da bomboş oturur, pencereden dışarıya, Aziz Andrea Katedrali’nin kubbelerine bakabilirim. Genellikle yedi buçuk gibi çıkıyorum. Jerome nöbetçilerin beni geç saatte görmeye alışmalarını istiyor.</p>

  <p>“Bu gece bildireceğin bir şey yok mu?” Güvenlik Şefi personel çıkışında, her zamanki tereyağlı ağzıyla sırıtıyor. Boklar patladığında, yağların çenesinden damlamayışını görebilmek için burada olmayı çok isterdim. Rogorşev’le aramızda olanları biliyor ve o da beni düşündüğünde kızışıyor. Herkesin biliyor olması planın bir parçası tabiî. Üzerimi arıyor! Beni, Margot Latunskiy’i! Parlak kokartlar ve elde telsizle Rambo olduğunu sanan, askerlikten kurtulmak için hastalık numarası yapan şu düzenbaz. Ellerinin üzerimde gereğinden fazla oyalandığını hissediyorum. Zürich’teyken onu suçlamak için yollar düşünüyorum.</p>

  <p>“Hayır, Şef’ diye itiraz ediyorum, birazcık şaşkın, “bu gece çalınmış eser yok üzerimde.”</p>

  <p>“Aferin sana. Yeri cilalamak için...”</p>

  <p>“Üç hafta sonra. Bugünden tam üç hafta sonra. Gece dokuz buçukta.”</p>

  <p>“Bugünden üç hafta sonra.” Elindeki forma bir işaret kondururken çıkabileceğimi söylüyor. Uzaklaşırken, vücudumu çırılçıplak soyan gözlerini hissediyorum. İtici biri ama onu suçlayamam. Erkeklerin gözünde hep böyle mistik bir havam oldu.</p>

  <p style="text-align: center">***</p>

  <p>Kışın, metroya binerim. Aslında, yürümek daha hoşuma gider. Eğer hava güzelse, Troiskiy Köprüsü’ne kadar gidiyor, oradan da kadınların beklediği Mars Meydanı’nı geçiyorum. Ama yağmur yağıyorsa, o zaman gerçek bir hayaletler caddesi olan Nevskiy Bulvarı’ndan yürüyorum. Jerome her kentte bir hayaletler caddesi olduğunu söylüyor. Stroganov Sarayı'nın ve Kazan Katedrali’nin önünden. Aeroflot bürosunun ve basık Ermeni kahvehanesinin önünden. Politbüro üyesiyle seviştiğim apartmanın önünden. Orası şimdi artık American Express bürosu oldu. Bütün bu yeni dükkânlar, Benetton, Hâagen-Dazs, Nike, Burger King, sadece fotoğraf filmi ve anahtarlık satan bir dükkân, Swatch ve Rolex satan bir diğeri. Galiba şık caddeler dünyanın her yerinde birbirine benzemeye başlıyor. Yeraltı geçitlerinde düzenli bir dilenci ve sokak çalgıcısı dizisi var. Bir büfeden bir paket sigara ve küçük bir şişe votka alıyorum. Dünyanın bütün öteki kentlerindeki sokak çalgıcılarından hiçbirinin bizimkilerin tırnağı olamayacağından eminim. Birkaç ruble için rekabet eden bir saksofoncu, bir yaylı dörtlüsü, Avustralya’ya özgü bir flüt çalan ufak tefek bir kadın ve bir Ukrayna korosu. Bazen papazlara para veriyorum, neden bilmem, onlar bana hiçbir şey vermediler halbuki. Çoğu kez dilencilerin ellerinde, genellikle bir kaç dile çevrilmiş, kendi acıklı öykülerini anlatan karton parçaları oluyor. Sadece kenti ziyarete gelenler o kartonları okumak zahmetine katlanıyor. Sen Petersburg kazıkla çamura gömülmüş acıklı öykülerden kurulu.</p>

  <p>Ançikov Köprüsü’nden geçip sola dön. Benimki dördüncü.</p>

  <p>Ağır demir kapıdan gir, kapıcının uyukladığı kulübenin önünden geç, posta kutusuna bir göz at -içinde sevgili hasta kız kardeşimden bir mektup bulunca şaşırıyorum ot bürümüş avluyu geçip, üç kat merdiven tırman. Eğer Rudi evdeyse, televizyonun sesi yüksektir. Rudi sessizliğe dayanamaz. Bu akşam her yer sakin. Dün akşam hareket tarihimiz konusunda yaşadığımız ufak anlaşmazlık yüzünden Rudi de bir süre dikkatini işine vermeyi kararlaştırdı demek ki. Dert değil. Akşam yemeği için aldığım balığı pişirip, gece geç gelirse yesin diye yarısını tencerede bırakıyorum. Ev dışında bir ya da iki geceden fazla kalmaz. Genellikle, yani.</p>

  <p>Beyaz Geceler geldi bile. Saat ikiye doğru, mavimsi geceyarısı loşlaşıp çivit rengine bürünüyor. Güneş biraz sonra şaşaayla yükselecek. Oturma odamda geçmişi ve İsviçre’yi düşünüyorum. İşte amiralimle burada seviştik. Tam bu pencerenin altında. Bana okyanus hakkında, Sahalin, Beyaz Deniz ve buzun altındaki denizaltılar hakkında öyküler anlatırdı. Tek tek ortaya çıkan yıldızları seyrederdik. Bulaşıkları eviyeye yerleştirip bir sivrisinek kovucu yakıyorum. Bulunca beni düşünmesi için, Küba purolarını Rudi’nin ceketinin cebine koyuyorum. Bir yerlerde caz çalınıyor. Eskiden olsa gidip müziğin geldiği yeri bulur ve dans eder, hayranlık uyandırıp arzulanırdım. Erkeklerin yüzleri parlardı. Bir sonraki dansa heveslenirlerdi.</p>

  <p>Bir sigara daha yakıp, kendime bir brandy koydum. Küçücük bir kadeh, üstelik en iyi şişeden de değil. İş ortakları yemeğe geldiğinde, Rudi’nin bu içkilere ihtiyacı oluyor. Kız kardeşimin mektubunu açmadan yaktım ve sigara tablasına bıraktım. Öğrenir artık. Brandy’mi yudumlarken alevin dilinin o orospunun kelimelerini yakıp bir duman şeridine döndürmesini izledim. Yüksel, spiral, yüksel ve kaybol, yukarı, daha yukarı.</p>

  <p>Caz sustu. Rudi hâlâ eve dönmedi. Küçük Nemya, tok ve mutlu, gelip kucağıma kıvrılıyor, ben dertlerimi anlatırken uyuyakalıyor.</p>
</body>
</html>
