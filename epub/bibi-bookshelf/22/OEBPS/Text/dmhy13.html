<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>Kirazlar birden açıverdi. Büyülü, köpüklü ve kabarcıklı ve tam başlarımızın üzerinde, havayı “pembe” ya da "beyaz” sözcükleriyle anlatılamayacak kadar zarif renklerle doldurarak. Böylesine iç karartıcı ağaçlardan, adı bile olmayan bir arka sokakta nasıl böylesine cennete layık şeyler çıkar? Yılda bir tekrarlanan, kavrayışımın ötesinde bir mucize.</p>

  <p>Ella Fitzgerald’lık bir sabahtı. Ne de olsa, dünyada güzel şeyler de var. Vakar, zarafet, sıcaklık ve mizah; üstelik de bulmayı hiç ummayacağın yerlerde. Yaşlı bir kadınken, bacağı kesilmiş tekerlekli sandalyede otururken bile, Ella liseli bir kız gibi söylemiş, hayatında ilk kez âşık olmuştu.</p>

  <p>Telefon çaldı. “Ben Takeşi.”</p>

  <p>“Selam, patron. Günün güzel geçiyor mu, bari?”</p>

  <p>“Günüm hiç güzel geçmiyor. Aksine, çok kötü geçiyor.”</p>

  <p>“Bunu duyduğuma üzüldüm.”</p>

  <p>“Aptalım, ben. Aptalın daniskası. Aptalların kralı, kralı, kralı. Erkekler neden böyle davranır?” O sarhoştu, ben ise sabah on bir çayımla sakin. “Bu dürtü nereden geliyor, Satoru? Söyle bana!” Sanki biliyor da, onu aydınlatmaktan kaçınıyormuşum gibi. “Kişiliksiz bir yatak odasında yapış yapış bir güreş, birkaç ısırık izi, eğer şanslıysan üç saniyelik bir orgazm, otuz dakikalık tatlı bir şekerleme, sonra birden milyonlarca spermini ve altı yıllık evliliğini kenefe atıp üzerine sifonu çeken şehvet düşkünü, iradesiz bir yalancı olduğunu anlayıp çıkıyorsun. Neden böyle yapmaya programlandık biz? Neden?”</p>

  <p>Aynı zamanda hem dürüst olacak hem de teselliye yarayacak bir cevap bulacak durumda değildim. O yüzden dürüstlüğü seçtim. “Hiçbir fikrim yok.”</p>

  <p>Takeşi aynı öyküyü ardı ardına üç kere tekrarladı. “Karım beni yemeğe götürmek için eve uğradı. Birlikte yemeğe çıkacak, her şeyi baştan konuşacak, hatta belki de halledecektik... Ben ona çiçek aldım, o da bana bir yerlerde gördüğü çizgili bir ceket. Umutsuzluk verecek kadar sıkıcı bir şey, tabiî, ama en azından ölçülerimi unutmamıştı. Barış çubuğu gibi. Tam çıkmak üzereyken, tuvalete gitmek isteyince, ne görse beğenirsin?”</p>

  <p>Neredeyse “bir hemşire cesedi” demek üzereydim ki susmanın daha iyi olacağını düşündüm. “Ne?”</p>

  <p>“Ötekinin çantasını. Ve sabahlığını. Hemşirenin. Bir de bana rujuyla yazdığı mesajı. Aynanın üstüne.”</p>

  <p>“Mesajda ne yazıyordu?”</p>

  <p>Takeşi kendine yeni bir içki doldururken, buzların çıkardığı sesi duydum. “Seni ilgilendirmez. Ama karım mesajı okuduktan sonra, sakince oturma odasına döndü, ceketin üzerine votka döküp bir kibrit çaktı ve çıkıp gitti. Ceket büzüşüp eridi.”</p>

  <p>“Yazının gücü.”</p>

  <p>“Kahretsin, Satoru, yeniden senin yaşında olmak isterdim. O zaman işler öylesine basitti ki! Ne yaptım ben? Bu mitos nereden geliyor?”</p>

  <p>“Ne mitosu?”</p>

  <p>“Bütün erkekleri zehirleyen. ‘Karanlığın, seksin ve gizemin olmadığı hayat, yarım bir hayattır’ diyen mitos. Neden? Üstelik tokmakladığım Göksel Güzelliğin Canlanmışı da değildi ki. Salak bir hemşireydi, o kadar... Neden?”</p>

  <p>Daha on dokuz yaşındayım. Liseyi geçen yıl bitirdim. Bilmiyorum.</p>

  <p>Anlattıklarının hepsi oldukça iç burkucuydu. Şansım varmış ki o anda Mama-san ile Taro dükkâna girince, Takeşi’nin cevap verilemeyecek sorularını cevapsız bırakabildim.</p>

  <p>Mama-san bir kuş olsaydı, beyaz ve iyi huylu bir karga olurdu. Taro kuş olamazdı. Taro tank olurdu. On yıllarca, daha benim söz konusu bile olmadığım zamanlardan bu yana Mama-san’a gittiği her yerde eşlik etmişti, ilişkilerinde benim ruhumun bile anlayamadığı bir derinlik vardı. Onların altmışlarda ve yetmişlerde çekilen eski fotoğraflarım görmüştüm. Kendi açılarından, harika bir çifttiler. Şimdi de bana kırılgan bir hanım ile sadık buldoğunu hatırlatıyorlar. Söylentiye göre, Taro gençliğinde yakuza için ufak tefek işler yaparmış. Borç tahsilatı, falan. O dünyadan hâlâ birtakım çok yönlü dostlara sahip olması, özellikle iş Vahşi Orkide için koruma parası ödemeye geldiğinde çok yararlı oluyor. Mama-san’a yüzde altmışlık bir indirim yapıyorlar. Vilayette tanıdıkları olan başka bir dost da tam Japon vatandaşlığına hak kazanmama yardım etti.</p>

  <p>Mama-san beslenme çantamı getirmişti. “Bu sabah uyanamadığını biliyorum” diye kıkırdadı. “Bütün o şamata yüzünden.”</p>

  <p>“Üzüldüm. Dün gece son konuklar kaçta ayrıldı?”</p>

  <p>“Mitsubishi’ciler gittiğinde üç buçuk, falandı... İçlerinden biri Yumi-çan’a gerçekten vurulmuş. Gelecek cumartesi buluşmak için ısrar etti.”</p>

  <p>“Yumi-çan ne dedi?”</p>

  <p>“Mitsubishi’ciler paralarını zamanında ödüyor. Her ay kullanıp tüketmeleri gereken kabarık bir eğlence bütçeleri var. Eğer evet derse, Yumi-çan’a şık bir dükkândan yeni bir elbise sözü verdim. Üstelik adam evli, bu yüzden bir güçlük çıkmaz.”</p>

  <p>“Akşam Koci’yle mi beraberdin?” Taro dükkânın içini sanki kaçış yollarını belirlemeye çalışan yakın bir koruma gibi kolaçan etti. “Evet. Biraz fazla içtim. Uyuyakalmamın nedeni de bu ya.” Taro kahkahayla güldü. “Esaslı çocuk, şu Koci. Kafası yerinde. Piliç tavladınız nu?”</p>

  <p>“Sadece spor arabamın camlarının renkli olup olmadığını merak edenleri.”</p>

  <p>Taro gürültüyle gırtlağını temizledi. “Bir kadının beyni her şeyi değildir. Ayaka daha bu sabah, senin yaşında bir çocuğun ocağa daha çok odun atması gerektiğini söylüyordu. Bu senin yaptığın...”</p>

  <p>“Taro, Satoru’yu rahat bırak” Mama-san bana bakıp, keyifle gülümsedi. “Dışarıdaki kiraz ağaçları tabloya benzemiyor mu? Taro beni alışverişe götürüyor, gidip Ueno Parkı’nda kiraz çiçeklerini seyredeceğiz. Bayan Nakamori’nin kızları bizimkileri öğleden sonra kiraz çiçekleri partisine davet etti, onun için başlarına bir şey gelmesin diye biz de yanlarında gideceğiz. Ha, evet. Az kalsın unutuyordum. Bayan Nakamori gelecek pazar günü Koci’yle birlikte kokteyl salonunda müzik çalıp çalamayacağınızı sordu. Anlaşılan her zamanki orkestrasının tromboncusu eğik bir boru ve hayvanat bahçesi müdavimlerinin de karıştığı bir kazaya uğramış. Daha fazla sormak istemedim. Zavallı adam kolunu temmuza kadar kullanamayacakmış, onun için orkestra da programını iptal etmek zorunda kalmış. Bayan Nakamori’ye Koci’nin üniversiteye ne zaman başlayacağını bilmediğimi söyledim. Kadıncağıza yarın bir telefon etsen? Haydi, yürü, Taro, gitmeliyiz.”</p>

  <p>Taro okuduğum kitabı aldı. “Ne bu? <i>Madame Bovary,</i> öyle mi? Şu Fransız moruğunun? Buna ne diyeceksin bakalım, Mama-san? Okulda altı yıl boyunca çalıştıramadık, şimdi de iş sırasında kitap okuyor.” Altını çizdiğim bir bölümü okudu: <i>"İnsan hayranlık duyduklarına dokunurken dikkatli olmalı; yoksa yaldızları parmaklarına bulaşır”</i> Bir süre okuduklarını düşündü. “Tuhaf şey, şu kitaplar. Evet, Mama-san. Gitsek iyi olur.”</p>

  <p>“Yemeğimi getirdiğin için teşekkürler.”</p>

  <p>Mama-san başını salladı. “Ayaka hazırladı. Izgara yılan balığı. Ne kadar sevdiğini biliyor. Sonra bir ara teşekkür etmeyi unutma. Şimdilik hoşça kal.”</p>

  <p>Gökyüzü aydınlanıyordu, içimden, “Keşke ben de Ueno Parkı’nda olsam” diye geçirerek öğle yemeğimi yedim. Mama-san’ın kızları matraktır. Bana küçük kardeşleri gibi davranıyorlar. Ağacın altına kocaman bir örtü yayıp, uydurma kelimelerle eski havalar söyleyebilirlerdi. Şibuya gibi yerlerdeki barlarda sarhoş olan çok yabancı gördüm, içince hayvanlaşıyorlar. Japonlar hiç böyle olmaz. Erkekler daha neşelenebilir, ama şiddete hiç yaklaşmazlar. Alkol Japonların fazla istimi atmalarını sağlar. Oysa yabancılarda, sanki alkol buharın basıncını artırıyor gibi. Üstelik herkesin ortasında öpüşüyorlar da! Dillerini çıkarıp kızların memelerini yaladıklarım gördüm. Barlarda, herkesin görebileceği yerlerde! Bunu hiçbir zaman anlayamayacağım. Mama-san böyleleri geldiğinde Taro’dan dolu olduğumuzu söylemesini ister ya da öyle bir giriş ücreti koyar ki, bir daha asla dönmezler.</p>

  <p>Disk bitti. Yılan balığı ızgarasından son lokmayı pirinç ve turşuyla yedim. Ayaka kutuya konacak öğle yemeğinin nasıl yapılacağını iyi biliyordu.</p>

  <p>Sırtım ağrıdı. Sırtımın ağrıması için daha çok gencim. Bu iskemle son zamanlarda iyice rahatsız olmaya başladı, bir türlü rahat oturamıyorum. Takeşi şu malî krizini bir atlatsın, yeni bir iskemle almasını isteyeceğim. Yine de uzun zaman beklemek zorunda kalacağım gibi. Ne çalacağımı düşündüm. Takeşi’nin tezgâhın ardında, yerde bıraktığı ve düzenlenmemiş disklerle dolu bir kutuyu karıştırdım, ama bilmediğim bir şeye rastlayamadım. Bir şeyler bulabileceğimden eminim. Stokta on iki bin disk var. Artık daha fazla müziğe ihtiyacım olmayacağından korktum.</p>

  <p>Oldukça hareketli bir öğleden sonra oldu. Sadece bakmaya gelen bir sürü insan, ama aynı zamanda da bir sürü alıcı. Kısa zamanda akşamın yedisi oldu. Paraları topladım, hasılatı minicik bürodaki kasaya kilitledim, alarmı kurup büronun kapısını kilitledim. Beslenme çantam ile <i>Madame Bovary</i>'yi ve o akşam için ödünç aldığım Benny Goodman CD’sini -işin gizli güzellikleri- çantama attım, ışıklan söndürüp kapıyı kilitledim.</p>

  <p>Dışarıda, kepenkleri indiriyordum ki, içeriden telefonun çaldığını duydum. Kahrolası! İlk düşüncem, telefonu duymamış gibi yapmak oldu, ama ardından bütün akşamı kimin aradığını merak ederek geçireceğimi düşündüm. Muhtemelen insanları arayıp, bana telefon edip etmediklerini sormak zorunda kalacak, bu sefer de telefonu daha baştan neden açmadığımı anlatmakta güçlük çekecektim.... Kahretsin. Dükkânı yeniden açıp telefona cevap vermek daha kolaydı.</p>

  <p>Sonraları, bunu defalarca düşündüm: o telefon o anda çalmasa ya da ben dönüp telefonu açmaya karar vermeseydim, ondan sonra yaşananlardan hiçbiri yaşanmayacaktı.</p>

  <p>Tanımadığım bir ses. Yumuşak, endişeli. <i>“Ben Quasar. Köpeğin beslenmesi gerekiyor!</i>”</p>

  <p>Efendim? Devamı gelecek diye dinledim. Statik cızırtısı sahile vuran dalgalara benziyordu, yoksa duyduğum bir <i>pachinko</i> salonunun sesi olabilir miydi? Hiçbir şey söylemedim -en iyisi böylelerini yüreklendirmemektir. Arkasından bir şey gelmedi. Sanki beriki benden bir şey bekliyormuş gibi. Ben de biraz daha oyalandım, sonra da şaşkınlık içinde, telefonu kapattım. Her neyse.</p>

  <p>Kapı açıldığında, sırtım dönüktü. Çıngırağın sesini duyunca, “Olamaz, hayır, bırakın da gideyim” diye düşündüm. Sonra döndüm, bakışlarımı kaldırdığımda, neredeyse Lester Young’ın sinirli sayıda basılmış disklerinin üzerine sırt üstü düşecektim. Takeşi'nin Caz Salonu’nun zemini kaydı.</p>

  <p><i>Şensin!</i> Dükkânın loşluğuna bakıyorsun.</p>

  <p>Bana bir şeyler söylüyordu. Gerçekten de buradaydı. Geri gelmişti, hem de yalnız. Bu sahneyi kafamda kaç kez düşlemiştim, ama her seferinde konuşmayı başlatan <i>ben</i> oluyordum, onun için söylediğini neredeyse anlayamayacaktım. Gerçekten geri gelmişti!</p>

  <p>"Hâlâ açık mısınız?”</p>

  <p>"...Evet!”</p>

  <p>"Pek açığa benzemiyorsunuz. Işıklar sönük.”</p>

  <p>"...Evet! Şeyy, kapatmaya hazırlanıyordum, ama dükkân kapanana kadar, tümüyle açık demektir, işte!” Işıkları yeniden yaktım<i>.</i> “Oldu.” Daha sakin görünmek isteyerek. Ortaokul öğrencisine benziyordum herhalde.</p>

  <p>"Eve gidecekseniz, engel olmayayım.”</p>

  <p>“Eve gide... hayır, gitmiyorum. Şeyy, ben. Sakın acele etmeyin. Lütfen, içeri girin.”</p>

  <p>"Teşekkürler.” Kızın içinde yaşayan kız, kızın gözlerinden, berim gözlerimden, benim içinde yaşayan bana baktı.</p>

  <p>"Ben...” diye başladım.</p>

  <p>"Bu...” diye başladı.</p>

  <p>“Devam edin” dedik her ikimiz.</p>

  <p>“Hayır” dedim. “Siz devam edin. Siz hanımsınız.”</p>

  <p>“Deli olduğumu sanacaksınız ama buraya aşağı yukarı on gün önce gelmiştim ve...” farkında olmadan topuklarının üzerinde yaylanıyordu “ve o sırada sizin çaldığınız bir disk vardı... Aklımdan çıkaramıyorum. Bir piyano ile saksafon. Demek istiyorum ki, o parçayı ya da beni ya da başka herhangi bir şeyi hatırlamanız gerekmez tabiî...” Sesi zayıflayıp söndü. Konuşma tarzında bir tuhaflık vardı. Aksam bir o tarafa, bir bu tarafa salınıyordu. Hoşuma gitmişti.</p>

  <p>“İki hafta önceydi. Tam olarak, iki hafta. İki hafta, bir de iki saat.”</p>

  <p>Sevindi. “Beni hatırladınız mı?”</p>

  <p>Kendi gülüşümü pek tanıyamadım. “Tabiî, hatırladım.”</p>

  <p>“İtici kuzinim ve onun arkadaşlarıyla birlikteydim. Yaru Çinli olduğum için bana salak muamelesi yapıyorlar. Annem Japon’du. Babam da Hong Kong Çinlisi. Evim Hong Kong’da.” Konuşmasında hiç de özür diler bir hali yoktu. <i>Saf Japon değilim ve eğer bundan hoşlanmadıysan, kıvırıp bir tarafına sokabilirsin.</i></p>

  <p>“In a Silent Way”de Tony Williams’ın davulunu düşündüm. Aslında, <i>düşünmedim,</i> içimde bir yerde hissettim.</p>

  <p>“Hey, bunda bir şey yok ki! Ben de yarı Filipinliyim. Dediğiniz müzik, Mal Waldron’un ‘Left Alone’ adlı diskiydi. Yeniden dinlemek ister misiniz?”</p>

  <p>“Bir sakıncası var mı?”</p>

  <p>“Tabiî ki yok... Mal Waldrone benim ilahlarımdan. Tapınağa her gittiğimde, onun önünde diz çökerim. Tokyo’yla karşılaştırınca, Hong Kong nasıl bir yer?”</p>

  <p>“Yabancılar pis bulur, gürültülü ve bunaltıcı bulurlar, ama bir benzeri daha yok. Hiçbir yerde yok. Ve Kowloon sizi sıkmaya başlayınca, o zaman da adalara kaçarsınız. Lantau Adası’nda tepenin üzerinde oturan büyük bir Buddha var...”</p>

  <p>Bir süre tuhaf bir duyguyla kendimi sanki başkasının yazdığı bir öykünün içinde gördüm, ama kısa zaman sonra bu duygu da kayboldu.</p>
</body>
</html>
