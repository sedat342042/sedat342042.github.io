<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Bir ay ışığı kuyusunun içinde durdum. Merdivenler dönerek daireme çıkıyor. Geceyarısını çok, çok geçmiş. Karanlık değil, aydınlık değil, şurada burada yarasalar kanat çırpıyor, eski filmden gök lekeleri. Avlu tehditkâr bir çamurla dolmuş. Asansör her zamanki gibi bozuk olsa da, kapısını açmaya çalıştığımda elektrik çarptı. Rudi’nin temizlik kamyonetinin arkasında Delacroix’yla çekip gitmesinden beri ellinci kez, kendi kendime her şeyin yolunda olduğunu söyledim. Yeni hayatım başlamak üzereydi. Ellinci kez, bir şeylerin yolunda gitmediği hissine kapıldım. Bütün hafta boyunca, yolunda gitmeyen bir şey vardı. Kim, bana ne anlatmaya çalışıyor? Bir sigara daha yaktım. Kimse kıpırdamıyordu. Gördün mü? Yolunda gitmeyen hiçbir şey yoktu ve bunu kanıtlamak için eve girmekte acele etmedim, son bir sigara içmek için biraz daha oyalandım.</p>

  <p style="text-align: center">***</p>

  <p>Sahte ve gerçek Delacroix değişikliği makine düzeninde gerçekleştirilmişti. Yani, neredeyse.</p>

  <p>Rudi ve büyükanneden bozma kiralık üç temizlikçisini akşam tam sekizde malzeme kapısında karşıladım. O korkunç yeşil üniformasını hâlâ çıkarmamış Bokkovası Petroviç ile üç hempası temizlikçilere göz kulak olmak için oradaydı. Ben Ermitaj çalışanlarından dördüncüsüydüm. Geldiğimde, üçü de konuşmayı kesti. O kadar açıktı ki. Koridorları bölüştürüp kadınlara kat planları uzatırken, Bokkovası Petroviç’in bir an için suskunluk yeminini bozup, bir şeyler söyleyeceğini sandım; ne var ki, son anda dilini ısırıp sustu. Akıllıca. Güvenlik Şefi locasında, yarasa suratlı kayınbiraderiyle iskambil oynuyordu. Rudi’ye bakıp kısaca başını salladı, sonra içeri girmemizi işaret etti. Rudi ve temizlikçileri hantal cila zırıltılarını tekerleklerin üzerinde farklı yönlere doğru çektiler; temizlikçi başına bir nöbetçi vardı. Ben Rudi’yle gittim.</p>

  <p>Tek kelime etmedik. Rudi ve ben harika bir ekibiz. Mutlu olduğu zaman, bana harika bir ekip olduğumuzu söyleyecek, tıpkı Sen Petersburg Hilton’un Ziyafet Salonu’nda katıldığım doğum günü partisinde söylediği gibi. Kimsenin bakmadığı bir sırada, şampanya kadehini benimkiyle tokuşturup, “Bebek” diye fısıldamıştı, “sen ve ben, harika bir ekibiz.”</p>

  <p>Kışın tablo değiştirdiğimizde Kışlık Saray’ın ölgün elektrik ışığında çalışmamız gerekmişti. Yaz akşamının aydınlık alacakaranlığında, ışıkları bile söndürebilirdik. Ben Delacroix Galerisi’nin dışındaki koridorda nöbet tutarken, Rudi de makinenin kaidesindeki özel yapılmış bölmenin kilidini çevirip açtı. Jerome’un sahtesini dışarı çekti, sonra da yeşimden ve kehribardan yapılmış nilüfer ve orkide çiçeği kakmalı yarımay biçimindeki masaya dayadı.</p>

  <p>Uzaktaki öteki cila makinelerinin homurtusundan başka tek bir ses yoktu.</p>

  <p>Rudi uzanıp gerçek Delacroix’yı yerinden indirdi, cila makinesinin gövdesindeki bölmeye itip, kapağı kilitledi. Birlikte firar eden Havva'yı ve yılanı düşündüm.</p>

  <p>Bize doğru yaklaşan ayak sesleri duydum.</p>

  <p>“Rudi!”</p>

  <p>Yılanın zehir torbaları şişti, zehir geri damladı.</p>

  <p>Rudi durup bana baktı.</p>

  <p>Kendimi içeride kilitlenmiş ve terk edilmiş hissettim.</p>

  <p>Yanılmışım. Yalancı duvarlardan birinde bir darbeymiş. Hayır, hiç.</p>

  <p>Ve o homurtunun yankısı.</p>

  <p>Rudi bana bakıp kaşlarını çattı ve yeniden gevşedi. Sonra da Jerome’un sahtesini duvardaki boş yere astı.</p>

  <p>Bir sigara için ruhumu satmaya hazır olduğuma yemin edebilirdim.</p>

  <p>Sonra Rudi on yedinci yüzyıl portreleri koridorlarım cilalamaya girişti, alet kesitlerinin kübist resimlerinin sergilendiği bölümlere giden uzun geçitlerde bisiklet gidonlu gürültülü zamazingosunu götürüp getirdi. İsviçre’deki bahçıvanımız çim biçme makinesini aynen böyle götürüp getirecek işte. Herhangi bir galeri görevlisi gibi sıkıntılı bir ifade takınarak, Rudi’yi izledim. Yardım etmek isterdim, ancak bu kuşku çekebilirdi. Saatlerin birbiri ardından devrilip gitmesi için içimden ıstırap çekiyordum; böylelikle bu kasvetli yerden kurtulacak, hazine de gerçekten bizim olacaktı. Daha fazla direnemedim ve kendimi Zürich’in en seçkin mağazalarından birinde, peşimde parmağımla gösterdiklerimi benekli kâğıtlara sarıp yaldızlı kurdelelerle bağlayan bir satıcı kalabalığı dolaşırken düşledim. Sonra da kendimi domalan bölümünde, Rudi tarafından kemirilip, düzülürken gördüm.</p>

  <p>Geceyarısı olup, yeni İtalyan kronometresi ötmeye başlayınca, Rudi cila makinesini durdurdu. Tekrar malzeme kapısına döndük. Aşağıya inerken, Rudi bana bakıp gülümsedi. “Yakında, bebek, çok yakında” ve oğlumuzun yüzünde göreceğimiz tebessümle gülümsedi. Dudağımı ısırdım ve oğlumuza giydireceğim giysileri düşündüm. “Bana daha sonra atlarsın” diye fısıldadım. Güvenlik Şefi locasında bacaklarını açmış, bir deniz hayvanı horultusuyla uyuyakalmıştı. Rudi’nin temizlikçilerinden ikisi gelmişti; kemiklerinden, havadan, cila makinelerinden yakınıyorlardı. Bu hale düşmeden Rudi’nin beni temizlemesi için dua ettim. Bokkovası Petroviç temizlikçisiyle birlikte görünene dek, bir dakika kadar Güvenlik Şefi’ni izledik. Bokkovası Petroviç adamı dürtükleyerek uyandırdı.</p>

  <p>Beriki gözlerini kırpıştırıp, ayaklandı: “Ne var?”</p>

  <p>“İşimizi bitirdik, Memur Bey” dedi Rudi.</p>

  <p>“Öyleyse evinize gidin, tamam.”</p>

  <p>“Peki ya üst araması ne olacak?” diye kışkırttı Bokkovası Petroviç. “Yönetmelik Madde 1 İd: <i>Galeri yetkilileri de dahil,</i> her yardımcı personel, binadan ayrılırken...”</p>

  <p>Güvenlik Şefi burnunu boşalttığı kâğıt mendili çöp kovasına fırlattı. Iska geçti. “Bana yönetmelikleri anlatma. Yönetmeliklerin ne dediğini biliyorum. 0 kahrolası yönetmelikleri ben yazdım.”</p>

  <p>“Elleriyle bir yerime dokunmasına izin vermem” dedi temizlikçilerden en yaşlısı, gerileyerek. “Ve eğer üzerimi aramasına izin verirsen” dedi Rudi’ye dönerek, “alacağımı ister, işten ayrılırım.” İki Numaralı Büyükanne Temizlikçi dayanışma adına bir adım attı. “Ben de. Bana polis nezarethanesine atılmış orospu muamelesi edilmesine izin veremem.”</p>

  <p>“Yönetmelikler böyle” diye hırladı Bokkovası Petroviç, “başka seçeneğiniz yok.”</p>

  <p>Tanrım, sanki biri kalkmış da kadınlara yamru yumru cüceyle yat, demişti.</p>

  <p>Rudi, sevimliliğini çalıştırdı, köpek herif. “Hanımlar, hanımlar, hanımlar. Burada çözüm apaçık. Güvenlik Şefi benim üzerimi ararken, belki de personelden kadın olanlar -belki de bu “Rudi Bokkovası Petroviç’i işaret etti” bu gayretli yetkili... <i>sizin</i> üzerinize bakar. Sonra da, dürüst bir çalışmayla geçmiş günün sonunda, evlerimize gider, sağlam birer uyku çekeriz. Ve Rudi borcunu hep ödemiştir. Anlaştık mı?”</p>

  <p>Üst aramalarından sonra, cila makinelerinden ikisini minibüsün arkasına yükledik. Üç temizlikçi ile nöbetçilerden ikisi evlerine gitmişti bile. Rudi Güvenlik Şefı’nin locasına dönmüş, üç nüsha iş emrinin yeşil tükenmezkalemle imzalanmasını bekliyordu. Kötü bir koku gibi gitmek bilmeyen Bokkovası Petroviç, yeni bir senaryo düşünmekle meşguldü. Son imza da çiziktirilince, Rudi kâğıtları katladı.</p>

  <p>“Peki” diye döndü Bokkovası Petroviç Güvenlik Şefi’ne, “cila makinelerinden birinin içine bir tablo saklamadığım nereden biliyoruz?”</p>

  <p>Göklerdeki Yüce Tanrım. Zehirli bir diken battı, esnedi ve kırıldı. Rudi sadece içini çekip, Güvenlik Şefi’ne döndü. “Kim bu kadın? Yeni patronunuz mu?”</p>

  <p>“Resmî bir memurum ben” diye hırladı Bokkovası Petroviç, “Kültür mirasımızı hırsızlardan korumak için para alıyorum!”</p>

  <p>“Güzel” dedi Rudi. Hâlâ ona bakmıyordu. “Önce galerileri bir arayın öyleyse. Sonra da kurnazca yaşlı büyükanne kılığına girmiş uluslararası üne sahip galeri hırsızlarının nöbetçileriniz gözlerini kırparken burunlarının dibinden yürüttüğü tabloların listesini çıkarın. Üçüncüsü, cila makinelerimi alın ve ay ışığında son vidasına kadar sökün. Sonra da yeniden birleştirin. Hiç eksiksiz olacak. uyarıyorum sizi, yoksa büyük dava açarım. Harika fikir. Kümesinizi böyle külyutmaz bir memur yönettiği için talihlisiniz. Faturama fazla mesai ekleyeceğim. Baş Küratör Rogorşev’le imzaladığım anlaşma uyarınca, işi saat tam 12’de bitirdim. Umarım oturmama, gazetenize bir göz atmama ve karıma telefon edip, daha sekiz saat gelmeyeceğimi bildirmeme bir şey demezsiniz?”</p>

  <p>Rudi oturdu ve gazeteyi açtı.</p>

  <p>Ondan sonraki birkaç saniye boyunca yüreğim belki yirmi kez vurdu.</p>

  <p>“Buna gerek olmayacak” dedi Güvenlik Şefi, Bokkovası Petroviç’e diktiği gözlerinde şimşekler çakarak. “Böylesi kararları Güvenlik Şefi verir. Yoksa galeri nöbetçisi denetçiler değil.”</p>

  <p>Rudi ayaklandı. “Bunu duyduğuma sevindim.” Kendi suyunda -hayatı boyunca tanışma fırsatı bulmadığı tek suyla kaynamaya bırakılan Bokkovası Petroviç’in yanından hızla geçti. Kapıcı locasının kapısından hâlâ yükleme platformuna yanaşık bekleyen minibüse son makineyi yerleştirmeye çabalayan Rudi’yi görebiliyordum. Alıp peşinden gidebileyim diye kâğıtlarını masanın üzerinde bıraktığını fark ettim. Biz, profesyonellerden kumlu bir ekibiz. Tabiî, minibüsün arka tarafında beni bekliyordu.</p>

  <p>“Bebek” diye mırıldandı, “Önce Jerome’a uğrayıp, tabloyu bırakacağım. Eve sonra dönerim. Ayrıca görmem gereken bir iki Gregorski adamı var.”</p>

  <p>“Suhbataar mı?”</p>

  <p>“Kim olduğunu boş ver. Seni bulurum.”</p>

  <p>“Seni seviyorum.” Başka ne söyleyebilirdim ki?</p>

  <p>Elinin sırtıyla göğüslerimi sıvazladı. Son cila makinesini de yüklemek için minibüsten yere atladı. Hâlâ yükleme platformunda duran, içine Delacroix'nın tablosunu sakladığımız makineyi. Artık o kadar yakınımızda ki.</p>

  <p>“Ee, kendinle gurur duymalısın, Latunskiy” Minibüsün arka kapısında Bokkovası Petroviç’in kafası ile omuzları beliriverdi.</p>

  <p>Neden beni görmezden gelmekten vazgeçti? Neden şimdi? “Aman Tanrım! Konuşuyormuş!”</p>

  <p>Bir sakız çıkarıp açtı, ağzına atıp, kuvvetle ısırdı. Kollarını kavuşturdu. “Yoksa senin gibi bir hiçliğin bu işten elini kolunu sallayarak kurtulacağını mı sanıyordun gerçekten?”</p>

  <p>“Neden bahsettiğin konusunda en ufak bir fikrim yok.” Sakızını çiğnerken yüzünü buruşturdu. Ne yapacağımı düşündüm. Nasıl bilebilirdi ki? “Rol kesmeyi bırak, Latunskiy. Buradaki oyununu herkes biliyor.”</p>

  <p>Bokkovası Petroviç’in arkasında, kapıcı locasının ışığının ulaşamadığı yerde, Rudi eline İngiliz anahtarını almış, parmağını dudaklarının üzerine koyup, sessizce yaklaşıyordu. Aklım önden koştu, kafatasına şimşekler çakarak inen çeliği gördü -hissetti, ne hissettiğimi bilmiyorum konuştur şunu, konuştur şunu, içimde bir korku duydum, içimde bir bölüm onu uyarmamı isterken, bir başka bölüm de sıcak ve açtı. Tek kılını bile oynatma, orospu. Tavşan Kardeş geliyor.</p>

  <p>“Peki, neymiş bakalım buradaki oyunum?” Cesedim Finlandiya yolu üzerindeki bataklıklara atarız...</p>

  <p>“Oyun oynamaktan vazgeç! Rol yapmakta çok acemisin! Kendini yükseklere çıkarmak için yaptığın dalavereden bahsediyorum!” Rudi’nin gözlerindeki bakış, kötü kokain. Bokkovası beni kötü yakaladığını sanıyor. Kuzgunlar gelecek ve şu boncuk gibi gözlerini oyacaklar. Vahşi köpekler karnı, kıçı ve baldırları için kavgaya tutuşacaklar; en güçlüleri en tatlı parçalara konacak. Hayatı benim elimde, ama karı farkında bile değil... Artık kaçmasını istemiyorum ve gülmemek için kendimi tutmak zorundayım. Hâlâ ağzındaki sakızı çiğnerken, tombul yüzü bas bas bağırarak pahalı bir güzellik uzmanı istiyor. “Baş Küratör’ün işinin peşinde değil misin, yani? Onunla yatarak o koltuğa oturmaya çalışıyorsun! Sen utanmaz bir orospusun, Latunskiy. Baştan beri utanmaz bir orospuydun, ölünceye kadar da utanmaz bir orospu kalacaksın.”</p>

  <p>Rudi İngiliz anahtarını indirdi ve güldüm ve karının yüzüne tükürdüm. Bu, ondan kurtuluştu.</p>

  <p style="text-align: center">***</p>

  <p>Sigaramı bitirdim. Yarasalar bile gitmiş. Şimdi yolunda gitmeyen neydi?</p>

  <p>Hiçbir şey, işte bu kadar. Saatime baktım: sabahın 2.24’ü. Tablo Jerome’un evinde emniyete alınmış, Suhbataar alıcıların verdiği paraları uzatmış olmalı; ben de artık İsviçre’ye gitmek için bavullarımı toplayabilirim. Bunca yıldan sonra, nihayet kurtuluyorum buradan! Demirperde yıllarında İsviçre bizim için düşlerde yakın, gerçekteyse Zümrüt Kent kadar uzaktı. Geri kalan basamaklara saldırdım. Bacaklarımın titremesi normaldi. Biraz önce yarım milyon dolarlık bir tablo çalmıştım.</p>

  <p>Ön kapıya, sırf onu memnun etmek için, Rudi’nin şifresiyle vurdum. Ama cevap yoktu. Pekâlâ. Zaten cevap beklememiştim. Yakında eve dönerdi.</p>

  <p>Holdeyken elektrik düğmesini çevirdim, ama ampul bozulmuş olmalıydı. Koridorun biraz daha ilerisindeki bir düğmeyi çevirdim, ama bu ışık da yanmıyordu. Tuhaf. Elektrik kesilmişti herhalde. Neyse, bu gece elektriğe ihtiyacım yoktu. Beyaz Geceler başlamıştı ve gökyüzü Avrupa’ya doğru Samanyolu’yla ve akşam karanlığıyla daima aydınlanıyordu. Salonuma girdim, kahve sehpamı ayaklarını havaya dikmiş halde buldum ve sinirlerim kedi bağırsağından yapılmış bir iplik gibi koptu.</p>

  <p>Oturma odam harabeye çevrilmişti.</p>

  <p>Raflar duvarlardan koparılmış, televizyon tuzla buz edilmiş, vazolar yerlere fırlatılmış. Çekmeceler çekilmiş, içindekiler çepeçevre odaya saçılmış. Resimler birbiri ardından, düzenle duvardan sökülmüş, bir kenara fırlatılmış. Elbiselerim yağmalanmış ve şeritler halinde doğranmış. Halının üzerindeki cam kırıkları dinozor dişleri gibi.</p>

  <p>Bunu bana kim yapar?</p>

  <p>Bütün bu yıkım, bu kadar sessizlik.</p>

  <p>Aman Tanrım, sakın Rudi... Emniyette miydi?</p>

  <p>Bir gölge, yemek masasının enkazı altında seğiriyordu. Gırtlağımın büzüştüğünü, yutkunmaya direndiğini hissettim. Yoğun karanlığı okumak için gözlerimi zorladım. Gölge, sandığım alacakaranlığın kararttığı bir kan gölcüğüydü. Sızıldanmaların en hafifini tanıdım.</p>

  <p style="text-align: center">***</p>

  <p>Aman Tanrım aman Tanrım Nemya, benim sevgili küçük Nemyam. Çömeldim ve masanın altına baktım. Arka bacaklarından birinin bulunması gereken yerde dolanmış köklerden bir küme vardı. Bence ölüme, acı duyamayacak kadar yakındı. Gözlerini bana çevirdi; bir yerlerdeki bir tepeye yerleşmiş gözleri, bakışlarını gözlerini güneşten kaçırmayan bir Buddha’nınkiler kadar sakindi. Beni dibi görmeden tek başına düşer bırakarak öldü.</p>

  <p>Neva’nın üzerinde, bataklıklardan gelme korkunç bir şekil yüzüyordu. Sırt üstü, tembelce, Aleksandra Nevskogo Köprüsü’nün altına varana kadar. Mesnetlerden birine tırmanacak, hörgücünü ve dişlerini sokaklar boyu sürükleyerek beni arayacaktı.</p>

  <p>Ne yapıyorum? Her zaman ne yaparım? “Arzuna sor!” diye buyurdu yılan.</p>

  <p>Yatak odasına gittim ve Rudi’nin cep telefonunun, acil durumlarda aranacak telefonunun numarasını tuşladım. Statik hışırtısı bir yere çarpan dalgalar gibiydi; yoksa dökülen bozuk paralar gibi mi? Tanrı’ya şükürler olsun, telefon bağlandı. Kekeleyerek, “Rudi” dedim, “daireyi altüst etmişler...”</p>

  <p>Karşımdaki bir kadın sesiydi. Soğuk, metalik bir ses. Bokkovası gibi, kendini beğenmiş.</p>

  <p>“Aradığınız numaranın iletişimi kesilmiştir.”</p>

  <p>“Göklerdeki İsa! Öyleyse yeniden bağla, salak orospu!”</p>

  <p>“Aradığınız numaranın iletişimi kesilmiştir.”</p>

  <p>“Aradığınız numaranın iletişimi kesilmiştir.”</p>

  <p><i>Ne?</i></p>

  <p>Ahizeyi yerine bıraktım. Peki, şimdi? Arzular. İsviçre’yi, Rudi’yi ve çocuklarımızı istemiştim. Bunlar için Delacroix’nın tablosuna ihtiyacım vardı. Bu kadar basit. Rudi benimle gurur duyacak. “Bebek” diyecek, “sana güvenebileceğimi biliyordum.” Jerome’a telefon ettim.</p>

  <p>“Alo, şekerim. Harika bir akşşam işşi.” Sesi içkiden hışırdıyordu. “Jerome, Rudi’yi gördün mü?”</p>

  <p>“Tabiî, buraya ailemizin son üyesini bırakıp, yirmi dakika önce ççıktı. Emin ol, harika bir şşey. Öyle değil mi? Hey sana hiç Delacroix'nın şşeyin yeğeniyle...”</p>

  <p>“Suhbataar geldi mi?”</p>

  <p>“Hayır. Büyük Kağan biraz önce telefon edip, kısa zamanda geleceğini bildirdi Moğolların on üçüncü yüzyılda tutsaklarını hava sızdırmaz kutulara kapatıp, boğulma seslerini dinlerken kutunun üzerinde kendilerine ziyafet çektiklerini biliyor muydun?”</p>

  <p>“Jerome, sus. Şimdi sana geliyorum. Buradan gitmeliyiz.”</p>

  <p>“İyi ama şekerim, bu yarrının işi değil miydi? Ve bütün yaptıklarımdan sonra, sanki bir şeymişim gibi bana susmamı söylemeni...”</p>

  <p>“Yarın bugün olmalı! Evim altüst edilmiş. Rudi’ye ulaşamıyorum. Hem...” kedim öldürülmüş ve nehrin yakınlarında bir hareket hissettim, “yolunda gitmeyen bir şeyler var. Yolunda giden bir şey yok zaten. Şimdi sana gelip, tabloyu alacağım. İyice sar.” Telefonu kapattım. Ne istiyordum?</p>

  <p>Yatağımın alt tarafındaki yarığa elimi soktum -teşekkürler İsa! Dolu tabancanın bantlarını söktüm. Tabancalar göründüğünden ağırdır, göründüğünden de soğuk. Tabancayı çantama atıp çıktım. Tekrar dönüp pasaportumu aldım ve yeniden çıktım.</p>

  <p>Doğrudur, aradığın zaman taksi bulmak hep daha zordur; hele umutsuz durumdaysan, taksiyi unut gitsin. Yürüdüm. Daha önce olup da düşünmemem gereken, her neyse, durmadan alta itmeye çalıştım, ama o şey durmadan suyun yüzüne çıktı. Dikkatimi çevremdeki önemsiz şeylere verdim. Gorohovaya Caddesinin parke taşlarını hatırlıyorum. Tunçtan süvari heykelinin basamaklarında sevgilisiyle öpüşen kızın cildinin pürüzsüzlüğünü hatırlıyorum. Aziz İshak Katedrali’nin çevresinde, selofanlar içindeki çiçeklerin başlarını hatırlıyorum. Pulkovo Havaalanı’ndan Hong Kong veya Londra’ya ya da New York’a, Zürich’e gitmek için havalanan uçakların kuyruk ışıklarını hatırlıyorum. Gülen bir kadının leylak rengi ipeğini hatırlıyorum. Deri bir pilot ceketinin kahverengisini hatırlıyorum. Kartondan tabutu içinde kıvrılmış uyuyan bir evsizin küçülmüş biçimini hatırlıyorum. Ufak şeyler. Hep, genellikle farkına varmadığın küçük şeylerden oluşur. Çene kaslarım beni öldürecek.</p>

  <p>Jerome’un kapısı içeriden sürgülenmişti. Öylesine güçlü vurdum ki, binanın bambaşka bir yerindeki bir köpeği uyandırdım.</p>

  <p>Jerome kapıyı bir hışımla açtı, beni içeri çekip, “Kes sesini!” diye tısladı. Kapıyı kilitledi ve geri koşup tabloyu mukavva tabakaları, paket bandı ve iplerle sarıp sarmalamaya kaldığı yerden devam etti. Toplanmış bir bavul, kanepenin üzerinde açık, hazır bekliyordu. Çoraplar, külotlar, fanilalar, ucuz votka, bir Wedgwood çaydanlık. Müzik dolabından bozma içki dolabında, yan yatmış boş bir cin şişesi vardı.</p>

  <p>Kımıldamadan durdum. Ne yapacaktım? Ne istiyordum? “Tabloyu alıyorum.”</p>

  <p>Jerome havlar gibi güldü. Kafasını kaldırma zahmetine bile girmedi. “Gerçekten alıyor musun?”</p>

  <p>“Evet. Tabloyu alıyorum. Biliyorsun, bu tablo Rudi’yle geleceğimiz bizim.”</p>

  <p>Jerome’un beni duyduğunu bile sanmıyorum. Sırtını bana dönmüş, paketlediği tablonun üzerine eğilmişti. “Bir işe yara güzelim, haydi ben sıkıştırırken parmağını şu düğüme bas.”</p>

  <p>Kıpırdamadım. “Tabloyu alıyorum!” Jerome parmağımı düğüme basmamı tekrar etmek için döndüğünde, kendini tabancamın gözüne bakar buldu. Yüzü bütün sükûnetini yitirdi, ardından yeniden buldu.</p>

  <p>“Burası sinema değil. O tabancayı bana karşı kullanmayacaksın. Kullanamayacağını biliyorsun. Hele yanında sana ne yapmanı söyleyecek o kuklacı pezevenk yokken. Doğru dürüst nişan bile alamazsın. Şimdi mantıklı bir hanım gibi davranıp, indir şunu.”</p>

  <p>Tabancam vardı. Onun yoktu. “Tablomdan uzak dur, Jerome. Gidip kendini stüdyona kaparsan, sana bir zarar gelmez.”</p>

  <p>Jerome bana şefkatle baktı. “Şekerim burada gerçeğin kaymasıyla karşı karşıyayız. Bu benim tablom. Unuttun mu yoksa, sahtesini ben yaptım. Buralara gelmemizi benim yeteneklerime borçluyuz. Senin tek yaptığın soyunmak, sırt üstü yatmak ve bacaklarını sonuna kadar açmaktı. Gerçeği kabul etmeliyiz, bu senin çalışma biçimin için yeterli.”</p>

  <p>“Nemya öldü.”</p>

  <p>“Nemya da kim?”</p>

  <p>“Nemya! Küçük kedim!”</p>

  <p>“Kedinin ölmesine çok üzüldüm. Gerçekten, saygımı gösterme günü geldiğinde kovalar dolusu gözyaşı dökeceğim, ama artık şu boktan oyuncağı kaldırıp siktir olsan da, ben de tablomu sarmayı bitirsem -beni duydun mu, şekerim? Tablomu sarmayı bitirsem ve bundan uzun zaman önce uğruna bütün geleceğimi feda ettiğim bir ülkenin bu sefil, yalancı, şiddetli, sıfırın altındaki kıçından kalkacak ilk uçağa yetişsem...”</p>

  <p>“Gerçeğin kaymasıyla ne demek istediğinden haberim yok. Ama tabancanın ne olduğunu biliyorum. Bu tablo, benim. Ve bir şey daha, adım ‘Şekerim’ değil. Benim adım Margarita Latunskiy.”</p>

  <p>“Anlaşılan, söylediklerim makyajını ve saçlarını delip geçememiş, kabuklu orospu...” Bana doğru yürüdü, elini açarak...</p>

  <p>“Bu BENİM tablom!” diye patladı tabanca. Jerome’un kafası ayaklarını yerden kesecek bir güçle geriye doğru kaykıldı. Tavana harikulade kırmızı kan sıçradı. Duydum. Sıçradı. Jerome sanki bir muz kabuğuna basıp kaymış gibi, hâlâ topaç gibi dönüyordu.</p>

  <p>“Margarita Latunskiy” diye ısrar etti sessizlik; sesini yükseltmeden.</p>

  <p>Jerome yüzümün yarısını ıska geçerek yere devrildi. Öldürmek, tıpkı kürtaj ya da doğum gibi, insanın eksiksiz düşleyemeyeceği bir duygudur. Tuhaf. Peki, ya şimdi?</p>

  <p>“Sizi kutlarım, Bayan Latunskiy” dedi Suhbataar, arkasından mutfak kapısını usulca kapatarak. “Tam gözünden. Bir ortak yönümüz daha.”</p>

  <p><i>Suhbataar?</i></p>

  <p>“Rudi nerede?”</p>

  <p>“Buralarda.” Gülümsedi ve koyu altınlar gördüm. O ana kadar dişlerini görmemiştim.</p>

  <p>“Nerede?”</p>

  <p>“Mutfakta.” Suhbataar başparmağıyla omzunun üzerinden mutfağı gösterdi.</p>

  <p>Her şey iyi olacak! Gözlerime rahatlık yaşları doluştu. Yarın gece İsviçre’de olacağız! “Tanrı’ya şükürler olsun, Tanrıya şükürler olsun, ben -ben bilmiyorum ben -Nemya öldü Bay Suhbataar -umarım Jerome’a olanları anlayışla...”</p>

  <p>“Anlıyorum, Margarita. Rudi’ye de bir iyilik yaptınız. İngilizler üçkâğıtçı bir millet. Eşcinsellerin, etyemezlerin ve üçüncü sınıf casusların ülkesi. Bu ise...” Suhbataar çizmesinin ucuyla Jerome’un kafasını yana devirdi “bu ise sizi, beni, Rudi’yi, hatta Bay Gregorski’yi bile satmaya hazırlanıyordu.”</p>

  <p>Rudi güvendeydi! Mutfağa koştum, kapıyı itip açtım. Rudi, üzerinde hâlâ temizlik şirketinin tulumu, mutfak masasının üzerine yığılmıştı. Böylesi bir zamanda, sarhoş! Ona hayatımın her dakikasında âşığım, ama şimdi votka şişesinin dibine vurmanın zamanı değil!</p>

  <p>“Rudi, sevgilim, uyan artık...”</p>

  <p>Omuzlarını silkeleyince kafası olmayacak bir açıyla devrildi; tıpkı Jerome’un kafası gibi. Yüzünü gördüm. Kesintili çığlığım başladığı gibi aniden kesildi. Kentin üzerinde parçalandı. Evet, uzun bir zamandır düşüyordu. Kafamdaki uğultu, dünya gözlerimi ve kulaklarımı öperek kapatıncaya kadar, asla kesilmeyecek. Şerit gibi, kıvrım kıvrım solucanlar sevgilimin gözlerinden ve burun deliklerinden dışarı uğramıştı. Donyağı gibi beyaz, donyağı gibi beyaz.</p>

  <p>Oturma odasından Suhbataar’ın telaşsız sesi geldi. “Birlikte İsviçre’ye yerleşme planınızı ertelemeniz gerekecek...”</p>

  <p>Pütür pütür kusmuk Rudi’nin ağzını tıka basa doldurmuştu, “...ebediyen ertelemeniz. Yatak odanız, dağ eviniz ve çocuklarınız için gerçekten üzgünüm.”</p>

  <p>Ben, bu... Rudi ve Suhbataar’ın sesi, başka hiçbir şey yoktu. “Rudi!” Benim adıma bir başkası konuşuyordu.</p>

  <p>Suhbataar’ın sesi omuz silkti. “Yazık ki Rudi de bizleri satmaya hazırlanıyordu. Bay Gregorski böyle bir şeye izin veremezdi. Koruması gereken bir adı var onun. O yüzden, herkesin dürüstlüğünü sınamam için beni çağırdı. Sonuçlar tatmin edici olmaktan çok uzak.”</p>

  <p>“Hayır. Hayır.”</p>

  <p>“Bay Gregorski’nin kuşkularını uyandıran olay sevgilinizin Hong Kong’daki saygın bir hukuk firması aracılığıyla aklamaya çalıştığı büyük miktarda parayı ‘kaybettiğini’ söylemesi ve bulabildiği tek bahane olarak da, iş yaptığı adamın şeker hastalığından birdenbire öldüğünü göstermesi oldu! Namussuzluk bir de düş gücü eksikliğiyle birleşince, küçük haydutlar için ölümcül olur.”</p>

  <p>Ayakkabımın altında bir şey kırıldı. Şırınga parçaları.</p>

  <p>Cehennem de fayans kaplıdır. Buzdolabının motoru titreyerek sustu.</p>

  <p>Mantık bağırarak uyandı. Belki hâlâ zaman vardı. “Ambulans!”</p>

  <p>“Ambulansın Rudi’ye bir yararı olmaz, Bayan Latunskiy. Rudi öldü. Öyle birazcık ölü değil. Tümüyle öldü. Anlaşılan bizim hayata küsmüş sahteci casusumuz Jerome kutlama eroininin yerine fare zehri doldurmuş.”</p>

  <p>O sevgili gözleri. Rudi kaydı, iskemleden düşüp yere devrildi. Burnunun kırıldığını duydum. Oturma odasına kaçarken bir şeye takılıp dizlerimin üstüne düştüm, halıdaki bir desene tutunup düne geri tırmanmaya çabaladım. Parmaklarımın arasına bir şey battı. Tabanca. Tabanca.</p>

  <p>Suhbataar uzun deri paltosunun düğmelerini ilikliyordu.</p>

  <p>Jerome sadece birkaç adım ötede, kendi kanının içinde, sırt üstü uzanmıştı.</p>

  <p>Ve mutfakta da Rudi, kırık burnuyla.</p>

  <p>Bütün bunlar nasıl oldu? Daha sadece bir saat önce bir minibüsün arkasındaydık ve Rudi’yi içimde istiyordum.</p>

  <p>Kendimi inilder buldum; tıpkı Nemya’nın masanın altında inlemesi gibi.</p>

  <p>“Bu kadar üzülmeyin” dedi Suhbataar, içinde Delacroix olan paketi koltuğunun altına sıkıştırırken. Sesi neden hiç değişmez? Her zaman aynı yumuşak, kuru ve kumlu ses. “Arkadaşlarınız aylardır fazladan yaşıyordu zaten. Rudi ve Jerome haindi. Bay Gregorski elinizi kolunuzu sallayarak çekip gitmenize izin veremez. Oyunun sonunda feda edilenler hep piyonlar olur. İnterpol’den arkadaşınız Bayan Makuç ile Sermaye Hareketleri Müfettişliği hemen ensemizde.”</p>

  <p>“Ne?”</p>

  <p>“Antimafya birimi için zararsız bir ad, öyle değil mi? Ha, bu arada, onlara Kirovskiy Adası’ndaki kullanılmayan bir posta kutusu aracılığıyla imzasız bir ihbar mektubu gönderdim. Birkaç dakikada burada olurlar. Sakinleşin. Bugünlerde eski casuslar insanın başına dert oluyor; IMF ve ticaret heyetleri gelmişken Jerome’u öldürdüğünüz için kimse hayatınızı söndürmez. Çalınan tabloların yeri doldurulamaz, ama kimse bunun arkasındaki beynin siz olduğunuza inanmaz. Olsa olsa on beş yıl yer, on yılda da çıkarsınız. Moskova’daki hapishane reform lobisi iyi işler yapıyor. Biraz yavaş gidiyorlar, ama olsun.”</p>

  <p>Kapıya doğra yürüdü.</p>

  <p>“Bırakın onu! O benim tablom! O tablo bana ve Rudi’ye ait!”</p>

  <p>Suhbataar şaşırmış gibi yaparak döndü. “Rudi’nin uzunca bir süre çalıntı sanat eserleriyle ilgilenebileceğini sanmam.”</p>

  <p>“Tabloyu istiyorum!”</p>

  <p>“Size saygısızlık etmek istemem, Bayan Latunskiy, ama hesapta yoksunuz. Hiçbir zaman da olmadınız.”</p>

  <p>Tatyana hakkında ne demişti? “Polise Gregorski’yle ilgili her şeyi anlatırım!”</p>

  <p>Suhbataar başını üzüntüyle salladı. “Katil oldunuz, Bayan Latunskiy. Tabancanın üzerinde parmak izleriniz var, balistik de tamam... Size kim inanır? Söylediklerinizi kanıtlayacak olanlar da bu dairede, kendi bağırsaklarının içinde yüzüyorlar.”</p>

  <p>Parmaklarıma batıyor. Hâlâ tabancam var.</p>

  <p>“Masal anlatmanızı durdurmak çok gerekirse, Bay Gregorski sizi nerede bulacağını bilir. Bayan Makuç’un bölümünde bile yolsuzluk insanı şaşırtacak düzeyde. Moğollar rüşveti çok önceden ulusal eğlenceye çevirmişti, ama siz Ruslar beni bile etkilemeyi başardınız.”</p>

  <p>“O tabloyu hemen şimdi yere bırak şimdi yere bırak orospu çocuğu yoksa öldün öldün öldün öldün ÖLDÜN! Tabloyu yavaşça yere bırak ve hemen şimdi bırak! Ellerini kaldır! Ellerini kaldır! Bu şeyi nasıl kullandığımı biliyorsun!” Namluyu Doğruca kalbinin olduğunu tahmin ettiğim noktaya doğrulttum.</p>

  <p>Erkeklerin kadınlara kullandığı silahlardan biri de kadınları ciddiye almamaktaki ısrarlarıdır.</p>

  <p>“Jerome’a bir bak, Moğol boku, işte on saniye sonra senin halin.”</p>

  <p>Suhbataar gülümsedi, işini bilenlerin tebessümüyle.</p>

  <p>Pekâlâ. Pekâlâ. Bu da onun ölüm maskesi oluversin. Bir cinayet ile iki cinayet arasında ne fark var ki? Tetiği çektim.</p>

  <p>Horoz boş yatağa düştü. Tetiği bir daha çektim. Hiç. Bir daha. Hiç.</p>

  <p>Suhbataar ceketinin cebinden beş altın mermi çıkardı, parmaklarının kafesinde salladı.</p>

  <p>Yapayalnız, kilitli kapıya bakakaldım.</p>

  <p>Bunların hiçbiri olmadı. Bunların hiçbiri gerçekten olmadı.</p>
</body>
</html>
