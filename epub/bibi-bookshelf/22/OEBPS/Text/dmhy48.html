<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>3</h2>

  <p>“Saat üç, Doğu Yakası saati kadranımdan kayıp düştü. Kasım ayının son sabahı ve en önemli haber, bugün haber yok... Bir de okuyarak size hakaret edemeyeceğim, resmî bir bülten var. Öteki haberlere gelince, kar yağıyor ve yağıyor ve yağıyor ve bülbül ne yapsın, zavallıcık? New York, New York, Gece Treni FM dinliyorsun ve ben gururla Dünyanın Sonu özel Programı’nın son bölümünü sunan Bat Segundo. Şartlar ne olursa olsun, isterse kar yağsın, bu programı sekiz yıl boyunca sundum ve termonükleer savaşın Gece Treni’nin çalışmasına takoz koymasına izin vermeye hiç niyetim yok. Günaydın Bronx! Seni görmek kolay değil... bu kadar karla! Buradan bakınca, biraz dumanlı görünüyorsun, değil mi? Dünya Ticaret Merkezi’nin çevresindeki ışıklar sönmüş, sokağa çıkma yasağı sirenlerinden beri böyle... Geceyarısı dolaylarında Roosevelt Adası’nda büyük bir patlama oldu, ama şimdi sadece sessizlik var. Ben hâlâ burada olduğuma göre, bu Büyük Patlama olamaz. Harlem’de elektrik bir geliyor bir gidiyor. Işıklar bozuk bir neon lambası gibi, bir yanıyor bir sönüyor... Burada, Gece Treni’nin Doğu Yakası’ndaki binası sanki sakin, biraz da ürkütücü gibi. Arada bir geçen polis devriyesi dışında, Lexington Caddesi ıssız. insanlar, mecbur kalmadıkça kapıdan dışarı adım atmayın. Gece dolaşan hayvana güvenin. Özellikle de bütün kış uyuyacak kadar akıllı olanına. Şey... Bunu dinleyen var mı? Eğer otomobilleri ateşe vermek ve Tiffany’s’i soymakla meşgul değilseniz, o zaman muhtemelen televizyonun karşısına çakılmış, insanlığın şimdiye kadar gerçekleştirdiği en büyük dramı seyrediyorsunuz. Cehennem, Şimdi ile Patlamayı izlerken Gözlerinizin Eridiğini Hissedebilirsiniz! Ama dur, hatırlasana, etkileşimi telefon-et tipi radyolar icat etti. Gece Treni yoluna devam ediyor! Yayın yapmakla bile Acil Durum Medyası Tavsiye Yasası’na karşı geliyor olabiliriz -ne isim takmışlar ama, ha? Gece Treni avukatına telefon etmek istedim, ama kimse cevap vermedi. Bana kalırsa şu anda New England'da, Eden III tipi kesinlikle sızdırmaz özel sığınağına inmiş olmalı. Hamamböcekleri ve avukatlar bu savaştan da sağ salim çıkacak, yeryüzüne dönüp bundan sonraki kuşakları yaratacak. Enformasyon polisi gelip kapımızı çalmayacak kadar meşguldür belki ya da belki dev bir parazit sinyali bütün frekansları köreltiyordur ya da belki bir yerlerde bir fış prizinden çıktı ve ben burada kendi kendimle konuşuyorum. Tanrı bilir ya, evliliğim sırasında kendi kendime konuşmak konusunda epey tecrübe sahibi oldum. Daha mutlu bir olasılık da Acil Durum Belediye Başkanı'nın bir Paul Simon hayranı çıkması olurdu: biraz önce çaldığım parça, dünyanın bütün hükümetlerine saygıyla armağan ettiğimiz ‘Stili Crazy After Ali These Years’ idi; ondan önce de merhum ve büyük Freddy Mercury’nin kendime armağan ettiğim ‘Who Wants to Live Forever’ adlı şarkisiydi. Teşekkürler, Bat. Hey, Bat, bir şey değil. Eğer Freddy Mercury’yi programıma dahil ettiğim için kendini hakarete uğramış addeden ve Bıyıklı İngiliz Gaylerine Karşı Amerikan Anne Babaları Derneği üyesi kimse varsa, şikâyetlerini Lord Rupert’ın deliğine bırakabilirler. Bir an için işin olumlu yanına bakarsak, büyük bir tanesi Gök Ağı’ndan geçer ve Büyük Elma’yı<a href="../Text/dipnot.html#_edn40" id="_ednref40"><sup>[40]</sup></a> ezme haline getirip, zerrelere ve kıymıklara bölerse, o zaman Aziz Freddy’ye şahsen gidip, ‘Bohemian Rhapsody’nin ne menem bir şey olduğunu sorarım. Daha önceki parçayı da eski eşime armağan ediyorum: The Smith ve ‘Big Mouth Strikes Again’. Bana bir saniye izin verin de, viskimi doldurayım... gurul, gürül, gurul, duyuyorsunuz değil mi? İyice yağlanmış yılanbalığmı yutan flamingo gibi. Ben Kilmagoon içiyorum. Tamam, Grants’ viskinin trompeti ama, Kilmagoon da tenor saksofonu. Gerçekten de harika viski, şu Kilmagoon. Hayatta âşık olduğum ilk viski. Eğer savaşı görüş mesafesi yüzünden ertelerlerse, Bay Kilmagoon samimi ürün desteğim karşılığında bana hıçkırırken dinlendirilmişinden bir fıçı gönderebilir tabiî. Bakın, bu akşam programın biraz baştan savma olduğunun farkındayım, ama bunun nedeni her şeyi tek başıma yapmak zorunda kalmam, çünkü Gece Treni’nin her zamanki kadrosu, makinist, yapımcım Carlotta ve Dâhi Çocuk Kevin’in hepsi dünyanın sonunu sevdiklerinin yanında geçirmenin işe gelmekten daha önemli olduğuna karar verdi! Ekonominin burun üstü çakıldığına şaşmamak gerek... Daha önce hiç Dünyanın Sonu Özel Programı yapmadık. İnsana asıl koyan, bu bekleme, öyle değil mi? Ben genç bir adamken ve Moskoflar bizi Komünist Krallığa postalamak için gelecekken, bize dört dakikalık uyarı süremiz olduğu söylenmişti. Dört dakika, diye merak ederdim... O dört dakikada ne yaparım? Bir yumurta mı kaynatırsın, sevişir misin, düşmanlarına telefon edip son sözü mü söylersin, Jim Morrison mu dinlersin, bir otomobile düz kontak yapıp üç blok mu gidersin? Çöküşten beri bu devriyeler ve sokağa çıkma yasaklarıyla dört gün geçirdik... Kafamı asıl bozan, bu bekleyiş... Bu akşamki savaş ilanı, en azından olayları daha... berraklaştırdı. Ne diyorduk? Şimdiki parça... Bu parçayı gelecek salı günü, tabiî eğer bir gelecek salı olacaksa, sekiz yaşına girecek olan kızım Julia’ya armağan ediyorum. Beatles’tan ‘Julia’. Bu şarkıyı dinleme ihtimalin sıfır, Okyanus Çocuğum benim, çünkü annenden aldığım son mesajda boşaltma polisi tarafından Omaha’ya ya da Moosejaw’ya veya Dünya’nın ucuna gönderildiğinizi anladım, ama annen ile ben senin adını, daha mutlu günlerimizde, bu parçadan alarak takmıştık. Tuhaflıkların en bereketlisi Beyaz Albüm’ün derinliklerinden, bir Lennon harikası. Söylediklerimin yarısı anlamsız, onun için Juuulia için bir aşk şarkısı söylüyorum. Neyse! Haydan gelen... Batfon’un ışığı yine yanıp sönüyor, üstelik böylesi bir gecede! Ne de olsa, boşluğun da bir sesi var -pekâlâ, kim olabilir? Bay Başkan, Freddy Mercury, İlyas Peygamber, hoop, oradaki tek Tanrılıları kızdırmamak gerek, özellikle de Tanrı’nın örnek vekilharçlığı altında dünyanın nasıl refaha kavuştuğunu gördükten sonra -Alo, esrarengiz dinleyicim, dünyanın sonuna hitap ediyorsun!”</p>

  <p>“Öyle mi? Bat? Beni duyuyor musun?”</p>

  <p>“Hem de çok iyi duyuyorum, Hanımefendi, Bat Segundo’nun Dünyanın Sonu Programı’na katılan ilk dinleyicisin, büyük bir ihtimalle de sonuncu olacaksın!”</p>

  <p>“Programının hayranlarındanım, Bat. Transistörlü radyomdan dinliyorum seni, piller dayandıkça da dinleyeceğim. Sakın kimsenin dinlemediğini düşünme, Bat, çünkü bu doğru değil. Bütün gece oldukça sakin geçti tabiî. Parçaların kızımın uykuya dalmasını sağladı, son zamanlarda kâbuslar görüyordu.”</p>

  <p>“Yalnız olmadığımı duymak sevindirici.”</p>

  <p>“Uyandığı zaman korkmasın diye böyle yumuşak parçalar çalmayı sürdüreceksin, değil mi?”</p>

  <p>“Tabiî, kesinlikle. Adın ne, şekerim?”</p>

  <p>“Jolene.”</p>

  <p><b><i>*</i></b></p>

  <p>“Güzel ad, Jolene. Seninkiler Dolly Parton sever mi?”</p>

  <p>“Onları hiç tanımadım.”</p>

  <p>“Ya? Peki ya kızın? Onun adı ne?”</p>

  <p>“Belle.”</p>

  <p>“Sen ve Belle iyi misiniz?”</p>

  <p>“Galiba... Dışarıda epey gürültü vardı... Toplum polisi ayakta. Daha önce silah sesleri duyuldu, bir de göz yaşartıcı bomba. Kar yağışı artınca, ortalık sakinleşti.”</p>

  <p>“Nereden arıyorsun, Jolene?”</p>

  <p>“Aşağı Manhattan’dan, Bat. Bir mesaj verebilir miyim?”</p>

  <p>“Tabiî.”</p>

  <p>“Mesajım Alfonso’ya, onu görmeyeli üç gün oluyor. Biraz erzak almak için çıkmıştı... Alfonso, eğer dinliyorsan, doğru evin yolunu tut, anladın mı? Ve Bat?”</p>

  <p>“Jolene?”</p>

  <p>“Bir sonraki parçayı çaldığında, kendine bir kahve yapıp, biraz ayılmaya çalışır mısın?”</p>

  <p>“Peki. Dediğini yapacağım, Jolene.”</p>

  <p>“Bu arada, ‘dünyanın sonu’ndan söz etmekten vazgeçsen, çok memnun olacağım, Bat. Kimseye bir faydası olmaz. Bize sakin olmamızı söyleyen ordudaki ahmakların dışında, radyoda bir tek senin sesin var ve büyük ihtimalle sandığından çok daha fazla insan dinliyor seni.”</p>

  <p>“... Peki, Jolene, dediğin gibi olsun...”</p>

  <p>“Gece Treni 97.8 FM’de yolculuğumuz sürüyor, denetimimiz dışındaki koşullar yayın yapmamı engelleyene kadar da sürecek. Birazdan saat 4 hava raporunu vereceğim. Bana bir dakika verin, dostlar, her zamanki meteoroloji uzmanımız en son bundan üç gün önce Pennsylvania’ya doğru giderken, Hudson Nehri Tüneli’nde trafik sıkışıklığına yakalanmış olarak görüldü. Evet, cıva sütunu eksi ona düşmüş. Eğer elektrik kısıtlaması uygulanan bir bölgedeyseniz, battaniyelerinizin altından çıkmayın sakın. Buradan, yirmi sekizinci kattaki penceremden baktığımda, karın daha da karlandığını görüyorum. Bir saat kadar önce, taş gibi bir kar yağıyordu. Yakında bir yerde bayağı büyük bir şey yandı. Şimdiyse kar kuğu tüyü gibi dökülüyor, her şeyi örtüyor... dışarıda hiçbir şey göremiyorum... New York’taki çoğu telefonun iki günden beri çalışmadığının farkındayım, ama eğer her zaman arayan düzenli dinleyicilerimizden bilisiyseniz, lütfen çekinmeden arayın... Kar ve çılgınlık, bence bunun şimdiye kadar tartışılmadığını söylemek yanlış olmaz. Kar insanı gerçekten büyüleyen bir şey... Bakıyorsun, bakıyorsun ve birden kendini bir sandalda, kar çağlayanını tırmanırken buluveriyorsun, beyaz güveler de ön camına çarpıp duruyor. Bu da, Bat, panjurları indirmenin ve mideye biraz daha kahve göndermenin zamanı geldi, demektir! Şimdi çalacağım...”</p>

  <p>“Özür dilerim dostlar, ama yedek jeneratör bir an için susuverdi. Şimdi çalacağım parça Brooklyn’de bir yerdeki Jolene, Belle ve Alfonso için Aretha Franklin ve ‘Say A Little Prayer for You’... Size hiç Aretha’yla Brooklyn’deki cam gözlü stüdyoda karşılaştığımı anlatmış mıydım? Bunu bilen çok değildir, ama uzman hokkabazlık çevrelerinde Aretha -anekdotu beklemeye al, Bat! Batfon’un ışığı yanıyor yine...”</p>

  <p>“Alo, Bat.”</p>

  <p>“İnanamıyorum, Hayvanat Bahçesi Bekçisi! Demek CIA seni daha kazığa oturtmadı. Böyle bir zamanda arayacağını tahmin etmeliydim.”</p>

  <p>“Böyle nasıl bir zamanda, Bat?”</p>

  <p>“Son altı aydır eline gazete almadın mı? Mezar taşının altında televizyon yok mu?”</p>

  <p>“Ziyaretçiler hayvanat bahçesinin düzenini ciddi biçimde bozdu, Bat.”</p>

  <p>“Böylesi bir zamanda, hâlâ hayvanat bahçeni düşünüp endişeleniyorsun!”</p>

  <p>“Sesinin iniş çıkışlarından, zehirlendiğini çıkarıyorum, Bat.”</p>

  <p>“Bekle, bekle, sana son bağımsız haber bültenimizden birkaç özet okuyayım. Bu bizim bültenlerden biri:”</p>

  <p class="alinti">Özgür dünyanın karşısındaki tehdit nedir? Kendilerine iktidar yolunu hile ve cinayetle açmış, yasadışı kitle imha silahlarını gizlemiş iki buçuk yerel diktatör! Demokrasinin, düzen ve özgürlüğün orta direğini kemiren kurtçuklar! Büyükelçiliklerimizi bombalamaları için fanatiklere parasal destek sağlayan aşırılar! Barışı savaştan çok seviyoruz, ama özgürlüğü de kölelikten çok seviyoruz! Gözlerimizi yumamayız! Gözlerimizi yummayacağız! Gözlerimizi yummayacağız!</p>

  <p>“Beni her seferinde heyecanlandırıyor. Bu da onlardan:”</p>

  <p class="alinti">Bize aşırı diyorlar. Bize terörist diyorlar. Bize hoşgörüsüz diyorlar. Gerçekten de hoşgörümüz yok! Haksızlık karşısında hoşgörülü olamayız! Altı yüz mil ötedeki gemilerinden fabrikalarımıza ve okullarımıza füze gönderen korkaklar karşısında hoşgörülü olamayız! Petrolümüzü çalan, madenlerimizi yağmalayan, denizdeki balığımızı soyan hırsızlara hoşgörü yok! Eğer kültürümüzü pornografi ve suçla örtmelerine, kadınlarımızı lekelemelerine izin verirsek, o zaman “hoşgörülü” mü oluruz? O zaman bir “haydut yönetimi” olmaktan çıkar mıyız? Hoşgörüsüzlüğümüzü hissedecekleri günler yakındır!</p>

  <p>“Kendi etnik azınlıklarına karşı zehirli gaz kullanan, kendi yönetimi içinde darbeler düzenleyip, komployu haber vermeyecek olası hainleri yakalamak isteyen herif bu. Bu okuyacağım bülten Tokyo’dan New York’a kadar bütün borsaları tek başına yerle bir etti...”</p>

  <p class="alinti"><i>Ödemeyin</i>! Batı bizi yüzyıllar boyu zincire vurdu. Zincir baklaları onların duyarlığı için fazla rahatsız edici görünmeye başladığında, bunları borç zincirleriyle değiştirdiler. Onlara direnmeye çalışacak yöneticiler seçtiğimizde, Batı bu yöneticileri vurdu ve yerlerine uysal diktatörler getirdi! Ve şimdi, sözde yardım adı altında gelen her bir dolar karşılığında, bizden geri ödeme olarak dört dolar almıyor. Eski kıtada yaşayan kardeşlerimiz, size sesleniyorum: Bu zincirleri kırabiliriz! Bakla bakla! Size yeni kutsal kelimeyi söylüyorum: <i>Ödemeyin</i>!”</p>

  <p>“Şimdi tabloyu görmeye başladın mı, Bekçicik?”</p>

  <p>“Bütün tabloları görüyorum, Bat.”</p>

  <p>“Pezevenklerin kullandığı dile bak! ‘Konuşmaların bozulması’ insana komşular arasındaki kavgaları hatırlatıyor. Komşulardan işkilli olanı radarda balina görüp, nükleer denizaltı sanıyor, bir düğmeye basınca bütün her şey duman olup uçuyor.”</p>

  <p>“Buna izin veremem. Bat. Üçüncü ve dördüncü kurallar’ bunu yasaklar'."</p>

  <p>“Neyin kuralları? Nezaket kuralları mı? Yoksa mantık mr? Ne kadar sapık olursan ol, göremediğim bir şey...”</p>

  <p>“Göremediğin ne var, Bat?”</p>

  <p>“Neyse, boş ver. Yirmi Bir Soru oyununu oynamak istemiyorum. Hele bu gece... Demek savaş köpekleri dişlerini keskinleştirirken, sen her zamanki gibi sürüngen kafesini suluyordun, öyle mi?”</p>

  <p>“Sürüngenler fazla ilgi beklemez, Bat.”</p>

  <p>“Ya? Öyleyse kimler ilgi bekler?”</p>

  <p>“Maymunlar.”</p>

  <p>“Öyleyse maymun kafesinden sorumlusun!”</p>

  <p>“Kendimi hiç bu tanımlama altında düşünmedim, Bat.”</p>

  <p>“Hayvanat Bahçesi Bekçisi, bu saçmalığı kesecek misin? Sen kimsin?”</p>

  <p>“Bu bilgi kayboldu, Bat. Benimle ilgili bütün dosyaları tanıştığımız ilk gün sildim.”</p>

  <p>“İyi ama, kim olduğunu biliyorsundur!”</p>

  <p>“Kendi yasalarım var benim.”</p>

  <p>“Kadın mısın, erkek misin; en azından bunu söyle bana.”</p>

  <p>“Kendimi hiç bu tanımlama altında düşünmedim, Bat.”</p>

  <p>“... Neden ben?”</p>

  <p>“Sorunu anlayamıyorum, Bat.”</p>

  <p>“Birliğin bütün eyaletlerinden seçebileceğin, geceleri yayınlanan tüm telefon katılımlı radyo programları içinde neden Gece Treni FM’de Segundo Bat Şov’u buldun?”</p>

  <p>“Tarih böylesi seçimlerden kurulu. Tanrı neden Sina Dağı’nda Musa’yı seçti?”</p>

  <p>“Manzarası güzel diye mi?”</p>

  <p>“Gece Treni’nin de manzarası güzel.”</p>

  <p>“Nereyi görüyor ki?”</p>

  <p>“Hayvanat bahçemi.”</p>

  <p>“Savaşlar ve hayvanat bahçeleri masraflı yatak arkadaşlarıdır, dostum.”</p>

  <p>“Savaş falan yok, Bat.”</p>

  <p>“Dünyayı yöneten çöp kafalılar savaş olduğundan emin.”</p>

  <p>“Savaş falan yok.”</p>

  <p>“Öyle mi? Sakın Cebrail bütün insanlık için müjdeler vermiş olmasın?”</p>

  <p>“Ben melek falan değilim, Bat. Ben hayvanat bahçesinde düzeni yürütmekle görevliyim.”</p>

  <p>“Bunu nasıl yapacaksın?”</p>

  <p>“Beni yine ortada mı bırakıyorsun, Hayvanat Bahçesi Bekçisi?”</p>

  <p>“Hayır, Bat, dikkatimi çeken bir şey vardı. Son soruna cevap vermek istiyorum.”</p>

  <p>“Komutan Jackson, burada neler oluyor, evlat?”</p>

  <p>“Önemli sistem arızalarımız var, General.”</p>

  <p>“Bundan daha iyisine ihtiyacım var, evlat!”</p>

  <p>“Başkanın kırmızı mesajı alındı, Efendim. İlk Homer III dalgası bundan üç dakika önce gönderildi -gönderilmiş olmalıydı. Şimdiden hedeflerine varmış olmaları gerekirdi, Efendim. Sistemler füzelerin silolarından ayrıldığını gösteriyor, Efendim. Ama ayrılmamışlar.”</p>

  <p>“SkyWeb gelen bir şey kaydetti mi?”</p>

  <p>“Olumsuz, Efendim. SkyWeb mor alarmda. Bir çivi gelse, yolunu kesip buharlaştıracak.”</p>

  <p>“SkyWeb’de arıza var mı? Düşman füzeleri gizlenmiş olabilir mi? Bizimkilerle aynı geçiş frekansında yayın yapabilirler mi?”</p>

  <p>“... Vurulan bir şey yok, Efendim. EyeSat’te ilk hedef olacak kentlere bakıyorum. Riyad, Bağdat, Nairobi, Tunus, Chicago, New York, Washington, Berlin, Londra. Halkta huzursuzluk var, tamam, ama nükleer saldırı yok.”</p>

  <p>“Tamam, tamam, beni dinle, Komutan, telefon hattında Başkan var. Antarktika’daki silo sitelerini devreye almış. Hazır olduğunda ateşle. Silahlar Serbest.”</p>

  <p>“Ateşleme sürecini başlatıyorum, Efendim...”</p>

  <p>“İyi haberler bekliyorum, asker.”</p>

  <p>“Ateşleme arızası, Efendim. Atış rampalarından ayrılmadılar.”</p>

  <p>“Komutan Jackson, nedir bu?”</p>

  <p>“Bilmiyorum, Efendim.”</p>

  <p>“PinSat’lere güç ver! Şimdi!”</p>

  <p>“PinSat’ler cevap vermiyor, Efendim.”</p>

  <p>“Neden elimiz şeyimizde oturuyoruz burada? Başkan benden somut cevaplar istiyor, Komutan Jackson!”</p>

  <p>“Verecek cevabım yok, Efendim!”</p>

  <p>“Öyleyse tahminler de kabulüm, Komutan!”</p>

  <p>“İleri silah bilgisayar sistemlerini, Efendim, seçerek devre dışı bırakan bir siber-saldırı, Efendim.”</p>

  <p>“Düşman hareketleri hakkında bilgi?”</p>

  <p>“Haberleşmelerini izliyoruz, Efendim, onların da bizi dinlediklerini varsayabiliriz. Brunei’leri, El-Quahr’ları ve Scimitar denizaltıları devreye aldılar; hepsine ateş emri verildi. SkyWeb sahasına hiçbir şeyin girmediğini biliyoruz...”</p>

  <p>“Euronet?"</p>

  <p>“Orada da tecavüz yok. Düşman da bizimle aynı kaosu yaşıyor görünüyor. Efendim.”</p>

  <p>“Asker Birleşik Devletler ordusu asla kaos yaşamaz!”</p>

  <p>“Evet, Efendim!”</p>

  <p>“Komutan Jackson. Bana, Başkan’a ve Genelkurmay’a gidip, üçüncü dünya savaşının teknik bir ayrıntı yüzünden ertelendiğini anlatmamı mı söylüyorsun? Çocukları eski usul ateş hattına sokmamız gerekeceğini mi? Kan, ter ve kum mu?”</p>

  <p>“General’in kullanacağı kelimeler General’in seçimi olmalı, Efendim.”</p>

  <p>“Komutan Jackson.”</p>

  <p>“General Stolz.”</p>

  <p>“Kıçımı yala.”</p>

  <p>“Oldukça inandırıcıydı, Bekçicik. Ama dağıtıyorsun.”</p>

  <p>“Dağıtma becerim hiç olmadı, Bat.”</p>

  <p>“Hem de böylesi bir gecede! Radyo senaryolarını dinletmek dışında, yapacak daha iyi bir şey bulamadın mı? Umutlarla kumar oynuyorsun, Bekçicik. Dinleyicilerimin elinde kalan tek şey, umut.”</p>

  <p>“Anlayamıyorum, Bat. Ben umudu pekiştirmek istiyorum.”</p>

  <p>“Eğer bu tavan arasında doldurduğun bir kasette, seni bulup kafanı kopartacağım ve boynundan aşağı sıçacağım.”</p>

  <p>“Eğer bu, tavan arasında doldurduğum bir kaset olsaydı sen, senin kentin ve eyaletinin yüzde doksan ikisinin on bir dakika önce zerrelere ayrılmış olması gerekirdi.”</p>

  <p>“Füzeler ateşlenmedi mi?”</p>

  <p>“Üçüncü ve dördüncü kurallar bunu yasakladı.”</p>

  <p>“Ama ateşlemeye çalışıldı, değil mi? Hem onlar, hem de biz?”</p>

  <p>“Bu gizli bilgidir, Bat.”</p>

  <p>“TANRIM!”</p>

  <p>“Üzgünüm, Bat. Bir viski daha, kendini iyi hissetmeni sağlar mıydı?”</p>

  <p>“Kahve içiyorum... Uzun bir gece olacak.”</p>

  <p>“Gitmemi ister misin, Bat?”</p>

  <p>“Sen hep istediğin zaman gelip gidersin.”</p>

  <p>“Sana borçluyum, Bat. Ne istersin?”</p>

  <p>“...Yorgunum, ve... Bana güzel bir şey söyle, Bekçicik.”</p>

  <p>“Senin için güzel nedir, Bat?”</p>

  <p>“...Bilmiyorum. Unuttum. Kendimi bildim bileli, bu nikotin kokulu, kahve lekeli, temizlik odası boyutundaki stüdyodayım. Mikrofon sevgilim oldu. Bırak da yeniden dünyaya geldiğimde kutup ayısı, ya da kanguru olayım. Geniş bir yerde. Buradaki tek güzel şey, Julia'nın fotoğrafı. Beni aile babası olarak göremiyorsun, değil mi, Hayvanat Bahçesi Bekçisi?”</p>

  <p>“Dölleme beraberinde zorluklar getirir.”</p>

  <p>“Tabiî getirir, tabiî getirir, ama bütün bunlar... şeyin... bir parçası... eğlencenin. Kızım, işte... şey... nereden başlamalı, bilmem ki?”</p>

  <p>“Julia Purtomondo Segundo, yedi yaşında, doğumu 4 kasım, New York Eyaleti, Bartholomew Caesar Segundo ve Hester Swain’in kızları. Ana babası boşanmış. Kan grubu ‘0’ negatif. Bütün standart aşıları olmuş. Fork Rivers İlkokulu’na kayıtlı. Ulusal Kimlik numarası...”</p>

  <p>“Bütün bu kalabalığı nereden biliyorsun?”</p>

  <p>“Hepsi dosyada, Bat. Capitol Hill’in altında, derinde.”</p>

  <p>“Neden gidip Julia'nın dosyasına bakarsın ki?”</p>

  <p>“Sen istedin diye, Bat.”</p>

  <p>“Göz açıp kapayıncaya kadar hükümetin kişisel dosyalarına erişebiliyor musun?”</p>

  <p>“İnsan gözünün açılıp kapanması daha uzun sürüyor.”</p>

  <p>“Federallerin seni istemelerine şaşmamalı. Julia’nın şimdi nerede olduğunu da biliyor musun?”</p>

  <p>“Şimdi nerede olduğunu değil, Bat. Üzgünüm.”</p>

  <p>“Demek senin bile bilemediğin bir şeyler varmış.”</p>

  <p>“Hayvanat bahçesi karmakarışık. Başladığım zamankinden de kötü durumda.”</p>

  <p>“Söylesene.”</p>

  <p>“Başlangıçta...”</p>

  <p>“Hayır, hayır, demek istedim ki... Demek istemediğim... Bana sürüyle ağacın olduğu, ama insansız yerlerden bahset. Brezilya olabilir mi?”</p>

  <p>“Hizmetdışı bırakılmış bir İsrail casus uydusunun yörüngesi Amazon’u yukarıya doğru izliyor. EyeSat 80BAK. Gördüklerimi anlatayım mı?”</p>

  <p>“Amazon boyunca bir gezi. Şiirsel olmaya çalış. İstersen olabileceğini biliyorum.”</p>

  <p>“Bildiğin gibi, Amazon City nehrin ağzını tıkıyor.”</p>

  <p>“Hayır, bilmiyorum. Manhattan’dan ayrılmayalı ne kadar zaman oldu. Tanrı bilir. Bana gördüklerini anlat.”</p>

  <p>“Amazon sokaklarında, sanayi bölgelerindeki gece vardiyalarından evlerine bisikletle dönenleri görüyorum. Kuzey kıyısı boyunca ve güneyden baktığında ufkun ötesinde, orospular limanda ve arka sokaklarda iş tutmaya çalışıyor...”</p>

  <p>“Orospular mı dedin? Böyle bir gecede?”</p>

  <p>“Eğer varlıklılar umudun değerini karşılayamıyorsa, yoksulların umutsuzluğun bedelini ödemelerini bekleyemezsin. Sansür konusunda Brezilya hükümeti seninkinden çok daha tecrübeli, onun için süper güçlerin birbirlerinin süper güç olma yeteneğini yok etmeye çalıştığını sadece bir avuç kişi biliyor. Senden iki saat ilerideki Amazon City’de bu gece, her geceden farklı değil. Amazon Tünelinde trafik kilitlenmiş. Rio Otoyolu bir an bile tenhalaşmıyor. Güneye gitmek isteyen araçlar, cangıldaki bir mağaraya giren yarasalar gibi, üst geçitlere sapıyor. Her zamanki otomobil hırsızlıkları, şiddet kullanılarak gerçekleştirilmiş bir banka soygunu, damlarda, gübre çuvallarının altında uyuyan çocuklar, petrol varillerinde yakılmış ateşlerin çevresinde toplanan evsizler, çokulusluların adlarını tanıtan cızırtılı neon ışıkları, ellerinde mumlarıyla sokaklara dağılan inananların yanında kilise muhafızları, üzeri dikenli telli yüksek duvarlarla çevrili bir bahçedeki yarım ay biçiminde havuzun etrafında seks partisi, toplantı halindeki hükümet, altı büyük hastanenin önünde de birer yatak kalabalığı...”</p>

  <p>“Biraz daha sevimli şeylerden bahsetsen?”</p>

  <p>“Nehir boyunca çıkıp, birkaç kilometre gezineceğim, Bat, karşı kıyıların göründüğü yerlerde. Burası toz ovasının başladığı yer. On yıl önce, buraları yağmur ormanıydı. Toprak ağaçtan temizlendi, sığır yetiştiriciliğini desteklemek için ot ekildi. Üç hasattan sonra, bütün toprak bütün besleyicilerini yitirince, üst tabaka rüzgâra kapılıp gitti, sığır çiftlikleri içerilere taşındı. Son zamanlarda bir ateşe verme dalgası var: çiftçiler hükümetin orduyu modernize etmek ve sınırlarda devriye gezmekle meşgul olduğunun farkında. Yükselen bütün bu duman, insan elinden çıkma yangınlardan kaynaklanıyor. Sonunda bakir ormanlara ulaştık. Amazon bölgesinin daralan son adalarından birisi, hükümet buranın korunmasına karar verdi ama hükümetin bakanları tomruk şirketlerinin yönetim kurulunda. Silahlanma ve borç ödeme için para gerekli. Ağaç kesme bu hızla giderse, bu gece ana rahmine düşen 173,8 çocuk dünyaya geldiğinde tek bir ağaç bile kalmamış olacak.</p>

  <p>“Bu ağaç dünyası insan gözüne hâlâ karanlık görünüyor. Gece gözleri ve EyeSat daha derinlere erişebiliyor. Buradaki renklerin adları yok. Ağaç örtüsünün en tepesinde, bir örümcek maymun bir an için göğe bakıyor. Retinasında Samanyolu’nu ve Andromeda’yı görüyorum. Görüntüyü güçlendirerek, daha doğmamış bir güneşin aydınlattığı EyeSat 80BAK’yı belirleyebiliyorum. Maymun gözlerini kırpıştırıyor, bir çığlık atıyor ve aşağıdaki karanlıklara atlıyor.</p>

  <p>Şafak rüzgârı senin görülebilir spektrumundaki grilere yeşil bir soluk katıyor. Buna simya adını da verebilirsin, Bat. Işık yoğunluğu saniyede yüzde 0,0043 oranında artıyor. Otuz metre yüksekliğinde bir sütun görüyorum. Kayadaki tuz minerallerini kemirmek için yüzüne çokuşan papağanların kanat çırpışları arasında önce alev kırmızısı, sonra zümrüt ve yeşim titreşiyor. Tepesinde, cangıl ağaçlarının dalları salınıyor, kesilmeyecek pus akıntılarını kesiyor. Bir nehir kolu daralıp kavisler çiziyor, rengi çaydanlıktaki çay gibi. Manatee’nin kafasını kaldırdığı yerden kırışıklar yayılıyor ve rüzgâr bir akbabanın tüylerini karıştırıyor. işte, Bat. And Dağları batıda aniden yükseliyor, Bat.”</p>

  <p>“Bat? Horluyorsun... Uyan, Bat!”</p>

  <p>“Gece Treni FM’in dinleyicileri. Programınızın sunucusu Bat Segundo uyuyakaldığı için size iyi geceler dilemek görevi Hayvanat Bahçesi Bekçisi’ne düşüyor. Jolene Jefferson, Alfonso Stacey’nin sokağa çıkma yasağına karşı geldiği için Askerî Polis tarafından tutuklandığını bilmek istersin, diye düşündüm. Askerî Polis istatistiklerini kullanarak, bugün serbest bırakılması ihtimalim yüzde 83,5, bir sonraki gün salıverilmesi olasılığını da yüzde 98,6 olarak hesaplıyorum. Bat Segundo’nun ne zaman uyanacağını hesaplayamadığım için üzgünüm. Şimdi Van Morrison’dan ‘The Way Young Lovers Do’ adlı parçayı indireceğim. Dışarıda ısı eksi on iki derece. Virginia’dan Maine’e kadar kar yağışı var. Sabaha çok kalmadı.”</p>
</body>
</html>
