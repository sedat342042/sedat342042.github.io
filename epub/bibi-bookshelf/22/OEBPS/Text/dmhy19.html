<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Bir tapınağa ve akan su sesine vardım. İki ejderhanın koruduğu bir çeşme vardı. Hijyenin canı cehenneme, susamıştım. Karnımda su şapırtısı duyana kadar içtim. En azından, susuzluktan ölmeyecektim. Kollarımı ve yüzümü soğuk, duru suya batırmak istediğimden Rolex’imi çıkarıp ejderhanın burnuna astım, gömleğimi çıkardım ve göğsümü çeşmenin yalağına alabildiğince batırdım. Suyun altında gözlerimi açınca dalgacıkların karınlarını, altlarında da güneşi gördüm.</p>

  <p>Şimdi nereye? Bir kolay, bir de dik patika vardı. Kolay olanına girip yirmi metre sonra bir kanalizasyon çukuruna vardım. Ejderhaların yanına dönüp, dik yokuşu tırmanmaya koyuldum. Kendimi çok, ama çok daha iyi hissediyordum. Sanki vücudum griple mücadele etmeyi bırakmış, kendim onun iradesine teslim etmişti.</p>

  <p>Patika dikleşti. Tırmanabilmek için bazen ellerimi kullanmam gerekiyordu. Ağaçlar yoğunlaşıyor, pullanıp daha nemli görünüyor, patikaya kadar erişen güneş ışınları lazer gibi parlak ve keskindi. Ceketimi çıkarıp, bir böğürtlene armağan ettim. Zaten yırtılmıştı. Bakarsın bir keşişin ya da hapishane kaçkınının hoşuna gider. Hava ses tonu bozuk kuşlarla, kuş gözleriyle doluydu.</p>

  <p>Benim için kaybedilmiş zaman.</p>

  <p>Rolex’ime bakınca, saatimi ejderhanın burnunda unuttuğumu hatırladım.</p>

  <p>Kendimi çekmek için kavradığım kök kopunca patikadan aşağı, birkaç metre yuvarlandım. Bir çatırtı duydum ama bir direk gibi dikildim. Kendimi harika hissediyordum. Ölümsüz hissediyordum.</p>

  <p>Daha yukarıda ev büyüklüğünde bir kaya dikiliyordu, ama kayaya bir delikanlı gibi tırmandım; kısa süre sonra tepesinden topraklarımı denetliyordum. Yavaş hareket eden bir 747 haşmetli bir inişe geçerken gürültüden bıçağıyla öğleden sonrasının derisini yüzdü. İnsanlara el salladım. Güneş uçağın kuyruğunda parıldıyor. O da yanımda, o da el sallıyor, zıp zıp zıplıyor. Birinin kendini iyi hissetmesini sağlamak güzel bir şey, o birisi aslında gerçekten var olmasa bile.</p>

  <p>"Benden hoşlanıyor."</p>

  <p>Hizmetçi boy aynasının karşısında çırılçıplak duruyor, Katy’nin yazlık giysilerini üstüne tutuyordu. Beğendiği bir giysi çıkarsa, deneyecekti. Denediği vücuduna olursa, alıp Katy’nin Louis Vuitton çantasına koyacak. Uymazsa, elbise atılanlar yığınındakilerin yanını boylayacak.</p>

  <p>Kasığımın ağırlığıyla yatağa demirlenmiş, havada yüzüyordum. “Senden hoşlanan kim?”</p>

  <p>“Küçük kız.”</p>

  <p>“Hangi küçük kız?”</p>

  <p>“Senin küçük kız. Burada yaşayan vardı ya. Benden hoşlanmıştı. Ablanın onunla oynamasını istemişti.”</p>

  <p>Rüzgâr perdeleri hafifçe oynattı. Bu Çinliler gerçekten kaçık.</p>

  <p>Katy son aradığında sarhoş değildi. Sarhoş olmamasını kötü bir işaret olarak aldım.</p>

  <p>“Merhaba, Neal’in telesekreteri. Ben Neal’ın ayrı yaşadığı karısı Katy Forbes. Nasılsın? Neal’in ahizeyi kaldırıp, numara tuşlamayı unuttuğuna bakarsak, ayağa sıçramış olmalısın. Neal’e artık Kuzeydoğu Londra’da sarayımsı bir malikânenin ortak sahiplerinden olduğumu, uzun zamandan beri en yağmurlu yazı yaşadığımızı ve yağmur yüzünden kriket maçlarının ertelendiğini iletmeni istiyorum. Ona haftada iki kez Dr. Clune’un seanslarına katıldığımı ve bu seansların harikalar yarattığım anlat. Avukatımın Archie Goode olacağını ve boşanma belgelerinin bu hafta sonundan önce eline geçeceğini söyle. Boğazına sarılmayacağımı, ama hakkım olanı istediğimi anlat. Son olarak, eğer tembel kıçını kaldırıp Kraliçe Anne iskemlemi Londra’ya gönderirse, bunun dostça bir anlaşmaya temel hazırlayacağını da söyle. O iskemlenin benim için önemli olan tek yadigâr olduğunu bilir. İyi geceler.”</p>

  <p>Neal Brose’u anlamanın sırrı, onun bölmelerden, kompartımanlardan, apartmanlardan oluştuğunu bilmekten geçer. Hizmetçi bu bölmelerden birinde, Katy ötekisinde, küçük ziyaretçim bir diğerinde, Cavendish Hong Kong başkasında, 1390931 sayılı hesap da bir diğerinde. Bu bölmelerden her birinde, öteki bölmelerdeki Neal Brose’lardan bağımsız hareket eden bir Neal Brose yaşar. Böyle yaparım. Geleceğim başka bir kompartımanda, ama şimdilik oraya bakmıyorum. Göreceğimden hoşlanacağımı sanmıyorum.</p>

  <p>İşin tuhaf yanı, hizmetçi haklıydı. Eve dönüp hizmetçiyi orada bulduğumda, evdeki hava belirgin biçimde farklıydı. Gürültücü Wagner yerine Kısılmış Sibelius. Gerçek birisi olsa, onu masanın altında oturmuş, bebekleriyle gevezelik ederken görebilirdim. Bizi baş başa bırakır ve perdeler açtığım yerde kalırdı. Belki de ayaklarının oturma odasının mermer zemini üzerinde çıkardığı öpücük seslerini duyardım.</p>

  <p>Eğer hizmetçi orada olmasa, o zaman bu suçlama ve terk edilmişlik havası hissedilirdi. İş için seyahat ettiğimde de aynıydı -bir keresinde Kanton’a gittim, orasının da kıç deliğinden hiç farkı yoktu- ve geri döndüğümde bana öylesine kızgındı ki, orada durup boşluktan özür dilemem gerekmişti.</p>

  <p>Patika tırmanmayı bitirip, tepenin sırtına vardı. Kâfuru ağaçlarının tepesinden, neredeyse dokunacağım kadar yakında Buddha’nın başını gördüm. Büyük bir Buddha’ydı. Koyu mavi bir çarka sarılmış platin. Ağaçlar şimdi düş ağaçlarıydı. Bir gölge kedi, bir kedi gölge.</p>

  <p>Cildim vızıldadı. Ölümsüzlüğüm çekilip kayboluyordu. Bu güneşte, sanki domuz pastırmasına dönüşüyordum. Galiba ayak tırnaklarımdan birini kırdım, ayakkabımın içinde ıslak ve sıcak bir şey hissediyordum. Organlarımın birbirine dayanıp bel verdiklerini, hâlâ çalışmalarına rağmen, yorgun bir yüzücü gibi yavaşladıklarını duyuyordum.</p>

  <p>Mehtap neden orada, senin üzerinde, yukarıda, Tanrı Buddha? Mavi, beyaz, güneş ışığından yapılma sessiz fırınında kükreyerek. Mehtap, mehtap, öğleden...</p>

  <p>Tek ve gelecek bir yüzyıla adım attım. İnsanlar, otobüs turları, bir otopark, hatıra eşya tezgâhları, reklam panoları, bilet gişelerinin etrafına yığılan insanlar -kuyrukta durmayı yalnız Britanyalılar ile Slavlar bilir- motosikletler... Burada ve burada değil. Parlak sıvıdan bir duvarın yanlış tarafındaydılar. Yandaki odadan karmakarışık diller.</p>

  <p>Tanrı Buddha’nın dudakları dolgun ve gururluydu. Hep bir şey söyleyecekmiş gibiyken, hiç konuşmadan. Dünyanın ihtiyacını duyduğu bir sırrı saklayan kapalı gözleri.</p>

  <p>Mehtap da şakaya karışmıştı. Yeni, eski, yeni, eski. Yaşlı çöp adama şimdi rastlasam ona, “Özür dilerim” derdim, “ama sana verilecek fazla zamanım yok. Bir dakika bile. Fazladan on siktirici saniyem bile yok.”</p>

  <p style="text-align: center">***</p>

  <p>O Japon delikanlının saksofonunu bir yerlerdeki bir barda, Central ya da Kowloon’daki bir barda çalıp çalmadığım düşündüm. Onu dinlemek isterdim. Kız arkadaşını, onu izlerken görmek isterdim. Bunu çok isterdim işte. Artık bunun gerçekleşeceğini sanmam. Onlarla konuşmak, nasıl tanıştıklarım öğrenmek isterdim. Çocuğa caz hakkında sorular sormak ve John Coltrane’in neden bu kadar ünlü olduğunu öğrenmek isterdim. Öğrenecek o kadar çok şey var ki. Ona Katy’yle evlenmekle doğru yapıp yapmadığımı, o boşanma kâğıtlarım imzalayıp göndermenin doğru olup olmayacağını sormak isterdim. Katy şimdi, sonunda mutlu muydu? Onu seven, saygın bir sperm sayısına sahip birini bulabilmiş miydi? Orta yaşa geldiğinde yumuşak, bilge bir anne mi olacaktı, yoksa içkiye batmış pörsük bir karı mı? Huw Llewellyn Andrey Gregorski’yi, ya da Andrey Gregorski Huw Llewellyn’i, nasıl çivileyecekti? Armatörler kralı Bay Wae işini başka şirkete mi götürecekti? Manchester United Premier Ligi kazanacak mıydı? Kurabiye Canavarı’nın dişleri dökülecek miydi? Dünya Noel’i görebilecek miydi?</p>

  <p>Yanımdan geçip enseme üfledi ve bir milyon yaprak rüzgârla kıpırdadı. Cildim sıcaktan öylesine kızgındı ki, artık bana ait değil gibiydi. Eski Neal’in içindeki yenisi gözlerini açtı. Güneşte platin, gölgede mavi. Dışarı çıkıp yürümek için, eski derimin pul pul dökülmesini bekliyordu. Karaciğerim sabırsızlıkla büzüldü. Yüreğim çeşitli seçeneklerden geçiyordu. Şu organ hangisiydi: Hani şekeri işleyen?</p>

  <p>Beni buraya ne getirdi?</p>

  <p>Babam, Denholme Cavendish’i -Sir Denholme Cavendish’i idrakinin de ötesinde eğitilmiş bir adam olarak tanımlardı. “Şimdi, Nile.” D. C. dudaklarını aslında olduğuna inandığı yaşlı general gibi büzdü. Yirmi kat aşağımızda, Barbican trafiği görkemli ve yaşlı pezevengin dramatik duruşlarının noktalama işaretleri gibiydi. “Senin için Hong Kong’da tasarladığımız rolü anlamak için anahtar soru şu: Cavendish Holding nedir?”</p>

  <p>Hayır, D. C., anahtar soru şu: Sen hangi cevabı duymak istiyorsun?</p>

  <p>Riske girme, Neal. Bırak, entelektüel olarak kendini üstün görsün. Ve sakın adımı doğru söyleyemeyecek kadar aptal olduğunu belli etme. “En üst derecede bir hukuk ve yatırım şirketi, Sir Denholme.”</p>

  <p>“Güzel.” İçine bir esin doğuyordu. “Biz bir şirketiz. En üst derecede bir şirket. Ama sadece bu değiliz, Nile, inan bana, değiliz. Biz bir aileyiz! Öyle değil mi, Jim?”</p>

  <p>Jim Hersch, “Tam üstüne parmak bastınız” tebessümüyle gülümsedi.</p>

  <p>“Tamam, bizde de aile içi anlaşmazlıklar var. Zamanında Jim ve ben de vahşi kediler gibi kavgalar ettik, etmedik mi, Jim?” Aynı tebessüm. “Tabiî ettik, Sir D.” Seni yumuşak Amerikan hergelesi Hersch.</p>

  <p>“Gördün mü, Nile? Cavendish’te ‘evet efendim’ deyicilere ekmek yok! Ama sonunda istediğimizi elde ederiz, Nile, sana nasıl ettiğimizi anlatayım! Çünkü biz işbirliğinin değerini biliyoruz. Karşılıklı güven. Karşılıklı dayanışma. Karşılıklı yardım.” Purosunu Winston Churchill gibi yaktı, dedesinin portresine baktı, portre de ona. Kıs kıs gülmek istedim. Adam ayaklı klişe gibiydi. Bu beyinsiz herif nasıl oluyor da beş kıtaya yayılmış bir hukuk bürosunu yönetebiliyordu? Sorunun cevabı açıktı: sadece o yönettiğini sanıyordu. “Asya piyasalarında oynamak için insanda... şey olması gerekir... geçen gün Grainger’a ne demiştim, Jim?”</p>

  <p>“Sanırım ‘strateji aşamasında sezgi ve gayret’ demiştiniz, Sir D.”</p>

  <p>“Sezgi! Ve gayret! İşte bu, gördün mü, <i>Sezgi</i>! Ve <i>gayret</i>! Hem de <i>strateji aşamasında</i>! Şimdi Londra’da, New York’ta, herkes neyin ne olduğunu bilir. Oyun sahası düzdür, kale direkleri sağlamdır. Ama Asya vahşi sınırların sonuncusu, öyle değil mi? Rüşvetçi haydutlar Çin tepelerinde saklanıp yıldırım akınları düzenliyor! Kanun adamları mı? Unut! Hepsi maaşa bağlanmış. Her biri. Hayır, bizim gibilerin Asya’da gelişmesi için oyunu onların kurallarıyla oynaması, ama onlardan daha iyi olması gerek! Ben sermaye işlemlerinde orijinallikten söz ediyorum! Yeniden yorumlamaktan! Gerçek ama görünmez kale direklerini görür görmez tanıman lazım! Ve gol atmak için elinizdeki bütün imkânları kullanman. Beni anlıyor musun, Nile?”</p>

  <p>“Yüzde yüz, Sir Denholme.”</p>

  <p>Moruk ne anlatıyordu ki?</p>

  <p>“Hong Kong Portföyünüze özel bir hesap eklemek istiyorum. Benim eski dostlarımdan birini. Bir Rus, Sen Petersburg’da oturuyor, bir gün tanışırsın. Yakında haber gönderir sana. Harika biri. Adı Andrey Gregorski. Gerçek bir güç. Geçmişte bize iyiliği dokunmuştu.” Çalışma masasının üzerinden öne eğildi, purosunu yeşim ve kehribar kakmalı, nilüfer çiçeği ve orkide işlemeli bir tablaya silkti.</p>

  <p>“Benden operasyonları için Hong Kong şubemizde bir hesap oluşturmamızı istedi. Bu hesapla senin ilgilenmeni istiyorum.”</p>

  <p>“Ne yapacağım?”</p>

  <p>“Senden ne isterse onu. Ne miktarda, ne zaman, nerede olursa olsun. Senin tecrübende bir alaylı için, çocuk oyuncağı.”</p>

  <p>Püf noktasına gelmiştik.</p>

  <p>“Sakın dillendirme. Aramızda kalsın, sen, ben, Jim ve dedem, tamam mı?”</p>

  <p>Anladım. Yaşlı hergele yasayı eğip bükmemi istiyor.</p>

  <p>“Önemli olan sadece tek bir şey.” Başlangıçtan beri gıcırtının deri koltuktan geldiğini düşünüyordum ya, şimdi artık sesin ondan gelip gelmediğini merak etmeye başladım. Her kelimede purosunu gözüme sokarak sordu: “Taşaklı-bir-adam-mısın?” Burnunun ucundaki siyah noktacıkların acilen sıkılması gerekiyordu. “Efendim? Efendim?”</p>

  <p>Malî hukukçuyum. Yasaları her gün çarpıtırım.</p>

  <p>“Son kullandığımda yerlerinde sağlam görünüyorlardı, Sir Denholme.”</p>

  <p>D. C. cevabımdan hoşlanıp hoşlanmadığına karar vermeye çalışıyordu. Sonra kahkahası ateş aldı, iki kaşımın arasına okkalı bir tükürük salladı. Jim Hersch de yerel gazetede fotoğrafı basılacak bir yönetici tebessümüyle gülümsedi. Aynı tebessüm benim yüzümde de vardı.</p>

  <p>Daha geriye gideyim mi?</p>

  <p>Buna ne buyrulur? Hong Kong 1840’larda Britanyalı uyuşturucu satıcıları tarafından işgal edilmişti. Biz Çin’in ipeğini, porselenini ve baharatlarını istiyorduk. Çinliler ise kumaşlarımızı, aletlerimizi ve tuzlu ringamızı istemiyorlardı, hem onları kim suçlayabilir? Talepleri yoktu. Buna bizim bulduğumuz çözüm, talep yaratmak oldu; bu talebi de halkın büyük bir bölümünü Çin yönetiminin yasakladığı haşhaşa alıştırarak yarattık. Çinliler bu çözüme anlaşılacağı şekilde karşı çıkınca da köteği bastık, Pekin’de parklara “Köpekler ve Çinliler giremez” diye levhalar asan kukla bir hükümet kurduk ve ülkelerinin bu köşesini ithalat merkezi olarak işgal ettik. Düşününce, bayağı iğrenç bir davranış. Üstelik onları yabancı düşmanlığıyla suçlayan da biziz. Tıpkı Kolombiyalıların yirmi birinci yüzyılda Washington’ı işgal edip, Beyaz Saray’ı eroini yasallaştırmaya zorlamaları gibi. Ve “Endişelenmeyin, fazla kalacak değiliz, buradan giderken de Florida’yı alacağız, tamam mı? Teşekkürler” demeleri gibi. Böylece Hong Kong dünyanın en büyük, en kalabalık kıtasının ticaret merkezi oluverdi. Bu da çarpık malî hukukçuların iştahını geğirecekleri kadar kabarttı.</p>

  <p>Yoksa bunların hepsi bir neden sonuç ilişkisi değil de, bütünleşme sorunu olabilir mi?</p>

  <p>Ben bu insanım, ben bu insanım, ben o insanım, aynı zamanda ben o insanım.</p>

  <p>Karmakarışık bir çorbaya dönmesine şaşmamalı. Olası geleceklerimi birbirlerinden ayırdım, farklı hesaplara yatırdım, şimdi artık hepsi tükendi.</p>

  <p>Küçük ve çarpık bir hukukçu için büyük düşünceler.</p>

  <p>Alnım uyuyan bebek gibi yumuşacık asfalta değdi. Yana devrilip, fetüs pozisyonuna girdim. Yükselen bir ses denizi işitme teknemin çevresinde dalgalandı. Ne oluyor ki?</p>

  <p>Bu çılgınca günün aslında ne olduğunu şimdi anlıyorum!</p>

  <p>Gülünç!</p>

  <p>Ölüyorum işte!</p>

  <p>Bunda hiç kuşku yok. Şimdi yeniden tekrarlanıyor ve her şeyi hatırlıyorum.</p>

  <p>Otuz bir yaşındayım ve gerçekten ölüyorum!</p>

  <p>Avril bana öyle öfkelenecek ki. Ve D. C. olanları duyunca, işte, galiba altı haneli ikramiyeme elveda demem gerekecek. Katy olanları nasıl karşılayacak? Son nokta bu mu, Baba?</p>

  <p>Gülünç...</p>

  <p style="text-align: center">***</p>

  <p>Bacaklar ve göğüsler duvarının arasından geçip geliyor. Aşağıya, bana bakıyor ve gülümsüyor. Gözleri, benim gözlerim; vücudu, hizmetçininki, sadece minyatür boyutlarda. Bana elini uzatıyor ve ağzı açık ayran budalası, şok geçirmiş, heyecana batmış, sakız çiğneyici kalabalığın arasından geçiyoruz. Böyle bir öğleden sonra, bunları böylesine hayran bırakan ne olabilir ki?</p>

  <p>El ele Büyük Parlak Buddha'nın basamaklarını çıkıyoruz, durmadan parlaklaşan, sessiz ışık tipisinin içine doğru.</p>
</body>
</html>
