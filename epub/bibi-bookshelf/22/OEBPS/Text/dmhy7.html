<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Sol elin ayasında bir alfa alıcı nokta vardır. Muhterem Serendipity beni ilk kez huzuruna kabul ettiğinde, sol elimi açtı ve işaret parmağını bu alıcı noktaya usulca bastırdı. Sanki zevk veren elektrik akımının tuhaf vızıltısını hissettim; sonraları konsantrasyon gücümün dört katına çıktığını fark ettim.</p>

  <p>Üç buçuk yıl önceki o çok değerli gün yağmur yağıyordu. Bulutlar Fuji Dağı’ndan aşağılara inmeye başlamıştı, Tapınağın çevresindeki engebeli tarlalarda doğu rüzgârı esiyordu. O günden on iki hafta önce Kardeşliğe Hoş Geldin Programı’na yazılmış ve daha o sabah Kardeşlik Saymanlığı’ndan bir bakan yardımcısıyla bazı işleri halletmiştim. Maddecilik hapishanesinden kurtulmamı sağlayacak kâğıtlar imzalamıştım. Artık evim ve içindekiler, birikimlerim, emeklilik hesabım, golf üyeliğim ve arabam Kardeşliğe aitti. Kendimi hiç düşünemeyeceğim kadar özgür hissediyordum. Tahmin edileceği gibi, ailem -kirlenmiş, biyolojik ailem, kan bağlarım- anlayamadı. Bütün hayatım boyunca her başarıyı ve başarısızlığı santim santim ölçmeye alışmışlarken, şimdi elimi kolumu bağlayan kuralları koparıp atıyordum. Annemden aldığım son mektupta, babamın beni vasiyetinden çıkardığı yazılıydı. Oysa Muhterem Serendipity’nin 71’inci Kutsal Vahiy’de belirttiği gibi, <i>Lanetlilerin öfkesi</i>, <i>kutsal dağı kemirmeye çalışan sıçan kadar etkisizdir.</i></p>

  <p>Beni zaten hiç sevmemişlerdi. Televizyonda görmeseler, dünyanın varlığından bile haberdar olmayacakları muhakkaktı.</p>

  <p>Muhterem Serendipity, yanında Güvenlik Bakanı’yla birlikte merdivenlerden indi. Büroya yaklaştıkça, ışık beyazlaştı. Önce sandaletti ayakları ile kızıl cüppelerini gördüm, sonra da sevgili biçimi görünür oldu. Kim olduğumu, neler yaptığımı telepatiyle bilerek, bana bakıp gülümsedi. “Ben Guru’yum.” Ve kutsal yakut yüzüğünü diz çökerek öpmeme izin verdi. Manyetik kutbu hisseden bir pusula gibi, ondan yayılan alfa dalgalarını duyabiliyordum.</p>

  <p>“Efendi” dedim. “Eve geldim.”</p>

  <p>Muhterem Serendipity’nin konuşması pürüzsüz ve harikaydı, kelimeler ta gözlerinden geldi. “Kendini kirlenmişlerin tımarhanesinden kurtardın. Küçük kardeş. Bugün, yeni bir aileye sahipsin. Eski kan bağı aileni aştın ve yeni ruh ailene katıldın. Bugünden itibaren on bin biraderin ve hemşiren olacak. Dünyanın sonu geldiğinde, aile milyonlara ulaşacak. Ve tüm ülkelere kök salarak gelişecek, gelişecek, gelişecek. Yabancı ülkelerde verimli topraklar buluyoruz. Dıştaki dünya içteki dünya olana kadar, ailemiz büyüyecek. Bu, kaçınılmaz, geleceğin gerçeği. Kehanet değil. Sınırsız ve ıstırapsız dünyamızın en yeni çocuğu, kendini nasıl hissediyorsun?”</p>

  <p>“Talihli, Muhterem Serendipity. Daha yirmilerimde olmama rağmen, gerçek pınarından içebilecek kadar talihli.”</p>

  <p>“Benim küçük kardeşim, seni buraya getirenin talih olmadığını ikimiz de biliyoruz. Seni bize sevgi getirdi.” Sonra beni öptü, ben de ebedî hayatın ağzını öptüm. “Kim bilir” dedi Efendim, “eğer alfanı kendi kendine yükseltmeye Eğitim Bakanı’nın anlattığı hızda devam edersen, gelecekte çok özel bir görev alabilirsin...” Yüreğim daha da havalara uçtu. Benden bahsetmişler! Daha toy bir çırakken, benden bahsetmişler!</p>

  <p>Kafe barlarda, dükkânlarda ve bürolarda ve okullarda, alışveriş merkezinin dev ekranında, tavşan kafesine benzeyen her apartman dairesinde, insanlar temizlik haberlerini izledi. Odamı temizlemeye gelen hizmetçi, bir an bile susmadan olanlardan bahsetti. Saçmalamasına izin verdim. Ne düşündüğümü sordu. Sadece Nagoyalı basit bir bilgisayar sistemleri mühendisi olduğumu, bu işlerden hiç anlamadığımı söyledim. Onun gözünde, kayıtsızlık yeterli değildi: Nefreti dışa vurmak şarttı. Kuşku çekmemek için, biraz rol yapmalıydım. Kadın Kardeşlik’ten söz etti. Geçmişteki uyarılarımıza rağmen, anlaşılan ülkenin iğrenç medyasının cüzamlı parmaklan bize uzatılmış.</p>

  <p>Tam ikindi vakti biraz daha şampuan ve sabun almak için yine dışarı çıktım. Resepsiyondaki kadın gözlerini televizyon ekranına dikmiş, sırtı lobiye dönük oturuyordu. Televizyon kirli yalanlar yayınlar ve insanın alfa korteksine zarar verir. Buna rağmen, birkaç dakikanın benim için bir şey fark ettirmeyeceğini düşünüp, kadınla birlikte izledim. Yirmi biri temizlenmiş, yüzlercesi yarı temizlenmiş. Kirlenmişlerin devletine kuşkuya yer bırakmayacak kadar açık bir uyarı.</p>

  <p>“Böyle bir şeyin Japonya’da olmasına inanamıyorum” dedi resepsiyondaki kadın. “Amerika’da, tamam. Ama burada?”</p>

  <p>“Uzmanlardan” oluşan bir panel “zulmü” tartışıyordu. Uzmanların içinde on dokuz yaşında bir pop yıldızı ile Tokyo Üniversitesi’nden bir sosyoloji profesörü de vardı. Japonlar neden sadece pop yıldızları ile profesörleri dinler? Aynı görüntüleri durmadan tekrarladılar, temizlenmemişlerden bir kalabalığın metro istasyonundan koşarak çıkmasını, mendillerini ağızlarına tutarak kusmalarını, gözlerini ovuşturmalarını gösterdiler. Muhterem Serendipity’nin 32’nci Kutsal Vahiy’de belirttiği gibi, <i>Eğer gözlerin seni rahatsız ediyorsa, çıkar onları.</i> Arınmanın özgürleştirdiği yerde yatan temizlenmişlerin görüntüleri. Bilgisizliklerinin ortasında hıçkırıp ağlaşan kan bağı aileleri. Başbakana, içlerindeki en büyük salağa kameraların dönmesi ve berikinin “bu canavarlığı yapanlar adalet önüne çıkarılmadıkça rahat etmeyeceğini” söylemesi.</p>

  <p>Bu ikiyüzlülük insanın gözünü körleştirmiyor mu? Gerçek canavarlığın, insanın kendi hayat kaynağı ile birliğinin sistematik katli olduğunu göremiyorlar mı? Kardeşliğin yaptığı çağımızın gerçek canavarına karşı basit bir karşı saldırının ötesine gitmiyor ki. Evrimin kaderimize kazanmayı yazdığı uzun bir savaşta ilk çatışma.</p>

  <p>Ve insanlar neden bunun boşluğunu göremiyorlar? İçine düştüğü lağım çukurunun farkına varmaktan bile âciz, rüşvete bulanmış, insanı sırtından hançerleyen, masa altlarında gezinen hamam böceği kılıklı başka bir siyasetçi daha: Böylesi kirlenmiş aşağılıklar Muhterem Serendipity’yi bir şey yapmaya zorlamayı nasıl düşünebilir? İstediği zaman görünmez olabilen, suyun altında nefes alabilen tanrısal varlığını, bu uçan yogi <i>boddhisattva'</i>yı?<a href="../Text/dipnot.html#_edn3" id="_ednref3"><sup>[3]</sup></a> O’nu ve O’nun Hizmetkârlarını “adalet” önüne çıkarmayı nasıl düşünebilir? <i>Biz</i> gezici adalet bakanlarıyız! Tamam, kendimi telepati ya da telekinesis yoluyla korumak için gerekli alfa kat sayısına henüz sahip değilim, ama temizliğin yapıldığı yerden yüzlerce kilometre uzaktayım. Kimsenin aklına beni burada aramak gelmeyecek.</p>

  <p>Serin lobiden dışarıya süzüldüm.</p>

  <p>Bütün hafta boyunca fazla göze batmamaya çalıştım, ama görünmemenin de dikkat çekebileceğini düşündüm. Katılmam gereken iş toplantıları uydurdum ve pazartesiden cumaya kadar her sabah tam 8.30’da nazik bir “Günaydın”la resepsiyon görevlisinin önünden geçtim. Zaman sürünerek geçti. Naha’nın öteki küçük kentlerden pek farkı yok. Bu adaların kanını emen askerî üslerden gelen Amerikalılar, çoğu kolunda bizden bir dişiyle, birkaç kıvrım kumaştan başka bir şey giymemiş Japon dişileriyle anacaddelerde volta atıp duruyorlar. Okinava’nın erkekleri yabancıları taklit ediyor. Büyük mağazalarda dolaştım, sonu gelmez talep ve satın alma zincirlerinin arasında gezindim. Ayaklarım sızlayana kadar yürüdüm. Rafları akıl çöplüğü dergilerin ağırlığıyla bel vermiş loş kafelerde oturdum. Kendilerine ait olmayanı alıp satan işadamlarına kulak misafiri oldum. Yürümeye devam ettim. Sıradan salaklar, Muhterem Serendipity içimdeki gözleri açmadan önce, bir zamanlar benim de yaptığım gibi <i>pachinko<a href="../Text/dipnot.html#_edn4" id="_ednref4"><sup>[4]</sup></a></i> makinelerinin sarsıntılı boşluğuna bakıyorlardı. Ana karadan gelen turistler hatıra eşyası satan dükkânları geziyor, kimsenin gerçekten istemeyeceği ıvır zıvırlardan kutular dolusu alıyorlardı. Ruhsatları olmadığı halde, kaldırımlarda saat ya da ucuz incik boncuk satan, her zamanki yabancılar. Zehirlenmiş çocukların okuldan sonra toplandığı, gözlerini günahkâr <i>cyborg'ların,</i> hayaletlerin ve zombilerin dövüştüğü ekranlardan ayıramadıkları oyun salonlarından geçtim. Hemen her yerdeki dükkânların eşi... Burger King, Benetton, Nike... Bana kalırsa, dünyanın her yerinde anacaddeler birbirine benziyor. Ev kadınlarının döşeklerini havalandırmak için dışarı çıkardığı, aynı yılı altmış kez yaşadıkları arka sokaklardan geçtim. Dönen tezgâhının üzerine eğilmiş, yüzü çiçek bozuğu bir çömlekçiyi seyrettim. Ağzındaki sigarayı çıkarmadan öksüren, ölmek üzere bir adam, merdivenin son basamağına oturup, bir çocuğun bisikletini onardı. Ağzında tek dişi kalmamış bir kadın, ailenin kutsal kutusunun altındaki vazoya taze çiçekler koydu. Bir öğleden sonra, eski Ryuku sarayına gittim. Avluda içecek makineleri ve anahtarlık ve kamera filminden başka bir şey satmayan, Kutsal Kılıç Ustası adında bir dükkân vardı. Yüksek surların üstü Tokyo’dan gelen okul çocuklarıyla kımıl kımıldı. Erkekler uzun saçları, delik kulakları ve alınmış kaşlarıyla kızlara benziyorlar. Kızlar cep telefonlarıyla konuşup, şebek maymunları gibi gülüyorlar. Onlardan nefret et, dünyadan nefret etmek zorunda kalırsın, Quasar.</p>

  <p>Pekâlâ, Quasar. Öyleyse dünyadan nefret edelim.</p>

  <p>Naha’daki tek sakin yer, limandı. Gemileri, adalıları, turistleri ve görkemli yük gemilerini seyrettim. Denizden hep hoşlanmışımdır. Biyolojik amcam beni Yokohama’da limana götürürdü. Gemilerin hangi limandan geldiğine ve ait oldukları ülkeye bakmak için, yanımıza bir cep atlası alırdık.</p>

  <p>Tabiî, bir ömür önceydi bu. Gerçek babam beni eve çağırmadan önce.</p>

  <p>Bir gün, öğlen temizliğimden sonra alfa transından çıkarken örümcek biçiminde donmuş bir gölge gördüm. Tuvalete atıp sifonu çekmek üzereyken, bana bir alfa mesajı iletti. Tabiî ya! Muhterem Serendipity benimle konuşmak için bu örümceği kullanıyordu. Guru’nun şeytanî bir mizah anlayışı vardı.</p>

  <p>“Cesaret, Quasar, seçilmişim. Cesaret ve kuvvet. Bu senin kaderin.”</p>

  <p>Örümceğin önünde diz çöktüm. “Beni unutmayacağını biliyordum, Tanrım” diye cevap verdim ve örümceğin vücudumun üzerinde gezinmesine ses çıkarmadım. Sonra onu küçük bir cam kavanoza koydum. Küçük biraderimi beslemek amacıyla, sinek yakalayabilmek için yapışkan kâğıt almaya karar verdim. İkimiz de Muhterem Serendipity’nin habercisiydik.</p>

  <p>Kıyamet günü kültü hakkında spekülasyonlar gırla gidiyor. Beni nasıl rahatsız ediyor! Kardeşlik hayat için var, kıyamet için değil. Kardeşlik “kült” falan değil. Kültler insanı esir eder. Kardeşlik özgürleştirir. Kült önderleri, sahnenin gerisinde orospulardan haremleri ve Rolls-Royce filoları olan, yılandilli dolandırıcılardır. Guru’nun yakın çevresindeki hayata bir göz atma ayrıcalığına eriştim -görünürde tek bir kız bile yoktu! Muhterem Serendipity cinselliğin yapışkan ağından arınmış. Eşi sadece ona çocuk doğurması için seçilmiş. Guru’nun mütevazı ihtiyaçlarını Kabine üyelerinin ve ayrıcalıklı müritlerin en küçük oğulları yerine getiriyor. Efendi kutsamaya karar verdiğinde hemen <i>zezen</i> alfa oturuşuna geçebilmeleri için, bu talihlilerin üzerinde meditasyon peştamalından başka bir şey yok. Ve bütün Tapınak’ta sadece üç Cadillac var. Muhterem Serendipity, kirlenmişlere sahip olan materyalizm iblislerini ne zaman def edeceğini ve dışarıdaki dünyanın çamuruna girerken bu madde tutkusunu ne zaman bir Troya atı gibi kullanacağını iyi biliyor.</p>

  <p>Kardeşliğin üzerindeki kuşkuları uzaklaştırmak için, Muhterem Serendipity bazı gazetecilerin Tapınağa girmelerine ve alfa zenginleştirmesi sırasında biraderler ile hemşireleri filme almalarına izin verdi. Kimyasal tesislerimiz de denetlendi. Bilimler Bakanı gübre ürettiğimizi açıkladı. “Etyemez insanlar olarak” diye şaka da yaptı, “Kardeşliğin çok sayıda hıyar yetiştirmesi gerekiyor!” Biraderlerim ile hemşirelerimi tanıdım. Ekran görüntüleri aracılığıyla biraderleri Quasar’a telepatik cesaret mesajları ilettiler. Yüksek sesle güldüm. Kirlenmiş televizyon sırtlanları Kardeşliğin bana mesaj iletmek için onları nasıl kullandığından habersiz, Kardeşliği suçlu göstermeye çalışıyordu! Güvenlik Bakanı, kendisiyle söyleşi yapılmasına izin verdi. Parlak bir konuşmayla, Kardeşliğin temizlikle herhangi bir ilişkisi olmadığını anlattı. <i>İnsan, kurnazlıkta iblisimi, alt edebilmesi için,</i> diye öğretir Muhterem Serendipity 13. Vahyinde, <i>Cehennem’in Efendisi kadar kurnaz olmalıdır.</i></p>

  <p>Asıl rahatsız edici olan, kör kirlenmişlerle yapılan televizyon söyleşileriydi. Dönmelerle. Kardeşliğin sevgisine girmek için yolları açık olan, ama reddedip yemden Tapınağın dışındaki dünyaya dönenlerle. Muhterem Serendipity sonsuz bağışlayıcılığıyla, Kardeşliğe kara çalmamak koşuluyla bu solucanların yaşamalarına izin veriyor; tabiî eğer buna “yaşamak” denebilirse. Eğer bu kuralı unutur ve basına Tapmak hakkında yalanlar uydururlarsa, Güvenlik Bakanı’nın onları ve ailelerini temizlemek için yetkisi var.</p>

  <p>Kör kirlenmişlerin yüzleri televizyon ekranlarında dijital yöntemle tanınmaz hale getirilmiş olsa da, hiçbir görüntü sahtekârlığı benim alfa kat sayıma sahip bir zekâyı kandıramaz. Biri, benimle aynı Hoş Geldin Programı sonunda Kardeşliğe katılan Mayumi Aoi adlı kızdı. Muhterem Serendipity’ye büyük bağlılık göstermesine rağmen, programın başlamasından sekiz hafta sonra bir sabah, uyandığımızda gittiğini gördük. Hepimiz polis casusu olduğundan kuşkulanmıştık. Tapmak hakkında attığı yalanlan duyunca, televizyonu kapatıp, bir daha hiç izlememeye karar verdim.</p>

  <p>İlk konuşmamızdan bir hafta sonra, Tapınağa telefon ettim. Karşımda tanımadığım bir ses vardı.</p>

  <p>“Günaydın. Ben Quasar.”</p>

  <p>“Ah, Quasar. Enformasyon Bakanı bu sabah çok meşgul. Ben onun yardımcısıyım. Telefonunu bekliyorduk. İsterinin nasıl yükseldiğini gördün mü?”</p>

  <p>“Gerçekten de öyle, Efendim.”</p>

  <p>“Evet. Yaptığın temizlik operasyonu neredeyse <i>aşırı</i> başarılı olmuş gibi görünüyor. Muhterem Serendipity, beni sana iki hafta daha fazla göze batmamanı söylemekle görevlendirdi.”</p>

  <p>“Muhterem Serendipity’nin her buyruğuna uyarım.”</p>

  <p>“Ayrıca, daha uzak bir yere gitmen emredildi. Sadece önlem olarak. Kirlenmiş polis içindeki kardeşlerimiz seninle ilgili ayrıntıların dağıtılmaya başlandığını söylüyor. Onun için gizlilik içinde ve kurnazca hareket etmeliyiz. Resmî olarak gaz saldırısıyla en ufak bir ilgimiz olduğunu reddediyoruz. Bu da bize Kardeşliği yeni birader ve hemşirelerle güçlendirmek için daha fazla zaman kazandıracak. Aynı taktik geçen yıl Nagano Vilayeti’ndeki temizlik denemesinde de işimize yaramıştı. Bu bok sineklerini yanlış yola sürüklemek çok kolay!”</p>

  <p>“Gerçekten de öyle, Efendim.”</p>

  <p>“Eğer tutuklanırsan, saldırı için bütün sorumluluğu üstlenecek, delilik nedeniyle Kardeşlik’ten kovulmandan sonra kendi iradenle harekete geçtiğini anlatacaksın. Sonra da Muhterem Serendipity bir telefonla seni nezaretten çıkaracak.”</p>

  <p>“Tabii, Efendim. Muhterem Serendipity’nin her buyruğuna uyarım.”</p>

  <p>“Kardeşlik için büyük bir değersin, Quasar. Başka sorun var mı?”</p>

  <p>“Sadece büyük temizliğin ikinci aşaması başladı mı, merak ediyordum, Efendim? Muhterem Serendipity’nin öğretisinin ulusal müfredata dahil edilmesini sağlamak için uçan yogilerimiz parlamento bmasına gönderildi mi? Eğer fazla beklersek, o zaman kirlenmişler...”</p>

  <p>“Quasar, kendine gel! Kardeşliğe dış politika danışmanlığının sorumluluk alanına girdiğini de nereden çıkardın?”</p>

  <p>“Hatamı anlıyorum, Efendim. Beni bağışlayın, Efendim. Yalvarıyorum.”</p>

  <p>“Muhterem Serendipity’nin sevgili oğlu, çoktan bağışlandın bile! Kuşkusuz ailenden bu kadar uzakta, yalnızlık çekiyorsundur!”</p>

  <p>“Evet, Efendim. Ama haber yayınları aracılığıyla biraderlerimin ve hemşirelerimin alfa dalgası mesajlarını aldım. Ve sürgündeki meditasyon sırasında da, Muhterem Serendipity kulağıma teselli edici sözler fısıldıyor.”</p>

  <p>“Harika. İki hafta daha yeterli olacaktır, Quasar. Eğer paran azalırsa, her zamanki şifreyi kullanarak Kardeşliğin Gizli Servisi’ni arayabilirsin. Onun dışında, sessizliğini koru.”</p>

  <p>“Bir şey daha var, Efendim. Dönek Mayumi Aoi...”</p>

  <p>“Enformasyon Bakanı not etti bile. <i>Kör kirlenmişlerin lağımları sonsuza dek mühürlenecek.</i> Güvenlik Bakanı, şimdiki soruşturma eski hızını kaybettiğinde harekete geçecek. Belki de geçmişte fazla hoşgörülü davrandık. Şimdi artık savaştayız.”</p>

  <p>İkindinin yakıcı sıcağında limana yürüdüm ve bir tezgâhtan vapur tarifeleri topladım. Haritamı çıkarıp açtım. Haritaları her zaman kitaplara tercih ederdim. Haritalar insana cevap vermez. Hiçbir haritayı kaldırıp atmayın. Adalar gök mavisi denizde imparatorluk zümrütleri gibi selam verdi. Adı Kumecima olanını seçtim. Batıya doğru yarım günlük yolda, ama bir ziyaretçinin dikkat çekeceği kadar küçük değil. Her gün sabah yediye çeyrek kala kalkan tek bir sefer vardı. Ertesi günkü vapur için bilet aldım.</p>

  <p>Günün geri kalanını rıhtımda oturarak geçirdim. Çevremdeki kayıp ruhların kalabalığına aldırmadan, Muhterem Serendipity’nin bütün Kutsal Vahiylerini tekrarladım.</p>

  <p>Sonunda kızıl güneş yavaş yavaş battı. Havanın karardığını fark etmemişim. Yürüyerek otele döndüm ve resepsiyon görevlisine işimin bittiğini, ertesi sabah erkenden Osaka’ya döneceğimi söyledim.</p>

  <p>Tokyo’daki metro vagonu sığır treni gibi tıkış tıkıştı. Ete ve kumaşa sarılı organlarla. Sessiz ve terli. Salağın biri şişeleri zamanından önce kıracak diye korkuyordum. Bilimler Bakanımız her paketin nasıl kullanılacağını açıkça anlatmıştı. Şişenin mührünü koparıp, üç ayrı düğmeye aynı zamanda bastığımda, bobinler şişeleri parçalamadan önce güvenli bir yere ulaşmak için tam bir dakikam olacak, dünyanın büyük temizliği ondan sonra başlayacaktı.</p>

  <p>Paketi bagaj rafına koyup, kararlaştırılan dakikanın gelmesini bekledim. Alfa telepatim üzerinde yoğunlaştım ve Tokyo’nun çeşitli metro istasyonlarındaki temizlikdaşlarıma cesaret mesajları gönderdim.</p>

  <p>Çevremdeki insanları inceledim. İlk temizlenecek olan sayın kirlenmişler. Aptal. Üzgün. Yorgun. Aklı çürümüş. Bitmek tükenmek bilmez bir yalanlar, acılar ve cehalet girdabındaki katırlar. Birkaç santim ötemde, kafasında yün bir takke, annesinin sırtına bağlanmış bir bebek vardı. Uyuyordu, ağzından salyası damlıyordu ve bebeklere özgü bataklığımsı bir koku yayıyordu. Takkesine işlenmiş pembe Minnie Mouse’a bakıp, kız olduğunu çıkardım. Issız “manolya” evlerindeki bunaldıktan ve tekerlekli sandalyeden başka bir beklentileri olmayan emekliler. Akılları hırsa ve zorbalığa şartlandırılmış, denildiğine göre güçlerinin doruğunda genç maaşlılar.</p>

  <p>Bütün o ayak takımının hayatı ve ölümü <i>benim</i> elimdeydi! Ne diyebilirlerdi ki? Beni kararımdan nasıl vazgeçirebilirlerdi? Böceğimsi yaşamlarını nasıl haklı göstereceklerdi? Nereden başlayarak? Bir iribaş, Tanrı’ya nasıl hitap eder?</p>

  <p>Vagon sarsıldı, sallandı, ışıklar bir an için kahverengiye döndü.</p>

  <p><i>Yeterince değil.</i></p>

  <p>Muhterem Serendipity’nin o sabahki sözlerini hatırladım. “Kuyrukluyıldızı gördüm, gündelik aklın en uzak yörüngesinin de çok ötesinde gördüm. Yeni Dünya yaklaşıyor. Haşaratın yargılanacağı gün geliyor. Ufak bir yardımla, onları yaşadıkları bu sefaletten kurtarıyoruz. Oğullar, siz Kutsalın seçilmiş temsilcilerisiniz.”</p>

  <p>İstasyona girerken ki o son birkaç saniyede Muhterem Serendipity beni geleceğin görüntüleriyle güçlendirdi. Üç kısa yıl içinde, Muhterem Serendipity Kudüs’e girecek. Aynı yıl, Mekke önünde eğilecek, Papa ve Dalay Lama din değiştirmek isteyecek. Rusya ve Amerika’nın başkanları Muhterem Serendipity’nin himayesini dilenecek.</p>

  <p>Sonra, o yılın temmuz ayında, dünyanın bütün rasathaneleri kuyrukluyıldızı görecek. Neptün’ü az farkla ıskalayıp Dünya’ya yaklaşırken, Ay’ı karanlıkta bırakacak, öğle göğünde bile dünyadaki havaalanlarının, sıradağların ve kentlerin üzerinde parıldayacak. Kirlenmişler bu son yeniliği karşılamak için evlerinden fırlayacaklar. Ve bu da sonları olacak! Dünya kuyrukluyıldızdan yayılan mikrodalgalara boğulacak ve sadece alfa katsayısı yüksek olanlar kendilerini bu mikrodalgalardan koruyabilecek. Kirlenmişler kusarak, gözleri oyularak, kemiklerinin üzerinde kızaran etlerinin kokusunda boğularak ölecekler. Hayatta kalanlar Cennet’in yapımına başlayacak. Muhterem Serendipity Kutsal Yüceliğini açıklayacak. Vücudunun kozasından çıkan bir kelebekle.</p>

  <p>Elimi delikli spor çantasının içine sokup, mührü koparıyorum. Zaman ayarlayıcısını hareket geçirmek için düğmeleri çevirmem ve üç saniye boyunca basılı tutmam gerekiyor. Bir. İki. Üç. Yeni Dünya geliyor. Tarih tıkırdıyor. Çantanın fermuarını kapatıp, ayaklarımın dibine bırakıyor ve kimseye belli etmeden topuğumla koltuğun altına itiyorum. Kompartıman öylesine kalabalık ki, zombilerden hiçbirinin ruhu duymuyor.</p>

  <p>Muhterem Serendipity’nin iradesi.</p>

  <p>Metro istasyona giriyor ve...</p>

  <p>Yerdeki kapaktan sesler duyuyorum, ama durup kelimeleri dinlemeye cesaret edemedim, cesaret edemedim.</p>

  <p>Eğer sesler kelimelere dönerse -şimdi değil, henüz değil. Asla. Yoksa nerede biter?</p>

  <p>Yürüyen merdivenlere akan nehre katıldım ve oradan uzaklaştım. Omzumun gerisinde, metro treni dumanlı karanlığına doğru hızlandı.</p>
</body>
</html>
