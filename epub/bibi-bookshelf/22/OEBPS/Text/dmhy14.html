<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Açan kiraz çiçekleri dökülmek üzereydi. Arka sokağın iki yanındaki ağaçlardan hâlâ ipeğimsi ve yumuşak, yeni yeşil yapraklar çıkıyordu. Mandolin ve sitarlar gibi canlı ve hafif. Yanımızdan insanlar geçiyordu. Görünürde tek bir palto yoktu. Bazıları ceketsiz çıkmıştı sokağa. Hiç itiraz edecek bir şey yok, ilkbahar artık bayat haberdi.</p>

  <p>Telefon çaldı. Koci, üniversite kantininden arıyordu. “Ee, kızın adı neymiş?”</p>

  <p>“Kimin?”</p>

  <p>"Kes! Kimden bahsettiğimi pekâlâ biliyorsun! Dün akşam Bayan Nakamori’nin evinde, çaldığın her notayla iç çeken o kız! Dur bakayım... Adı galiba ‘Tomo’ ile başlayıp, ‘yo’ ile bitiyordu. Acaba adı neydi? Tamam, tamam, hatırladım. Tomoyo.”</p>

  <p>"Ha, <i>şu...”</i></p>

  <p>"Bana bu numarayı yapma! Gözlerinizi birbirinizden alamadığınızı gördüm.”</p>

  <p>"Sen düş görmüşsün.”</p>

  <p>"İkiniz bakışıyordunuz! Bütün bar gördü. Bir denizhıyarı bile görürdü. Kızın babası da gördü. Taro fark etti. Sonra arkamdan gelip, kızın kim olduğunu sordu. Oysa ben de ondan öğrenmeyi, umuyordum. Seni sıkıştırıp, öğrenmemi istedi. Taro ne isterse, elde eder, onun için sıkıştırıyorum seni.”</p>

  <p>"Söyleyecek fazla bir şey yok. Dört hafta önce dükkâna gelmişim Geçen hafta bir daha geldi. Konuşmaya başladık, müzik hakkında, geçen hafta da bir ya da iki kez buluştuk. Hepsi bu.”</p>

  <p>"Bir ya da yedi kez, demek istiyorsun.”</p>

  <p>"Bilirsin işte.”</p>

  <p>"Meraklı olduğundan falan değil, sadece dün gece onu sorguya çekemedim. Peki, öyleyse, anlıyorsun ya, kızın kurdelesini kesip, paketini de açtın mı?”</p>

  <p>"O kız bir hanımefendi!”</p>

  <p>"Ah, tabiî, ama her hanımefendi bir kadındır.”</p>

  <p>"Hayır, açmadım.”</p>

  <p>"Hep yavaş oldun zaten, Satoru. Neden açmadın?”</p>

  <p>"Çünkü...” Aynı şemsiyenin altında yürürken, kısa paltosuna sarınmış o vücudu hatırlıyorum. Bütün film boyunca elini tuttuğumu hatırlıyorum. Önündeki tasın içine bir para atıncaya kadar kaidenin üzerinde hareketsiz duran, sonra da ikinci para gelene kadar yüzünün ifadesini ve pozunu değiştiren sokak sanatçısını izleyip gülerken kısılan gözlerini hatırlıyorum. Bowling oynarken beceriksizliğime gülmemeye çalıştığını hatırlıyorum. Kiraz çiçekleri yüzümüze düşerken Ueno Parkı’nda bir battaniyenin üzerinde yatışımızı hatırlıyorum. Onu bu odada, bu iskemlede, benim en sevdiğim müziği dinleyerek ev ödevini yaparken hatırlıyorum. Dikkatini topladığı zamanki yüzünü ve düşüp de neredeyse defterine değecekmiş gibi olan bir tutam saçını hatırlıyorum. Asansörde, katlar arasındayken ensesini öpüşümü, kapılar birden açılınca sıçrayıp ayrılışımızı hatırlıyorum. Bana kırmızı balığını, annesini ve Hong Kong’daki hayatını anlatmasını hatırlıyorum. Gece otobüsünde, omzumda uyuyakalmasını hatırlıyorum. Masanın bu tarafından, yüzüme bakışını hatırlıyorum. Bana ölülerini Tokyo Ovası’nda, tümseklerin altına gömen eski Jomon halkını anlatmasını hatırlıyorum. Bayan Nakamori’nin evinde, Koci’yle birlikte “Round Midnight”ı şimdiye kadar hiç çalmadığımız kadar güzel çalınca, yüzünün aldığı ifadeyi hatırlıyorum. Hatırladığım başka.... “Bilmiyorum, Koci. Belki de yapabileceğimiz için yapmadık.” Doğru muydu bu? Yoksa sadece bir aşk oteline gitmek kolaydı. Kuşkusuz vücudum istiyordu. Ama... ama ne? “Söyleyemeyeceğim. Utangaçlığımdan değil. Bilemiyorum.”</p>

  <p>Koci söylenen bir şeyi anlamadığı ender durumlarda hep çıkardığı o bilgece sesi çıkardı. “Pekâlâ, onu bir daha ne zaman görebileceğim?”</p>

  <p>Yutkundum. “Muhtemelen, hiç. Hong Kong’daki uluslararası okula dönüyor. Tokyo’ya iki yılda bir, buradaki akrabalarım ziyaret etmek için babasıyla geliyor. Gerçekçi olmak zorundayız.” Koci duyduklarına benden fazla üzülmüş gibiydi. “Korkunç bir şey bu! Ne zaman dönüyor?”</p>

  <p>Saatime baktım. “Yarım saat içinde.”</p>

  <p>“Satoru! Durdur onu!”</p>

  <p>“Düşünüyorum... Demek istiyorum ki, düşününce...”</p>

  <p>“Düşünme! Bir şeyler yap!”</p>

  <p>“Ne önerirsin? Kaçırmamı mı? Yaşaması gereken bir hayatı var. Hong Kong’da, üniversiteye gidip arkeoloji okuyacak. Tanıştık, birbirimizden hoşlandık, hem de çok hoşlandık, şimdi de vedalaştık. Böylesi her gün olur. Yazışırız. Her neyse, özlemle birbirimize âşık olmadık tabiî, ya da ona benzer...”</p>

  <p>“Biip, biip, biip.”</p>

  <p>“Bu da ne demek oluyor şimdi?”</p>

  <p>“Ah, özür dilerim, palavra alarmım çalmaya başladı da.”</p>

  <p>Eski bir büyük orkestra Duke Ellington buldum. Bana kurgulu gramofonları, pis bıyıkları ve savaş öncesi Hollywood müzikallerini hatırlatıyor. Genelde beni eğlendirirdi. Sahte bir iyimserliğin yanı sıra takırdayan bir “Take the ‘A’ Train”.</p>

  <p>Çay fincanımın dibindeki karanlık göle sıkıntıyla baktım ve o gün ellinci kez Tomoyo’yu düşündüm.</p>

  <p>Telefon çaldı. Tomoyo olduğunu biliyordum. Tomoyo’ydu. Arka plandaki uçakları ve biniş anonslarını duyabiliyordum.</p>

  <p>“Alo” dedi.</p>

  <p>“Merhaba.”</p>

  <p>“Havaalanından arıyorum.”</p>

  <p>"Geri planda kalkan uçakları duyuyorum.”</p>

  <p>“Dün gece gerektiği gibi ‘hoşça kal’ demediğim için özür dilerim. Seni öpmek isterdim.”</p>

  <p>“Ben de öyle, ama ortalıktaki herkesle, falan...”</p>

  <p>"Dün akşam beni ve babamı Bayan Nakamori’ye davet ettiğin için teşekkürler. Babam da teşekkür ediyor. Yıllar var senin Mama-san ve Taro’yla yaptığı gibi gevezelik ederken görmemiştim onu.”</p>

  <p>“Ben de onları böyle gevezelik ederken görmeyeli yıllar oldu. Neden bahsediyorlarmış?”</p>

  <p>“Sanırım işlerden. Biliyorsun, babamın bir gece kulübünde küçük bir hissesi var. İkimiz de şova bayıldık.”</p>

  <p>“Şov falan değildi! Sadece ben ve Koci.”</p>

  <p>“İkiniz de gerçekten iyi müzisyenlersiniz. Babam sizden bahsetmekten bıkmadı.”</p>

  <p>“Aslında... Koci iyi olduğu için ben de dinlenir oluyorum. Yirmi dakika önce falan telefon etti. Umarım, dün akşam barda fazla reklam olmadık. Koci fazlaca belli ettiğimizi düşünüyor.”</p>

  <p>“Sakın aldırma. Hey, bu arada! Hatta babam her zamanki yuvarlak laflarıyla, tatilinde bize gelebileceğini bile söyledi. Eğer istersen, sana saksofon çalabileceğin bir bar da bulabilirmiş.”</p>

  <p>“Biliyor mu? Bizim hakkımızda, yani?”</p>

  <p>“Bilmem.”</p>

  <p>“Takeşi bana pek izin vermez de... En azından, şimdiye kadar hiç izin istemedim.”</p>

  <p>“Ah...” Konuyu değiştirdi. “Bu kadar güzel çalmak için ne kadar uğraştın?”</p>

  <p>“Güzel çalmıyorum. Güzel çalan, John Coltrane! Bir saniye bekle...” John Coltrane ile Duke Ellington’ın birlikte yaptıkları bir “İn a Sentimental Mood” kaydına yapıştım. Dumanlı ve diz çökertici. Birlikte, bir süre dinledik. Ona söylemek istediğim o kadar çok şey vardı ki.</p>

  <p>Bir dizi acele zil duyuldu. “Param bitiyor... sana söylemek istediğim... kahretsin, hoşça kal!”</p>

  <p>“Hoşça kal!”</p>

  <p>“Dönünce sana...”</p>

  <p>Issız bir uğultu.</p>

  <p>Öğle saatinde Bay Fucimoto dükkâna geldi, beni görünce güldü. “iyi günler, Satoru-kun!” diye sevindi. “Mavi gökler, bekle de gör! Söyle bana, bu harika hakkında ne düşünüyorsun?” Tezgâhın üzerine küçük bir kitap paketi bıraktı, kaşlarını kaldırıp gururlu görünmeye çalışarak papyonunu düzeltti.</p>

  <p>Kurbağa yeşili, puanlı, korkunç bir papyon. “Bir eşi yok.”</p>

  <p>Tüm vücudu zevkten titredi. “Şirkette en iğrenç kravat yarışması yaptık. Galiba hepsine fark attım.”</p>

  <p>“Kyoto nasıldı?”</p>

  <p>“Ah, Kyoto, Kyoto gibiydi. Tapınak ve türbeler, matbaacılarla toplantılar. Kendilerinden başka kimsenin nezaket kurallarını bilmediğini sanan kibirli dükkân sahipleri. Geri dönmek çok güzel. Bir kere Tokyolu, ölene kadar Tokyolu.”</p>

  <p>Provasını yaptığım konuşmaya başladım. “Bay Fucimoto, bana yaptığınız cömert teklifi, büronuzda mülakata çağrılmak için yardım etme önerinizi Mama-san’a açtığımda, size iletmem için bunu verdi. Sizin ve meslektaşlarınızın bir kiraz çiçeği partisinde bundan hoşlanacağınızı düşündü.” Kocaman pirinç rakısı şişesini tezgâhın üzerine koydum.</p>

  <p><i>“Sake!</i> Aman Tanrım, bu kocaman bir çocuk! Yayıncılarla dolu bir büroda bile, hemen bitmeyecek! Ne inanılmaz nezaket.”</p>

  <p>“Hayır, asıl nezaket sizinki. Cömert teklifinizi kabul edemeyecek kadar cahil olduğum için özür dilerim.”</p>

  <p>“Hiç de değil, hiç de değil. Emin ol, hiç gücenme yok... Ben sadece geçiyordum...” Bay Fucimoto doğru sözcüğü aradı, bulamayınca da güldü. “Seni en ufak bir şekilde suçlamıyorum. Benim gibi olmak istemiyorsun, değil mi?” Bunu benden çok daha gülünç buldu.</p>

  <p>“Bunu söylemek bana düşmez ama sizin gibi olmak beni hiç rahatsız etmezdi. Güzel bir işiniz var. Unutulmaz papyonlarınız. Ve dünyanın en güzel caz diskleri konusunda da gerçek bir zevkiniz.” Birden gülümsemekten vazgeçip dışarı baktı. “Kiraz çiçeklerinin sonuncusu. Ağaçtayken, giderek kusursuz oluveriyor. Ve kusursuzluğa erişince, dökülüyor. Ve tabiî yere değer değmez, çamurlaşıveriyor. Onun için kesinlikle kusursuz olduğu tek an, aşağıya düşerken; hem de kısacık bir an için... Bana kalırsa bunu sadece biz Japonlar anlayabiliriz; sence de öyle değil mi?”</p>

  <p>Üzerinde, <i>Oyunuzu Şimizu’ya verin, rüşvetle mücadele için gerekli cesaret sadece Şimizu’da var,</i> mesajı taşıyan bir kamyonet Batman’in sarhoş bir arabası gibi sesler çıkararak geçti. <i>Şimizu kimseye ihanet etmez, Şimizu kimseye ihanet etmez, Şimizu kimseye ihanet etmez.</i></p>

  <p>Bay Fucimoto parmaklarını havada salladı. “Neden her şey böyle oluyor? Metrodaki gaz saldırısından bu yana televizyondaki o görüntülere bakarak, polisin kör kaplumbağalardan kurulu uzman bir birlik gibi soruşturma yürütmesini izleyerek, anlamaya çalışıyorum... Böyle şeyler neden oluyor? Dünyayı dönmekten alıkoyan nedir... onu tutan?”</p>

  <p>Bay Fucimoto’nun sorularının gerçekliklerinden hiçbir zaman emin olamıyorum. “Siz biliyor musunuz?”</p>

  <p>Omuz silkti. “Cevabını bilmiyorum, hayır. Bazen tek sorunun bu olduğunu, diğer bütün soruların buna katılan nehrin kolları gibi olduğunu düşünüyorum.” Parmaklarını seyrelmekte olan saçlarından geçirdi. “Cevap ‘sevgi’ olabilir mi?”</p>

  <p>Düşünmeye çalıştım, ama gözlerimin önünde görüntüler vardı. Babamı -babam olduğunu sandığım adamı- bir arabanın arka penceresinden dışarı bakarken düşledim. Sustalı çakıları düşündüm, bir de üç ya da dört yıl önce, ben McDonald’s’tan çıkarken, aynı binanın dokuzuncu katından aşağıya atlayıp kaldıranın üzerine düşen işadamını düşündüm. Durduğum yerin üç metre ötesinde yatıyordu. Ağzı şaşkınlıktan açılmış gibi. O ağızdan koyu bir şey damlıyor, kaldırımın üzerine, kırık dişler ile gözlük camlarının arasına sızıyordu.</p>

  <p>Tomoyo’nun aksanını, kaşlarını, şakaklarını, burnunu düşündüm. Uçağa binmiş, Hong Kong’a giden Tomoyo’yu. “Böyle bilgeliğe sahip çıkamayacak kadar genç olmayı tercih ediyorum.”</p>

  <p>Bay Fucimoto’nun yüzü gözlerini de gizleyen bir tebessüme dönüştü. “Ne kadar bilgece.” Sonunda, içinde harika bir “I Let a Song Go Out of My Heart” sürümü olan bir Johnny Hartman diski satın aldı.</p>

  <p>Bir sivrisinek kulağımın yolunu buldu, birden elektrikli mikser kadar gürültüyle vızıldanmaya başladı. Kafamı ileri uzatıp küçük baş belasını ezdim. Sivrisinek mevsimi. Gövdesini bir kâğıt parçasına silmeye çalışırken, Takeşi’nin ayrı yaşadığı karısı güneş gözlüklerini o harika saçlarının tepesine iterek içeri girdi. Yanında, avukat olduğunu hemen anladığım ciddi giyimli bir adam vardı. Çevrelerine bakıyorlar. Takeşi bana bu işi önerdiğinde, Çiyoda’daki dairelerinde bütün bir akşam geçirmiştim, ancak bu kez Takeşi’nin eşi dünyanın en ters selamının dışında beni görmezden geldi. Avukat varlığımın farkında olup olmadığını belli etmedi.</p>

  <p><i>“O”</i> Takeşi’nin eşi bu zamiri eski kanlara özgü acılıkla telaffuz etti: “burayı kiralıyor ama içerideki stokların epey değerli olması lazım. En azından, o hep değerli deyip şişinirdi. Ama asıl para, kuaför salonlarında. Burası gerçekte bir hobiden öteye gitmez. <i>Onun</i> birçok hobisinden biri.”</p>

  <p>Avukat itiraz etti.</p>

  <p>Gitmeye davrandılar. Tam kapıdan çıkarlarken, Takeşi’nin karısı bana baktı. “Bunlardan bir ders çıkarabilirsin, Satoru. <i>Sakın</i> bir ilişkiye güvenip hayatını değiştirecek bir karar alma! Pastadan yapılmış bir evi ipotek etmekten farkı olmaz. Bunu hiç unutma.” Gitmişti bile.</p>

  <p>Bir Chet Baker diski koyarken, kadının söylediklerini düşündüm. Acele gitmesi gereken bir yeri olmayan, oraya gitmek için önünde koca bir gün bulunan bir trompet. Ve onun sesi, yumuşak boşlukta zen mırıltısı gibi. <i>“Benim tatlı sevgilim. Aşkın ne olduğunu bilmezsin, yine de seninle çok iyi anlaşıyorum. ”</i></p>

  <p>Telefon çaldı. İsterik bir Takeşi. Yine sarhoş.</p>

  <p>“İçeri alma! O deli ineği içeri alma!”</p>

  <p>“Kimi?”</p>

  <p>“Onu! Onu ve <i>beni</i> temsil etmesi gereken o sırttan hançerleyici, pislik torbası, kan içici avukatını! Ellerinde bir kıyma makinesi, taşaklarımı koparmaya çalışıyorlar! Stoka bakmalarına izin verme... hesaplara bakmalarına izin verme -kanunsuz olur- ve sınırlı sayıda basılan Louis Armstrong’ları sakla. Ve ‘Maiden Voyage’ın altın diskini. Donunun içine falan sakla, ne bileyim ben -bir de...”</p>

  <p>“Takeşi!”</p>

  <p>“Ne var?”</p>

  <p>“Korkarım biraz geç kaldın.”</p>

  <p>“Ne?”</p>

  <p>“Buraya geldiler bile. Avukat dükkânı görebilsin diye birkaç saniye etrafa baktılar. Hesaplara bakmadılar, hiçbir şeyi değerlendirmeye kalkmadılar.</p>

  <p>“Ah. Harika. Kesinlikle harika. Ne korkunç, domuzumsu kargaşa. O kadın Deli dana hastalığının iki ayaklısı... Hem de ne bacaklar...” Telefonu kapadı.</p>

  <p>Güneş ışığı mırıl mırıl ve yumuşacıktı. Küçük dalların ve sürgünlerin gölgesi arka duvarın üzerinde daha da hafif salınıyordu. Bundan uzun yıllar öncesini, Mama-san’ın kızlarından birkaçının beni gölde kayıkla gezdirdiği günü hatırladım. En eski anılarımdan biri.</p>

  <p>Özel iç mekânım sağlığını koruyor ama yalnızlık duygusu da verebilir.</p>

  <p>Ne yapacaktım? Gömleğimin kolunu kıvırıp kolumu inceledim. Üzerinde dün öğleden sonra Tomoyo’nun mavi kalemle çizdiği yılan vardı. Ona sormuştum, “Neden <i>yılan?”</i> diye. Sanki olmamış bir şaka yapıyormuş gibi gülmüştü.</p>

  <p>Kafamdaki yere iki düşünce girdi.</p>

  <p>Birinci düşünce, sevişirsek arkamızdan bir giriş kapatıp, önümüzde bir çıkış açılacağı için yatmadığımızı söyledi.</p>

  <p>İkinci düşünce, ne yapmam gerektiğini açıkça anlattı.</p>

  <p>Takeşi’nin karısı belki de halkıydı -belki de önemli bir kararı bir kişiye karşı duygularına dayandırmak güvenli değildi. Takeşi de aynı şeyi sıkça söyler. “Her vuruşma” der Takeşi, “ertesi sabah fiyatını dörde katlar.” iyi de, Takeşi ile karısı kim oluyor da, insanlara ders veriyor? Eğer sevgi değilse, o zaman ne?</p>

  <p>Saate baktım. Üç. Şimdi artık bilmem kaç bin kilometre ve bir saat dilimi uzaktaydı. Telefon parasını ödemek için birkaç kuruş bırakabilirdim.</p>

  <p>“Harika bir zamanlama” dedi Tomoyo, sanki köşedeki sigara makinesinden telefon ediyormuşum gibi. “Bavulumu boşaltıyordum.”</p>

  <p>“Beni özledin mi?”</p>

  <p>“Birazcık, belki.”</p>

  <p>“Yalancı! Sesimi duyduğuna şaşırmadın.”</p>

  <p>Sesindeki gülümsemeyi duyuyordum sanki. “Şaşırmadım. Ne zaman geliyorsun?”</p>

  <p>Ve hangi uçağa yetişebileceğimi, nereye gideceğimizi, babasıyla nasıl anlaşacağını, yetersiz tasarruflarımı çabucak tüketmemek için neler yapabileceğimi konuştuk. Kendimi Cennet’e hiç bu kadar yakın hissetmemiştim.</p>
</body>
</html>
