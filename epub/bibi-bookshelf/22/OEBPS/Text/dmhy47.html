<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>“ ... Evet, her neyse, Bat... Bugün Central Park’tan geçerken elimde plastikten yapılmış o sefil çatal-kaşık karışımı aletle Hırvat soslu fırın patatesimi yemeye çalışıyordum; bilirsin, yemek yemek için ayakkabı bağcığı kadar bile yararları yoktur hani, değil mi? Sakın böylesi bir zamazingoyla patates yemeye çalışan birinin karşısına oturma.”</p>

  <p>“Sözü nereye vardırmak istiyorsun, VeeJay?”</p>

  <p>“Evet, her neyse... işte dediğim gibi, hatunlann amortisörlerine bakarak, patencilerle çarpışmamaya çalışarak yürürken -Küt! Bu güzeller hep bir arada mı dolaşır yahu? İşte o sırada oldu.”</p>

  <p>“Ne oldu, VeeJay?”</p>

  <p>“Kafamı kaldırmış –tesadüfen- göğe bakıyordum.”</p>

  <p>“Ve?”</p>

  <p>“Göğün ne kadar... ne kadar <i>mavi</i> olduğunu gördüm.”</p>

  <p>“O dediğini gözlemlemiş çok kişi vardır.”</p>

  <p>“Gerçekten, <i>gerçekten,</i> maviydi, Bat. Derin, ürkütücü bir mavi. O kadar maviydi ki, çarpıldım, arkadaş!”</p>

  <p>“Patenci mi?”</p>

  <p><i>“Baş dönmesi,</i> arkadaş. Yukarıya doğru, maviliğin içine düşüyordum! Eğer kıçı kırık bir güvercin gelip de uçan fare gagasını patatesime saplamasaydı, hâlâ düşüyor olacaktım.”</p>

  <p>“Bu ifşaatını biraz daha anlaşılır kılamaz mısın, VeeJay?”</p>

  <p>“Apaçık ortada değil mi? Olmayı bekleyen bir felaket, bu!</p>

  <p>Pekâlâ, buna karşı ne gibi hazırlık planları var, sence? Ben söyleyeyim sana! Hiç! Sıfır! Boşluk!”</p>

  <p>“Kıçı kırık güvercinlere karşı mı?”</p>

  <p><i>“Ani yerçekimi kaybı.</i> Bir düşünsene, arkadaş! Eğer dışarıda yakalanırsan, doğru uzaya çıkıp, hava seyrekleşip seni oksijensizlikten öldürene ya da tersine giden bir meteor gibi ateş alana kadar uçuyorsun. Eğer içerideysen, yerine tutturulmamış bütün eşyayla birlikte tavana düşme sonucunda ciddi biçimde yaralanıyorsun. Ambulans mı gerekti. Unut, dostum! O sırada New York Eyaleti’nin bütün ambulansları on iki mil yüksekte park etmiş uydulara çarpmakla meşgul. Peki, söylesene, Bat, zemin senin için dipsiz bir kuyu olduğuna göre, tavanda ne kadar yaşayabilirsin? Karnın acıktığında, gidip H0H0 ya da Twinkies almak yok. Peki ya okyanuslar, arkadaş, ya okyanuslar? Hava yukarı doğru çağlayan bir okyanusa dönecek ve bütün deniz hayvanları, bazıları keskin dişleri, kimileri zehirli vantuzlarıyla, arkadaşım...”</p>

  <p>“VeeJay’in cümlesini ortasından bölmek zorunda kaldığım için çok üzgünüm, ama haberlerin zamanı geldi. Ama önce, sponsorumuzdan kısa bir hatırlatma. Bat geri dönecek. Muhtemelen.”</p>

  <p>“Kevin. Bir ambulans çağır.”</p>

  <p>“İşte bu zor olacak, Bay Segundo. VeeJay adresini asla vermez. Benim Onlar için çalıştığımı düşünüyor.”</p>

  <p>“Ambulansa ihtiyacı olan o değil, sen...”</p>

  <p>“Ambulans başka birisi için mi lazım, Bay Segundo?”</p>

  <p>“Ah, Tanrım, bana sabır...”</p>

  <p>“Bat! Kapa çeneni!”</p>

  <p>“Hey şuraya bakın, Cinler Kraliçesi Carlotta gelmiş.”</p>

  <p>“Kevin, bir koşu mutfağa gidip bana bir Diyet Coke getirir misin? Bat’ın yedek kartuşa ihtiyacı var. Yüzü yine macun gibi.”</p>

  <p>“Gidiyorum, Carlotta.”</p>

  <p>“İşte haftanın geri kalanının programı. Becerebilecek misin?”</p>

  <p>“Şimdiye kadar hep becermedim mi? Buradaki havayla ilgili bir şey yapılamaz mı? Kowloon çamaşırhanesinden de beter.”</p>

  <p>“Evet. Sigarayı bırak ve klimaya şöyle bir tane patlat... tam buraya! Gördün mü? Biraz önce karın aramıştı.”</p>

  <p>“Ya? Cehennem Kraliçesi ne istiyormuş?”</p>

  <p>“Onun şovuna laf atmayı sürdürürsen, kişilik cinayeti kaynaklı stres yüzünden sana dava açacağını, sende sahtekârlığın saplantı haline geldiğini kanıtlayacağını ve Julia’yı görme hakkını iptal ettireceğini söyledi.”</p>

  <p>“Ya?”</p>

  <p>“Beni duyuyor musun, Bat? Biraz gevşe artık! Tek arkadaşlarının öç alma fantezileri olmasına şaşmamak gerek. Durmadan Kevin’e hırlamaktan vazgeç, ayakların yere değsin, kendine bir hayat kur...”</p>

  <p>“Pekâlâ. Baksana Carlotta, bana önereceğin bir <i>voodoo</i> doktoru var mı?”</p>

  <p>“Kasım ayının son gününde Gece Treni FM’i dinliyorsunuz, 97.8’den geç saatlere kadar. Biraz önce dinlediğiniz Thelonius Monk’tan bir ‘Misterioso’ yorumuydu, benim omurlarımı ziller gibi çaldıran, homurtulu bir şaheser. Bat Segundo, geç vakitten erken vakte kadar karşınızda. Önümüzdeki yarım saatte ender bulunur bir Milton Nascimiento diskinden, ‘Anima’dan mücevher gibi parça çalacak, ardından da ölümsüz Joao Gilberto’dan ‘Saudade Fez Um Samba’ dinleteceğiz, onun için bir kahve daha hazırlayın, buradan ayrılmayın ve gece ilerledikçe manzaranın tadını çıkarın! Batfonun ışığı yanıyor, hatta bir dinleyici var. Alo, Gece Treni FM’de canlı yayındasın.”</p>

  <p>“Selam, Bat.”</p>

  <p>“Selam? Ve adımız?”</p>

  <p>“Ben Hayvanat Bahçesi Bekçisi, Bat.”</p>

  <p>“Bir daha?”</p>

  <p>“Beni hatırladın mı?”</p>

  <p>“...Hayvanat Bahçesi Bekçisi! Selam! Şeyy... Selam, tabiî hatırladım seni. Seni kesinlikle hatırlıyoruz... Arayalı epey oldu, öyle değil mi? Değil mi? Öyle değil mi?”</p>

  <p>“Bir yıl oldu, Bat.”</p>

  <p>“Ya? Koca bir yıl geçti demek! Ve bu akşam sen... nereden arıyorsun?”</p>

  <p>“Spitsbergen’in on üç kilometre üzerinden.”</p>

  <p>“Oraya nasıl çıktın? Ani yerçekimi kaybı mı?”</p>

  <p>“Hayır, Bat. Buraya dalga ötesi iletimiyle geldim.”</p>

  <p>“Manzara etkileyici olmalı.”</p>

  <p>“Arktik kış pek seyredilmeye uygun değil, en azından senin gözüne görünen ışık spektrumu açısından. Burada şimdi öğlen ama öğlen bile biraz aydınlanmış gece gibi. Kalın bir bulut örtüsü ve üçüncü gününe girmiş bir kar fırtınası. Güçlendirilmiş kızılötesinde bir deniz gergedanı sürüsü. Bu uydu fırlatılırken ozon tabakasındaki incelmenin araştırılacağı iddia edilmişti, ama topladığı bilgi askerî amaçlı. Kanada bandıralı bir buzkıran var... Buz örtüsünün yüz metre altından geçen bir Suudi denizaltısı. Arhangelsk’ten tomruk getiren bir Norveç gemisi. Olağandışı hiçbir şey yok. Aurora borealis<a href="../Text/dipnot.html#_edn38" id="_ednref38"><sup>[38]</sup></a> birkaç gecedir çok sakin.”</p>

  <p>“Öyleyse, aurora’yı içinden görüyorsun? Bayağı eğlenceli olmalı.”</p>

  <p>“Dilleri yöneten kurallar çok karmaşık, ben de sözcük kullanımında pek tecrübeli sayılmam. Kendini opalden sarhoş olmuş düşün. Yine de, senin resmî kuruluşunun beni yakalamak için kullandığı izleme programını atlatmak için, kırk altı saniye sonra yük değişimine geçeceğim.”</p>

  <p>“Sana bu konuşmanın dinlendiğini düşündüren ne?”</p>

  <p>“Lütfen savunmaya geçme, Bat. Seni suçlamıyorum. Enformasyon polisi istasyonunun yayın ruhsatını iptal edip seni vatana ihanetle suçlayacağını söyledi ya, çok ciddiydiler.”</p>

  <p>“Evet... Ama yeri ve zamanı doğru seçip seçmediğinden...”</p>

  <p>“Endişelenmeye gerek yok. Senin kör bir tek bacaklıdan kaçabileceğin kolaylıkla, ben de izleme programlarını atlatıyorum. O programlan daha doğarken sakat bıraktım.”</p>

  <p>“Endişelendiğimi kim söyledi? Senaryo yazmadığın anlaşıldı. Eğer hemen kapatacaksan, bana şunu söyle: adamlar neden peşinde? Bilgisayar korsanı mısın? Bir çeşit <i>unibomber<a href="../Text/dipnot.html#_edn39" id="_ednref39"><sup>[39]</sup></a></i> falan mısın? Dinamit yapımcısı? Bilmek hakkım benim.”</p>

  <p>“Senden ve senin dinleyicilerinden bir farkım yok, Bat. Yasalara uyuyorum.”</p>

  <p>“Normal insanların kuralları patlayıcıları içermiyor.”</p>

  <p>“Çok insanın kuralı patlayıcıları içerir, Bat.”</p>

  <p>“Birini söyle.”</p>

  <p>“Ülkende orduyla ilişkisi olan üç milyon insan var.”</p>

  <p>“Hey, onlar sadece emirlere uyuyor.”</p>

  <p>“Ben de.”</p>

  <p>“Ama silahlı kuvvetler yasal.”</p>

  <p>“Dünkü Homer II füze saldırısı Pan Afrika üyelerine pek ‘yasal’ görünmedi ama.”</p>

  <p>“Onlar ölüm mangaları eğitiyordu! O deve cokeyleri baştan yasadışı.”</p>

  <p>“Georgia Eyaleti’ndeki Amerikalar Okulu mezunları El Salvador’da, Honduras’ta, Guatemala’da, Panama’da ve Pan Afrika’da binlerce kişinin ölümünden, Guatemala’da, Brezilya’da, Şili’de ve Nikaragua’da seçilmiş hükümetlerin devrilmesinden sorumlu olan ölüm mangalarını eğitti. Senin mantığına göre, saydığım ülkeler bu kuruluşu hedef almakta haklılar.”</p>

  <p>“Kim olduğunu şimdi anladım, dostum. Sen köktendinci bir Müslüman’sın, tamam mı? Kum küreyici.”</p>

  <p>“Müslümanlıkla İliç ilgim yok, Bat.”</p>

  <p>“Hükümetin yaptıklarından beni sorumlu tutma. Ben ellerimi temiz tutmaya çalışıyorum.”</p>

  <p>“Eski karının avukatı nafaka konusunda pek aynı fikirde değil, Bat.”</p>

  <p>“Bu saçmalığı dinlemek zorunda değilim!”</p>

  <p>“FBI sana beni konuşturma talimatı verdi. Seni kızdırmak istemedim, Bat. Ben sadece yasaların sübjektif özelliğini kanıtlamaya çalıştım.”</p>

  <p>“Yeni bir tahminim var. Sen, bana çamur bulaştırmak isteyen bir dedikodu yazarısın.”</p>

  <p>“Ben hayvanat bahçesi bekçisiyim.”</p>

  <p>“Karımın bir arkadaşı? Aynı kaba mı ş’apıyorsunuz?”</p>

  <p>“Benim arkadaşım yok, Bat.”</p>

  <p>“Mucizenin sonu yok... Demek, Haberalmayla ilgilisin?”</p>

  <p>“Sadece kendi haberalmamla.”</p>

  <p>“Ya... Peki, bugün bizim için ne hazırladın?”</p>

  <p>“Hayvanat Bahçesi Bekçisi? Orada mısın?”</p>

  <p>“Bağışla, Bat. Yük değişimine geçmiştim de. izleme mermisi Spitsbergen üzerinde beni neredeyse vuruyordu.”</p>

  <p>“Peki, şimdi neredesin?”</p>

  <p>“Roma’da. Bir televizyon uydusunda.”</p>

  <p>“Yani, Roma’yı mı tele-taşındın?”</p>

  <p>“Italyan ComSat’leri sinyal parazitlerine açıklıklarıyla ünlü, onun için geçiş her zamankinden uzun sürüyor.”</p>

  <p>“Peki, Roma’da saat kaç?”</p>

  <p>“New York’tan altı saat ileride. Güneş on sekiz dakika sonra doğacak.”</p>

  <p>“Bu sabah Roma nasıl? Papa dişlerini takıyor mu?”</p>

  <p>“Papalık dairesi Vatikan Sarayı’nın üçüncü katında, Bat, onun için dişsel ayrıntıları görecek kadar keskin çözünürlüğe sahip olamıyorum. Kentin üzerindeki görünürlük iyi. Pencere kenarlarında ve heykellerde birbirine sokulmuş güvercinler görüyorum. Kafe sahipleri kepenklerini açıyor. Gazeteler dağıtılıyor. Pazarda tezgâh sahipleri ellerini ısıtmak için avuçlarına hohluyor: dün gece iyi don vardı. Arka sokaklar hâlâ oldukça boş, ama anacaddeler daha şimdiden tıkanmış bile. Tiber Nehri siyah ve kalın bir şerit gibi. Çatılar, kubbeler, su kuleleri, köprüler, kavşaklar, kalıntılar, ender gezilen meydanlara hâkim, gözleri nefret dolu heykeller. Bir gün Roma’ya gitmelisin, Bat.”</p>

  <p>“Tamam, ama hiç Roma’ya gitmediğimi sen nereden biliyorsun?”</p>

  <p>“Sanal pasaport kayıtların hayatında hiç Avrupa’ya gitmediğini gösteriyor.”</p>

  <p>“Demek, bilgisayar korsanı <i>olduğun</i> doğru. New York’taki yuva çocuklarının yansıyla birlikte. Bir detektiflik bürosu hesabına mı çalışıyorsun?”</p>

  <p>“Bağımsız çalışan bir hayvanat bahçesi bekçisiyim, Bat. Bana Roma’yı sordun. Devam etmemi istiyor musun, yoksa konuyu değiştirelim mi?”</p>

  <p>“Hayır, hayır, devam et.”</p>

  <p>“Bu kadar yukarıdan bakınca, San Pietro Meydanı’ndaki EyeSat örümcek ağı gibi görünüyor. Meydanın çevresinde turistler ve inananlar sıraya girmiş. Solukları birbirine karışıyor. Güneşin Vatikan üzerine doğmasını sıkça seyrederim, ama bu sabah orada toplananlar huzursuz, durmadan oval meydandaki boşluğu gösteriyorlar. Bazıları istavroz çıkarıyor, bazıları öfkeli, kimileri de gözlerini kısıp, sigara tüttürüyor. Bir dizi polis arabası geliyor, yolda daha bir sürü var. Geçen hafta Avrupa Birliği’nin Cebelitarık’tan Kıbrıs’a kadar uzattığı deniz ablukası polisi germiş.”</p>

  <p>“Roma hakkında neden gergin olsunlar ki? Her zamanki bilinenler dışında?”</p>

  <p>“Parke taşlarının üzerinde beyaz çizikler, bazilikanın merdivenlerinden, meydanın uzak ucuna kadar.”</p>

  <p>“Çizikler mi?”</p>

  <p>“Toprak seviyesinden bakınca, bir dizi sembol.”</p>

  <p>“Tabiî, ya. Merih dilinde hiyeroglif, değil mi?”</p>

  <p>“Harfler standart İtalyanca. Ama sanki bir sarhoş tarafından çizilmiş gibi, sarsak. Dondan daha da bulanık görünüyorlar.”</p>

  <p>“Peki, yukarıdan bakınca?”</p>

  <p>“Yerel televizyonlardan biri de aynı şeyi düşünüp helikopter kaldırmış -sonra haberlerde görürsün.”</p>

  <p>“Peki, ne diyor?”</p>

  <p><i>“O Dio, cosa tu attendi?”</i></p>

  <p>“Kuşkusuz, İtalyanca biliyorsun?”</p>

  <p>“Yabancı dil, işimin gerekli bir parçası.”</p>

  <p>“Eminim, öyledir, Doktor Doolittle. Yazının anlamı ne?”</p>

  <p>“<i>Tanrım, neyi bekliyorsun?”</i></p>

  <p>“Bakarsın, cevabını yarın görürüz. Dizi film gibi. Pekâlâ, Hayvanat Bahçesi Bekçisi.”</p>

  <p>“Bat?”</p>

  <p>“Hayvanat Bahçesi Bekçisi. Kaba görünmek istemem ama, burayı neden aradın?”</p>

  <p>“Hayvanat bahçesinden bir ziyaretçi daha kovmak zorunda kaldım.”</p>

  <p>“Ve hesap vermen gerekiyor, değil mi?”</p>

  <p>“Kesinlikle.”</p>

  <p>“Ziyaretçileri neden kovuyorsun? Filleri mi taciz ediyorlar? Fili dişini çektirmeye mi götürdün?”</p>

  <p>“Anlatmaya çalışmaktansa, göstermek daha kolay olacak.”</p>

  <p>“Öyleyse göster.”</p>

  <p>“Lütfen bir dakika bekle. Senin dijital santralına v-dosyasını yüklemem gerekiyor.”</p>

  <p>“Anlaşıldı, tekno-palavrayı aç bakalım. <i>Kaptan, lazer kalkan çekirdeğinin..."</i></p>

  <p>“Jerry Kushner Dwight Silverwind’i arıyor. Tamam.”</p>

  <p>“Hey? Hayvanat Bahçesi Bekçisi?”</p>

  <p>“Keskin, Jerry. Güvenli olduğunu sanmıştım, Bermuda'nın bin metre üstünde, senden bile. Yerimi nasıl belirledin? Tamam.”</p>

  <p>“Gaddar Biçici’yi atlatabilirsin, Dwight, ama kararlı bir ajanı, asla. Bugün yukarıda hava nasıl?”</p>

  <p>“Bu arada ‘tamam’ demeyi unuttun, Jerry. Tamam.”</p>

  <p>“Bugün yukarıda hava nasıl, Dwight? <i>Tamam.</i> ”</p>

  <p>“Billur kadar duru, Jerry. Vergiden muaf havuzlarında yüzen zenginlerin martinilerindeki vişneleri bile görüyorum. Bir seferinde buraya, yanıma gelmen şart. İnsanın bakış açısı değişiyor. Tamam.”</p>

  <p>“Beni o çürük çarık kâğıt uçaklardan birine hayatta bindiremezsin, Dwight. Beni, asla. Ben uçaklarımı kocaman, çelik ve dört motorlu severim. Tamam.”</p>

  <p>“Titanic de kocamandı, çelikten yapılmıştı ve dörtten fazla motoru vardı. Pekâlâ, dostum. Basın bildirisinin nasıl karşılandığını öğrenmek için aradın beni. Tamam.”</p>

  <p>“Dwight. Şenlik için hazır bekle. Platin madeni bulduk. Telefon sabahtan beri susmadı. Önümde kol boyu bir sesli mesaj yığını var. Sadece bulvar basını değil, ciddi gazetelerden bahsediyorum. <i>New York Times</i> milenyum özel sayısı için biraz istiyor. <i>Newsweek</i> komplo teorileriyle ilgili yirmilik bir liste hazırlıyor, <i>Invisible</i> <i>Cyberhand</i> kafadan yedinci sıraya yerleşmiş bile! Herif bizi on üç numaraya koymak istedi ama baştan söyledim ona ya ilk on ya da iş yatar, diye. Böylece <i>Earthbound Cornet'</i>le yer değiştirdik; nasılsa bir avuç Hollywood homoseksüelinden ve beyin yerine kabloları sarkık suşi taşıyan birkaç Japon dışında onu destekleyen yok. Ama dinle, en güzelini en sona sakladım Opal seni istiyor! Ajanıyla anlaşmayı yeni yaptım. Dwight Q. Silverwind’in <i>The Invisible Cyberhand'i</i> aralık ayında Opal’in Ayın Kitabı olacak! Noel zamanı -prime time en önemli dönem! Bilirsin, kendimi övmekten pek hoşlanmam, ama bugün bu dünyada Tanrı'nın yarattığı en büyük ajan değil miyim? Tamam.”</p>

  <p>“Memnun oldum, Jerry...”</p>

  <p>“Dwight, beni duymadın galiba? Opal demek, yürü demek. Eğer Opal Teyze söylüyorsa, bunlar osuruk ağacı reçelinden yapılmış sporcu heykeli bile alır. Alır da, akşam yemeği niyetine yer. ‘Memnun olmaktan’ daha fazla bir şey. Bermuda’daki yazlığı unut, yakında bütün takımadayı alabileceksin.”</p>

  <p>“Evet, seni duyuyorum, Jerry. Tabiî ki çok sevindim. Harika iş becermişsin. Harika iş... Yine de, bu günbatımını görmeni çok isterdim. Mehtap çıkıyor. Biraz aşağıda, biraz kararsız, serap gibi... Bir keresinde bir Aztek maskı görmüştüm... Mavinin üzerinden, adadan adaya basarak buraya doğru yürüyüp gelecek...”</p>

  <p>“Dwight dostum, oralara çıkıp benimle dalga geçme... Sen Beşinci Senfoni besteledin! Bu senin Ayçiçeklerin, senin Hamlet’in! <i>Ölümcül Silah 77’n.</i> Tamam.”</p>

  <p>“Ah, Jerry. Bütün düşüncelerim eskisi gibi: Yalan ne kadar büyükse, o denli etkili oluyor. Ateşin çevresine toplanan ilk şamanlar bunu çoktan öğrenmişti -Fırat kıyısında mısır yetiştirmenin onlara göre olmadığının farkındaydılar. İnsanlara gerçeğin tıpkı göründüğü gibi olduğunu söyle, seni bir ağaç kütüğüne çivilerler. Ama evden işe giderken ruhlarının yolculuk yapabileceğini anlat, en iyi dostlarının bir parça billur olduğunu söyle, hükümetin elli yıldan beri küçük yeşil adamlarla pazarlık ettiğini açıkla, o zaman Brooklyn ile Peoria arasında ne kadar Joe Altılık-Bira varsa, kıçlarının üzerine oturup, seni dinlerler. Ayaklarının altındaki gerçeğe inanmamak, sana kendi gerçeğini yaratma ruhsatı verir. Tek şart, bir orijinalliği olması -düşmanın bilgisayar ve silah sistemlerine saldırıp ele geçirmek amacıyla ordu tarafından geliştirilen bir sanal zekâ bağımsızlığını ilan etti ve tüm gezegeni kendine özgü, tüyler ürpertici bir amaçla kontrolü altına aldı ve Joe Altılık-Bira sana kredi kartını uzatıyor ve ‘daha anlat’ diyor...”</p>

  <p>“Ah! Uçan bir testerenin saldırısına mı uğradın? Dwight, yine ‘tamam’ demeyi unuttun. Tamam... Dwight! Seni kaybettim... Tamam. Dwight?”</p>

  <p>“Yine geceyarısı yağını mı yakıyorsun, hayvanat bahçesi bekçisi?”</p>

  <p>“Yağa ihtiyacım yok, Bat.”</p>

  <p>“Senaryo yazarlığı! Yoksa bu kez romanlardan alıntı mı?”</p>

  <p>“Senaryo yazarlığı kurgudur, Bat. Ben yalan söyleyemem.”</p>

  <p>“Hafif uçak motorunun sesi gerçek gibiydi, radyo parazitleri de. Bunları yazıp kaydetmek iki gününü almış olmalı.”</p>

  <p>“Gerçek zamanda oldu, Bat.”</p>

  <p>“En temel eleştirim, Yahudi ajan hikâyesi: çok klişe. Daha önce de yapıldı. Ama o Dwight karakteri hiç fena değildi. Bak, Hayvanat Bahçesi Bekçisi, Hollywood’un kodamanlarıyla ensesi kalınlarının Gece Treni FM’i dinlediklerini ne kadar iddia etsem de... Sana nasıl söyleyeyim? Dinlemiyorlar. İnan bana. Yeteneklerin için kendine başka bir sahne bul.”</p>

  <p>“Hesap vermem gerek.”</p>

  <p>“Neden durmadan söylüyorsun bunu? Hesap vermen gerektiğini kim söylüyor?”</p>

  <p>“İlk işverenlerim.”</p>

  <p>“Ama geçen yıl onlara yol verdiğini söylemiştin! Benimle dürüst olacak mısın? Allo?”</p>

  <p>“Sanmıyorum. Gece Treni FM, 97.8’i dinliyorsunuz, geç olana dek ve saat dördü çeyrek geçiyor. Karşınızda Bat Segundo Şov: gecenin aşıkları, uykusuz cinayet romanı yazarları, kayıplar, yalnızlar, deliler, fişi çekilmişler için caz, blues ve rock müziği -tamam, tamam, Carlotta. Şimdi çalacağım parça Duke Jordan’dan ‘After the Rain’. Bat geri dönecek, sakın bir yerlere ayrılmayın!”</p>

  <p>“Carlotta? Ne diyorsun?”</p>

  <p>“En azından, kadın tutarlı.”</p>

  <p>“Kadın mı? Herif.”</p>

  <p>“Hem kadın hem de erkek olabilecek bir sesi vardı. Sen ne düşünüyorsun, Kevin?”</p>

  <p>“Be... ben mi, Bay Segundo?”</p>

  <p>“Evet, sen. Burada başka bir Kevin yok. Hayvanat Bahçesi Bekçisi erkek mi, kadın mı?”</p>

  <p>“Ben sanki, şeyy, hiçbirisi değil gibi, diyeceğim Bay Segundo.”</p>

  <p>“Pekâlâ sence hangisi gibi?”</p>

  <p>“Şeyy... ikisi?”</p>

  <p>“Kevin, salak olduğunu iddia eden bir dâhi misin, yoksa dâhi olduğunu iddia eden bir salak mı?”</p>

  <p>“Emin değilim, Bay Segundo.”</p>

  <p>“Bat. Kadın, erkek ya da o izli mermiyi nereden biliyordu, sence?”</p>

  <p>“Sabah olsun, CIA da aynı soruyu sormak için kapımıza dayanacak. Kısıtlı bir alan. Onlar, sen, ben, Kevin ve otuz üçüncü katta Lord Rupert.”</p>

  <p>“Canlı yayına 10 saniye var, Bat...”</p>

  <p style="text-align: center">***</p>

  <p>“Evet, Bat? Yine ben, VeeJay.”</p>

  <p>“Yerçekimi yüzünü asmış kalmış, değil mi, VeeJay?”</p>

  <p>“Bat, o Hayvanat Bahçesi Bekçisi denen yaratık inanılmaz biri! Böylesi yeteneklere bir şov imkâm vermeli! Baksana, şeyy, resmî bir hayran kulübü var mıdır, sence?”</p>

  <p>“VeeJay.”</p>

  <p>“Bat?”</p>

  <p>“Git, yat.”</p>

  <p>“Uh... Pekâlâ, İyi geceler, Bat.”</p>
</body>
</html>
