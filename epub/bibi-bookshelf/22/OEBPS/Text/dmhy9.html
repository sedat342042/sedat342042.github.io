<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>4</h2>

  <p>Avuçlarımın içi lekelenmeye başladı. Günde sekiz ya da dokuz kere temizleniyorum, ama cildimde bir sorun var. Her sabah televizyon izlemeye başladım. Kardeşliği dağıtmak ve bütün üyelerini yasadışı ilan etmek için çalışmalar devam ediyor. Adım söylendi ve Kardeşlik arşivlerinden yağmalanan fotoğrafım da gösterildi. Talihim varmış ki, fotoğraf kafamın kazındığı bir dönemde ve başımda alfa enerji jeneratörü varken çekilmiş, bu nedenle hiç bana benzemiyor. Tokyo temizlikçileri içinde, yakalanmaktan kurtulan son kişiyim. Biyolojik annem ile biyolojik babamın köpek gibi uluyan bir muhabir sürüsü tarafından kovalanıp, biyolojik kız kardeşimin arabasına sığınmalarını izledim. Bütün sahne flaşlarla aydınlatılıyordu. Muhterem Serendipity yakalanmış ve katliam buyruğu vermeye karışmakla, sahtekârlık, adam kaçırma ve Kategori I sinir gazı bulundurmakla suçlanıyordu. Haberler hep aynı klibi, Muhterem Serendipity’nin kirlenmişlerin polisleri tarafından bir arabaya tıkılıp, kanını içmek için haykıran kalabalığın arasından geçirilişini gösteriyordu. Aynı sahneleri tekrar tekrar gösterdiler, arka planda iç karartıcı bir müzik eşliğinde, aptallara O’nun Darth Vader gibi kötü olduğunu, korkulması ve nefret edilmesi gerektiğini anlatmaya çalıştılar. Kabinenin öteki üyeleri de tutuklandı. Birbirlerini gammazlamak için yapmadıklarını bırakmıyorlar, böylelikle ölüm cezasının hayat boyu hapse çevrileceğini umuyorlar. Benim adımı da Eğitim Bakanı ifşa etti. Muhterem Serendipity’nin karısı bile Efendimizi suçlarken, <i>gaz</i> üretimi konusunda hiçbir şey bilmediğini söyledi. Temizlik konusunda bu kadar hevesli olan o kadın! Bir televizyon istasyonu da Muhterem Serendipity’nin oğullarının yatılı okuduğu Beverly Hills’teki okulun filmini çekmeleri için çakallarını Los Angeles’a gönderdi.</p>

  <p>Limandan Tapınağı aradım.</p>

  <p>“Adınızı, işinizi ve şu anda nerede bulunduğunuzu söyleyin” dedi soğuk bir ses. Aynasız olmalı. Sineğinki kadar alfa katsayısıyla bile, adamın polis olduğunu bir kilometreden anlayabilirdiniz. Telefonu kapadım.</p>

  <p>Ama bu kötü. Japonya’dan kaçmalıyım. Pasaportum Kardeşliğin Dışişleri Bakanlığı’nın elinde, bu yüzden Rus veya Koreli kardeşlerimizden yardım istemek imkânsız görünüyor. Param da azalıyor. Tabiî kendime ait param yok: Üyeliğe kabul törenimden sonra son yenime kadar bütün paramı Kardeşliğin hesaplarına aktarmıştım. Biyolojik ailem beni reddetti, onun için ihbar ederler. Bu beni hiç üzmüyor. Beyaz Geceler geldiğinde, ektiklerini biçecekler. Benim gerçek ailem Kardeşlik.</p>

  <p>Başvuracağım bir yer kalmıştı. Kardeşliğin Gizli Servisi. Medyada onların tutuklanmasıyla ilgili hiç haber yoktu, belki onlar da zamanında yer altına girmeyi başarmışlardı. Gizli numarayı arayıp, şifreli mesajımı ilettim: <i>“Köpeğin beslenmesi gerekiyor."</i></p>

  <p>Tapınak’taki temizlenme eğitimi saatlerinde söylenenleri yaparak, hiçbir şey söylemeden hatta kaldım. Öteki uçtaki Gizli Servis görevlisi nereden aradığımı belirlemeye yetecek kadar zaman geçince, telefonu kapattı. Yardım yoldaydı artık. Elinde gıcır gıcır on bin yenlik banknot dolu bir cüzdan, bir kurtarıcı gönderecekler. Adam alfa imzamı arayacak, sonra da adadaki gezintilerimden birinde, yalnız olduğum ya da palmiyelerin gölgesinde uykuya daldığım bir sırada beni bulacak. Ben uyandığımda orada olacak; kim bilir, belki de Buddha ya da Cebrail gibi ışıldayarak.</p>

  <p>Kumecima’nın sefil ve acınası yoğun bir hapishaneden farkı yok. Hele insan bu kaya parçasının bir zamanlar Ryuku İmparatorluğu ile Çin arasındaki ana ticaret noktası olduğunu düşünürse. Baharat, köle, mercan, fildişi ve ipek yüklü tekneler. Kılıçlar, hindistancevizi, kendir. Erkeklerin bağırışları hareketli limanı doldurmuş olmalı; yaşlı kadınlar ellerinde terazileri, meyve ve kurutulmuş balık yığınlarıyla pazar meydanında diz çökmüşlerdir. İtaatkâr memeli kızlar gölgeli pencerelerden, çiçek kutularının üzerinden eğilmiş, söz verip, mırıldanıyorlar...</p>

  <p>Bütün bunlar artık yok. Uzun zamandır yok. Okinava, kıvrımlı ufuklarının çok ötesindeki efendilerinin itip kaktığı, sefil bir mülk bahanesi oldu. Kimse kabul etmeye yanaşmasa da, adalar kurumaya başladı. Gençler ana karaya taşınıyorlar. Taban fiyatlar ve destekler olmasa, tarım çoktan çökerdi. Ana karadaki barış meraklıları Amerikalı tecavüzcü askerleri adalardan attığı gün, ekonomi yavaşlayacak, duracak ve çökecek. Balıkların hepsi de fabrika gemileri tarafından avlanıyor. Yollar hiçbir yere varmıyor. İnşaat projeleri başlamış ama beton lekeleriyle, çakıl taşı yığınlarıyla ve uzun ve dikenli çalılıklarla sonuçlanmış. Böyle bir yer Muhterem Serendipity’nin Misyonu için ne uygun olurdu! İçimden insanları uyandırmak, onlara Beyaz Geceleri ve Yeni Dünya’yı anlatmak geçiyor, ama dikkatleri üzerime çekme tehlikesini göze alamıyorum. Son savunma hattını, herkese benzememden geçiyor. O da tükenince, kendimi korumak için elimde alfa potansiyelimden başka bir şey kalmayacak.</p>

  <p>Adanın favorili polisi dün benimle sohbet etti. Tüpsüz dalış malzemeleri satan dükkânın önünden geçerken, o eğilmiş, ayakkabılarını bağlıyordu.</p>

  <p>“Tatiliniz nasıl geçiyor, Bay Tokunaga?”</p>

  <p>“Çok dinlendirici, Memur Bey. Teşekkürler.”</p>

  <p>“Eşinizin ölümüne üzüldüm. Sizin için korkunç bir darbe olmalı.”</p>

  <p>“Çok naziksiniz, Memur Bey.” Yanımdan ayrılmaya zorlamak için alfa baskı yeteneğime yoğunlaşmaya çalıştım.</p>

  <p>“Demek yarın gidiyorsunuz, Bay Tokunaga? Handaki Bayan Mori iki hafta kalacağınızı söylemişti.”</p>

  <p>“Aslında tatilimi birkaç gün uzatmayı düşünüyordum.”</p>

  <p>“Doğru mu bu? Şirketiniz yokluğunuzu hissetmeyecek mi?”</p>

  <p>“Aslına bakarsanız, yeni bir bilgisayar sistemi üzerinde çalışıyorum. Bunu burada da en <i>az</i> Tokyo’daymışım gibi yapabilirim. Doğrusunu isterseniz, sessizlik ve huzur insanı ilhama daha kolay yöneltiyor.”</p>

  <p>Polis memuru başını düşünceli düşünceli salladı. “Düşünüyordum da... Ortaokuldaki gençler bir süre önce bir bilgisayar kulübü kurdular. Baldızım okulun müdürü. Bayan Oe. Eğer yanılmıyorsam, Bayan Mori’nin otelinde onunla karşılaştınız. Düşünüyorum da... Bayan Oe sizden zaman alıcı bir şey istemeyi düşünmeyecek kadar naziktir, biliyorum, ama...”</p>

  <p>Bekledim.</p>

  <p>“Eğer bir gün oraya gidip, bilgisayar sınıfına gerçek bir bilgisayar şirketinde hayatın neye benzediğini anlatabilirseniz, okul için büyük bir onur olurdu...”</p>

  <p>Bir tuzak kokusu aldım. Ama şimdi reddetmektense, tuzaktan daha sonra kurtulmak daha güvenliydi. “Tabiî.”</p>

  <p>“Çok büyük iyilik etmiş olursunuz. Bacanağımı ilk gördüğümde, bundan bahsedeceğim...”</p>

  <p>Kumsalda husky cinsi bir kızak köpeğiyle karşılaştım. Muhterem Serendipity bu sefer bana köpeğin havlamalarıyla seslenmek istemişti.</p>

  <p>“Ne bekliyordun, Quasar? Yoksa <i>homo tesadufius</i> üzerindeki örtüyü kaldırmak kolay mı olacak sanıyordun?”</p>

  <p>“Hayır, Efendim. Peki, ama uçan yogilerimiz serbest bırakılmanızı istemeleri için Beyaz Saray’a ve Avrupa Parlamentosu’na ne zaman gidecekler?”</p>

  <p>“Yumurta ye, inançlım benim.”</p>

  <p>“Yumurta mı, Efendim?</p>

  <p>“Yumurta yeniden doğuşun sembolüdür, Qııasar. Ve Orange Rocker dondurma lolipopu da ye.”</p>

  <p>“Onlar neyin sembolü, Guru?”</p>

  <p>“Hiçbir şeyin. Bolca C vitamini bulunduruyorlar.”</p>

  <p>“Öyle olacak, Efendim. Ama uçan yogilerin Babam...”</p>

  <p>Cevap olarak sadece köpeğin havlaması ve bir dizi paslı petrol varilinin ardından birden fırlayan iki âşığın yüzündeki tuhaf bakışlar vardı. Üçümüz de birbirimize şaşkınlıkla baktık. Köpek bacağını kaldırdı ve bir traktör tekerleğinin üzerine işedi. Okyanus kayıtsızlığını gümbürdetti.</p>

  <p>Yün şapkalı küçük bebek kız, beni sevmişti. Benden nasıl hoşlanabilir? Hiç kuşku yok, yüzümdeki bir refleks olmalı. Bana gülümseyerek guruldadı. Annesi kime gülümsediğini görmek için döndü ve o da gülümsemeye başladı. Gözleri sıcaktı. Tebessümlerine cevap vermedim. Başka tarafa baktım. Keşke gülümseseydim. Ama keşke onlar bana bakıp gülümsemeselerdi. Hayatta kalırlar mıydı? Ya da gaz, onları da yakalayacak mıydı? Eğer yer değiştirmeselerdi paketten sızan gaz doğruca burunlarına, gözlerine, ciğerlerine...</p>

  <p>Anne. Baba.</p>

  <p><i>Ama biz sadece kendimizi savunuyorduk!</i> Enformasyon Bakanlığındaki görevim sırasında, bir gün. Hemşirelerimizden birinin biyolojik akrabalarından biri, kirlenmiş eniştesi, kızın aile çiftliğini ve topraklarını satmasını önlemek için mahkemeye başvurmuştu. Adam gayrimenkul avukatıydı. Gizli Servis bu biyolojik abiyi sorgulamak için getirtti. Muhterem Serendipity adamın kirlenmişler tarafından gönderilmiş bir casus olduğunu hemen arıladı. Anlaşılan bir cinayet senaryosu hazırlanmıştı. Gülünç! Biz Tapınaktakiler bundan otuz yıl önce Tibet’te yolculuk ederken Muhterem Serendipity bedenine bürünen ve O’na aklını fizikî prangalardan nasıl kurtaracağını öğreten Arupadhanu adlı saf vicdanlıyı tanıyoruz. İşte bu, Muhterem Serendipity’nin kutsal dağa tırmanan patikadaki ilk adımı olmuştu. Muhterem Serendipity bedeni zarar görse bile, benim ada ve otel değiştirdiğim kolaylıkla, O da bedenim terk edip başka bir bedene bürünebilirdi. Katilinin bedenine bile.</p>

  <p>Her neyse, bu avukata gerçek serumu verilince, her şeyi itiraf etti. Görevi yemekhanedeki pirinç tencerelerine kokusuz bir zehir katmakmış. Duyduğuma göre, soruşturmayı bizzat Muhterem Serendipity’nin eşi yürütmüştü.</p>

  <p>Görüyorsunuz ya! Biz sadece kendimizi koruyorduk.</p>

  <p>Tırnaklarım gevşemeye başladı.</p>

  <p>Öğleden sonrayı deniz fenerine yürüyerek geçirdim. Bir kayanın üzerine oturdum, dalgalar ile kuşları izledim. Bir tayfun Çin kıyılarını döverek yükseliyor, Tayvan’ın eşiğinden dolanıp Okinava ufkunu karartıyordu. Batıda bulutlar toplanırken, rüzgâr da şiddetini artırmıştı. Benden bahsediliyor, kararlar alınıyordu. Nerede hata yapılmıştı? Birkaç ay sonra, alfa katsayım 25’e yükselecek, bu da beni Dünya’daki ilk iki yüzün içine sokacaktı: Bunu bana bizzat Muhterem Serendipity söylemişti. Muhterem Serendipity’nin kirpiklerinden birkaçını yutmuştum. Daha önce, Hoş Geldin Programı’nda Kardeşliğe yeni üyeler kazandırdıktan sonra da, ödül olarak içmem için Muhterem Serendipity’nin spermleriyle doldurulmuş bir tüp vermişlerdi. Bu spermler gama direncimi yükseltecekti. Tuvalet listesinden çıkarılıp, temizlikçi yapılmıştım. Hayatımda ilk kez, birisi oluyordum.</p>

  <p>Terk edilmiş bir barakanın oluklu sacdan çatısı rüzgârda ileri geri dalgalanıp tıngırdadı.</p>

  <p>Hiç hata yapılmadı. Hiç hata yapılmadı, Quasar. Muhterem Serendipity’nin dikkatini üzerine çeken, senin imanındı. Baskı Günleri boyunca, o korkunç Beyaz Gecelerden Yeni Dünya’ya geçiş boyunca, sana yine imanın rehberlik edecek. Şimdi artık gıdanı imanından alacaksın.</p>

  <p>Tanrı'nın unuttuğu bu adada, çevremdeki her şey yıkılıp dökülüyor. Naha’da kalmalıymışım. Karlı topraklarda ya da derininden donmuş Hokkaido’da saklanmalı veya kendimi benim cinsimden bir metropolde yitirmeliymişim. Merak ediyorum, Bay Ikeda’ya ne oldu acaba? Senin dünyanın kenarından düşen insanların sonu ne oluyor?</p>

  <p>Tayfun havası.</p>

  <p>Perdeleri kapalı tutuyorum. Savunma Bakanımız kirlenmişlerin hükümetinin, casus olarak yetiştirilen martıların kafataslarına yerleştirilecek mikrokameralar geliştirdiğini belirten bazı raporlar almıştı. Bundan uzun zaman önce Farmasonları harekete geçiren ve tarihin kuyusunu kirletmeleri için Çinlilere para sağlayan siyasetçilerin ve Yahudilerin isteğine uyarak dünyanın çevresinde dolanan, Kardeşliği izleyen gizli Amerikan uydularından bahsetmiyorum bile.</p>

  <p>Issız burunda sırtımı fenere dayamış oturuyorum. Beni arayan farların ışıkları yaklaştı. Saklanacak bir yer arandım. Yoktu. Bir martı beni izliyordu. Acımasız bir yüzü vardı. Mavi-beyaz bir araba gelip durdu. Çok geç, saklanacak bir yer bulmak için bakındım. Bir kapı açıldı ve güçsüz bir ışık arabanın içini aydınlattı. Beni buldular. Hücrede geçecek sonsuzluğun başlangıcı...</p>

  <p>Ve işte o zaman, tuhaftır, her şey bittiği için rahatladım. En azından, koşmam gerekmeyecek artık.</p>

  <p>Bir el ön koltuktakileri temizlemeye başlamıştı bile. Elin sahibi öne doğru eğildi. “Bay Tokunaga, değil mi?”</p>

  <p>Keyifsizce başımı salladım ve avcıma doğru yürümeye koyuldum.</p>

  <p>“Sizi arıyordum. Adım Ota. Liman müdürüyüm. Daha geçen gün bacanağımla konuşmuşsunuz, eşimin okulunda bir konuşma yapmanız konusunda. Sizi kente geri götürsem? Tek başınıza buralara kadar yürüdükten sonra, oldukça yorulmuşsunuzdur.” İtaat ettim, hâlâ titreyerek arabaya binip emniyet kemerim taktını.</p>

  <p>“Şans eseri geçiyordum buradan... Biliyorsunuz, tayfun uyarısı aldık. Dünyanın ucunda, dertop olmuş bir gölge gördüm ve sakın bu Bay Tokunaga olmasın, diye düşündüm. Bu akşam, pek sohbet havasında değilsiniz galiba?”</p>

  <p>“Değilim.”</p>

  <p>“Belki de biraz abarttınız. Bu ada insanın kafasının içini temizlemek için harikadır, ama insan sizin gibi durmadan dolaşmaya başlarsa... Eşinizin başına gelenlere çok üzüldüm.”</p>

  <p>“Ölüm hayatın parçası.”</p>

  <p>“Sağlam bir felsefe, ama düşüncelerinizi bir arada tutmak güç olmuştur herhalde.”</p>

  <p>“Değil. Düşüncelerimi bir arada tutmakta fena değilimdir.” Frene bastı ve yolun ortasında dikilen keçiye bir iki korna çaldı. Keçi bize bakıp bir kral gibi burun kıvırdı, ardından tarlaya doğru yürüdü.</p>

  <p>“Bayan Besşo’ya Kaligula’nın yine kaçtığını söylemek lazım. Aklınıza ne gelirse yer, bu keçiler! Evet, düşüncelerinizi bir arada tutabildiğinizi anlatıyordunuz. Harika, harika. Biliyor musunuz, hazır buradayken dalmaya gitmemek günah olur. Söylediklerine bakılırsa, Ekvator’un kuzeyindeki en güzel mercan kayalıklarına sahipmişiz. Bu arada, gençler gerçek bir bilgisayarcının gelip konuşma yapacağını öğrenince çok sevindiler. Maalesef, pek parlak değiller, ama meraklılar. Eğer boşsanız, eşim yarın akşam yemeğe gelmenizi istiyor. Pekâlâ, Bay Tokunaga. Bana biraz kendinizden söz edin...”</p>

  <p>Yol limana doğru döndü, bu adadaki bütün yollar gibi.</p>

  <p>Bulutlar mürekkepleriyle yıldızları teker teker örtmeye başladı.</p>
</body>
</html>
