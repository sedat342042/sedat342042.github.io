<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Katy onu havaalanına götürmemem için ısrar etti. Uçağı öğleden sonraydı ve çılgın bir cuma günüydü. Çalışma masam iki sarsak kontrat oluşumu arasındaki kanyon dibine benziyordu. Böylece, gittiği gün her zaman bindiğimden bir önceki otobüse yetiştik ve iskeledeki kafede birer kahve içtik. Pencerenin yanındaki iskemlede Andy Bilmemkim dizüstü bilgisayarını çıkarmış, sanki bir termonükleer savaşı önlemek istiyormuş gibi tuşlarını dövmeye koyulmuştu. Böylesine kambur oturmayı sürdürürse, beli bükülecek. Hayır, farkında değil ama Andy, Katy ile benim Büyük Vedamızı sahneye koyduğumuz masada oturuyor.</p>

  <p>Noel Coward’vari bir <i>Büyük Veda</i> değil. Neal Brose ve Katy Forbes sizlere çok daha sevimsiz bir gösteri hazırladı. İkimizin de söyleyecek bir şeyi yoktu, ya da daha doğrusu, söylenecek çok şey vardı, ama tek bir kelime bile etmediğimiz onca geceden sonra, birden aramızda bir dolarlık bile zaman kalmadığını fark etmiştik. Galiba havaalanı düzenlerinden, çiçekleri sulamaktan, Londra’ya döndükten sonra Katy’nin en çok ne yapmak istediğinden bahsettik. Sanki bir gece önce tanışmış, Kowloon’da bir otelde düzüşmüş ve yeni uyanmış gibiydik. Aslında, beş aydan beri, öğreneli beri yatmamıştık.</p>

  <p>Kahretsin, korkunçtu, korkunçtu. Beni terk ediyordu.</p>

  <p>En iyi hatırladığım, söylemediklerimiz. Ne Bayan Feng’den ne de Ondan bahsettik. Kimin “hatası” -kahretsin, binlerce yıllık kısırlık “hatadan” daha iyi bir sözcük bulamaz mıydı sanki- olduğundan bahsetmedik. Katy hep bağışlayıcı olmayı becerirdi. Hiç terapiden, kliniklerden, evlat edinmeden, kurallardan, yani o “çevresinden dolanma şemsiyesinden” konuşmadık; çünkü ne istiyorduk, ne de biliyordum. Öyle sanırım. Eğer doğa bizi bir araya getirmeyi beceremiyorsa, bizim başaramayacağımız gün gibi aşikârdı. “Boşanma” kelimesi de etmedik: oradaki dağ kadar yakın ve gerçek olduğu için. “Sevgi” sözcüğünü de kullanmadık. Sevgi çok fazla acı verirdi. Önce onun söylemesini bekliyordum. Belki o da benden bekledi. Ya da belki böylesi gündüz ve geceleri bizden yedi sekiz yıl sonra doğan gözleri yıldızlı, gürültücü kuklalara bırakıyorduk. Dün gece, kafedeki çocuklar gibilerine. Sevgi onlar içindi. Bizim gibi otuzunu devirmiş moruklar için değil. Unut gitsin.</p>

  <p>Feribotun zili çalmıştı. Burada, tam burada, şu anda durduğum pembemsi kaldırımda. Her gün çevresinden dolandığım için çok iyi biliyorum. Ona sarılmam, belki de öpmem gerektiğini düşündüğüm yer, burasıydı.</p>

  <p>“Feribota binsen iyi olur” dedi Pekâlâ, madem öyle istiyor.</p>

  <p>“Hoşça kal” dedim. “Seninle evli olmak güzeldi.”</p>

  <p>Daha söyler söylemez, söylediğime pişman oldum, hâlâ da pişmanım. Sanki veda atışı gibi. Döndü ve uzaklaştı; bazen düşünürüm de, peşinden koşsaydım, kendimizi bambaşka bir evrene fırlatılmış mı bulurduk, yoksa sadece burnum mu kırılırdı? Cevabını hiç bulamadım. Feribot zilini dinledim. Vapur iskeleden ayrılırken, utancımdan kıyıya, ona bakamadım, onun için el sallayıp sallamadığını bilmiyorum. Katy’yi tanıdığım kadarıyla, sallamadığından neredeyse eminim. Her neyse, onu unutmam 45 saniyemi aldı. <i>South China Business News’in</i> beşinci sayfasında, on satırlık bir haber bütün dikkatimi çekti. Capital Transfer Incorporate adlı yeni bir Çin-Amerikan-İngiliz soruşturma kurumu, Silk Road Grubu adlı bir ticaret şirketinin bürolarına baskın düzenlemişti. Şirket halk arasında pek bilinmezdi, ama ben çok iyi tanıyordum. Daha geçen cuma günü, aldığım talimatlar uyarınca 115 milyon doların 1390931 sayılı hesaptan alınarak Silk Road Grubu’na havale edilmesini bizzat gerçekleştirmiştim.</p>

  <p>Of... kahretsin.</p>

  <p>Benden başka kimse yoktu. İskeleden liman köyüne giden yol Polo Kulübü’ne götürürdü. Bugün bayraklar uyuşukça sarkıyor. Polo Kulübü’nden sonra, yol patikaya döner. Patika da kıyıya iner. Kıyıdaysa patika ize dönüşür, sahil boyunca kıvrılıp gider. Buradan ötesine hiç gitmediğim için, nereye vardığını bilmiyorum. Bir balıkçı kafasını kaldırdı, nasırlı parmaklarıyla elindeki ağı onarırken, bakışlarımız bir an karşılaştı. Benim Kısa Vadeli Lanetli Kiracılar Köyümün dışında, insanların tüm ömürlerini Lantau Adası’nda geçirdiklerini unutmuşum.</p>

  <p>Babam beni hafta sonlarında balığa götürürdü. Snowdon dibinde kaybolmuş, kasvetli bir su havzasına. Babam elektrikçiydi. Namuslu, gerçek bir iş. Dağıtım tablosunu kurar, insanlar kendi evlerini yakmasınlar diye ışıklarını bağlar, toprak hatlarını çekersin. Babamın içi satıcı iyimserliği doluydu. “Bir adama balık verirsen, Neal, o gün doyurmuş olursun. Ama balık tutmayı öğret, hayatı boyunca doyar.” Politeknik’te, iş idaresi Okulu’na gideceğimi söylediğimde, o su havzasındaydık. Sadece başını salladı ve “Bunun sonunda bir bankada güzel bir iş çıkabilir” dedi ve oltasını fırlattı. Yoksa bu, hâlâ üzerinde yürüdüğüm patikanın başlangıcı mıydı? Son balığa gittiğimiz gün ona Cavendish Hong Kong’da iş bulduğumu ve eski okul müdürümün üç katı maaş alacağımı söylediğim gündü. “Bu harika, Neal” dedi. “Annen gururdan patlayacak.” Ondan daha fazla bir tepki bekliyordum, ama o sıralarda emekli olmuştu.</p>

  <p>Doğrusunu söylemek gerekirse, balık tutmak sıkıcı geliyordu. Kutudaki ahmakları izlemeyi tercih ederim. Annem babamla gitmem için ısrar ettiği için gidiyordum; gittiğim için şimdi mutluyum. Bugün bile, “Galler” dendiğini duyunca ton balıklı ve yumurtalı sandviçlerin, sütlü hafif çayın tadı geliyor hatırıma; bir de soğuk dağların çevrelediği bulanık gölün ötesinden bakan babamın anısı.</p>

  <p>Onun gelişi, buzdolabının mırıltısı gibiydi. Daha duymadan, alıştığın bir ses. Onun farkına varmadan önce, dolapların ne zamandır açık kaldığını, klimaların ne zamandır çalıştığını, perdelerin ne zamandır kapalı olduğunu hatırlamıyorum. Katy’yle yaşamak, bunu ertelemişti. Katy Onun yaptığını benim yaptığımı düşünmüştü, ben de Onun yaptıklarını Katy’nin yaptığını. Filmlerdeki gibi, dramatik bir biçimde gelmedi. Odanın içine bir şey yuvarlanmadı, makinede hayalet falan da yoktu, bilgisayarımda bir mesaj ya da buzdolabına mıknatıslı harflerle yapıştırılmış bir not da. <i>Kötü Ruh</i> veya <i>Şeytan</i> filmlerini andırır bir şey de. Daha çok, ölümcül olmasına rağmen çok geç oluncaya kadar teşhis edilemeyecek kadar yavaş ilerleyen bir hastalık gibi. Küçük şeyler: saklanmış eşyalar. Gardırobun tepesine bırakılmış bal. Bulaşık makinesinden çıkan kitaplar. Buna benzer şeyler. Anahtarlar. Anahtarlara bir düşkünlüğü vardı. Hayır, yüzsüz misafirlerden olmadı hiç. Katy ve ben daha Ona inanmadan önce bile Onun hakkında şakalaşırdık: Ah, yine hayalet geldi.</p>

  <p>Oysa sonunda, bana kalırsa üçümüzü herhangi bir kırılmış vazo sayısından da fazla etkiledi.</p>

  <p>Mırıltının gürültüye dönüştüğü o günü hatırlıyorum. Geçen sonbaharda, bir pazar öğleden sonraydı. Nasıl olduysa, evdeydim. Katy köydeki süpermarkete alışverişe gitmişti. Bir gözüm gazetede, diğeri Kanton lehçesinde seslendirilmiş <i>Zor Ölüm</i> 3’te, kanepenin üzerinde pinekliyordum. Birden karşımdaki halının üzerinde, yüzükoyun yatmış, yüzme taklidi yapan küçük bir kız fark ettim.</p>

  <p>Hem orada olduğunu hem de böyle bir çocuk olmadığını biliyordum.</p>

  <p>Sonuç apaçıktı.</p>

  <p>Ensemdeki tüyler korkudan dikildi.</p>

  <p>Binanın yansı havaya uçtu. “FBI’dan daha fazla ajan istesek iyi olur” dedi Bruce Willis’e inanmayan aptal şerif yardımcısı.</p>

  <p>Mantık, elindeki yetkileri havaya kaldırarak içeri girdi. Beklenmedik hiçbir şey olmamış gibi davranmamı buyurdu. Ne yapacaktım? Gidip bağıracak -nerede- ve apartmanın... Bir noktada geri dönmem gerekecekti. Ayrıca Katy’yi de düşünmeliydim. Yoksa ona sabah, öğle, akşam bir hayaletin bizi seyrettiğini mi söyleyecektim? Eğer bu açılır kapanır köprü indirilirse, içeri başka neler girerdi? Elimdeki makaleyi bitiriyor gibi yapmaya zorladım kendimi; oysa Moğolca yazılmış da olabilirdi.</p>

  <p>Korkunun bilekleri kelepçeli olsa da ciğerlerinin tüm gücüyle haykırabilirdi: <i>Dairende kahrolası bir hayalet var! Kahrolası bir hayalet dedim, beni duydun mu?</i></p>

  <p>Hâlâ oradaydı, yüzüyordu. Şimdi de sırt üstü dönmüştü.</p>

  <p>Gazeteyi indirmek zorunda kaldım. Hangisi delirdiğime işaretti, orada olması mı, yoksa olmaması mı?</p>

  <p>Onun hakkında ne biliyordum?</p>

  <p>Sadece beni tehdit etmediğini.</p>

  <p>Gazeteyi katladım ve onun durduğunu sandığım yere baktım.</p>

  <p>Kimse ve hiçbir şey. <i>Gördün mü?</i> dedi Mantık, kendini beğenmişçesine.</p>

  <p>Kararlılıkla mutfağa doğru yürüdüm.</p>

  <p>Arkamdan bir kıkırdama duydum.</p>

  <p><i>Siktir git,</i> dedi Korku Mantığa.</p>

  <p>Kilitte bir tıkırtı duydum, ardında da dışarıda, holde Katy’nin anahtarlarının şangırtısını. Anahtarları düşürmüştü. Kapıya yaklaşıp açtım. Eğildiği için yüzümdeki ifadeyi görmemesinden şimdi çok memnunum.</p>

  <p>“Üff!” dedi Katy, gülümseyip doğrulurken.</p>

  <p>“Eve hoş geldin” dedim. “Dur bakalım. Şampanya mı bu?”</p>

  <p>“Şampanya, ıstakoz ve kuzu eti, avcım-toplayıcım. Uyuyakaldın, değil mi? Sersemlemiş görünüyorsun.”</p>

  <p>“Şeyy... evet. Sakın doğum gününü yine unuttuğumu söyleme?”</p>

  <p>“Hayır.”</p>

  <p>“Öyleyse, ne?”</p>

  <p>“Seni beslemek istiyorum. Böylece bol sperme sahip olur, canlanırsın. Bir bebek istediğimi anladım. Ne dersin?”</p>

  <p>Ne kadar Katy’ye özgü.</p>

  <p>Çevresi yıkık dökük balıkçı evleriyle çevrili, harap bir avluydu. Patikalar ikiye ayrılıyor, sonra bir daha bölünüyordu. Siyah bir köpek tek gözüyle beni izliyordu, ne olduğuma baktı. Zincire bağlı olmasını isterdim. Bu köpeğin kuduz olma ihtimali nedir? Sahiplerinin çoğunluğu zaten kuduza benziyor. Ufak bir kulübe büyüklüğündeki lahananın arkasından bir kadın çıktı. Bana, “Büyük Buddha’ya gidiyorsun, değil mi?” dedi.</p>

  <p>Kendimi kadının avlusunda budalaca hareket ederken gördüm. Bileklerine kadar çamura batmış, ayakkabıları Pennsylvania’dan, ipek kravatı Milano’dan, elinde kadının üç yılda gördüğü paradan çok daha değerli Japon ve Amerikan cihazlarla dolu bir evrak çantası taşıyan bir herif. Ne düşünüyordu, kim bilir?</p>

  <p>“Evet” dedim.</p>

  <p>Elindeki sebzeyi patikalardan birine uzattı.</p>

  <p>“Teşekkür ederim.”</p>

  <p>Başlangıçta, patika açıktı, ama ormanın içine ilerledikçe, giderek karmaşıklaştı. Yapraklar, saplar, filizler, budaklar, dikenler, çalılar. Zümrüt ve opal şarkılar şakıyan toprak renkli bilindik bir kuş. Kuru ot. Toprak, taşlar, gevşek kayalar, yerin altında kımıldanan solucanlar.</p>

  <p>Onu düşünmüyorum. Hava daha yeni ısınmaya başlıyordu.</p>

  <p>Bir helikopter sesi duyunca, kafalarında kulaklık, ellerinde dürbünlerle dışarı sarkan Avril ve Guilan geldi gözümün önüne. Avril radyo istasyonunun trafik muhabiri gibi kameraya konuşurdu herhalde. Kıkırdadım. Çalıların arasında bir şey zıplayıp hopladı. Olduğum yerde donup kaldım, ama başka bir şey duymadım. Bir düşünce. Lantau Adası’nda yılan var mı?</p>

  <p class="blok">Eylülün, nisanın temmuzun ve kasımın</p>

  <p class="blok">Otuz bir günü var.</p>

  <p class="blok">Gerisini siktir et...</p>

  <p class="blok">Kafamın çevresinde böcekler vızıldadı,</p>

  <p class="blok">içilecek tere susamışlardı.</p>

  <p class="blok">Hizmetçiyi çağırmanın zamanıdır.</p>

  <p>Doğruya doğru, bu başta Katy’nin düşüncesiydi. Hiç hizmetçi istemedim, onu ben işe almadım ve ilk altı ay boyunca -bu kışa kadar- yüzünü bile görmedim. Katy Britanya’ya dönünceye kadar, hizmetçisiyle karşılaşmadım bile. Cavendish’te yastıkları kabartmaktan, çocukları okula götürüp getirmekten çok daha fazlasını yapmaya hazır hizmetçi tutmak peşinde olan bir erkek topluluğu vardı. Cavendish’teki erkeklerin çoğu, oturma izinleri olmadığı için çok daha uysal olmak zorunda kalan Filipinli kadınları tutmuştu. Üstelik bu kadınlar ne kadar işe yararlarsa, efendileri Hong Kong’dan ayrılırken başkasına tavsiye edilme ihtimallerinin o kadar artacağının da bilincindeydiler.</p>

  <p>Belki de Katy kadınların kulübünde bu öyküleri duydu. Belki de Çinli hizmetçi tutmasının nedeni buydu. Katy bir hizmetçi istediğini söylediğinde şaşırmıştım. Katy üst-orta sınıf bir Cambridge ailesinin, ama çocuklarını iyi okullara göndermek için soyadıyla böbürlenip kemerini sıkmak zorunda kalan alt-orta bir gelir diliminin çocuğuydu. Londra’da bir hukuk bürosunda tanıştık, Lordlar Kamarası’nda değil.</p>

  <p>İşte şimdi de burada, sömürgelerdeydik. Yani, eski sömürgelerde. Eşler Kulübü’nden etkilenince üzülmüştüm. Ama Katy’nin de dediği gibi, peşimden ortalığı toplamak zorunda olan da ben değildim. Katy hamilelikte ağır iş yapmaması gerektiğini söyleyince, itiraz edemedim. Katy’nin bir kültür köprüsü olma hevesine kapıldığından, hobi olarak Çinli ruhuna nüfuz etmek istediğinden kuşkulandım.</p>

  <p>Eğer bu kuşkum gerçekse, o zaman Katy hesabına iş fena halde geri tepmiş olmalı. Katy’nin bu hobiden elde ettiği tek şey, daha kapıdan içeri adımımı atar atmaz bana aktardığı üzüntüydü. Kadın Katy’nin verdiği armağanları tek bir kelime bile etmeden alıyordu. Katy hizmetçinin huysuz, ne düşündüğü anlaşılmaz biri olduğunu ve Kıta Çini’ndeki aç ailesinin ne kadar paraya ihtiyacı olduğuyla ilgili apaçık imalarda bulunduğunu anlatırdı. Katy kadının daha fazla para kazanmak için geceleri konsomatrislik yaptığından kuşkulanıyordu. Pek emin değildi, ama bir çift altın küpesinin kaybolduğu kanısındaydı. Şimdi düşündükçe, bunun evdeki kızımızın marifeti olup olamayacağını merak ediyorum. “Madem memnun değilsin, öyleyse kov gitsin.”</p>

  <p>“Ya açlık çeken ailesi ne olacak?”</p>

  <p>“Bu senin sorunun değil ki! Sen Bayan Eliaçık da değilsin.”</p>

  <p>“Gerçek bir avukat gibi konuştun.”</p>

  <p>“Onun yüzünden sabah, öğle, akşam sızlanan sensin.”</p>

  <p>“Onunla konuşmanı istiyorum, Neal.”</p>

  <p>“Neden ben?”</p>

  <p>“Denedim, ama bu kültürde kadınlar sadece erkeklere saygı duyuyorlar. Erkekleri sayıyorlar. Sen sadece kararlı görün. Bu cumartesi izin verip, pazar gelmesini söyleyeceğim. Burada olduğun bir gün.”</p>

  <p>“İyi ama çalınanlar senin küpelerin.”</p>

  <p>Söylenmesi yanlış olan da buydu.</p>

  <p>Katy’yi sakinleştirmeyi başarınca, bu kez ne söylemem gerektiğini sordum.</p>

  <p>“Ona erişmesini istediğimiz bazı standartlarımız olduğunu anlat. Başlangıçta, onu işe alırken belki de açık olamadığımızı söyle.”</p>

  <p>“Belki de tembel bir orospudan başka bir şey değil. Söyleyeceklerimin işe yarayacağını ne biliyorsun?”</p>

  <p>“Çinli ruhu: Eğer efendinin kim olduğunu anlatırsan, seni dinlerler. Bana sanki köpek bokuymuşum gibi bakıyor. Theo’nun karısıyla konuşuyorduk, aynı sorunu o da yaşamış. Söylediğin her şeyi anlaması bile gerekmiyor. Sesinin tonundan anlıyorlarmış.”</p>

  <p>Ve ertesi pazar hizmetçiyle tanıştım. Yani görüyorsun, bizi Katy bir araya getirdi.</p>

  <p>Ben bir temizlikçi kadın beklemiştim. Hizmetçi, hizmetçi demekti. Yirmi sekiz ya da yirmi dokuz yaşında olduğunu tahmin ettim. Siyah-beyaz üniformasını ve altına siyah taytını giymişti. Kumaşın cinsi, cildini terletiyor olmalıydı. Ezberimdekileri söyler, gözlerine bakmamaya çalışırken, beni umursamazca dinledi. Saçı ışıltılı, cildi gölgeliydi. Aynı odada karşı karşıya 30 saniye geçirdikten sonra, sonunda düzüşeceğimizi anladım; bana kalırsa bunu o da biliyordu.</p>

  <p>Ve o günden sonra, hamile bırakmak için Katy’yle üç kere seviştiğimiz gecelerde bile gözlerimi kapattığımda, altımda hizmetçiyi görüyordum.</p>

  <p>Trappist Manastırı’nı geçince patika birden sabahın pembemsi aydınlığına doğru dikleşti. Kısa süre sonra, ağaçların çizgisi çok aşağıda kalmıştı. Burada göğün bu kadar olacağını hiç tahmin etmezdim! Ceketimi çıkarıp omzumun üzerine attım. Elimde hâlâ evrak çantamı taşıyordum.</p>

  <p>Bir kaya görünce, üzerine oturdum. Yüreğim bir çifte bas gibi vuruyordu. O tabletlerden alsa mıydım? Cavendish çalışanlarına bakan doktor, şu Çinli ördek, “Bunlardan günde üç tane al, iyi gelir” demişti. Ben de, “Bana bu verdiklerin ne?” diye sordum. Adam, “Pembelerden bir şişe, yeşillerden bir şişe, mavilerden bir şişe” diye cevap verdi. Tebrikler, doktor. Belki de tıptan tamamen soğuyacağım.</p>

  <p>Simya gökyüzünü değiştiriyor, güneş kurşunî sıkıntıyı kavurup, gümüş rengine çeviriyordu. Gümüşî de maviye dönüyordu sanki. Sonunda, güzel bir gün olacaktı.</p>

  <p>Yakındaki kürklü bir kaya kafasını kaldırdı ve göz kırptı. Bana hüzünle bakıp böğürdü. Yemediğim bir ineğe en son ne zaman bu kadar yaklaşmıştım? Kim bilir? Hatırladığım kadarıyla Galler’de. Hong Kong uzaktan, hafif sisin ötesinden parıldıyor. Gökdelenler, inşaatlar, cangıldaki ağaçlar gibi yukarı doğru yükseliyor.</p>

  <p>Cep telefonum çalıp ani bir kötüleşmeyi başlattı.</p>

  <p>Kahretsin, <i>şimdi</i> ne yaptım! Lütfen Tanrım, uyanayım artık! <i>Yalvarırım!</i></p>

  <p>İnek sıkıntıyla böğürdü. Kahretsin. Kahretsin. Kahretsinin karesi kadar kahretsin. On üçün, “on üç milyon dolar” anlamına geldiği bir dünyada yaşayan bir avukatken, matematik dersinden kaçan bir lise öğrencisi gibi işi kırıyorum! Tayvanlılar! Düşün! Hangi bahane yeterince ciddi, yeterince inandırıcı, bununla birlikte yalan olduğu düşünülemeyecek kadar inanılmaz olabilir? Kaçırılma? Hayır, kalp krizi? Avril ilaç aldığımı biliyor. Felç? Düşün! Ciddi, şiddetli, insanı bitkin bırakan bir kusma, öyleyse neden feribotta değilim, bir doktora para vermeliyim, bir makbuz ve güvenilir bir tanığa ihtiyacım var...</p>

  <p>Cevap ver bana! Cevap ver!</p>

  <p>“Cevapla” düğmesine bastım ve konuştum, şeyy...</p>

  <p>Neal, artık neyin kriz olduğuna karar vermenin zamanı gelmedi mi?</p>

  <p>Şeyy... Hiçbir şey. Neal’in kalbini dinledim. Yakın bir vadide patlayan el bombası gibi gümbürdüyordu.</p>

  <p>“Neal? Neal?” Avril, tabiî. “Neal, neredesin?”</p>

  <p>Kocaman bir sinek dizime kondu. Gotik çağdan kalma üç tekerlekli bir şey. Kötüleşmem bitmişti.</p>

  <p>“Neal? Beni duyabiliyor musun? Chaing Yun geldi. Çok terbiyeli davranıyor ama seni böylesine önemli bir toplantıya neyin geciktirdiğini merak ediyor. Ben de öyle. Jim Hersch de aynı merakı duyacak. Ve eğer Chaing Yun senin değerli zamanına layık olacak kadar önemli değilse, Sen Petersburg’dan Bay Gregorski seni iki kez aradı; üstelik saat dokuz bile olmadan.”</p>

  <p>Rolex’ime baktım. Aman, aman, zaman nasıl da geçmiş. İnek kaşlarını çattı. Yakında bir yerde bokunun kokusunu duydum.</p>

  <p>“Orada olduğunu biliyorum, Neal. Soluk almanı duyuyorum. Bahanen gerçekten iyi olmalı. Çünkü seni alabora olup batmış bir feribot dışında hiçbir şey kurtaramaz. Neal, beni duyuyor musun, Neal? Pekâlâ, bak Neal, eğer konuşamayacak durumdaysan, o zaman hemen telefona iki kere vur, tamam mı?”</p>

  <p>Aha! Aşağılamanın içine kuşku sızmaya başlıyor demek! İçimden kıkırdadım. Her şeyin-çaresini-bulan-Avril. Avril uzağa varacak.</p>

  <p>“Neal! Hiç de komik değil! Göreceğimiz en büyük anlaşmalardan birinin içine kelimenin tam anlamıyla ediyorsun! Şimdiye kadar duyulanların en önemlilerinden birinin! Denholme Cavendish'e haber vermek zorundayım. Bunun için fırça yememi gerçekten bekleyemezsin benden!”</p>

  <p>Ah, kapat şu boku. Telefonu kapatıp, sıcak kayanın üzerine bıraktım.</p>

  <p>Bir şahin başımın üzerinde daireler çiziyordu gökte örs şeklinde bir bulut vardı.</p>

  <p>Avril çağrı cihazımı denedi. Tepeden tırnağa kadar telekomünikasyon cihazı doluydum. Çarpık dişli Hispanik haydutları katlettiği yorucu bir günün sonunda silahlarıın teker teker çıkaran John Wayne gibi, çağrı cihazımı kemerimden söktüm. Evrak çantamın kilitlerini açtım. İçinde bir Mickey Kwan dosyası ile Huw Llewellyn’in kartviziti vardı -vay canına. Çağrı cihazım ile cep telefonumu çantanın içine koydum. Ayağa kalktım, kolumun ucuyla geniş bir daire çizdikten sonra çantayı boşluğa fırlattım. Zarif bir parabol çizerken çağrı cihazımı, kedi gibi miyavlayan pahalı aletimi hâlâ duyabiliyordum. Evrak çantası koşarak yamaca tosladı ve öldürücü sıçrayışlarla yokuş aşağı dikildi... bir vuruşta öldürecek büyük ve harika perendelerle, tıpkı Anne Aslan gibi, takla atan güvercin gibi, yabanisıçan gibi, <i>Sineklerin Tanrısı</i>’ndaki Domuzcuk gibi.</p>

  <p>Sonra da sümsük kuşu gibi, denize daldı.</p>
</body>
</html>
