<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>Jerome çay yapıyor. Hareketleri kurulmuş saat gibi, bir İngiliz uşağınkine benziyor. Rudi yine gecikti. Rudi genellikle kırk beş dakika geç kalır. Öğle saatleri sırasında harika bir yaz günü ve Vasilyevskiy Adası’nın sokakları ile parkları sıcakta, suyun altındaymışçasına titreşiyor.</p>

  <p>“Çaya bu kokuyu veren ne?”</p>

  <p>Jerome bir an düşünüyor. “Rusçasını bilmiyorum. Biz ‘bergamot' diyoruz. Limon ailesinden bir meyvenin kabuğu.”</p>

  <p>Sadece, “Anladım” demekle yetiniyorum. “Güzel fincan.” Jerome bana tabağıyla bir fincan uzatıp oturuyor. Rusçası akıcı, ama onunla ne konuşacağımı hiç bilemiyorum. “Bu Çin porseleni hayatta kalmayı başaran son lüks” diyor. “Gerçek Wedgwood. Aslında dünyanın parası etmeliydi, ne var ki sizin uygarlığınız kendi çöp tenekesine düşeli beri, bunun karşılığında bir kutu ton balığı konservesi alacağım bile kuşkulu. Sakın düşürme.”</p>

  <p>“Hayatımda güzel hiçbir şeyi kırmadım” diyorum ona.</p>

  <p>“Bunun doğruluğundan eminim. Her neyse” Jerome yeniden ayaklanıyor, “Bizim <i>Nouveau riche<a href="../Text/dipnot.html#_edn13" id="_ednref13"><sup>[13]</sup></a></i> Robert de Niro’nun yapacak daha iyi şeyleri olduğuna göre, sana el emeğimin özel bazı örneklerini göstermeme izin ver.” Yandaki odaya, stüdyosuna giriyor ve yerde sürüklenen şeylerin sesini duyuyorum. Aziz Andrea Katedralinin hemen yanındaki parkta bir kâfuru ağacı güneşte yüzüyor. Leytenanta Köprüsünün ötesinde, Angliyanskaya Rıhtımı’nda yeni bir Holiday Inn inşa ediyorlar. Bugün “Kahramanlar Günü” olduğundan, iskelelerde kimsecikler yok. Spor bir arabanın motor devrinin yükselmesini ve ani bir fren cayırtısını duyuyorum.</p>

  <p>“Ah” diye sesleniyor Jerome, “Rudi’ye benziyor.”</p>

  <p>Jerome’un sade döşenmiş dairesi kentin hoş bir mahallesinde. Benimki kadar iyi bir semt değil tabiî. Rüzgârın kuzeyden estiği boğucu günlerde insan kimyasal fabrikasının kokusunu duyabiliyor, ama bunun dışında hiç de fena değil. Eğer kimseyi sokmadığı stüdyosunu da katarsan, benim dairemden daha büyük. Oturma odasının hâkimi şimdiye kadar gördüklerimin en büyüğü olan içki dolabı. Odaya, tıpkı bir katedral sunağının bir kasaba şapeline hâkim olacağı gibi tepeden bakıyor. Dediğine göre, Leonid Brejnev’in armağanıymış. Jerome evini bir kadın gibi düzenli tutuyor. Oysa sanırım Jerome’un ne burada ne de başka bir yerde bir kadını olmadı. Merak ediyorum, bütün İngiliz erkekleri bu kadar tertipli mi, yoksa bu sadece İngiliz ibnelerinin özelliği mi? Jerome, Soğuk Savaş sırasında casustu. Cambridge Üniversitesinde sanat tarihi dersleri veriyordu. Moskova son altı ya da yedi yıldır emekli maaşını ödemediği, İngiltere’de de vatana ihanetten arandığı için, şimdi çok güç durumda. Durmadan anılarını satmaktan söz etse de, bu günlerde öykülerini bir avuç rubleye satmaya çalışanlar sayılamayacak kadar çok. Bizimkinin pazarlanabilecek tek yeteneği, usta eserlerini taklitteki becerisi. Bizden biri olmasının nedeni de bu zaten. Jerome gibi uzun boylu ve sıska birine ait olamayacak, parlak kahverengi bir pilot ceketi gözüme çarpıyor. Sigaraya ihtiyacım olduğundan, bir tane yakıyorum. Çevrede sigara tablası olarak kullanabileceğim bir şey yok, ben de çay fincanının tabağına silkerim küllerimi. Yakınlardaki bir odadan gelen piyano sesini duyuyorum.</p>

  <p>Jerome tablonun üzerindeki örtüyü kaldırırken, sigaramı fark edip “cıkcık” diyerek dönüyor.</p>

  <p><i>Havva ve Yılan</i>, Lemuel Delacroix’nın değil, Jerome... Soyadını bilmiyorum. Muhtemelen Smith ya da Churchill. Jerome’dan hiçbir zaman çok hoşlanmadım ama, yeteneğinin hakkım vermek zorundayım. “Bunu gerçeğinden ayırt edebilecek birini tanımıyorum. Çerçevenin alt tarafındaki yaldızın solukluğu bile aynı.”</p>

  <p>“Resmin üzerindeki sırrın çatlaklarını beceremiyorum, tam olarak beceremiyorum. Ve mavi pigmentin sırları on dokuzuncu yüzyılla birlikte kaybolduğundan, onları geri getirmeye Gregorski’nin serveti bile yetmez. Hayır, kusursuz değil. Ama işe yarar. İnsanlar farklılık aramaya başladıklarında, çok geç olacak zaten.”</p>

  <p>“Öncekine göre, buna iki kat daha fazla zaman ayırdın.”</p>

  <p>“İşte, şekerim, al sana Rus Konstrüktivizmi! Kopyacı gözüyle baktığında, Kandinsky çocuk oyuncağı. Sen sadece çizgilerin orantısını ölç, tonunu doğru seç, boyayı sür ve bingo! Hayır, Delacroix bundan fazlasına layık... Buna bir aşk çalışması da diyebilirsin. Biraz fazla oynayabilmek için iki haftam daha olmasını isterdim, ama Gregorski bu ay yeni bir iş yüzünden sabırsızlanıyor. Yine de, bir geceliğine bakmak için de olsa, orijinalini elimde görmek için canımı verirdim. Dahası, Delacroix, Titanic’i su yüzüne çıkaracak ve Bermuda’yı alacak kadar değerli.”</p>

  <p>“Bermuda’nın dörtte biri” diye hatırlattım. “Dörde bölünecek.”</p>

  <p>“Delacroix ile I. Nikolay’ın arkadaş olduklarını biliyor muydun? Kırılan cimiz Katedrali’nin süslemesine yardım etmesi için Çar tarafından birkaç yaz boyunca çalıştırılmış. Rus devletinin hizmetinde bir Batılı. Belki de adama karşı duyduğum ilginin nedeni bu.” Jerome böyle mırıldanmaya başladığında, kendimi bu odada değilmişim gibi hissediyorum.</p>

  <p>Kapıda şifreli bir vuruş. Bu pantomimin karşısında gözlerimi devirerek, dizinin bitmesini bekliyorum. Şifre doğru, ama Jerome parmağını dudaklarına bastırarak, beni yine de mutfağa götürüyor. Demek eski alışkanlıklar güç ölüyormuş. “Aç kapıyı!” diyor Rudi, her zamanki gibi. “Burası esiyor.” Jerome gevşiyor. “Esiyor” sözcüğü Rudi’nin yalnız olduğunu ve sırtına dayalı bir tabanca olmadığını anlatıyor. “Soğuk” derse, “Çabuk uzaklaşın” demek oluyor. Tabii altıncı katta, yangın merdiveni olmayan ve tek girişli bir daireden nasıl kaçarsın, o da ayrı mesele. Ama oğlan çocukları hep oğlan çocuğu kalacak.</p>

  <p>“Bebek” diyor bana Rudi, rüzgâr gibi içeri girip, restoranlarından birinden getirdiği pizzayı Jerome’a uzatırken. Yeni süet ceketi kuşüzümü renginde. Benden sekiz ya da dokuz yaş küçük olmasına rağmen, bana “bebek” demekten hoşlanır. Gülümsüyor. İyiye işaret. Yanları kapalı güneş gözlüklerini çıkarıp, tablonun başına koşuyor. “Jerome, her zamanki yüksek standardından da iyi!” Jerome alaylı bir reverans yapıyor. “Buraya uğramanız ne güzel!” Rudi Jerome’un alaycılığını hep görmezden gelir, onun adına hakarete uğramışlık duygusunu bana bırakır. “Evet, teşekkürler, eserimden ben de oldukça memnunum. Halkın koruyucusuyla Belediye Sarayı'ndaki görüşmen nasıl gitti?”</p>

  <p>“Gregorski tamam. Delacroix’yı alması için olaydan iki gün sonra, sabah birisini gönderecek.”</p>

  <p>Daha o zaman, bana yanlış göründü. “Neden bu sefer alıcılarla doğrudan sen görüşmüyorsun?”</p>

  <p>Rudi elini Papa gibi kaldırdı. “Helsinki oldukça uzak, bebek... Neden buraya gelmesinler ki? Önemimizin arttığının işareti. Aynı zamanda da, sınırda kellemi tehlikeye atmayacağım anlamına geliyor... Ah, Pisicik, dün gece seni çok özledim...” Rudi’nin sırıtışında bir tuhaflık vardı. Çokça alınmış kokainin tuhaflığı. Kötüye işaret. Göğüslerimi tutmaya kalktı, ama ben izin vermedim ve Rudi gülerek kanepeye düştü. “Anlatsana şuna, Jerome!”</p>

  <p>“Neyi anlatayım?” Jerome elinde tabaklar ve pizza için bir bıçakla göründü.</p>

  <p>“Gregorski’nin sağlam olduğunu.”</p>

  <p>Jerome kaşlarını çattı. “Sağlam değilse ve bizi satmaya kalkarsa, kıçımıza buradan Windsor’a kadar kazık girer.”</p>

  <p>Rudi’nin tebessümü tutuşturulmuş bir sayfa gibi büzüldü. “Aman Tanrım, bugün derdiniz ne sizin? Güneş parlıyor ve iki hafta -ve kırk sekiz saat sonra, her birimizin fazladan iki yüz bin doları olacak ve siz burada oturmuş, sanki analarınızı satmak zorunda kalmış gibi konuşuyorsunuz! Aslında düşünmesi gereken Ulu-ve-Yüksek-Siktirici Gregorski, eğer biz sözümüzü tutmazsak, asıl kazık <i>onun</i> kıçına girecek! Artık büyükbaşlarla çalışmıyor. Benim bu kentte gücüm var. Bu kentin dışında gücüm var. Güçlüyüm.”</p>

  <p>“Ah, Göklerdeki Azize Ciaran, kimse bunu reddetmiyor ki...” diye başladı Jerome, eziyet çekiyormuş gibi görünme hatasına düşerek.</p>

  <p>Rudi’nin gözleri parlamaya başladı. “Kesinlikle, bütünüyle, eksiksiz doğru. Kimse bunu reddetmiyor! <i>Kirsek</i> reddetmiyor! <i>Schirliker</i> ve ortakları reddetmiyor! Arturo Siktirici <i>Kopeck</i> reddetmiyor! Arturo Kopeck’in kim olduğunu biliyor musun? Berlin’in doğusunun ve Ural Dağlan'nın batısının <i>en büyük-en siktirici</i> uyuşturucu satıcısı! Öyleyse benim ortaklarım Siktirici Boris <i>Frankenstein</i>’dan daha güçlü olduğumu neden kabul etmiyorlar?” Jerome’un baykuş bakışı. “Kimse reddetmiyor ki. Reddediyor muyuz Margarita?”</p>

  <p>Zavallı, sevgili bebeğim benim. Kötü kokain. “Hayır, Rudi. Kimse hiçbir şeyi reddetmiyor.”</p>

  <p>Rudi birden neden bahsettiğimizi unutmuş gibi oldu. “Tabasco sosu var mı, Jerome? O salak Gürcü orospu, sos vermeyi unutmuş. Kocaman memeleri var, iyi saksofon çalıyor, ama at gübresi kadar salak. Hatırlat da, ücretini artırmaya fırsat bulamadan kovayım karıyı.”</p>

  <p>“Sosu ben getiririm” dedim Rudi’nin şakasına gülümseyerek. “Sana sert bir kahve yapayım mı?”</p>

  <p>“Hayır” diye bağırmaması, “evet” demek olmalı.</p>

  <p>Pizzanın yarısını sessizce yedik.</p>

  <p>“Son teslimata eklemek istediğim küçük bir şey var” dedi Rudi. “Anlat lütfen” dedi Jerome.</p>

  <p>“Margarita beni galeride beklemek yerine, beni ve öteki temizlikçileri personel kapısında karşılayacak.”</p>

  <p>“Nedenini anlamadım” dedim.</p>

  <p>“İşte bu operasyonun beyni olmamın sebebi de bu ya. Sen nedenini hiç anlamıyorsun, oysa gören hep ben oluyorum. Sen gelip bizi karşılıyorsun. Kızlar, önceden belirlenmiş galerilerine dağılıyorlar. Biz Delacroix Galerisi’ne gidiyoruz. Her zamanki gibi, değişikliği yapıyoruz, parkeleri cilalıyoruz, tabloyu personel girişine götürüyoruz ve güvenlikten geçiriyoruz. Peki, fark tam olarak nerede?” Jerome donmuş peynirden karidesleri ayıkladı. “Bütün bu süre boyunca sana Kışlık Saray personeli eşlik ediyor. Orada saklanmış ançüez var mı?”</p>

  <p>“Böylece her zamankinin de ötesinde kuşkulanılmaz oluveriyorum!” Rudi kadehindeki şarabı çevirdi. “Bu küçük ayrıntılar Rudi Dokunuşu işte. İşte benim işim bu yüzden gelişip büyüyor. İşte Gregorski’nin temizlik anlaşması için beni seçmesinin, bu işi benim yapmamı istemesinin nedeni bu: Ne Kirsch, ne Çehov, ne Koenighovlar; ben. Şimdi. Sorusu olan?”</p>

  <p>Jerome kafasını aldırmazca salladı. Şimdi artık onun rolü bitmişti. Bütün gününü yağlıboyalarının arasında geçirip banka hesabında para görünmesini bekleyerek keyifli bir hayat yaşıyor olmalı. Kişisel banka hesabında.</p>

  <p>“Rudi, sevgilim” diye başladım söze...</p>

  <p>“Ne istiyorsun?”</p>

  <p>“Düşünüyordum da, biz tam olarak, ne zaman...”</p>

  <p>“...ne zaman, ne?”</p>

  <p>“Biliyorsun işte, konuşmuştuk...”</p>

  <p>Rudi’nin duyguları öylesine görünür ki. Benden en ufak bir şey saklamaya çalışmıyor. Onu sevmemin bir nedeni de bu. Tabağını masaya çarpar gibi indirince, tabaktaki pizza yere kaydı.</p>

  <p>“İsa aşkına! Yine başlama! Yine kafamı bozma, Margarita! Tepeme çöküp kafamı bozmana izin vermeyeceğim! Kahretsin, bana bazen büyükannemle düzüştüğümü hissettiriyorsun!”</p>

  <p>Rudi’yi seviyorum, öte yandan gözleri böylesine parıldadığında ondan nefret ediyorum. Kötü kokain yüzünden. “Eğer hiç kullanmayacaksak, bütün bu parayı neden kazanıyoruz?”</p>

  <p>“İstediğin araba mı? İstediğin kürk manto mu? Yoksa yine birine borcun mu var? Bana kimden borç aldığını söyle! Kimden? KİMDEN?”</p>

  <p>“Hayır, kimseden, kimseden! Sadece...” Jerome’a baktım, o da içini çekti, kahvesini alarak stüdyosuna çekildi.</p>

  <p>“... Sadece seni istiyorum, sevgilim. İsviçre’de yaşayacağımız hayatı istiyorum.”</p>

  <p>“Altın bir tavuk çatımıza yerleşmiş, bacadan aşağıya yumurtalarını sıçıyor, Margarita! Tavuğu öldürme! Sen altın yumurtaları topla!”</p>

  <p>“O altın yumurtalar için her hafta düzülen benim ama.”</p>

  <p>“Hepimizin fedakârlık yapması gerekiyor.”</p>

  <p>“Ben daha ne kadar fedakârlık yapabileceğimi bilmiyorum. Herhalde hesabımızdaki para artık bizim...”</p>

  <p>“O kadar paramız yok. Son seferinde gümrükçülere hatırı sayılır bir rüşvet vermek zorunda kaldım. Sonra tabiî Gregorski’ye payını verdim. Unutma, bütün bu işi ayarlayan oydu.”</p>

  <p>“O zırhlı Mercedes’iyle Gregorski’yi unutmam mümkün değil. Lütfen, sevgilim. Söyle bana. Ne kadar paramız var?”</p>

  <p>“Aybaşın geldi, öyle değil mi? Kabul et. Aybaşın geldi. Tanrım. Yedi gün boyunca kan kaybediyorlar, yine de ölmüyorlar.”</p>

  <p>“Ne kadar?”</p>

  <p>“Epey Ama yeterli değil.”</p>

  <p>“Epey, ne kadardır? Söyle bana!”</p>

  <p>“Margarita eğer sakinleşip, akıllı bir yetişkin gibi konuşmayı beceremeyeceksen, bu sohbeti bitirmek zorunda kalacağım.”</p>

  <p>“Ben sakinim. Ben sadece basit bir soru soruyorum. Rudi. O paha biçilmez beş sanat eserinin satışından bugüne kadar kaç paramız oldu? Lütfen?”</p>

  <p>“Amerikan doları olarak? Altı basamaklı.”</p>

  <p>“Söyle.”</p>

  <p>Rudi taktik değiştirdi. “Malî işlere ben bakıyorum! Senin işin bizi içeri sokup, güvenliğimizi sağlamak! Yoksa bu işleri benden daha iyi yapacağını mı sanıyorsun? <i>ÖYLE Mİ SANIYORSUN?”</i> Kokainin etkisi, bir de baskının. Sükûnetimi bozmadım ve somurtmaya başladım. Margarita Latunskiy erkekleri bir keman virtüözü gibi çalar. Bir kadından bir şey istediğimde öfkelenirim. Bir erkekten bir şey istediğimde somurturum. “Hayır sevgilim, tek mesele Baş Küratör’ün beni her hafta mıncıklaması ve bunun sonunu görememem ve seni bu kadar çok sevmem...” Gözleri sulanmış rolüne geçtim.</p>

  <p>Rudi hırladı ve dişlerini geçireceği bir şey arıyormuş gibi çevresine bakındı. “Bırakmak mı istiyorsun? Gregorski gibi birine gidip, ‘Ha, bu arada, bu biçim işlerden hoşlanmamaya başladım, çalıntı sanat eseri kazançlarına çok teşekkürler ama benden paso, sana kartpostal gönderirim’ mi diyeceksin? Kadın, ayakların yere bassın artık! Seni kahvaltı niyetine yer o herif.”</p>

  <p>Bana vuracağını sandım. “İsviçre’yi bunun için seçtik, sanıyordum, güvenli olacağı için...”</p>

  <p>“O kadar basit değil. Gregorski güçlü biri.”</p>

  <p>“Güçlü erkekler hakkında bilgim var...”</p>

  <p>Rudi beni taklit etti ‘“Güçlü erkekler hakkında bilgim var.’ Yoksa seni düzen Parti üyesi kırtasiyeciden mi bahsediyorsun? Ya da sakat bacaklı moruk kamarottan mı?”</p>

  <p>“Kaptandı, o.”</p>

  <p>Rudi “Hah!” diye tükürdü. “Sen para saklamaktan ne anlarsın? Para aklamaktan? Sana istediğin an payını verebilirim, <i>bebek,</i> ama payını aldıktan sonra, İsviçreli domuzların ülkeye soktuğun kamyon dolusu rubleyi nerede bulduğunu sonraları ne kadar zaman alır sence? Biz bir takımız! Öyle aklına her estiğinde, benden paso diyemezsin.”</p>

  <p>“Ne zaman gideriz?”</p>

  <p>“Zamanı gelince! Zamanı gelince! Siktir git! Sen bu kafada olduğun zaman, seninle mantıklı konuşmaya çalışmanın hiçbir yaran yok. Ben arabayla biraz gezeceğim!”</p>

  <p>Kapıyı arkasından çarptı.</p>

  <p>Jerome göründü. “Wedgwood’a zarar vermedi, değil mi?”</p>

  <p>“Biraz sinirli de” diye açıkladım. “Gitmeye bu kadar yaklaşmışken, biraz gergin olması son derecede normal...”</p>

  <p>Jerome İngilizce bir şey söyledi.</p>

  <p class="alinti">Bugün doğum günüm.</p>

  <p class="alinti">Ayaklarım bu kadar sızlamamalıydı, hele bu yaşımda.</p>

  <p>Daireme çıkan merdivenleri tırmanırken, telefonun çaldığım duydum. Anahtarları aradım, sonra hole daldım. Gördün mü? Onu anlıyorum ve onu bunun için bağışlıyorum. Bu yüzden, ondan yararlanan öteki kadınlar gibi değilim.</p>

  <p>“Döndüm.” Soluk soluğa kalmıştım.</p>

  <p>“Alo? Bayan Latunskiy? Umarım evinize telefon etmemde sakınca yoktur. Ben Tatyana Makuç, galeriden. Zamansız mı aradım yoksa?”</p>

  <p>Soluğumu denetlemek ve sesimdeki düş kırklığını gizlemek için çabaladım. “Hayır, hayır, eve şu anda döndüm de. Biraz koştum.”</p>

  <p>“Öyle mi?.. Parkta mı koştunuz?”</p>

  <p>“Telefona yetişmek için koştum, demek istemiştim. Telefona yetişmek için.”</p>

  <p>“Bu öğleden sonra meşgul müsünüz?”</p>

  <p>“Evet. Hayır. Belki. Neden?”</p>

  <p>“Yalnızım. Belki bir yerde buluşur, size bir kahve ısmarlarım ya da ayakkabı kutumu ziyarete gelirsiniz, ben de size gerçek Varşova Vorschu pişiririm, diye düşünmüştüm.”</p>

  <p>Tatyana? “Evet” diyen sesimi duydum.</p>

  <p>Peki Rudi’yle ne zaman barışacaktım? Ama diğer yandan, eve geldiğinde neden beni orada pinekler bulsun? Belki de ona ne kadar ihtiyaç duyduğumu bu kadar göstermemek yararlı olabilir. Belki bir ders alır.</p>

  <p>“Harika. Puşkin Tiyatrosu’nun arkasındaki kafeyi biliyor musunuz?”</p>

  <p>“Evet...”</p>

  <p>“Güzel. Sizi bir saat sonra orada bulurum.”</p>

  <p>Bu kadar. Nemya içeri girdi ve biraz sevgi için kucağıma sıçradı. Nemya’ya Rudi’nin aksiliğinden bahsettim, İsviçre’nin nasıl olacağını anlattım ve neden günümün geri kalanını Polonya’dan gelme kibirli bir rakibeye ayırdığımı için için merak ettim.</p>

  <p>Ahşap ve kahve kokan kafe boştu. Kapıyı ittiğimde kalkan toz zerrecikleri güneş ışınlarının arasından aktı. Bir zil çaldı; arkadaki odadan bir radyo sesi geliyordu. Tatyana henüz gelmemişti, oysa ben gecikmiştim.</p>

  <p>“Merhaba, Margarita.”</p>

  <p>Tatyana hafifçe yer değiştirince gördüm onu. Saçları altın gibi parıldıyordu. Siyah kadifeden şık bir elbise giymişti, vücudu ince ve sırım gibiydi. Çekiciliğini gördüğümü itiraf etmek zorundayım. Hele Rogorşev gibileri için.</p>

  <p>“Seni görmedim.”</p>

  <p>“Buradayım işte. Ee, oturmayacak mısın? Geldiğin için teşekkürler. Ne içersin? Kolombiya harmanları harika.”</p>

  <p>Beni etkilemek mi istiyordu? “Öyleyse bir Kolombiya harmanı alayım, tabiî garson kız uyanırsa.”</p>

  <p>Arka odadan bir adam belirdi. “Kolombiya?” Güçlü bir Ukrayna aksanı vardı.</p>

  <p>“Evet.”</p>

  <p>Avurtlarını çökertip, geldiği yönde kayboldu.</p>

  <p>Tatyana gülümsedi. “Seni aramama şaşırdın mı?” Sesinde psikoterapist tınısı.</p>

  <p>“Biraz. Şaşırmalı mıydım?”</p>

  <p>Bir sigara uzattı. Ben de ona Benson and Hedges sundum. Bir tane aldı, ama herhangi bir Rus’un yapacağı gibi, sigaraya hayranlığını belirtmedi. Benson and Hedges Polonya’da harcıâlem olmalı. Benimkini yakmasına ses çıkarmadım.</p>

  <p>“Ne zamandır Ermitaj’da çalışıyorsun, Margarita?”</p>

  <p>“Neredeyse bir yıl oluyor.”</p>

  <p>“Orada samimi ilişkilerin var galiba.” Kendime rağmen, tebessümünü beğendim. Meraklı görünüyordu ama, sadece samimi olmak istediği için.</p>

  <p>Margarita Latunskiy, Tatyana gibi kızları dümen suyunda götürür. “Baş Küratör’ü mü demek istiyorsun? Aman Tanrım, yoksa Bokkovası sürüsü yine dedikoduya mı başladı?”</p>

  <p>“Onlar hendekte biten otun bile dedikodusunu yaparlar.”</p>

  <p>“Baş Küratör’le ilişkim, herkesin bildiği bir sır. Ama ben işe girdikten sonra başladı. O işe başka tanıdıklarım -Belediye’deki tanıdıklarının sayesinde alındım. Kötü bir tarafı yok. Ben bekârım, onun evliliği de benim sorunum değil.”</p>

  <p>“Tamamen aynı fikirdeyim. Yaklaşımlarımızda pek çok ortak nokta var.”</p>

  <p>“Evli olduğunu söylemiştin, değil mi?”</p>

  <p>Tatyana kahvesindeki kremadan bir girdap çıkardı. “Sır saklar mısın?”</p>

  <p>“Gerçekten de çok iyi sır saklarım...”</p>

  <p>“Bunu, Rogorşev gibileri kendimden uzak tutmak için söylüyorum. Oysa durum bundan çok daha karmaşık...” Devam etmesini bekledim, ama Tatyana sözünü tamamlamadı. “Pekâlâ, Margarita. Bana hayatını anlat. Her şeyi bilmek istiyorum.”</p>

  <p>Sekiz saat sonra, Dekabristov Sokağı’ndaki Shamrock Pub’da bir masaya abanmıştık; çok sarhoştuk, en azından ben çok sarhoş olduğumun farkındaydım. Kübalı bir üçlü kıvrak bir caz ile slow parçalar çalıyordu ve hemen her yerde insan boyunda kauçuğumsu yapraklı insan boyunda bitkiler vardı. Etraf mumlarla aydınlatılmıştı, ki eğlence dünyasında bu, zarif olması iddiasında bulunurken, tasarruf etmenin en pintice yolu olarak bilinirdi. Birden, Tatyana’yla birlikte olduğum her seferinde, ışığın kötü olduğunu fark ettim. Tatyana’nın caz ve şarap hakkında bir sürü şey bilmesi, geçmişinde göstermek istediğinden de çok daha fazla parası olduğunu düşündürdü bana. Bu arada, her şeyin parasını ödemek için de ısrar ediyordu. Üç kere itiraz ettim, ama Tatyana'nın dört kez listelemesinin beni bir ölçüde rahatlattığını kabul etmeliyim. Rudi’den para istemekten nefret ediyorum.</p>

  <p>Bir sürü şey hakkında birçok şey biliyordu. Siyah bir adam sahneye çıktı ve susturucu takılmış trompetle bir şeyler çaldı. Tatyana heyecanlanınca, ne denli güzel olduğunu gördüm. Geçmişinde derin bir trajedi tahmin ettim. Kendi hayatımdan biliyorum, güzellik ciddi bir engel olabilir. “Miles Davis’ten daha Miles Davis” diye mırıldandı.</p>

  <p>“Atlantik’i uçarak geçen ilk insan değil miydi?”</p>

  <p>Beni duymamıştı. “Bulutların ardında kaybolan tunç güneş.”</p>

  <p>Erkeklerin dikkatini fazlasıyla çekiyorduk. Olması gerektiği gibi. Tatyana'nın bu iklimlerde ender rastlanır bir yaratık olduğu kuşku götürmezdi; bana gelince, ne diyeyim, Margarita Latunskiy’in ne çeşit adamları yanına çektiğini sen de biliyorsun. Trompetçi bile parlak trompetinin üzerinden bana bakıyordu, yemin ederim. Siyah bir erkekle yatmanın nasıl bir şey olduğunu merak ettim. Araplarla, Doğulularla, Amerikalılarla oynaşmalarım oldu, tamam, ama siyahlarla, hiç.</p>

  <p>Üç genç çift gelip, sahneye yakın bir yere oturdu. Henüz yirmilerinde bile değillerdi. Ödünç takım elbiseler içindeki oğlanlar entelektüel görünmeye çalışıyorlardı. Kızlarsa, rahat görünmeye. Hepsi de beceriksiz.</p>

  <p>Tatyana altı kişiyi gösterdi. “Gençlik aşkı.” Sesinde bir sivrilik vardı.</p>

  <p>“Elinde olsa, onlarla yer değiştirmez miydin?”</p>

  <p>“Neden değiştireyim ki?”</p>

  <p>“O kadar genç, o kadar zarif, birbirlerine öylesine kaynaşmış görünüyorlar ki. O yaşta aşk o kadar temiz, o kadar tazedir ki. Sence de öyle değil mi<i>'?”</i></p>

  <p>“Margarita! Beni şaşırtıyorsun! Aşk diye bir şeyin olmadığım ikimiz de biliyoruz.”</p>

  <p>“Sen nasıl adlandırırsın?”</p>

  <p>Tatyana sigarasını bastırıp söndürdü. Yine o şeytanî tebessüm. “İsteklerin değişimi.”</p>

  <p>“Ciddi olamazsın.”</p>

  <p>“Hem de çok ciddiyim. Şu çocuklara bak. Oğlanlar kızları yatağa atmanın, böylelikle şişenin tıpasını fırlatıp boşalmanın peşindeler. Bir erkek sümkürdüğünde, buna aşk demiyorsun. Öyleyse, bir erkek vücudunun başka bir yerinden bir şey çıkardığında, neden gözlerim yaşarsın ki? Kızlara gelince, ya oğlanlarından istedikleri şeyleri elde edecekleri için bu oyuna katılacaklar ya da onlar da yatağa gitmekten zevk alıyorlar. Bundan kuşkuluyum ya. Daha ilk engele gelir gelmez kaşığındaki yumurtayı yere düşürmeyen on sekizlik bir oğlana rastlamadım henüz.”</p>

  <p>“İyi ama, bu dediğin cinsel arzu! Sen arzudan bahsediyorsun, aşktan değil.”</p>

  <p>“Arzu ısrarlı satış. Aşk ise gizli reklam. Kâr marjı tamı tamına aynı.”</p>

  <p>“İyi ama, aşk bencilliğin zıttı değil mi? Gerçek, içten bir sevgi saf ve bencillikten uzaktır.”</p>

  <p>“Hayır. Gerçek ve içten sevgi öylesine güçlü bir bencilliktir ki, bencillikten uzak gibi görünür.”</p>

  <p>“Aşkı tanıdım -aşkı tanıyorum ve aşk almak değil, vermektir. Biz basit hayvanlar değiliz.”</p>

  <p>“Biz sadece hayvanız. Baş Küratör sana ne veriyor?”</p>

  <p>“Ondan bahsetmiyorum.”</p>

  <p>“Kimden olursa olsun. Ama düşün. Herhangi bir erkek seni neden seviyor, sanıyorsun? Eğer kendine karşı dürüstsen, Margarita, bunun cevabının, bu işten şöyle ya da böyle erkeğin kazançlı çıkacağı olduğunu kabul etmelisin. Söylesene. Seni neden seviyor ve sen karşılığında onu neden seviyorsun?”</p>

  <p>Kafamı salladım. “Biz aşktan bahsediyoruz. Burada ‘neden’ olmaz. Asıl önemlisi de bu.”</p>

  <p>“Her zaman bir neden olmuştur, çünkü sevilenin hep istediği bir şey vardır. Belki erkek seni koruyordun Belki de sana kendini özel hissettiriyordun Belki de bir çıkış yoludur, sıkıcı şimdiden parıltılı bir geleceğe giden bir kaçış fırsatıdır. Belki de doğmamış bebeklerinin babasıdır. Ya da belki sana prestij kazandırıyordun Aşk <i>nedenlerden</i> oluşmuş kocaman bir düğümdür.”</p>

  <p>“Bunun nesi kötü?”</p>

  <p>“Ben bir kötülük olduğunu söylemiyorum ki. Tarih, insanların arzularından oluşmuştur. İnsanlar yaşadıklarına inandıkları bu saf ‘aşk’ konusunda duygusallaştıklarında, işte bu yüzden gülümsüyorum. ‘Birini sevmek’, ‘bir şey istemek’ demektir. Aşk insanlara bencil, salakça, acımasız ve insanlıkdışı işler yaptırabiliyor. Biraz önce sordun, ‘Bu çocuklarla yer değiştirmek ister miydin?’ diye. Gidip yirmi yaşlarını çalmak güzel olurdu tabiî, vücutlarına şimdiki aklıma hiç dokunmadan göçerdim; yoksa diğer türlü, hayvanat bahçesindeki av köpeğiyle yer değiştirmeyi yeğlerim. Âşık olmak, sevgilinin isteklerinin oyuncağı olmak demektir. Biri sevgilinin vücuduna bir kurşun sıksa, seni kurtarmış olur.” Rudi’nin göğsünden hızla çekilen bir banyo tıkacı ve o delikten fışkıran kanlarla ilgili korkunç bir görüntü gözümde canlandı. “Sevgilimin vücuduna kurşun sıkmaya kalkanı öldürürüm.”</p>

  <p>Pub bana göre fazla hareketli; müzik, gözlerimde öyle güçlü yankılanıyor ki, gözlerim yaşarıyor. Tatyana, “Dışarı çıkalım” diyor; birden dışarıdayız ve kendimi bir çağlayanın üzerinden sürüklenir bulup gecenin ışığında dimdik düşüyorum. Sokaklar gölgelerle ve parlaklıkla ve adım sesleriyle ve şeker renkleriyle ve tramvay raylarıyla ve kırlangıçlarla dolu. Daha önce Glinka Şapeli’nin üzerindeki pencerelerin ne kadar zarif olduğu hiç dikkatimi çekmemişti. Nedir bunlara verilen ad? Jerome olsa bilirdi. Uçan payandalar mıydı? Bu gece, pek yıldız çıkmamış. Aralarında bir ışık dolaşıyor. Bir kuyrukluyıldız, bir melek ya da Dünya’ya düşen son hurda Sovyet uzay gemisi olmasın? Gelip geçenlerden bazıları bana soru dolu gözlerle bakınca, onlara düz yürüyebileceğimi göstermek için dikiliyorum ve bir sokak lambası zürafa boynu gibi sallanmaya başlıyor. Büronun ışıklarından biri yanıyor. Anlaşılan Baş Küratör birisini bekliyor, ama beklediği ben değilim, Tatyana da değil, en azından bu akşam. Koyu renk bir arabanın yanından geçiyoruz. “Hey, sevgilim, ikiniz birden, kaça olur?” Arabanın penceresine tükürüp en galiz küfürlerimi imdada çağırıyorum, ama Tatyana beni sürükleyerek uzaklaştırıyor.</p>

  <p>“Yürü” diyor Tatyana. “Benim eve gidip kahve içelim. Bir iki sosis de yaparım. Eğer uslu bir Margarita olursan, sosisinin içine biraz tatlı hardal da sıkarım.” Nereye bakarsam bakayım her yeri bir çerçeveye alabildiğimden sadece bu kadarıyla bir tabloya sahip olabilirsin. Bir Jerome tablosu değil. Gerçek bir tablo, çaldıklarımızdan bile daha gerçek. Çaldıklarımız bile kopya. Jerome’unkiler ise kopyanın kopyası. O oğlanın kası. İyi dilekler. Polis minibüsünün arkasına doğru güdülen, serbest bırakılmadan önce on beşer dolar ceza ödemeleri için aynasızların dükkânına götürülecek yeşil farlı, kayısı rengi allıklı bütün şu kızlar. Kayıp zamanı yakalayabilmek için, gecenin geri kalanında bayağı fazla çalışmak zorunda kalacaklar. İşte burası Çarın havaya uçurulduğu yer, annem bunu bana çok uzun zaman önce anlatmıştı, ben de şimdi Tatyana’ya anlatıyorum, ama o beni duymuyor, çünkü kelimelerim adlarını unutmuş. Uzak bir mahallede çatapatlar patlıyor, yoksa silah sesi mi? İşte bu güzel bir resim olurdu. Tekerlek yerine tuğlaları olan otomobil. Ara sokakta koşturan bir at, peki at kaidesinden nasıl inmiş? Saçı dinozor yüzgecine benzeyen bir çocuk yanımızdan paten kayarak geçiyor. Bankın üzerinde, yastık yerine bir gazete yığını yerleştirmiş bir serseri. Parlak “Beni soy” gömlekleri içinde turistler, kanallar ve kubbeler ve haçlar ve oraklar ve, ah... Nehrin kenarındaki çamur bile...</p>

  <p>Nefesi alamadığım için alıyorum. Rudi’yi sevemediğim için seviyorum.</p>

  <p>“Tatyana” diyorum, korkuluğa dayanıp suya bakarken. “Yanılıyorsun.”</p>

  <p>“Uzak değil” diyor onun sesi. “Becerebilecek misin?”</p>

  <p>Nehirde bir polis teknesi var. Mavi ve kırmızı ışıkları çok güzel.</p>

  <p>Tatyana'nın dairesinden hatırımda kalan tek şey, derin bir boşluktan aşağıya çakıl taşları gibi tıkırtılar sallayan ayık bir saat. Bir şeyler parıldıyordu ve sallanıyordu ve Tatyana yakınımdaydı, bir şey istediğini söylüyordu ve sıcaktı; bir süre orada kalmak istedim. Bir ara bugünün doğum günüm olduğunu hatırlayıp, Tatyana’ya söylemeye çalışıyorum, ama ne söylemek istediğimi çoktan unuttum bile. Tatyana'nın beni bir taksiye sokmasını, şoföre adresimi söylemesini ve parayı ödemesini hatırlıyorum.</p>

  <p>Döndüğümde, Rudi evdeydi. Saat sabahın üçüne geliyordu. Kapıdan girmeden önce, bir an tereddüt ettim. Nerelerde olduğumu öğrenmek isteyecek. Ona Tatyana’yı hiç çekinmeden anlatabilirim. Aldırmayacaktır. Hatta isterse, onun hakkında bilgi bile toplayabilir ama, bana güveni tam, tabiî.</p>

  <p>Anahtarı çevirip kapıyı açtım ve holde çorapları ve külotuyla durmuş, elindeki tabancayı bana çevirmiş Rudi’yi görünce, hayatımın şokunu yaşadım. Arkasında banyonun ışığı yanıyor ve musluktan akan suyun sesi geliyordu. Cık cık edip, tabancasını indirdi.</p>

  <p>“Sen yaramaz bir pisiciksin, Margarita. Şifreyi kullanmadın. Beni düş kırıklığına uğrattın.”</p>

  <p>Nemya koşarak geldi, dizime dayanıp sırtını kamburlaştırdı, bacağımı mutfağa doğru itmeye çalıştı. “Sevgilim, şifreyi kullanmadım, çünkü ben burada oturuyorum.”</p>

  <p>“Peki senin polis olmadığını nereden bilecektim?”</p>

  <p>Verecek cevabım yoktu. Zaten Rudi’yleyken hiç olmaz. Oysa bu sefer sakin görünüyordu: henüz bana bağırmamıştı. “Özür dilerim.”</p>

  <p>“Neyse, boş ver. Çoğumuz zaman zaman hata yapıyoruz. Ama Pisicik, bunu bir daha sakın yapma, yoksa bir kazaya neden olabilirsin. İçeri gir, içeri gir. Oldukça geç dönüyorsun, değil mi? Endişelenmeye başlıyordum. Dışarıda küçük bir pisiciği yutmaya hazır bir sürü kötü köpek var.”</p>

  <p>“İşten bir arkadaşımla çıktım -adı Tatyana ve...” diye açıklamaya giriştim, ama Rudi ilgilenmiyor gibiydi. Oturma odasında kocaman bir buket gül vardı, kırmızı, sarı ve pembe güller.</p>

  <p>“Rudi! Bunlar bana mı?”</p>

  <p>Rudi gülümsedi, ben de eridim. Üç yılda ilk kez! “Tabiî sana, Pisicik. Yoksa çiçek alacak başka kimim var, ha?” Yaklaştı ve alnımı öptü. Gözlerimi yumdum, dudaklarından öpmek için ağzımı açtım, ama o çoktan arkasını dönmüştü bile. Rudi vazoya su koymayı unuttuğundan, gülleri mutfağa götürdüm. Harika kokuyorlardı. Uzun zaman öncesinden bir bahçe.</p>

  <p>“Senden ufak bir şey isteyeceğim” diye seslendi Rudi. “Fazla dert etmeyeceğini biliyorum.”</p>

  <p>“Ya?”</p>

  <p>“İş yaptığım biri kısa süreliğine kente geldi. Aslında, Gregorski’nin arkadaşı. Söz sahibi uluslararası çevrelerde, oldukça etkili biri. Moğolistan’dan. Aslında bütün memleketi yönetiyor. Kalacak bir yere ihtiyacı var.”</p>

  <p>“Ve?”</p>

  <p>“Misafir odasının uygun olacağını düşündüm.”</p>

  <p>Vazodan taşan suları izledim. “Moğolistan’ı yönetiyorsa, Gregorski onu neden garsoniyerlerinden birine yerleştiremiyor?” Tırnakları olduğunu hatırlatmaya çalışan Nemya’yı görmezden geldim.</p>

  <p>“Çünkü polis adamı izleyebilir de, ondan. Moğolistan’ı gayriresmî olarak yönetiyor. Moğollar bile kredi alabilmek için seçim yaptıklarını iddia etmek zorundalar.”</p>

  <p>“Yani eve bir katil almamı mı istiyorsun? Oysa o günleri geride bıraktığımızı sanıyordum.”</p>

  <p>“Bıraktık, Pisicik, bıraktık! Ben sadece bir arkadaşa yardım ediyorum!”</p>

  <p>“Öyleyse neden işi eksiksiz yapıp uyuşturucu bağımlısı piromanlara bir uyku mekânı açmıyoruz?”</p>

  <p>“Tanrı aşkına, aşırı tepkiden vazgeç! Misafir odasında kutularla malım duruyor: Ne fark var? Üstelik katil falan değil. Irkutsk’un ötesindeki sınırda üzerini aratmayacak kadar yüksek ilişkileri olan resmî bir kişiden söz ediyorum. Bu arada, Helsinki yattı. Gregorski Pekin’de bir alıcı bulmuş. Dostumuz Delacroix’yı götürecek. Ne kadar az iz bırakırsa, o kadar iyi.”</p>

  <p>“Gregorski neden polisi her zamanki gibi yemlemiyor?”</p>

  <p>“Çünkü Gregorski’nin hükmü sadece Fin ve Litvanya sınırında geçiyor. Konu Sibirya kadar doğu olunca, her zamanki dostlarına güvenemez. Sadece bana güvenebiliyor, bana ve bize. Pisicik...” Rudi’nin kolları karnıma dolandı. “Tartışmayalım... bu geleceğimiz için...” Başparmağı bir solucan gibi, göbek deliğime girmeye çalıştı. “Bir gün bebeğimiz burada olacak...” Burnunu boynuma gömmeye kalktığında, dargınlığı sürdürmeye çalıştım. “Bebek, Pisicik, pisicik bebeği... Senden çok fazla şey istediğimin farkındayım, ama sona öylesine yakınız ki. Düşünüyorum, daha önce, Jerome’un evindeyken söylediklerini düşünüyorum. Avusturya hakkında. Biliyor musun, aslında çok haklısın. İşler yolundayken çıkmalıyız buradan. Sinirlendiğim için özür dilerim. Sonradan, kendimden nefret ediyorum. Anlıyorsun sen de. Hep gerginlikten. Anladığım biliyorum. Bazen benim için en değerli olan şeylere bile saldırıyorum. Bazen kendimden nefret ediyorum” diye mırıldanıyordu Rudi. “Bana bak. Bana bak. Bu aptal adamın sana ne kadar hayran olduğuna bak...” Döndüm ve o harika ve genç gözlerine baktım. Ne kadar hayran olduğunu görüyorum.</p>

  <p>“Bil bakalım bugün nereye gittim, Pisicik? Seyahat acentesine, Zürich’e bilet fiyatlarını öğrenmek için.”</p>

  <p>“Sahi mi?”</p>

  <p>“Evet. Acente bayram dolayısıyla kapalıydı. Ama gittim işte. Ve o yağlı küratör pezevenginin Pisiciğime daha fazla hakaret etmesine izin vermeyeceğim. Buradan bir çıkalım, Margarita, herifin hayatı senin elinde olacak. Sen bir iste, o zaman birine düğmeye bastıracağım. Azize Meryem Anamız üzerine yemin ederim.” Gördün mü? Tatyana haksızdı. Rudi beni mutlu etmek istiyor. Her şeyden vazgeçecek artık, bizim için vazgeçecek. Ondan nasıl kuşkulanabildim, bir an bile? Uzun uzun, şehvetle öpüştük. “Rudi” diye fısıldadım, “şimdiye kadar doğum günümde aldığım en güzel hediye, sensin...”</p>

  <p>Rudi, “Ya?” diye mırıldandı. “Doğum günün yakında, değil mi?” Sonunda, elleri kalçalarımda, çekildi. “Pekâlâ. Alıcı temsilcisinin buradayken düşük profil göstermesi tamam, değil mi? Sadece değişiklik sonrasına kadar zaten. Temizlik gecesinin sonrasına. Topu topu iki hafta.”</p>

  <p>“Bilemiyorum, Rudi. Sen Petersburg’dan ayrılmadan önce, seninle birlikte biraz zamanımız olacağını umuyordum. Planlamamız gereken bir sürü şey var. Ne zaman geliyor?”</p>

  <p>Rudi arkasını döndü. Bir kutu kedi maması açtım. “Bugün geldi. Uçakla geldiğinden bir banyoya çok ihtiyacı vardı, ben de ona banyoyu doldurdum. Şimdi burada.”</p>

  <p><i>“Ne?”</i></p>

  <p>“Şeyy, burada şu anda.”</p>

  <p>“Rudi! Nasıl yaparsın? Burası senin, benim ve Nemya’nın birlikte yaşadığı yer!”</p>

  <p>Mutfak kapısını açtım ve kendimi bir tiyatro oyununa girer gibi hissettim. Pencerenin önünde, kısa boylu, esmer ve yapılı bir adam sırtı bana dönük duruyordu. Üzerinde Rudi’ye kendi ellerimle kızıl flanelden diktiğim ropdöşambr vardı ve Rudi’nin tabancasına bakıyordu. Ağzımdan <i>“Hah!”</i> diye bir ses çıktığını duydum.</p>

  <p>Adam dönmeden önce bir süre geçti. “İyi akşamlar, Bayan Latunskiy. Konukseverliğiniz için teşekkürler. Görkemli kentinizi yeniden ziyaret etmek çok güzel.” Kusursuz bir Rusça, Orta Asya tozu yutmuş bir aksan. Nemya, yemek için arkamda miyavladı. “Küçük kedinizle biraz önce tanıştık. Beni öz amcası Suhbataar biliyor. Sizin de öyle göreceğinizi umuyorum.”</p>
</body>
</html>
