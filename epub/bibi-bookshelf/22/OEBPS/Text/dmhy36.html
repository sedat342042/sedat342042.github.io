<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>1</h2>

  <p>Zorla tebessüm ettirici baş ağrısı, bana son dileklerimi söylemem ve her kimin yatağıysa, yatakta yatanın Poppy olmadığını kabullenebilmem için birkaç saniye daha tanıdı. <i>Güm!</i> Sonra bütün gerçek, beton kinci bir kompresörle birlikte, bütün gücüyle içime çöktü; oldukça yüksek sesle homurdanmış olmalıyım ki; yanı başımda uyuyan kadın dönüp gözlerini açtı.</p>

  <p>“Günaydın” dedi çarşafı memelerinin üzerine çekerek. “Küpelerimden birini kaybettim.”</p>

  <p>“Selam” dedim, yüzümü olabildiğince sevimli buruşturmaya çalışıp, zonklama katlan arasından bakarken. Kolaylıkla hatırlayacağım yüzlerden değil. Bunun, hani kadıncağızın sana erkek arkadaşını ve ölen abisini ve geçen ay kamyon altında kalan köpeği Michael’ı anlattığı, sonunda da senin bu yatakta kaç kişi yattığınızı anlayamadığın o Vicdanım Sızlıyor uyanışlarından olmaması için dua ettim. Sakin. Nevrozludan çok, haşin. Güçlü bir profil. Otuzlarının sonunda. Fena değil, ama öyle fazla bir özelliği de yok. Ya dün geceden beri yaşlandı ya da artık eskisi gibi seçici davranmıyorum. Kızıl saçlar. Oldukça sağlam yapılı. Tamam! Curzon Caddesi’ndeki özel gösterime gitmiştim. Rohan’ın sanatçı arkadaşlarından birinin yağlıboya tabloları, adamın adı Mudgeon ya da Pigeon ya da Smudgeon, öyle bir şeydi işte. Bu kızıl saçlı yanıma yaklaştı, birlikte kuantum fiziği eşittir Doğulu dinci tosunlar muhabbetine daldık. Ardından -bir taksi Shaftesbury Caddesi’nde bir şarap evi -başka bir taksi demek ki paramın büyük bölümü gitti ve Upper Caddesi’nde başka bir şarap evi. Oradan da buraya, ama nasıl, orasını Tanrı bilir. Adı neydi? Cathy? Katrina? Manastır okulundaki kızları çağrıştıran bir şeydi. Kadınlarla yattıktan sonra, adları benim için hep sorun olur.</p>

  <p>Küpesini buldu ve ona bakışımı yakaladı. Gırtlağını temizledi. “Katy Forbes. Personel Müdürü. Islington’da, benim evimdeyiz. Seninle tanıştığıma memnun oldum. Yine.”</p>

  <p>“Selam, ben...” Solukborumu sıkıştıran bir şey vardı. Debelendim ve Woody Woodpecker boxer’ımı buldum.</p>

  <p>“Marco. Biliyorum. ‘Yazar’. Tanışma faslını ancak tamamlamıştık.”</p>

  <p>Demek yazar kartımı oynadım, işte değerli bilgi diye, buna derim. Çevreme bakındım. Bekâr bir kadının yatak odası. Dantelli perdeler, güz başında kocaman ağaçlar. Altında kocaman harflerle <i>Delacroix</i> yazan bir tablonun çerçevelenmiş posteri. Orijinali güzel olmalı. Yatağın benim tarafında ise kâğıt mendillerden ve prezervatiflerden bir kuş yuvası, içinde neredeyse hiçbir şey kalmamış, ama etiketinde 1982 yazan bir kırmızı şarap şişesi var. Neden bütün iyi şeyler ben hatırlayamayacak kadar sarhoşken olur ki?</p>

  <p>Islington’da bir cumartesi sabahı. Bir yerlerde çalan bir alarm.</p>

  <p>“Ya? Bu güzel işte...”</p>

  <p>Birkaç saniye boyunca, cümlenin sallanan sonunu izledi.</p>

  <p>“Kalkıp duşa gireceğim.” Sesinde kızgın bir tını. Beni yontulmamış ham bir elmas gibi görüp eski Lady Chatterley kompleksine yakalanmış olmalı. “Eğer kendini göründüğün kadar kötü hissediyorsan, içki dolabındaki ilkyardım çantasında foşurtulu akşamdan kalma ilaçları var. Miden bulanıyorsa, lütfen hepsini lavaboya boşaltmaya bak. istiyorsan kahve iç, eğer kahve makinesinin nasıl çalıştırılacağım anlamazsan, hazır kahve de var, ama lütfen taklit şamdanı alıp kaçma, pahalıya mal olmuştu. Ve eğer bir şeyler pişirmeyi becerirsen, kızarmış ekmek üstüne omlete hayır demem.”</p>

  <p>“Endişelenme” dedim. “Ben güvenilecek serserilerdenim!” Çok komik değildi ama, pot kırmayı sürdürdüm. “Duş perdesinden ekmek bıçağı saplamam, korkma.”</p>

  <p>Yüzü herhangi bir ekmek bıçağını bükerdi. Sabahlığını giydi ve banyoya yürüdü. Duşu açtığında, duvardaki boruların sarsıldığını duydum.</p>

  <p>Temiz elbiselerimi özleyerek giyindim. Gömleğimdeki bir yanıkta, dudak boyası ile görmezden gelmeye çalıştığım lekenin arasında esrar kokusu aldım. Sidiktorbam şişirilmiş bir kamp yatağı gibiydi. El yordamıyla yatak odasından çıkıp küçük tuvaleti buldum ve kendimi uzaya çıkmış gibi hissettim. Ciddiyim, tam 55 saniye boyunca işemiş olmalıyım. Kenefin yanındaki rafın üzerinde ev sahibem Katy Forbes’un gençten bir herifle altı düz bir kayığa binmiş, bir söğüdün altından geçerken çekilmiş bir fotoğrafını görünce, kocacık eve dönmeden tüymeyi düşündüm, sonra da Katy’nin boşandığını söylediğini hayal meyal hatırladım. Bir fona yazılmanın, bütün paranı kaybedip hayatını rezil etmek için çok daha stressiz bir yöntem olduğunda anlaşmıştık. Öyle. Demek programda saldırısız, keyifli bir kahvaltı vardı. Tuhaf, boşanmış kadınlar eski kocalarının fotoğrafını genellikle nişan tahtası olarak kullanırlar. Belki de abisiydi. Son damlaları silkeleyerek düşürdüm, tuvaletin oturağını tuvalet kâğıdıyla sildim, sifonun zincirine asılarak bir gece önceden kalma spermatozları Kuzey Denizi’ne postaladım. Üç saniye sonra, duştan bir çığlık yükseldi. “Ben çıkana kadar kahrolası suya DOKUNMA!”</p>

  <p>“Özür dilerim!”</p>

  <p>Aşçılığım fena değildir, üstelik Katy’nin mutfağı epey zengindi. Akşamdan kalmak iştahımı asla kesemez. Aslına bakarsan, akşamdan kalmalığımı canlı canlı, yiyeceğe gömmekten hoşlanırım. Büyük tavaya biraz zeytinyağı döktüm, sarımsak, mantar ve biber doğradım, üzerlerine de biraz fesleğen ektim. Yumurtalara biraz krema kattım ve buzdolabını kokutmaktan başka bir işe yaramayan iki ançüezi ezdim. Bu kolesterol Vezüv’ünün üstüne Wensleydale peynirinden hafif bir kar yağdırdım, kraterin çevresine de birkaç doldurulmuş zeytin yerleştirdim. Tahıllı ekmeği bulunca, hafifçe kızarttım. Wedgwood tereyağlığı içinde gerçek tereyağı. Pencere kenarındaki maydanozlardan birkaç yaprak yoldum. Kenara bir iki taze kokteyl domatesi ile kıyılmış kereviz yaprağı, çekirdeksiz kuru üzüm ve bir tutam patates salatası. Kahve makinesi benimkiyle aynı marka olduğundan sorun kalmadı. Sihirli içecekten bir fincan dolusunu höpürdetince, akşamdan kalmışlığın uzaklaştığını hissettim.</p>

  <p>“Üff” dedi Katy, saçını havluya sarıp mutfağa girdiğinde. Gri eşofman altı ve düğmelenmiş hırkasıyla hiç de şehvetli bir kahvaltı sonrası keyfi vaat etmiyordu. “Sen yazar falan değilsin” dedi. “Yiyecek heykeltıraşısın.”</p>

  <p>“Amacımız” diye mırıldandım, “memnun etmek.”</p>

  <p>Paspasın üzerinden <i>Daily Telegraph’ı</i> aldı, oturup gazeteye daldı. Doğruca, ev taşırken, Singapur’daki hisse senetleri fiyatının bile aklımı çelebileceği dönemlerde bile okumadığım hafta sonu ekine sarıldı.</p>

  <p>Masaya, Katy’nin karşısına oturdum. Güzel bir mutfaktı. Arka tarafta, uzun zamandan beri budanmamış küçük bir bahçe. Ön tarafta, yüksek bir kaldırım. Gelip geçen insan bacaklarım, köpek bacaklarını tekerlekli sandalyeleri izledim. Çam büfenin üzerinde harcıalem CD’lerden bir koleksiyon vardı. Hepsi de pek Prenses Diana usulü: Elton John, Pavarotti, Dört Mevsim. Duvarda bir Çin halısı, şöminenin üstünde de yontulmuş etnik hayvan heykelcikleri. Pişmiş topraktan seramikler ve Japon abajurlar. Burası <i>Daily Telegraph'ın</i> hafta sonu ekine uygun bir mekândı. “Ertesi gün suçlamalarının olmaması insanı rahatlatıyor.” Bunu sadece şaka olsun diye söylemiştim.</p>

  <p>Gazetesinin üzerinden baktı. “Neden suçlama olsun ki? İkimiz de olacakları kabul etmiş yetişkinleriz.” Ağzına bir çatal dolusu yumurta götürdü. “Zil zuma sarhoş olmamızın dışında.”</p>

  <p>“Doğru.” Bir kırmızı biber parçası ısırınca ağzımı suyla çalkalamak zorunda kaldım. “Benimle ileride zil zuma sarhoş ve olacakları kabul etmiş bir yetişkin olmak ister misin?”</p>

  <p>Katy söylediklerimi üç kocaman saniye boyunca düşündü. “Sanmıyorum, Marco, hayır.”</p>

  <p>Hey, adımı hatırlıyordu. “Pekâlâ. Tamam.”</p>

  <p>Fincanlarımıza kahve doldurdum.</p>

  <p>“Katy, umarım saygısızlık etmiyorum, ama tuvaletteki fotoğrafı görünce, başka birinin alanına tecavüz edip etmediğimi merak ettim.”</p>

  <p>“Burası benden başka kimsenin alanı değil. Kocamdı. Sonra ayrıldık, o da gidip öldü.”</p>

  <p>Gizemli bir kıkırdamanın kapağını zor kapadım. “Ah... bunu duyduğuma çok üzüldüm. Ne söyleyeceğimi bilemiyorum.”</p>

  <p>“Pezevengin tekiydi. Hep son sözü söylemek isterdi. Dört ay önce oldu. Wimbledon sırasında. Hong Kong’da gizli şekerden.” Bir süre saygıyla sessizce bekledim. “Biraz daha kızarmış ekmek?”</p>

  <p>“Teşekkürler.”</p>

  <p>Kapının zili çaldı. Katy kapıya gitti. “Kim o?”</p>

  <p>“Bayan Forbes için taahhütlü gönderi” diye bağırdı bir erkek sesi.</p>

  <p>Katy gözetleme deliğinden baktı ve kapının sürgüsünü çekti. Mavi tulumlu, parlak saçlı ve şempanze kulaklı bir adam hole kocaman bir sandık itiştirdi. Beni görünce, yüzüne “Bunu da nereden buldun?” ifadesi oturttu. “Burayı imzalayın lütfen, Bayan Forbes.” Katy makbuzu imzaladı, adam çekip gitti.</p>

  <p>Bir süre yerdeki sandığa baktık. “Güzel bir armağan” dedim. “Doğum günün yakın mı?”</p>

  <p>“Armağan falan değil” dedi. “Zaten benimdi. Haydi, gel de bana yardım et, olmaz mı? Eviyenin altındaki dolapta çekiç ile keski var, kutunun içinde de sigortalar...”</p>

  <p>Sandığın kapağını söküp kaldırınca, Yanları da düştü.</p>

  <p>Bir Kraliçe Anne koltuğu.</p>

  <p>Katy’nin kafası çok uzaklara gitti. “Marco” dedi, “kahvaltıyı hazırladığın için teşekkürler. Gerçekten çok... Ama şimdi artık gitsen iyi olur.” Sesinde bir titreme vardı. “Kötü biri değilsin.”</p>

  <p>“Pekâlâ” dedim. “Duş alabilir miyim?”</p>

  <p>“Hemen gitsen daha iyi olur.”</p>

  <p>Cadde sonbahar yapraklarıyla kaplıydı. Hava da sonbahar pusuyla. Daha sabahın onu bile olmadan aynı zamanda parlak, güneşli ve puslu. Geç bir öğle yemeği için Alfred’in yerine, akşama yakın Tim Cavendish’te, akşam da Gibreel’le buluşmak üzere evimde olmaya çalışacaktım. Şu anda eve gitmenin gerçekten bir anlamı yoktu. Sadece bütün gün boyunca seks kokacaktım, o kadar.</p>

  <p>Katy Forbes kampçıların en istikrarlısı olmasa da, en azından beni yatağının başucuna kemeriyle bağlayan sonra da evcil tarantulasını göğsümün üzerine bırakıp videosunu çeken Camden Town’lu vamp gibi uçuk da değildi. “Bağırmayı kes” diye bağırıyordu. “Baggins’in zehir torbacıkları alındı...” Aslında aklım Baggins’in zehir torbacıklarında değildi. Davulcu yerine yazar kimliğime büründüğüme göre, Katy’nin aklından yeterince etkilenmiş olmalıyım. Öyle. Benden Sonraki Sabah, Benden Önceki Gece’nin etkisinde kalmamış görünüyordu. Gün boyunca, her biri kendi zamanı konusunda bencil bir sürü Ben’den geçerim. Yatakta Yatan Ben ve Duştaki Ben özellikle bencildir. Geç Ben her ikisinden de nefret eder.</p>

  <p>Gerçekten de davulcuyum. Orkestramın adı Şans Müziği. Orkestranın adım New Yorklu bir herifin romanını okuduktan sonra koydum. Kendimizi “gevşek bir müzik kooperatifi” olarak tanımlıyorum: Yaklaşık on üyemiz var ve etrafta kim varsa, olay neyse ona göre çalıyoruz. Üstelik, içimizden çoğu oldukça bağımsız. Genellikle kendi parçalarımızı çalarız, ama eğer para sıkıntısı çekiyorsam, iskemleye kıçını koyanın isteğine göre çalarız. Güney Belçika’nın en büyük plak şirketinden bir stüdyo kaydı için anlaşma teklifi aldık, yine de EMİ ya da Geffen ölçeğinde bir kuruluşla çalışana kadar sabretmeye karar verdik. Şans Müziği Slovak Cumhuriyetinde de çok ünlü. Geçen yaz orada çaldıklarımız epeyce tutulmuştu.</p>

  <p>Aslında, yazarım da. Başkasının yerine yazan biri, yani hayalet yazar. Projelerimden ilk yayımlananı, seksenlerin ortasında, çok yağmur yağan bir dönemde birkaç kez İngiltere adına da oynayan Dennis Mackeson adlı bir bowlingcinin otobiyografisiydi. <i>The Twistlethwaite Tornado</i> adlı kitap <i>The Yorkshire Post</i> gazetesinde iyi eleştiriler aldı: “Bir milyon yıl geçse Bay Mackeson’ın ötekileri atışlarıyla olduğu kader kalemiyle de alt edebileceğini tahmin edemezdim! Harika!” Şimdi de bu birinci kitabın rüzgârıyla, kendinden -çok fazla olmasa da genç erkek arkadaşıyla, Roy’la Hempstead Heath sınırında oturan yaşlı Alfred’in öyküsünü yazıyorum. Gidiyorum, bana gençlik günlerini anlatıyor, kasete alıyorum, not tutuyorum ve ertesi haftaya kalmadan söylediklerini bir anlatıya çeviriyorum. Kanadalı bir çelik kralının oğlu olan Roy, bana haftalık bir avans ödüyor. Kirayı ve şarap faturalarını ödememde faydalı.</p>

  <p>İnsan bu Kuzeydoğu Londra sokaklarında yolunu kaybedebilir. Neredeyse ben de kaybediyordum. Sokaklar kendi etraflarında dönüp çıkmazlar, hilaller ve koruluklara dönüşüveriyor. Birkaç ay önce geceyi Hammersmith’in de dışında bir karavanda, Galler Bayanlar Kickboks Şampiyonu’nu düzerek geçirdim. Bütün Londra’nın, gözüne fareler için kocaman bir labirent gibi göründüğünü söylemişti kız. “Doğru” dedim, “ama ya fare o labirentte olmaktan hoşlanıyorsa?”</p>

  <p>Yapraklar kaldırımdaki çatlakları örtüyor. Çocukken kuru yaprakları tekmeleyerek saatlerce oyalanabilir, bu arada da köpek boklarından ve yarıklardan sakınmayı başarırdım. Bir zamanlar batıl inançlarım vardı, artık hiçbiri yok. Bir zamanlar Hıristiyan’dım üstelik, ama artık o da kalmadı. Sonra Marksist oldum. Hücre önderimle birlikte Queensway Metro İstasyonu’nun çıkışında bekler, insanlara Bosna sorunu hakkında ne düşündüklerini sorardık. İnsanların çoğu omuz silkmekle yetinirdi tabiî. “Anlıyorum, Efendim, yorum yok, diyebilir miyiz?” Şimdi düşündükçe bile korkudan büzülüveriyorum.</p>

  <p>Galiba daha yaşlı olmanın dışında, artık o eski şeylerden hiçbiri değilim. Parttaym Budist dışında.</p>

  <p>Poppy’nin âdet dönemini düşünüp endişelenmem gerektiğini hatırladım. Prezervatif üzerimizde ne zaman patlamıştı? On gün önce. Âdeti bu hafta sonuna yakın bir zaman olmalı... Buna bir de beklemenin gerginliği yüzünden bir hafta daha ekle... Demek paniğin kapıyı vurmasına iki, onu içeri almama üç hafta var. Tamam işte. İndia oynayacak küçük bir kardeşe bayılırdı. Ve bundan yirmi yıl sonra bir felsefe hocası ona, “Neden varsın?” diye sorarsa, beriki burun halkasıyla oynayıp, “Düzensiz arzu ve yırtık kauçuk” diyebilir. Acayip. Eğer prezervatif çekmecesinde bir arkadaki paketi alsaydım, burada oturmuyor olacaktı. Bu koşul cümlesini al, sigaranla tüttür.</p>

  <p>Bu arada, kısır da olabilirim tabiî, işte bu gerçekten sıkıcı olur. Gereksiz prezervatife yatırılmış onca para. İyi de, sanırım bir de düşünülmesi gereken AİDS vardı. Highbury oyun sahaları. Neredeyse kaçıyordum. Ben Victoria ufuk çizgisini, ağaçların oluşturduğu tünellerde uçan güvercinleri yeğliyorum. Salıncaklarda sigara tellendiren gençler. Buraya en son Poppy ve İndia’yla birlikte, şenlik ateşlerinin yakıldığı gece gelmiştim. İndia’nın havai fişekleri ilk görüşüydü. Gösteriyi kraliçelere özgü bir vakarla izledi, ama günlerce havai fişekleri anlattı. Tıpkı annesi gibi, çok olgun bir kız.</p>

  <p>Yakında yine şenlik ateşleri yakılacak. Soluğunu görebilirsin. Küçükken, lokomotif olduğumu söylerdim. Hangi çocuk söylemez? Yaşlılar çamurlu çayırların üzerinde labradorlarını gezdiriyor. Parkın patikalarında çocuklarına yan tekerlekler olmadan nasıl bisiklete binileceğini öğreten daha genç babalar da var. O babalardan bazıları benden de genç. Bahse girerim, bu BMW’ler onların. Ben, ben her yere yürüyerek gidiyorum. Bu, Tony Blair’in eski evi. Posta kutusunu boşaltan bir postacı. Bu eski teraslı evlerin önünden geçmek, bir raf dolusu kitabı karıştırmak gibi bir şey. Bir öğrencinin bloknotu, bir grafik tasarımcısının stüdyosu, mutfaklarını temel renklerden oluşturan, buzdolaplarının üzerine mıknatısla okul fotoğraflarını tutturan bir aile. Bir antikacının çalışma odası. Oyuncak dolu bir bodrum durmadan dönen, dönen, dönen bir helikopter. Cephaneliğe ve Finsbury Park İş ve İşçi Bulma Kurumu’na gitmek için yoldan geçenlere, “Bu evi soy!” diye bağırmak için gırtlaklarını temizleyen tablolar ve süslerle dolu bir avcılık, silahçılık, oğlancılık odası. Karanlık destek gruplarının, gözetim merkezlerinin ve iktidarsız sendikaların büroları. Calabria Caddesi’nden bu yana dönüp geçen siyah takım elbiseli üç erkekten biri cep telefonuyla konuşuyor, İkincisinin elinde bir evrak çantası var. Bir cumartesi günü, burada ne arıyorlar? Emlak komisyoncusu olmalılar. Nasıl oluyor da onlar öylesi bir hayatla, ben ise böylesiyle karşılaşıyoruz? İsteseydim ben de avukatlık ya da muhasebecilik veya Highbury oyun sahalarının çevresinde bir ev alabilmek için hangi meslekten olmak gerekiyorsa, o mesleği yapabilirdim. Surrey’de orta sınıftan bir çift tarafından evlat edinildim, iyi bir okula gittim. Kentteki bir şirkette iş buldum. Yirmi iki yaşındayken, kahvaltıda Prozac alıyordum. Özel bir psikoloğum vardı. Bana sorunumun ne olduğunu söylemesi için verdiğim parayı düşündükçe, içim sızlıyor. Evlat edinildiğimi söylediğimde, gözleri parlamıştı! Doktorasının konusu evlat edinilmiş çocuklarmış. Oysa sonunda cevabı kendim buldum. Atılganlıklardan vazgeçmiştim... Risklerden söz etmiyorum: Söylemek istediğim gerçek atılganlık, insanın köklerini koparıp kendini tümüyle yeni şeylerin ortasına atması.</p>

  <p>Şimdi artık böyle teslim tarihlerinden oluşan, özellikle malî bataryalara karşı verdiğim savaşı kaybederek yaşıyorum; ama yine de bunlar kendimi yepyeni bir şeyin içine attığım için, benim seçtiğim teslim tarihleri. Yaşamak için baştan sona kolay bir yol değil bu. Üç ayaklı yarışımda, bağımsızlık ile güvensizlik hemen yanımda koşuşturuyor. Jim -üvey babam bunun benim seçimim olduğunu, bu yüzden kendimi acındırmaya çalışmamın yersiz kaçacağım söyler. Üstelik de haklı. İyi de, ben bu seçimi neden yaptım? İşte benim merak ettiğim de bu. Oysa bu merak, soruyu geciktirmekten başka bir işe yaramıyor. Ben, neden benim?</p>

  <p>Şans, nedeni bu. Kör barmen Şans’ın benim için yaptığı genetik ve yetiştirme kokteyli yüzünden.</p>

  <p>Şuradaki <i>Big Issue</i> satıcısı, neden dergisini insanların pirinç topuzlu antika bir yatak başlığı almak için 2-50 pound ödedikten sonra, ucuza mal ettikleri için kendilerini kutladıkları dükkânın yanı başında satar? Bu adam neden otobüs şoförü, bu kadıncağız niçin Pizza Hut’ta ayaklarına kara sular inen bir garson oldu? Şans. İnsanlar kendilerinin seçtiğini söylese de asıl mesele gelip, tek bir şeye dayanır: İnsanların seçtiklerine neden karar verdikleri de şansa bağlıdır. Şu gri yağlı güvercin neden bir bacağını kaybetti de, kahverengi olanı kaybetmedi? Şans. Zaten çok belirgin değil mi? Neden ben ezilmiyorum da, tasmalı hoppa köpek ile yanından geçen uzun bacaklı kadını kafasında çırılçıplak soyan şoförün kullandığı taksinin önünden karşıya ulaşmaya çalışan, portakal rengi yağmurluk giymiş bu kadın eziliyor?</p>

  <p>Siktir!</p>

  <p>Bu sabahtan beri ikinci kez kendimi tanımadığım bir kadınla yan yana uzanmış bulunuyorum, hem de nedenini bilmeden. Üstelik, bu sefer bir öncekinden çok daha rahatsızdı. Sol bacağımda <i>sancıyan</i> bir titreşim vardı. Bir fren cayırtısı ve yırtılan bir kol yeni. Havada uçan bir şey -bu, ben olmalıyım ve taksinin yuvarlak Noddy gözü. Bu kadın Katy Forbes’tan çok daha şaşkın bakıyordu. Yüzünde hâlâ ölü bir yaprak ile bir lolipop sapı yapışıktı.</p>

  <p>“Kargaları taşla” dedi kadın. İrlandalı. Orta yaşlı. Lolipop sapı düştü.</p>

  <p>Taksi şoförü, şişman bir Cockney<a href="../Text/dipnot.html#_edn14" id="_ednref14"><sup>[14]</sup></a> tepemize dikilmişti. Sakalı ya da insanlık sevgisi eksik bir Noel Baba gibi. Hâlâ çalışan motorun sesini duyuyordum. Kızması mı, yoksa acıması mı gerektiğine karar vermemişti daha. “Kahrolası Nora, sevgilim! Neden nereye gittiğine bakmıyorsun?”</p>

  <p>“Ben...” kadının gözleri bir kuklanınkileri andırıyordu. “Bastığım yere bakmıyordum.”</p>

  <p>“Kırık falan?” Soru her ikimize sorulmuştu.</p>

  <p>Bacağım hâlâ yüksek sesle yakınıyordu, ama ayağa kalkıp ayak parmaklarımı oynatabildiğimi gördüm. Kadın da doğruldu.</p>

  <p>“Her şeyi gördüm” dedi hoppa köpekli uzun bacaklı kadın bir Sloane Caddesi aksanıyla. “Adam bir rugby oyuncusu gibi atlayıp, kadını taksinin önünden kurtardı. Sonra yan yana yuvarlanıp durdular. Kadının hayatını kurtardığından eminim.” Etrafta bunlara taksi şoföründen başka kulak verecek kimse yoktu, o da dinlemiyordu.</p>

  <p>“Size teşekkür borçluyum” dedi yağmurluklu kadın ayaklanıp üzerindeki tozları silkelerken; sanki ona bir fincan çay uzatmışım gibi. Göz çukurları kızarmaya başlamıştı bile.</p>

  <p>“Bir şey değil” dedim aynı biçimde. “Gözünüz moraracak.”</p>

  <p>“Umursayacağım en son şey. Taksi boş mu?” diye sordu yağmurluklu kadın taksi şoförüne.</p>

  <p>“İyi olduğundan eminsin, değil mi, sevgilim? Kafana bir darbe falan?”</p>

  <p>“Hayır, hayır, iyiyim ben. Beni arabanızla götürebilir misiniz?”</p>

  <p>“Parasını verdikten sonra, herkesi götürürüm, sevgilim. Ama buraya bak...”</p>

  <p>“Fena göründüğümden eminim, ama benim yerimde siz olsaydınız... neyse. Sağlığım ve kafam yerinde. Şimdi lütfen beni havaalanına götürün.”</p>

  <p>Şoför endişeliydi, ama kadın ciddiydi. “Pekâlâ, taksimin içinde olduğun sürece, kendini arabanın altına atıp öldüremezsin, nasıl olsa. Heathrow mu, Gatwick mi, yoksa London City mi?”</p>

  <p>“Gatwick lütfen.”</p>

  <p>Taksi şoförü bana baktı. “İyi misin, evlat?”</p>

  <p>Cevabı verecek birini görmek için etrafıma bakındım, ama kimse yoktu. “Sanırım.”</p>

  <p>Taksi şoförü yeniden kadına döndü. “Öyleyse, bin.”</p>

  <p>Kadın arabaya binince uzaklaştılar.</p>

  <p>“Ya” dedi uzun bacaklı kadın. “İnanılmaz derecede tuhaf!” Doğruldum ve toplanma tehdidinde bulunan küçük izleyici grubundan uzaklaştım. Acayip. Eğer o koltuk o sırada gelmeseydi, eğer Katy balatayı sıyırıp benden gitmemi istemeseydi, işte o zaman kadının pestil olmasını önlemek için tam yerinde olamayacaktım. Daha önce kimsenin hayatını kurtarmadım. Oysa bana Eczacı Boots’tan basılı fotoğraflarımı almak gibi alelade geldi. Başlangıcında az buçuk heyecan verici, ama aslında gerçek bir düş kırıklığı. Bir telefon kulübesinin yanından geçerken, bir an içimden Poppy’ye telefon edip, olanları anlatmak geçti. Yok. Kasıldığımı sanabilir. Zaten başka şeyler düşünmeye başlamıştım bile. Highbury ve Islington metro istasyonlarının dışındaki yaya geçidinden, kavşağın oradakinden geçip paltomun cebinde acil durumlar için sakladığımı umduğum beşliği ararken, daha önce de gördüğüm üç siyah elbiseli adam beni bilet gişesinden uzağa sürükleyip köşeyi döndürdü, bir gazeteci kulübesinin ardına tıktı. Rugbyci atlayışımın sersemliğini hâlâ üzerimden atamadığımdan, neler olup bittiğini anlamam birkaç saniye sürdü. Arka plandaki insanlar isteyerek görmezden geliyordu. Kahrolası Islington.</p>

  <p>Neredeyse işin eğlenceli yanım görecektim. “Eğer beni soyup paramı almak istiyorsanız, gerçekten yanlış...”</p>

  <p>“O kadın hakkında iki satır laf etmek istiyoruz evlat!”</p>

  <p>Yoksa Kürtçe gaspa mı uğruyordum? “Çok özür dilerim?” Çelik işaretparmağıyla göğüs kemiğimi muştaladı. “O –kadın- hakkında...” Ah, İskoçyalı bir adam. Hangi kadın? Katy Forbes? Bunlar sevgilileri miydi yoksa?”</p>

  <p>Yanındaki homurdandı. “Portakal rengi yağmurluklu hanım, evlat” Texaslı olmasın? Bir Texaslı ile bir İskoç. Daha çok, bir fıkranın ilk cümlesi gibi. Oysa bu adamlar şaka yapmıyorlardı. Sanki çocuk yuvasından bu yana şaka yapmamış gibiydiler. Tahsilatçı olmasın? “Orada taksinin önünden çekip çıkardığın kadın. Tanıklar da vardı.”</p>

  <p>“Ha, şu kadın. Evet.”</p>

  <p>“Biz polisiz.” Üzerimde yasadışı bir şey var mıydı? Hayır... İskoç olanı kimliğini bir saniye gösterip kapattı. “Nereye gidiyorum, demişti?”</p>

  <p>“Ben, şeyy...”</p>

  <p>“Uzun bacaklı çomarlı karı bir havaalanından bahsetti. Şimdi senden tek öğrenmek istediğimiz, <i>hangi</i> havaalanına yollandığı.”</p>

  <p>“Heathrow.” Neden yalan söylediğimi hâlâ bilmiyorum, ama yalan bir kere ağızdan çıktıktan sonra, geri almak çok tehlikeliydi.</p>

  <p>“Bu söylediğinden kesinlikle eminsin, değil mi, evlat?”</p>

  <p>“Evet, tabiî. Kesinlikle eminim.”</p>

  <p>Bana cellatlar gibi baktılar. Daha önce hiç ağzını açmamış olan üçüncüleri okkalı bir balgam savurdu. Sonra döndüler ve çiçek tezgâhının arkasında bekleyen koyu camlı Jaguar’a doluştular. Araba lastiklerini bağırtarak hareket edip beni, gözlerini bana dikmiş insanlarla baş başa bıraktı. Onları suçlayamam. Ben de olsam, gözümü bana dikerdim.</p>
</body>
</html>
