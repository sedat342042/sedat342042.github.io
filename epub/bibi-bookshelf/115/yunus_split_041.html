<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>yunus</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">II<br class="chapter"/>
				İbâdete Aşırı Düşkünlük<br class="chapter"/>
								(Zâhitlik)</h2>
				<p class="normal">Hikmetin başı Allah korkusu (Hadis).</p>
				<p class="indentmetin">Sensin kerîm, sensin rahîm, Allah sana sundum elim;</p>
				<p class="indentmetin">Senden artık yoktur emim, Allah sana sundum elim.</p>
				<p class="normal">Kendini kulluğa veriş, ölüm korkusunun sonucu. Halkı kucaklamak, ölümsüzlüğe yönelişin başlangıcı, Sultanlığı kullukta bulan, sultana da baş eğmez. Bilir ki dünya saltanatı, sonu olmadığı için bir pula değmez. Riyasız zâhitse kötülükten çekindikçe çekinir. Bu çekiniş ona, halka karşı bir sevgi, bir bağlılık verir. Zâhitlik bir merhaledir ki, oradan geçeni, halktan Hakk’a ulaştırır. Yolda ayağı kayıp düşmeden, umuda düşüp eğleşmeden giden, sevgiyle bağdaşır, varıp sevgiliyle kucaklaşır. Ama zâhit, ibadetini görür, ona güvenir, başkalarını yererse, bu merhaleyi aşan Yunus, ona seslenir:</p>
				<p class="indentmetin">Rükû’, sücûda kalma, ameline dayanma:</p>
				<p class="indentmetin">İlm ü amel gark olur nâz u niyâz içinde.</p>
				<p class="normal">Zâhitlik, korkuyla umut arasında bir duraktır. Zâhit korkar, yerinir; umar, sevinir. Ama o durağın eğlenecek bir yer olmadığını anlayan ileri görüş, çaresiz, bu duraktan adım atar, yola düşer.</p>
				<p class="indentmetin">Havf u recâ gelmez anda varlık, yokluk bırakana</p>
				<p class="normal">hükmüne varır. Bu yürüyüşte her an kendini tartmaktadır; her an kendi hisâbını görmektedir; her an sırat üstündedir, yol almaktadır; yalım yalım yanan nefis isteğinden, “Geç ey mü’min nûrun alevimi söndürüyor” feryadını duymaktadır; Mevlânâ’nın dediği gibi, gemidedir, yol almaktadır da kıyıyı geriye gidiyor sanmaktadır.</p>
<div class="calibre1" id="calibre_pb_48"/></body>
</html>