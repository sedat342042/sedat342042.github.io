<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Kırmızı Defter</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">6</h1>

    <p>Buna benzer ama daha kısa bir süre içinde (yirmi yıl yerine birkaç ay) geçen bir olayı da R. adında bir başka arkadaşım anlattı; peşine düştüğü ancak bir türlü bulamadığı tuhaf bir kitap vardı; okumayı çok istediği ve ilginç bir yapıt olduğunu söylediği bu kitabı ele geçirmek için kitabevlerini ve katalogları taramış; bir öğle sonrası kentte dolaşırken kestirme olsun diye Grand Central İstasyonu’ndan geçmiş, Vanderbilt Bulvarı’na çıkan merdivenlerdeyken mermer korkuluğun yanında, elinde bir kitapla duran bir genç kadın görmüş; izini bulmak için umarsızca çabaladığı kitapmış o.</p>

    <p>Genellikle yabancılarla konuşan türden biri olmamasına karşın bu rastlantı onu öylesine hayrete düşürmüş ki sessiz kalamamış. “İster inanın ister inanmayın,” demiş genç kadına, “her yerde bu kitabı aradım.”</p>

    <p>“Harika bir kitap,” demiş genç kadın. “Az önce bitirdim.”</p>

    <p>“Bu kitabı nerede bulabileceğimi biliyor musunuz?” diye sormuş R., “Bunun benim için ne anlama geldiğini size anlatamam.”</p>

    <p>“Bu kitap sizin,” diye yanıtlamış kadın onu.</p>

    <p>“Ama o sizin,” demiş R.</p>

    <p>“Benim ‘idi’,” demiş kadın. “Ama benim işim bitti. Bugün buraya onu size vermek için geldim.”</p>
  </div>
</body>
</html>
