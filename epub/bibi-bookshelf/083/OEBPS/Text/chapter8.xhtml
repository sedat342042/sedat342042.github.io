<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Kırmızı Defter</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">7</h1>

    <p>On iki yıl önce karımın kız kardeşi gidip Tayvan’a yerleşti. Amacı, Çince öğrenmekti (şimdi inanılmaz akıcı konuşuyor bu dili), bu arada Taipei’de Çinlilere İngilizce dersleri vererek geçimini sağlayacaktı. Bu dediğim, ben karımla tanışmadan bir yıl önce olmuştu, karım o sıralarda Columbia Üniversitesi’nde öğrenciydi.</p>

    <p>Müstakbel baldızım bir gün, Çince öğrenmek üzere Taipei’ye gitmiş olan Amerikalı bir kız arkadaşıyla konuşuyormuş. Söz dönüp dolaşıp Amerika’da bıraktıkları ailelerine gelmiş, sonra da konuşma şu biçimi almış:</p>

    <p>“New York’ta oturan bir kız kardeşim var,” demiş müstakbel baldızım.</p>

    <p>“Benim de,” diye yanıtlamış onu arkadaşı.</p>

    <p>“Kız kardeşim Batı Yakası’nın yukarı kısmında oturuyor.”</p>

    <p>“Benimki de.”</p>

    <p>“Kız kardeşimin evi, Batı 109. Sokak’ta.”</p>

    <p>“İster inan ister inanma, benimkinin de.”</p>

    <p>“Benim kız kardeşimin evi Batı 109. Sokak 309 numarada.”</p>

    <p>“Benimkinin de!”</p>

    <p>“Kız kardeşimin dairesi Batı 109. Sokak’taki 309 numaralı binanın ikinci katında.”</p>

    <p>Arkadaşı derin bir soluk alıp şöyle demiş: “Bu söyleyeceğim akıl alır gibi değil, ama benimkinin de.”</p>

    <p>Taipei ile New York kadar birbirine uzak iki kent yok gibidir. Dünyanın iki ucundadırlar, aralarında on bin milden fazla uzaklık vardır, birinde gündüzken ötekinde gecedir. Taipei’deki iki genç kadın az önce keşfettikleri o müthiş bağlantıya şaşırıp dururken kız kardeşlerinin büyük olasılıkla uykuda oldukları gelmiş akıllarına. Manhattan’ın kuzeyinde, aynı binanın aynı katında, her biri kendi dairesinde ve dünyanın öteki ucunda o anda konuşulanlardan habersiz olarak.</p>

    <p>New York’taki bu iki kız kardeşin, komşu olmalarına karşın birbirlerini tanımadıkları ortaya çıktı. Sonunda karşılaştıklarında (iki yıl sonra), her ikisi de artık o binada oturmuyordu.</p>

    <p>Siri ile ben o sırada evlendik. Bir gece, bir toplantıya giderken birkaç dakikalığına kitaplara bakmak için Broadway’deki bir kitapçıya uğradık. Farklı bölümlere yönelmiş olmalıyız ki, Siri bana bir şey göstermek istediği için ya da ben ona bir şey göstermek istediğim için (şimdi anımsayamıyorum), ikimizden biri ötekinin adını yüksek sesle söyledi. Bir saniye sonra bir kadın koşarak yanımıza geldi. “Siz Paul Auster’la Siri Hustvedt’siniz, değil mi?” diye sordu. “Evet,” dedik, “söylediğiniz kişileriz. Ama nereden bildiniz bunu?” Kadın bize kendi kız kardeşiyle Siri’nin kız kardeşinin Tayvan’da birlikte okumuş olduklarını söyledi.</p>

    <p>Halka sonunda kapanmıştı. On yıl önce kitabevindeki o geceden sonra o kadın bizim en iyi ve en candan dostlarımızdan biri oldu.</p>
  </div>
</body>
</html>
