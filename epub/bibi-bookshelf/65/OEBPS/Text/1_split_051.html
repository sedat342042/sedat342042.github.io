<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_55"><br class="calibre4" />
  49<br class="calibre4" />
  Stone Roses</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Sağanak gün içinde kesildi. Kurşuni bulutların arasında güneş belirdi ve sonra bulutlar son sahnede açılan perdeler gibi aralandı. Mavi gökyüzü birkaç saatliğine görülecekti, sonra da Oslo şehri gri kışlık yorganını başının üstüne çekecekti. Harry zile üçüncü kez basarken, Disengrenda güneşliydi.</p>

  <p class="normal1">Harry teraslı evin karnından gelen bir gurultuyu andıran zil sesini duydu. Komşu evin penceresi pat diye açıldı.</p>

  <p class="normal1">“Trond evde yok” dedi tiz bir ses. Kadının şimdi başka bir kahverengi tonu almış, sarımsı kahverengi cildi, Harry’ye nikotin lekelerini çağrıştırdı. “Zavallı çocuk” diye ekledi kadın.</p>

  <p class="normal1">“Nerede?” diye sordu Harry.</p>

  <p class="normal1">Kadın yanıt niyetine gözlerini devirip, başparmağıyla arkasını gösterdi.</p>

  <p class="normal1">“Tenis kortunda mı?”</p>

  <p class="normal1">Beate gitmeye davrandı, ama Harry olduğu yerde kaldı.</p>

  <p class="normal1">“Son konuşmamızı düşündüm” dedi Harry. “Üstgeçit meselesini. Siz herkesin şaşırdığını, çünkü onun sessiz sakin, kibar bir çocuk olduğunu söylemiştiniz.”</p>

  <p class="normal1">“Öyle mi demiştim?”</p>

  <p class="normal1">“Peki bu mahalledeki herkes onun işi olduğunu biliyor muydu?”</p>

  <p class="normal1">“Sabahleyin bisikletle gittiğini görmüştük.”</p>

  <p class="normal1">“Kırmızı ceketli miydi?”</p>

  <p class="normal1">“Evet.”</p>

  <p class="normal1">“Lev mi?”</p>

  <p class="normal1">“Lev?” Kadın gülerek başını hayır anlamında salladı. “Lev’den bahsetmiyorum. O tuhaf şeyler yapsa da fesat bir çocuk değildi.”</p>

  <p class="normal1">“Kim yaptı peki?”</p>

  <p class="normal1">“Trond. Ben baştan beri ondan bahsediyordum. Geri geldiğinde yüzü bembeyazdı dedim ya. Trond kan görmeye dayanamaz.”</p>

  <p class="normal1">&nbsp;</p>

  <p class="normal1">Rüzgâr şiddetleniyordu. Batıda, patlamış mısırı andıran siyah bulutlar mavi göğü kaplamaya başlamıştı. Esintiler kırmızı killi korttaki su birikintilerini dalgalandırıyor ve topu tekrar servis atışı yapmak için havaya atan Trond Grette’nin yansımasını siliyordu.</p>

  <p class="normal1">“Selam” dedi Trond; vurduğu top hafifçe kavis çizerek uçtu. Servis kutusunun arkasından beyaz bir tebeşir tozu bulutu havalandı ve seken top tarafından anında dağıtıldı; top ağın diğer yanındaki hayali rakibin erişemeyeceği kadar yükseldi.</p>

  <p class="normal1">Trond, tel çitin dışında duran Harry ile Beate’ye doğru döndü. Üstünde beyaz tenis tişörtü, beyaz tenis şortu, beyaz çoraplar ve beyaz ayakkabılar vardı.</p>

  <p class="normal1">“Kusursuzdu, değil mi?” Gülümsedi.</p>

  <p class="normal1">“Neredeyse” dedi Harry.</p>

  <p class="normal1">Trond sırıttı ve elini gözlerine siper ederek gökyüzüne bakındı. “Hava bulutlanıyor gibi. Size nasıl yardımcı olabilirim?”</p>

  <p class="normal1">“Bizimle birlikte Emniyet Müdürlüğü’ne gelebilirsin” dedi Harry.</p>

  <p class="normal1">“Emniyet Müdürlüğü’ne mi?” Adam onları şaşkınlıkla süzdü. Daha doğrusu, şaşırmış görünmeye <span class="ideitalik">çalışıyor</span> gibiydi. Fal taşı gibi açılan gözleri biraz fazla teatraldi ve sesinde daha önceki sorgulamalarında duymadıkları bir ton vardı. Fazla alçak sesle konuşurken sondaki “mi”yi sesini yükselterek söylemişti. Harry sinirlenmeye başladığını hissetti.</p>

  <p class="normal1">“Hemen şimdi” dedi Beate.</p>

  <p class="normal1">“Evet.” Trond meseleyi yeni anlamışçasına başıyla onayladı ve tekrar gülümsedi. “Elbette.” Banka doğru yürümeye başladı; bankın üstünde gri bir ceketle örtülü bir çift tenis raketi vardı. Adam ayaklarını sürüyerek yürüyordu.</p>

  <p class="normal1">“Kafayı yedi” diye fısıldadı Beate. “Ona kelepçe takayım.”</p>

  <p class="normal1">“Yapma...” diye söze başlayan Harry, kadının kolunu kavradı; ama Beate kapıyı açmış ve içeri girmişti. Zaman yavaşladı, hava yastığı gibi şişti ve Harry’yi hapsederek kımıldayamaz hale getirdi. Beate belindeki kelepçeye el attı. Harry, Trond’un ayakkabılarının sesini duydu. Küçük adımlar. Astronot gibi. Harry’nin eli, ceketinin altında, omuz askılı kılıfında duran tabancaya gitti kendiliğinden.</p>

  <p class="normal1">Beate ancak “Grette, üzgünüm...” diyebildi; sonra Trond banka ulaşıp elini ceketin altına soktu. Zaman nefes almaya başlamıştı şimdi, büzülüp genişliyordu. Harry elinin tabancasının kabzasını kavradığını hissetti; bu anla, silahı çıkarıp emniyet kilidini açtıktan sonra nişan alacağı anın arasında sonsuzluk olduğunu biliyordu. Beate’nin kalkmış kolunun altında gün ışığı parıltısı gördü.</p>

  <p class="normal1">“Ben de” dedi Trond, çelik grisi ve zeytin yeşili AG3’ü omuzlarken. Beate bir adım geriledi.</p>

  <p class="normal1">“Canım” dedi Trond usulca. “Hiç kımıldama; birkaç saniye daha yaşamak istiyorsan sakın kımıldama.”</p>

  <p class="normal1">&nbsp;</p>

  <p class="normal1">“Hata yaptık” dedi Harry sırtını pencereye dönüp, toplanmış dedektiflere hitap ederek. “Stine Grette’yi Lev değil, kocası Trond Grette öldürdü.”</p>

  <p class="normal1">Emniyet Müdürü’yle Ivarsson konuşmayı kestiler, Möller koltuğunda dikeldi, Halvorsen not tutmayı unuttu ve Weber’in yüzü bile uyuşuk ifadesini yitirdi.</p>

  <p class="normal1">Sonunda sessizliği Möller bozdu. “Muhasebeci mi?”</p>

  <p class="normal1">Harry kendisine inanmadan bakan yüzlere kafa sallayıp onayladı.</p>

  <p class="normal1">“Mümkün değil” dedi Weber. “Elimizde 7-Eleven’ın kamera kaydı var, kola şişesindeki parmak izi de var. Katilin Lev Grette olduğu kesin.”</p>

  <p class="normal1">“İntihar mektubundaki elyazısı da var” dedi Ivarsson.</p>

  <p class="normal1">“Hem yanılmıyorsam Raskol’un kendisi soyguncunun Lev Grette olduğunu söyledi” dedi Emniyet Müdürü.</p>

  <p class="normal1">“Vaka çözülmüş gibi görünüyor” dedi Möller.</p>

  <p class="normal1">“İzninizle açıklayayım” dedi Harry.</p>

  <p class="normal1">“Evet, bir zahmet açıklar mısın?” dedi Emniyet Müdürü.</p>

  <p class="normal1">&nbsp;</p>

  <p class="normal1">Artık iyice toplanmış olan bulutlar, Aker Hastanesi’nin üstünden siyah bir savaş donanması gibi geçiyordu.</p>

  <p class="normal1">“Aptalca bir şey yapma Harry” dedi Trond. Silahın namlusunu Beate’nin alnına dayamıştı. “Tabancanı tuttuğunu biliyorum; bırak onu.”</p>

  <p class="normal1">“Yoksa ne yaparsın?” diye sordu Harry tabancasını çekerek.</p>

  <p class="normal1">Trond hafifçe kıkırdadı. “Çok basit. İş arkadaşını vururum.”</p>

  <p class="normal1">“Karını vurduğun gibi mi?”</p>

  <p class="normal1">“O hak etmişti.”</p>

  <p class="normal1">“Ya? Lev’i senden çok sevdiği için mi?”</p>

  <p class="normal1">“<span class="ideitalik">Benim</span> karım olduğu için!”</p>

  <p class="normal1">Harry derin bir nefes aldı. Trond’la arasında Beate duruyordu; ama kadının sırtı dönük olduğundan Harry onun yüz ifadesini göremiyordu. Yapabileceği birkaç şey vardı. Birinci seçenek Trond’a aptalca ve aceleci davrandığını söylemek ve adamın bunun doğru olduğunu fark etmesini ummaktı. Ama tenis kortuna giderken yanına dolu bir AG3 alan bir adam, onu ne için kullanacağına çoktan karar vermiş olurdu. İkinci seçenek Trond’un sözünü dinleyip tabancayı bırakmak ve öldürülmeyi beklemekti. Üçüncü seçenek Trond’a baskı uygulamak ve onun planına aykırı bir şeyler yapmasını sağlamaktı. Veya gözünü karartıp tetiği çekebilirdi. Birinci seçenekten hayır gelmezdi, ikincisi en kötü seçenekti, üçüncüsüyse... eh, Ellen’in başına gelen şey Beate’nin de başına gelirse, bu vicdan azabıyla yaşayamayacağını biliyordu; tabii kendisinin sağ kalması durumunda.</p>

  <p class="normal1">“Belki de artık karın olmak istemiyordu” dedi Harry. “Öyle mi oldu?”</p>

  <p class="normal1">Trond parmağını tetiğe biraz bastırdı ve Beate’nin omzunun üstünden Harry’yle bakıştı. Harry içgüdüsel olarak içinden saymaya başladı. “Bin bir, bin iki...”</p>

  <p class="normal1">“Beni terk edebileceğini sanıyordu” dedi Trond alçak sesle. “Oysa ben ona her şeyi vermiştim.” Güldü. “Kimseye hayrı dokunmamış, hayatı doğum günü partisi sanan ve bütün hediyelerin kendisine verildiğini düşünen bir adam için beni terk edecekti. Lev soygun yapmazdı. Aklı karışıktı sadece.” Trond’un kahkahası, rüzgârda bisküvi kırıntıları gibi savruldu.</p>

  <p class="normal1">“Yine de karın ona gidecekti” dedi Harry.</p>

  <p class="normal1">Trond gözlerini hızlı hızlı kırpıştırdı. “Onu seviyormuş. <span class="ideitalik">Seviyormuş</span>. Evlendiğimiz gün bile beni sevdiğini söylemedi. <span class="ideitalik">Hoşlanıyorum</span> derdi. Benden <span class="ideitalik">hoşlanıyormuş</span>. Ama bacaklarını çatıdan sarkıttı diye alkış bekleyen çocuğu seviyordu. Lev’in istediği buydu. Alkışlanmak.”</p>

  <p class="normal1">Aralarında altı metreden az mesafe vardı; Harry, Trond’un namluyu tutan sol elinin eklemlerinin beyazlaştığını gördü.</p>

  <p class="normal1">“Ama senin istediğin bu değildi Trond. Senin alkışa ihtiyacın yoktu, değil mi? Zaferlerinin tadını sessizce çıkarıyordun. Tek başına. Üstgeçitteki gibi.”</p>

  <p class="normal1">Trond altdudağını öne çıkardı. “İtiraf et; bana inandınız, değil mi?”</p>

  <p class="normal1">“Evet, sana inandık Trond. Söylediğin her şeye inandık.”</p>

  <p class="normal1">“Nerede hata yaptım peki?”</p>

  <p class="normal1">&nbsp;</p>

  <p class="normal1">“Beate, Trond’la Stine Grette’nin son altı aylık hesap hareketlerini kontrol etti” dedi Harry.</p>

  <p class="normal1">Beate bir kâğıt yığınını kaldırıp odadakilere gösterdi. “İkisi de seyahat acentesi Brastour’a ödeme yapmışlar” dedi. “Acente bu yılın mart ayında Stine Grette’nin haziranda São Paulo’ya gitmek için rezervasyon yaptırdığını onayladı; Trond Grette de bir hafta sonra aynı şeyi yapmış.”</p>

  <p class="normal1">“Bütün bunlar Trond Grette’nin bize söyledikleriyle örtüşüyor” dedi Harry. “Tuhaf olan şu: Stine şube müdürü Klementsen’e Yunanistan’a tatile gideceğini söylemiş. Bir de, Trond Grette biletini yola çıkacağı gün satın almış. Evliliklerinin onuncu yılını kutlamak için birlikte tatile çıkan insanlar normalde bu kadar kötü planlama yapmazlar, değil mi?”</p>

  <p class="normal1">Oda öyle sessizdi ki, koridorun diğer tarafındaki buzdolabının motorunun çalışmaya başladığını duydular.</p>

  <p class="normal1">“Sanki ortada, gideceği yer konusunda herkese yalan söyleyen bir kadın ve onun banka hesabını kontrol eden şüpheci bir koca var. Adam daha sonra Brastour’u arayıp, karısının kaldığı otelin adını öğrendi ve kadını geri getirmek için peşine düştü.”</p>

  <p class="normal1">“Eee?” dedi Ivarsson. “Onu yağız bir adamla mı bastı?”</p>

  <p class="normal1">Harry başını hayır anlamında salladı. “Karısını bulamadı bence.”</p>

  <p class="normal1">“Kontrol ettik; kadın rezervasyon yaptırdığı otelde kalmamış” dedi Beate. “Trond da erken dönmüş.”</p>

  <p class="normal1">“Dahası Trond, São Paulo’da banka kartından otuz bin kron çekmiş. Başta elmas yüzük aldım dedi; sonra da parasız kalan Lev’le buluşup parayı ona verdiğini söyledi. Ama ikisinin de doğru olmadığına eminim. Bence o para, São Paulo’da bulunabilen ve oranın mücevherlerinden bile daha meşhur olan bir hizmet için ödendi.”</p>

  <p class="normal1">“Neymiş bu hizmet?” diye sordu Ivarsson; dayanılmaz hale gelen sessizlik yüzünden sinirlendiği belliydi.</p>

  <p class="normal1">“Kiralık katil hizmeti.”</p>

  <p class="normal1">Harry’nin içinden lafı daha da uzatmak geliyordu, ama Beate’nin fırlattığı bakışı görünce daha şimdiden melodramın dozunu fazla kaçırdığını anladı. “Lev’in bu sonbaharda Oslo’ya geri dönmesinin sebebi Stine’ydi. Parasız filan değildi ve banka soymak gibi bir niyeti yoktu. Stine’yi Brezilya’ya götürmeye gelmişti.”</p>

  <p class="normal1">“Stine’yi mi?” diye haykırdı Möller. “Kardeşinin karısını mı?”</p>

  <p class="normal1">Harry başıyla onayladı. Dedektifler birbirlerine baktılar.</p>

  <p class="normal1">“Yani Stine kimseye haber vermeden Brezilya’ya mı taşınacaktı?” diye devam etti Möller. “Ailesine, arkadaşlarına söylemeden? İşverenlerine bile haber vermeden?”</p>

  <p class="normal1">“Eh” dedi Harry, “insan hayatını hem polisler, hem de iş arkadaşları tarafından aranan bir banka soyguncusuyla geçirmeye karar vermişse, planlarını ve yeni adresini herkese söylemez. Tek bir kişiye söyledi, Trond’a.”</p>

  <p class="normal1">“Yani en söylenmeyecek kişiye” diye ekledi Beate.</p>

  <p class="normal1">“Trond’la on üç yıl birlikte yaşadıktan sonra, onu artık tanıdığını sanıyordu herhalde.” Harry pencereye gitti. “Onu çok seven, alıngan ama iyi kalpli, güvenilir muhasebeciyi. Sonra olanlar konusunda tahmin yürüteyim biraz.”</p>

  <p class="normal1">Ivarsson burnunu çekti. “Şimdiye kadar yaptığın neydi ki?”</p>

  <p class="normal1">“Lev, Oslo’ya gelince Trond onunla temas kurdu. Yetişkin insanlar, üstüne üstlük kardeş olduklarından böyle şeyleri konuşabilmeleri gerektiğini söyledi. Lev rahatladı ve sevindi. Ama şehirde dolanmak istemiyordu, fazla riskliydi bu; o yüzden Stine işteyken Disengrenda’da buluşmaya karar verdiler. Lev gelince Trond onu iyi karşıladı; başta üzüldüğünü, ama artık kendini topladığını ve onlar adına sevindiğini söyledi. Birer kola içip pratik ayrıntılardan konuştular. Trond, Stine’ye gelecek mektupları gönderme bahanesiyle, Lev’in d’Ajuda’daki gizli adresini öğrendi. Lev, Trond’un São Paulo’dayken kurduğu planı uygulamak için ihtiyaç duyduğu son bilgileri ona verdiğinin farkında değildi.”</p>

  <p class="normal1">Harry, Weber’in yavaşça başını sallayarak onayladığını gördü.</p>

  <p class="normal1">“Cuma sabahı. Büyük gün. Stine öğleden sonra Lev’le birlikte Londra’ya uçacak; ertesi sabah da oradan Brezilya’ya gidecekler. Biletlerini Brastours aracılığıyla aldılar. Bavullar evde hazır bekliyor, ama Stine’yle Trond her zamanki gibi işe gidiyorlar. Trond saat ikide işten çıkıp Sporveisgata’daki Focus’a gidiyor. Kiraladığı squash kortunun parasını ödüyor, ama partner bulamadığını söylüyor. Artık ilk bahanesi hazır: 14.34’te yaptığı, kayda geçirilen ödeme. Sonra fitness salonunda biraz egzersiz yapacağını söyleyip soyunma odasına giriyor. O sırada oraya girip çıkan bir sürü kişi var. Çantayla birlikte tuvalete kapanıyor, iş tulumunu giyiyor, üstüne de muhtemelen palto gibi bir şey giyiyor. Tuvalette gördüğü herkesin gittiğinden emin olduktan sonra, güneş gözlüğünü takıyor, çantayı alıyor ve soyunma odasından çabucak, fark edilmeden çıkıp binayı terk ediyor. Tahminimce Stenspark’a doğru yürüyüp ardından Pilestredet’teki inşaat alanından geçiyor; orada saat üçte paydos edilir. İnşaata girip paltosunu çıkarıyor ve katlayıp kepinin altına gizlediği kar maskesini takıyor. Sonra tepeye çıkıp sola saparak Industrigata’dan iniyor. Bogstadveien kavşağındaki 7-Eleven’a giriyor. Oraya iki hafta önce, kamera açılarını kontrol etmeye gelmişti. Ve ısmarladığı çöp konteyneri istediği yerde duruyor. Artık sahne hazır; Trond çalışkan polislerin civardaki dükkânlarla benzin istasyonlarının güvenlik kamerası kayıtlarını izleyeceklerini biliyor. O yüzden bize bu küçük şovu hazırladı: Yüzünü görmüyoruz, ama çıplak eliyle bir kola şişesini tuttuğunu ve kola içtiğini <span class="ideitalik">çok</span> net görüyoruz. Şişeyi plastik torbaya koyuyor (parmak izlerinin yağmur yüzünden silinmediğine emin olalım diye) ve epey bir süre orada duracağını bildiği yeşil çöp konteynerinin içine bırakıyor. Bizi gözünde fazla büyütmüş olmalı, çünkü o kanıtı gözden kaçıracaktık az kalsın; ama adamın şansı vardı... Beate çılgın gibi araba kullandı ve sonunda Trond Grette’nin istediği şeyi yapmayı, onun masumiyetinin ve Lev’in suç işlediğinin nihai, su götürmez kanıtını bulmayı başardık.”</p>

  <p class="normal1">Harry sustu. Karşısındaki insanların kafaları karışmış gibiydi biraz.</p>

  <p class="normal1">“O kola şişesi, Lev’in Disengrenda’dayken kullandığı bir şişeydi” dedi Harry. “Veya başka bir yerdeyken. Trond şişeyi bizi kandırmak için almıştı.”</p>

  <p class="normal1">“Korkarım bir şeyi unuttun Hole” dedi Ivarsson kişnercesine. “Banka soyguncusunun şişeyi çıplak elle tuttuğunu sen söyledin. Trond Grette tutsa, şişede onun parmak izleri olurdu.”</p>

  <p class="normal1">Harry, Weber’i gösterdi.</p>

  <p class="normal1">“Zamk” dedi deneyimli dedektif.</p>

  <p class="normal1">“Pardon?” Emniyet Müdürü, Weber’e döndü.</p>

  <p class="normal1">“Banka soyguncularının eski bir numarasıdır. Parmak uçlarınıza biraz zamk sürüp sertleşmesini beklersiniz ve bingo, parmak izi kalmaz.”</p>

  <p class="normal1">Emniyet Müdürü başını salladı. “Ama bahsettiğiniz bu muhasebeci böyle numaraları nereden öğrenmiş olabilir ki?”</p>

  <p class="normal1">“Norveç’teki gelmiş geçmiş en profesyonel banka soyguncularından birinin kardeşiydi” dedi Beate. “Lev’in yöntemlerini ve tarzını çok iyi biliyordu. Lev, Disengrenda’daki evinde, başka birçok şeyin yanı sıra banka soygunlarının video kayıtlarını tutuyordu. Trond ağabeyinin tekniklerini kendi kendine öyle iyi öğrenmişti ki, Raskol bile onu Lev Grette sandı. Üstelik iki kardeş fiziksel olarak da benziyorlar, yani bilgisayarın videodan yola çıkarak hazırladığı görüntüler Lev’i andırıyordu.”</p>

  <p class="normal1">“Vay anasını!” dedi Halvorsen kendini tutamayıp. Eğilerek Bjarne Möller’e korkuyla baktı; ama Möller ağzı açık kalakalmış halde oturuyordu, önünden bir kurşun geçmiş gibi donuk gözlerle boşluğa bakıyordu.</p>

  <p class="normal1">&nbsp;</p>

  <p class="normal1">“Tabancayı indirmedin Harry. Sebebini açıklayabilir misin?”</p>

  <p class="normal1">Harry kalbi küt küt atsa da düzenli nefes almaya çalıştı. Beyne oksijen gitmesi çok önemliydi. Beate’ye bakmamaya çalıştı. Rüzgâr, kadının ince, sarı saçlarını havalandırıyordu. İncecik boynunun kasları gerilmişti ve omuzları titremeye başlamıştı.</p>

  <p class="normal1">“Çok basit” dedi Harry. “İndirirsem ikimizi de vurursun. Bana daha iyi bir teklif yapmalısın Trond.”</p>

  <p class="normal1">Trond gülerek yanağını silahın yeşil dipçiğine yasladı. “Şu teklife ne dersin peki Harry? Alternatifleri düşünüp tabancanı indirmen için yirmi beş saniyen var.”</p>

  <p class="normal1">“Her zamanki gibi yirmi beş saniye ha?”</p>

  <p class="normal1">“Evet. Bunun ne kadar kısa bir süre olduğunu hatırlıyorsundur. Hızlı düşün Harry.”</p>

  <p class="normal1">“Stine’nin soyguncuyu tanıdığını neden düşündüm biliyor musun?” diye bağırdı Harry. “Birbirlerine fazla yakın duruyorlardı. Şimdi seninle Beate’nin durduğunuzdan çok daha yakın. Tuhaf ama, ölüm kalım durumlarında bile insanlar mümkünse başkalarının kişisel alanlarına saygı gösteriyorlar. Garip değil mi bu?”</p>

  <p class="normal1">Trond namluyu Beate’nin çenesinin altına yaslayıp kadının yüzünü kaldırdı. “Beate, bizim için sayar mısın lütfen?” Yine teatral tonda konuşmaya başlamıştı. “Birden yirmi beşe kadar. Acele etme, ağırdan da alma.”</p>

  <p class="normal1">“Bir şeyi merak ediyordum” dedi Harry. “Sen onu vurmadan önce ne dedi?”</p>

  <p class="normal1">“Gerçekten bilmek istiyor musun Harry?”</p>

  <p class="normal1">“Evet, istiyorum.”</p>

  <p class="normal1">“Beate’nin saymaya başlamak için iki saniyesi var. Bir...”</p>

  <p class="normal1">“Say Beate!”</p>

  <p class="normal1">“Bir.” Kadının sesi kuru bir fısıltıydı. “İki.”</p>

  <p class="normal1">“Stine kendisini ve Lev’i idama mahkûm eden bir şey söyledi” dedi Trond.</p>

  <p class="normal1">“Üç.”</p>

  <p class="normal1">“Beni vurabilirsin, ama ona kıyma dedi.”</p>

  <p class="normal1">Harry boğazının kasıldığını, tabancayı tutan parmaklarının gevşediğini hissetti.</p>

  <p class="normal1">“Dört.”</p>

  <p class="normal1">&nbsp;</p>

  <p class="normal1">“Yani şube müdürü parayı torbaya ne kadar çabuk koyarsa koysun Trond, Stine’yi vuracak mıydı?” diye sordu Halvorsen.</p>

  <p class="normal1">Harry kasvetle başını sallayıp onayladı.</p>

  <p class="normal1">“Madem her şeyi biliyorsun, adamın nasıl kaçtığını da biliyorsundur” dedi Ivarsson. Alaycı ve keyifli bir ses tonuyla konuşmaya çalışmıştı, ama sinirlendiği çok belliydi.</p>

  <p class="normal1">“Hayır, ama geldiği yoldan gitmiştir herhalde. Industri-gata’dan çıkıp Pilestredet’ten inmiştir, inşaata girip kar maskesini giymiş ve tulumun sırtına POLİS yazısını yapıştırmıştır. Focus’a geri döndüğünde kepli ve güneş gözlüklüydü; personel onu fark etmedi, çünkü ellerindeki fotoğraflardan onu tanıyamadılar. Soyunma odasına girip, işten geldiğinde üstünde olan spor giysilerini giydi ve kalabalık fitness salonunda biraz bisiklet çevirdi, belki biraz da ağırlık kaldırdı. Sonra duş aldı ve resepsiyon masasına gidip tenis raketinin kaybolduğunu bildirdi. Masadaki kız, Trond’un tam 16.02’de çıktığını söyledi. Trond’un bahanesi hazırdı artık; sokağa çıktı, siren sesleri duydu ve evine gitti. Muhtemelen.”</p>

  <p class="normal1">“Sırtına polis yazısı yapıştırmasının sebebini anlamadım” dedi Emniyet Müdürü. “Biz iş tulumu kullanmayız ki.”</p>

  <p class="normal1">“Temel psikoloji” dedi Beate; Emniyet Müdürü’nün tek kaşını kaldırdığını görünce yanakları kızardı. “Yani... şey, bariz anlamında temel değil.”</p>

  <p class="normal1">“Devam et” dedi Emniyet Müdürü.</p>

  <p class="normal1">“Trond Grette, polisin o civarda gördüğü iş tulumlu herkesi sorguya çekeceğini biliyordu elbette. Dolayısıyla etrafta koşuşturan polislerin Focus’taki kimliği belirsiz kişiye olabildiğince az dikkat etmelerini sağlayacak bir şey olmalıydı tulumunda. Halk da polisten çekinir hep.”</p>

  <p class="normal1">“İlginç bir teori” dedi Ivarsson; ekşi ekşi gülümsüyordu ve iki parmağının uçları çenesinin altındaydı.</p>

  <p class="normal1">“Doğru söylüyor” dedi Emniyet Müdürü. “Otoriteden herkes korkar. Devam et.”</p>

  <p class="normal1">“Ama kesin emin olmak için, yalancı şahitlik yaptı; POLİS yazılı iş tulumu giymiş bir adamın fitness salonunun önünden geçtiğini gördüğünü söyledi.”</p>

  <p class="normal1">“Bu başlı başına dâhice bir fikirdi” dedi Harry. “Grette’nin bize öyle bir adam gördüğünü söylemesi. Böylece gözümüzdeki inanılırlığını da artırdı; katilin oradan kaçtığını gördüğünü söylemekle şüpheleri üstüne çekebilirdi, çünkü kendisi de oradaydı.”</p>

  <p class="normal1">“Ha?” dedi Möller. “Son söylediğini tekrarlasana Harry. Daha yavaş.”</p>

  <p class="normal1">Harry derin bir soluk aldı.</p>

  <p class="normal1">“Aman, boşver” dedi Möller. “Başım ağrıyor zaten.”</p>

  <p class="normal1">&nbsp;</p>

  <p class="normal1">“Yedi.”</p>

  <p class="normal1">“Ama onun sözünü dinlemedin” dedi Harry. “Ağabeyine kıydın.”</p>

  <p class="normal1">“Elbette” dedi Trond.</p>

  <p class="normal1">“Ağabeyin Stine’yi öldürdüğünü biliyor muydu?”</p>

  <p class="normal1">“Ona bizzat söyleme hazzına eriştim. Cep telefonundan söyledim. Gardemoen Havalimanı’nda bekliyordu. Uçağa binmezse onu da öldüreceğimi söyledim.”</p>

  <p class="normal1">“Stine’yi öldürdüğünü söylediğinde sana inandı mı?”</p>

  <p class="normal1">Trond güldü. “Lev beni tanırdı. Bir an bile şüphe etmedi. Ben ayrıntıları anlatırken, Lev iş salonunda teletekstten banka soygununu okuyordu. Uçağının kalkış anonsu yapılınca telefonu kapadı. Stine’yle birlikte yer ayırttığı uçağın. Hey, sen!” Namluyu Beate’nin başına dayadı.</p>

  <p class="normal1">“Sekiz.”</p>

  <p class="normal1">“Evine sağ salim gideceğini düşünüyordu” dedi Harry. “Ama senin São Paulo’da kiralık katil tuttuğundan haberi yoktu, değil mi?”</p>

  <p class="normal1">“Lev hırsızdı, ama saf bir hırsızdı. Bana d’Ajuda’da gizlendiği evin adresini vermemeliydi.”</p>

  <p class="normal1">“Dokuz.”</p>

  <p class="normal1">Harry, Beate’nin robot monotonluğundaki sesine aldırmamaya çalıştı. “Kiraladığın katile talimatlar ve intihar mektubu gönderdin. O mektubu, Lev’in ödevlerini yaptığın elyazınla yazmıştın.”</p>

  <p class="normal1">“Bravo” dedi Trond. “İyi iş çıkardın Harry. Yanıldığın tek bir nokta var: Onları banka soygunundan önce göndermiştim.”</p>

  <p class="normal1">“On.”</p>

  <p class="normal1">“Eh” dedi Harry. “Kiralık katil de iyi iş çıkardı. Lev sahiden kendini asmış gibi görünüyordu. Gerçi bir serçeparmağının eksik olması kafa karıştırıcıydı. Kanıt mıydı o?”</p>

  <p class="normal1">“Şöyle söyleyeyim. Serçeparmağı standart bir zarfa kolayca sığar.”</p>

  <p class="normal1">“Kan görmeye dayanamazsın sanıyordum Trond?”</p>

  <p class="normal1">“On bir.”</p>

  <p class="normal1">Harry ıslık çalan rüzgârın sesine, uzaktan gelen bir gök gürültüsünün karıştığını duydu. Etraftaki araziyle patikalar ıssızdı. Yaklaşan fırtına yüzünden herkes bir yerlere sığınmıştı.</p>

  <p class="normal1">“On iki.”</p>

  <p class="normal1">“Neden teslim olmuyorsun?” dedi Harry. “Kurtulma şansın yok, biliyorsun.”</p>

  <p class="normal1">Trond kıkırdadı. “Elbette yok. Mesele bu zaten, değil mi? Umudum yok. Kaybedecek bir şeyim yok.”</p>

  <p class="normal1">“On üç.”</p>

  <p class="normal1">“Planın ne peki Trond?”</p>

  <p class="normal1">“Planım mı? Bankadan çaldığım iki milyon kronum var; sürgüne gidip –mutlu olmasa da– uzun bir yaşam sürmeyi planlıyorum. Yolculuk tarihimi biraz öne almak zorunda kaldım, ama buna hazırlıklıydım. Soygundan beri arabam hazır duruyor. İki seçeneğin var: Vurulmak ya da çite kelepçelenmek.”</p>

  <p class="normal1">“On dört.”</p>

  <p class="normal1">“Boşuna uğraştığını biliyorsun” dedi Harry.</p>

  <p class="normal1">“Ben ortadan kaybolmayı çok iyi bilirim, inan bana. Lev’den öğrendim. Bana yirmi dakika yeter. Yirmi dakikada iki araç ve iki kimlik değiştiririm. Beni bekleyen dört araba, dört de pasaport var; bağlantılarım da sağlam. Örneğin São Paulo’ya gidebilirim. Oranın nüfusu yirmi milyon. Beni aramaya oradan başlayabilirsin.”</p>

  <p class="normal1">“On beş.”</p>

  <p class="normal1">“İş arkadaşın birazdan ölecek Harry. Kararın nedir?”</p>

  <p class="normal1">“Çok fazla şey anlattın” dedi Harry. “Bizi zaten öldüreceksin.”</p>

  <p class="normal1">“Riske girmen gerekecek. Başka ne seçeneğin var ki?”</p>

  <p class="normal1">“Senin benden önce ölmen de bir seçenek” dedi Harry tabancasının horozunu çekerek.</p>

  <p class="normal1">“On altı” diye fısıldadı Beate.</p>

  <p class="normal1">&nbsp;</p>

  <p class="normal1">Harry sözünü bitirmişti.</p>

  <p class="normal1">“Eğlenceli bir teori Hole” dedi Ivarsson. “Özellikle de şu Brezilya’daki kiralık katille ilgili kısım. Gayet...” Küçük dişlerini sergileyerek hafifçe gülümsedi. “Egzotik. Hepsi bu mu peki? Mesela kanıt filan yok mu?”</p>

  <p class="normal1">“Elyazısı. İntihar mektubundaki” dedi Harry.</p>

  <p class="normal1">“Trond Grette’nin elyazısına uymuyor demiştin.”</p>

  <p class="normal1">“Normal elyazısına uymuyor. Ama ödevlerdeki...”</p>

  <p class="normal1">“O ödevleri Trond Grette’nin yazdığına yemin edebilecek bir tanık var mı?”</p>

  <p class="normal1">“Hayır” dedi Harry.</p>

  <p class="normal1">Ivarsson inledi: “Yani bu soygun vakasıyla ilgili tek bir somut kanıt bile yok elinde.”</p>

  <p class="normal1">“Cinayet vakası” dedi Harry usulca, Ivarsson’a bakarak. Möller’in başını utançla eğip yere baktığını, Beate’ninse ellerini âcizce ovuşturduğunu gözucuyla görebiliyordu. Emniyet Müdürü genzini temizledi.</p>

  <p class="normal1">&nbsp;</p>

  <p class="normal1">Harry emniyet kilidini açtı.</p>

  <p class="normal1">“Ne yapıyorsun?” Trond gözlerini kısarak Beate’nin başını namluyla itti.</p>

  <p class="normal1">“Yirmi bir” diye inledi kadın.</p>

  <p class="normal1">“İnsan kendini özgür hissediyor, değil mi?” dedi Harry. “Kaybedecek bir şeyi olmadığını sonunda fark edince. Karar vermeyi çok kolaylaştırıyor.”</p>

  <p class="normal1">“Blöf yapıyorsun.”</p>

  <p class="normal1">“Öyle mi dersin?” Harry tabancayı sol önkoluna dayayıp ateş etti. Tabanca yüksek ve sert bir sesle patladı. İki salise sonra, yüksek apartmanlardan yankı geldi. Trond bakakaldı. Polisin deri ceketinde tırtıklı bir delik açılmıştı ve beyaz bir yün parçası rüzgârda titreşiyordu. Delikten kan sızıyordu. Yere boğuk bir saatin sesini andıran boğuk şıpırtılarla düşen ağır, kırmızı kan damlaları toprak tarafından emilerek, şistle çürük çimen karışımında gözden kayboluyordu. “Yirmi iki.”</p>

  <p class="normal1">Giderek daha sık düşen damlalar, hızlanmakta olan bir metronom gibi ses çıkarıyordu. Harry tabancasını kaldırdı, namluyu tel çitteki bir boşluktan geçirdi ve nişan aldı. “Benim kanım işte böyle görünür” dedi zor duyulacak kadar alçak sesle. “Seninkine bakalım mı?”</p>

  <p class="normal1">Tam o anda bulutlar güneşi örttü.</p>

  <p class="normal1">“Yirmi üç.”</p>

  <p class="normal1">&nbsp;</p>

  <p class="normal1">Batıdan gelen karanlık gölge önce tarlaların, sonra da teraslı evlerin, apartmanların, kırmızı şistin ve üç kişinin üstüne duvar gibi düştü. Hava sıcaklığı da düştü. Taş gibi düştü; sanki ışığın önündeki engel, ısıyı geçirmemekle kalmayıp soğuk yayıyordu. Ama Trond bunu fark etmedi. O yalnızca kadın polisin hızlı ve kesik nefeslerini, kadının solgun, ifadesiz yüzünü, bir de Harry’nin tabancasının aradığı şeyi nihayet bulmuş ve şimdiden onun içine dalan, onu yırtan, parçalayan ve siyah bir göz gibi bakan namlusunu algılıyordu. Uzaktan gök gürültüsü geliyordu. Ama Trond’un duyduğu tek şey kan sesiydi. Polisin yarasından kan akıyordu. Adamın kanı, canı, içi çimenlere şıpır şıpır damlıyordu. Toprak tarafından emilmiyordu; kan toprağı yiyor, yakarak içine giriyordu. Trond gözleriyle kulaklarını kapatsa bile kulaklarında kendi kanının sesini, şarkı söyleyen ve zonklayarak dışarı çıkmaya çalışan kanının sesini duyacağını biliyordu.</p>

  <p class="normal1">Orta şiddetli doğum sancısını andıran bir mide bulantısına kapıldı; içinde ağzından doğacak olan bir fetüs vardı sanki. Yutkundu, ama bütün guddeleri çalışıyordu, içini yağlıyor, onu hazırlıyordu. Arazi, apartmanlar ve tenis kortu dönmeye başladı. Trond büzülerek kadın polisin arkasına saklanmaya çalıştı; ama kadın fazla ufak tefek, fazla saydamdı, borada titreyen incecik bir yaşam tülüydü sadece. Trond tabancasını öyle bir tutuyordu ki, sanki aslında tabanca onu tutuyordu; parmağını tetiğe biraz bastırıp bekledi. Beklemek zorundaydı. Neyi? Korkusunun geçmesini mi? Dünyanın dönmeyi kesmesini mi? Ama kesmiyordu, dönüp duruyordu sadece ve en dibe ulaşana dek durmayacaktı. Stine’nin gideceğini söylediği andan beri her şey serbest düşüşteydi ve Trond’un kulaklarından eksik olmayan kan sesi, temponun giderek arttığını hatırlatmıştı sürekli. Trond her sabah uyandığında artık düşmeye herhalde alıştığını, artık dehşet duymayacağını, yakında her şeyin biteceğini, acı bariyerini aştığını düşünmüştü. Oysa doğru değildi bu. Sonra dibe vurmayı, korkmayı keseceği günü arzulamaya başlamıştı. Şimdiyse dibi görebiliyor ve iyice korkuyordu. Tel çitin diğer tarafındaki toprak üstüne üstüne geliyordu.</p>

  <p class="normal1">&nbsp;</p>

  <p class="normal1">“Yirmi dört.”</p>

  <p class="normal1">Sayma işi bitmek üzereydi. Gözleri güneş yüzünden kamaşan Beate, Ryen’deki bir bankanın içindeydi; dışarısının aydınlığı göz kamaştırıcıydı, her şey beyaz ve parlaktı. Yanında duran babası her zamanki gibi sessizdi. Annesi bir yerlerden sesleniyordu, ama çok uzaktaydı, hep öyle olmuştu. Beate görüntüleri, yazları, öpüşmeleri ve yenilgileri saydı. Sayıları çoktu; bu kadar çok olmalarına şaşırdı. Yüzleri, Paris’i, Prag’ı, siyah bir kâkülün altındaki gülümseyişi, beceriksizce edilen bir ilan-ı aşkı anımsadı; nefes nefese, korkuyla sorulan bir soruyu: Acıyor mu? Ve San Sebastian’daki bir restoranı; oraya gidecek kadar parası yoktu, ama yine de masa ayırtmıştı. Belki de minnettar olmalıydı aslında?</p>

  <p class="normal1">Başını namlu dürtünce bu düşüncelerden uyandı. Görüntüler kayboldu ve beyaz, cızırtılı, kar fırtınalı ekran kaldı sadece. Beate şunu merak etti: Babam neden yanımda öylece durdu? Neden benden bir şey istemedi? Babası hiçbir zaman ondan bir şey istememişti. Ve Beate bu yüzden ondan nefret ediyordu. Tek arzusunun onun için bir şey, herhangi bir şey yapmak olduğunu bilmiyor muydu babası? Beate onun izinden gitmişti, ama banka soyguncusunu, katili, annesini dul bırakan kişiyi bulduğunda ve babasının intikamını (ve kendi intikamını da) almak istediğinde, babası her zamanki gibi yanında sessizce durmuş ve intikamı reddetmişti.</p>

  <p class="normal1">Şimdi Beate onun konumundaydı. Geceleri Acı Evi’nde, dünyanın dört bir yanından gelme banka videolarını izlerken, rehinelerin ne düşündüklerini merak etmişti. Şimdi sıra ondaydı ve yanıtı hâlâ bilmiyordu.</p>

  <p class="normal1">Sonra birisi ışığı kapadı, güneş kayboldu ve ortalık buz kesti. Beate bu kez soğuğa uyanmıştı. Sanki ilk uyanışı yeni bir rüyanın parçasıydı yalnızca. Ve tekrar saymaya başlamıştı. Ama bu kez hiç gitmediği yerleri, tanışmadığı insanları, dökmediği gözyaşlarını, kendisine hiç söylenmemiş sözleri sayıyordu.</p>

  <p class="normal1">&nbsp;</p>

  <p class="normal1">“Evet, var” dedi Harry. “Elimde şu kanıt var.” Bir kâğıt sayfasını çıkarıp uzun masaya koydu.</p>

  <p class="normal1">Aynı anda öne eğilen Ivarsson’la Möller kafa kafaya tokuştular.</p>

  <p class="normal1">“Bu ne?” diye bağırdı Ivarsson. “‘Harika Bir Gün.’”</p>

  <p class="normal1">“Karalamalar” dedi Harry. “Gaustad Hastanesi’nde bir not defterine yazılmış yazılar. Onları Trond Grette’nin yazdığına iki kişi tanıklık edebilir, yani Lönn’le ben.”</p>

  <p class="normal1">“Eee?”</p>

  <p class="normal1">Harry onlara baktı. Sırtını dönüp yavaşça pencereye doğru yürüdü. “Kafan dağınıkken çiziktirdiğin yazıları inceledin mi hiç? Onlardan bir sürü şey öğrenilebilir. O kâğıdı bu yüzden yanıma aldım, belki bir şey çıkar diye. Başta çıkmadı. Yani karın yeni öldürülmüşse, bir psikiyatri servisinde müşahede altındaysan ve durmadan ‘Harika Bir Gün’ diye yazıp duruyorsan ya zırdelisindir ya da düşündüğünün tam tersini yazıyorsundur. Sonra bir şey keşfettim.”</p>

  <p class="normal1">Oslo yaşlı ve yorgun bir adamın yüzü gibi soluk griydi; ama bugün güneşin altında, geride kalmış birkaç renk parıldıyordu. Bir vedadan önceki son gülümseyiş gibi, diye düşündü Harry.</p>

  <p class="normal1">“ ‘Harika Bir Gün’ ” dedi. “Bu bir düşünce, yorum ya da ifade değil. Bu bir başlık. Bir ilkokul kompozisyon ödevi başlığı.”</p>

  <p class="normal1">Bir çit serçesi pencerenin önünden uçarak geçti.</p>

  <p class="normal1">“Trond Grette düşünmeden, otomatik pilotta yazıyordu. Öğrencilik zamanında, yeni elyazısına alışmaya çalışırken yaptığı gibi. <span class="ideitalik">Kripos</span>’taki elyazısı uzmanı Jean Hue, intihar mektubuyla okul ödevlerini aynı kişinin yazdığını doğruladı zaten.”</p>

  <p class="normal1">Film durmuş gibiydi, görüntü donmuştu, tek bir hareket yoktu, tek bir sözcük yoktu; koridordaki fotokopi makinesinin tekdüze hareketleri vardı yalnızca.</p>

  <p class="normal1">Harry sonunda dönüp sessizliği bozdu. “Lönn’le benim Trond Grette’yi buraya getirip biraz sorguya çekmemize itirazınız olmaz sanırım.”</p>

  <p class="normal1">&nbsp;</p>

  <p class="normal1">Lanet olsun, lanet olsun, lanet olsun! Harry tabancayı titretmemeye çalışıyordu, ama hissettiği acı başını döndürüyordu ve sert rüzgârlar vücudunu itip kakıyordu. Trond kana Harry’nin umduğu tepkiyi vermişti ve onun atış hattına girmişti bir anlığına. Ama Harry duraksamıştı ve şimdi Trond, Beate’nin arkasındaydı; Harry onun başının bir kısmıyla omzunu görebiliyordu yalnızca. Beate, Ellen’e öyle benziyordu ki. Tanrım, öyle benziyordu ki. Harry görüşünü netleştirmek için gözlerini kırpıştırdı. Bir sonraki rüzgâr öyle şiddetliydi ki banktaki gri ceketi havalandırdı; tenis kortunda sadece ceket giymiş bir görünmez adam koşuyormuş gibi göründü bir an. Harry birazdan sağanak başlayacağını biliyordu; yağmur duvarının son bir uyarı olarak gönderdiği rüzgârlardı bunlar. Sonra hava gece gibi karardı, Harry’nin karşısındaki iki kişi birbirine karıştı ve yağmur başladı; iri, ağır damlalar düşmeye başladı gökyüzünden.</p>

  <p class="normal1">“Yirmi beş.” Beate’nin ansızın gelen sesi yüksek ve netti.</p>

  <p class="normal1">Aniden şimşek çakınca Harry o ikisinin kırmızı şiste düşen gölgelerini gördü. Sonra öyle yüksek bir gök gürültüsü koptu ki, hepsinin kulaklarını astar gibi kapladı sanki. Harry’nin karşısındaki kişilerden biri yere yığıldı.</p>

  <p class="normal1">Harry dizlerinin üstüne çökerken, kendi sesinin “Ellen!” diye haykırdığını işitti.</p>

  <p class="normal1">Hâlâ ayakta duran kişinin dönüp elinde silahla yaklaşmaya başladığını gördü. Nişan almaya çalıştı, ama yüzünden akan yağmur suyu görüşünü bulandırıyordu. Gözlerini kırpıştırarak nişan aldı. Artık hiçbir şey hissetmiyordu, acıyı da soğuğu da hissetmiyordu, üzüntü ya da zafer hissi duymuyordu; muazzam bir boşluk vardı sadece. Dünya anlamlı olacak şekilde tasarlanmamıştı; kendini açıklayan, sonsuz bir mantrayla yineleniyordu her şey: yaşamak, ölmek, yeniden doğmak, yaşamak, ölmek. Harry tetiği yarıya kadar çekti. Nişan aldı.</p>

  <p class="normal1">“Beate?” diye fısıldadı.</p>

  <p class="normal1">Kadın kapıyı tekmeleyerek açtı ve AG3’ü uzattı; Harry silahı aldı.</p>

  <p class="normal1">“Ne... oldu?”</p>

  <p class="normal1">“Setesdal Seğirmesi” dedi kadın.</p>

  <p class="normal1">“Setesdal Seğirmesi mi?”</p>

  <p class="normal1">“Zavallı, külçe gibi yığılıverdi.” Kadın sağ elini gösterdi. Eklemlerinde açılmış iki yaradan akan kanı yağmur suyu yıkıyordu. “Onun dikkatinin dağılmasını bekliyordum sadece. Gök gürleyince ödü koptu. Sen de korktun anlaşılan.”</p>

  <p class="normal1">Sol servis kutusunda hareketsiz yatan adama baktılar.</p>

  <p class="normal1">“Onu kelepçelememe yardım eder misin Harry?” Beate yüzüne yapışmış sarı saçlarını fark etmiyor gibiydi. Gülümsedi.</p>

  <p class="normal1">Harry yüzünü yağmura doğru kaldırıp gözlerini kapadı. “Göklerdeki Tanrı” diye mırıldandı. “Bu zavallı ruh ancak 12 Temmuz 2022’de serbest kalacak. Ona merhamet eyle.”</p>

  <p class="normal1">“Harry?”</p>

  <p class="normal1">Harry gözlerini açtı. “Evet?”</p>

  <p class="normal1">“O adam 2022’den önce serbest kalmayacaksa, onu bir an önce Emniyet Müdürlüğü’ne götürsek iyi olur.”</p>

  <p class="normal1">“Ondan bahsetmiyordum” dedi Harry ayağa kalkarak. “Kendimden bahsediyordum. O tarihte emekli oluyorum da.”</p>

  <p class="normal1">Beate’nin omuzlarına kolunu atıp gülümsedi. “Seni Setesdal Seğirmesi seni...”</p>
</body>
</html>
