<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_24"><br class="calibre4" />
  18<br class="calibre4" />
  Harika Bir Gün</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">“Burası tüylerimi ürpertiyor” dedi Beate.</p>

  <p class="normal1">“Burada Arnold Jukleröd diye ünlü bir hasta vardı eskiden” dedi Harry. “Buranın psikiyatri denilen hasta hayvanın beyni olduğunu söylerdi. Eee, Stine Grette hakkında bir şey buldun mu?”</p>

  <p class="normal1">“Hayır. Sabıka kaydı tertemiz ve banka hesaplarında tuhaflık yok. Durup dururken giysi mağazalarından alışveriş yapmaya, restoranlarda yemek yemeye filan başlamamış. Kumarhaneye filan da gitmemiş. Bulabildiğim tek lüksü, bu yaz São Paulo’ya gitmiş olması.”</p>

  <p class="normal1">“Peki ya kocası?”</p>

  <p class="normal1">“O da aynı. Gayet tutumlu ve ölçülü.”</p>

  <p class="normal1">Gaustad Hastanesi’nin bahçe kapısından geçip, kırmızı kârgir binalarla çevrili bir meydana girdiler.</p>

  <p class="normal1">“Hapishaneye benziyor” dedi Beate.</p>

  <p class="normal1">“Heinrich Schirmer” dedi Harry. “19. yüzyılda yaşamış bir Alman mimar. Botsen Hapishanesi’nin de tasarımını yapmıştı.”</p>

  <p class="normal1">Bir hastabakıcı onları almak için resepsiyon masasına geldi. Saçları siyaha boyalı olan adam, bir müzik grubunda çalmalıymış veya tasarımcılık yapmalıymış gibi görünüyordu. Sahiden de bunları yapıyordu.</p>

  <p class="normal1">“Trond Grette genellikle öylece oturup pencereden dışarı bakıyor” dedi, koridordan G2 bölümüne doğru yürürlerken.</p>

  <p class="normal1">“Konuşmaya hazır mı?” diye sordu Harry.</p>

  <p class="normal1">“Evet, konuşabiliyor kesinlikle...” Hastabakıcı siyah saçları dağınık görünsün diye altı yüz kron ödemişti ve şimdi kâkülünü düzeltirken, kemik çerçeveli gözlüğünün ardından Harry’ye göz kırpıştırıyordu; bu gözlük zeki ama asosyal gibi görünmesini öyle bir şekilde sağlıyordu ki, işin uzmanları hastabakıcının modayı takip eden biri olduğunu anlayabilirlerdi.</p>

  <p class="normal1">“Meslektaşım, Grette’nin karısı hakkında konuşabilecek durumda olup olmadığını soruyordu” dedi Beate.</p>

  <p class="normal1">“Görürsünüz” diyen hastabakıcı kâkülünü gözlüğünün üstüne geri indirdi. “Yine psikopatlaşırsa hazır değil demektir.”</p>

  <p class="normal1">Harry bir insanın psikopatlaştığını nereden anladıklarını sormadı. Koridorun sonuna geldiklerinde hastabakıcı yuvarlak pencereli bir kapıyı açtı.</p>

  <p class="normal1">“Kilitli tutulması mı gerekiyor?” diye sordu Beate, aydınlık ön odaya bakınırken.</p>

  <p class="normal1">“Hayır” diyen hastabakıcı daha fazla açıklama yapmadan, pencerenin önündeki koltukta oturan beyaz sabahlıklı adamın sırtını gösterdi. “Ben geldiğimiz koridordaki, sol taraftaki nöbet odasındayım.”</p>

  <p class="normal1">Koltuktaki adama yaklaştılar. Pencereden dışarı bakan adamın yalnızca sağ eli kımıldıyordu; robot eli gibi mekanik bir şekilde titreyerek, bir not defterine yazı yazıyordu.</p>

  <p class="normal1">“Trond Grette?” diye sordu Harry.</p>

  <p class="normal1">Dönüp bakan kişiyi tanıyamadı. Grette’nin kafası kazınmıştı, yüzü zayıflamıştı ve tenis kortundaki akşamda gözlerinde görülen vahşi ifadenin yerini, karşısındakileri görmeyen sakin, dalgın, uzak bakışlar almıştı. Harry bu bakışları daha önce de görmüştü. Hapse atılan insanlar ilk birkaç haftadan sonra böyle bakarlardı. Harry bu adamın da başına aynı şeyin geldiğini sezisel olarak anladı. Adam cezasını çekiyordu.</p>

  <p class="normal1">“Biz polisiz” dedi Harry.</p>

  <p class="normal1">Grette bakışlarını onlara çevirdi.</p>

  <p class="normal1">“Banka soygunu ve eşiniz hakkında konuşmak istiyoruz.”</p>

  <p class="normal1">Grette, Harry’nin söylediklerini anlamaya çalışırcasına gözlerini kıstı.</p>

  <p class="normal1">“Size bazı sorular sormak istiyoruz” dedi Beate yüksek sesle.</p>

  <p class="normal1">Grette başını yavaşça sallayarak onayladı. Beate bir sandalye çekip oturdu.</p>

  <p class="normal1">“Bize eşinizden bahsedebilir misiniz?” diye sordu.</p>

  <p class="normal1">“Size mi?” Adamın sesi, yağlanmamış bir kapının gıcırtısı gibiydi.</p>

  <p class="normal1">“Evet” dedi Beate kibarca gülümseyerek. “Stine’yi tanımak istiyoruz. Neler yaptığını öğrenmek istiyoruz. Neleri sevdiğini. Ortak planlarınızı. Böyle şeyleri.”</p>

  <p class="normal1">“Böyle şeyleri mi?” Grette, Beate’ye baktı. Sonra kalemi bıraktı. “Çocuklarımız olacaktı. Plan buydu. Tüp bebekler. İkiz istiyordu. İki artı iki, diyordu hep. İki artı iki. Tam başlamak üzereydik. Tam şimdi.” Adamın gözleri yaşardı.</p>

  <p class="normal1">“Uzun süredir evliydiniz, değil mi?”</p>

  <p class="normal1">“On yıl” dedi Grette. “Tenis oynamasalar bile aldırmazdım. Çocukları ebeveyninin sevdiği şeyleri sevmeye zorlayamazsınız, değil mi? Belki de at binmeyi yeğlerlerdi. Binicilik harikadır.”</p>

  <p class="normal1">“Eşiniz nasıl bir insandı?”</p>

  <p class="normal1">“On yıl” diye yineledi Grette, tekrar pencereye dönerek. “1988’de tanıştık. Ben Oslo’da işletme okumaya başlamıştım, o da Nissen Lisesi son sınıftaydı. Hayatımda gördüğüm en güzel kızdı. En güzel kız asla elde edemediğin ve belki de unuttuğun kızdır der herkes, biliyorum; ama Stine farklıydı. Ben hep onun en güzel olduğunu düşündüm. Bir ay sonra birlikte yaşamaya başladık; üç yıl boyunca gece gündüz birlikteydik. Ama Stine Grette olmayı kabul etmesine, evet demesine inanamadım yine de. Tuhaf, değil mi? Bir insanı çok severseniz, sizi sevebilmesi anlaşılmaz geliyor. Oysa tam tersi olmalıydı, değil mi?”</p>

  <p class="normal1">Koltuğun kolçağına bir damla gözyaşı düştü.</p>

  <p class="normal1">“İyi kalpliydi. Buna değer veren çok insan kalmadı artık. Güvenilirdi, sadıktı ve hep anlayışlıydı. Cesurdu da. Alt kattan gelen sesler duysa, ben uyuyorsam kalkıp tek başına aşağı inerdi. Beni uyandırmasını söyledim, ya bir gün sahiden hırsız girerse dedim. Güldü ve dedi ki: <span class="ideitalik">O zaman onlara waffle ikram ederim; waffle’ın kokusu da seni uyandırır her zamanki gibi.</span> Hırsız girerse beni <span class="ideitalik">waffle</span> kokusuyla uyandıracakmış... evet.”</p>

  <p class="normal1">Adam horgörüyle, burnundan nefes vererek güldü. Dışarıdaki huş ağaçlarının çıplak dalları, sert rüzgârda onlara el sallıyordu. “<span class="ideitalik">Waffle</span> yapmalıydın” diye fısıldadı Grette. Sonra gülmeye çalıştı, ama çıkan ses ağlama sesi gibiydi.</p>

  <p class="normal1">“Arkadaşları nasıl insanlardı?” diye sordu Beate.</p>

  <p class="normal1">Grette gülmeyi sürdürünce Beate soruyu yinelemek zorunda kaldı.</p>

  <p class="normal1">“Yalnız kalmayı severdi” dedi Grette. “Tek çocuk olduğu için belki de. Anne babasıyla sık sık konuşurdu. Hayatında ben de vardım. Başkasına ihtiyacımız yoktu.”</p>

  <p class="normal1">“Belki de başkalarıyla görüşüyordu, ama siz bilmiyordunuz; olamaz mı?” dedi Beate.</p>

  <p class="normal1">Grette ona baktı. “Ne demek istiyorsunuz?”</p>

  <p class="normal1">Yanakları kızaran Beate çabucak gülümsedi. “Yani eşiniz size konuştuğu herkesten bahsetmemiş olabilir.”</p>

  <p class="normal1">“Neden bahsetmesin ki? Ne demeye çalışıyorsunuz?”</p>

  <p class="normal1">Beate yutkunup Harry ile bakıştı. Harry devreye girdi. “Soruşturmalarımızda bütün olasılıkları göz önünde bulundurmaya çalışırız, akla yakın gelmeyenleri bile. Banka çalışanlarından birinin soyguncuyla işbirliği yapmış olması bir olasılık. Bazen işin hem planlama, hem de icra kısmında içeriden yardım alınır. Örneğin soyguncunun ATM’nin ne zaman doldurulacağını bildiği kesin.” Harry, Grette’nin tepkisini görmek için adamın yüzünü inceledi. Ama Grette’nin gözleri, yine uzaklara gittiğini gösteriyordu. “Bu soruları diğer bütün banka personeline sorduk” diye yalan söyledi Harry.</p>

  <p class="normal1">Dışarıdaki ağaca konmuş bir saksağan öttü. Hüzünlü, yapayalnız bir sesle. Grette başıyla onayladı. Önce yavaşça, sonra hızlanarak.</p>

  <p class="normal1">“Aha” dedi. “Anlıyorum. Stine’nin o yüzden vurulduğunu düşünüyorsunuz. Soyguncuyu tanıdığını düşünüyorsunuz. Adamın onunla işi bitince, kendisini ele vermesin diye onu vurduğunu. Değil mi?”</p>

  <p class="normal1">“Eh, en azından teorik olarak mümkün” dedi Harry.</p>

  <p class="normal1">Grette başını sallayıp tekrar güldü: Kederli, boğuk bir sesle güldü. “Stine’mi tanımadığınız belli. Hayatta öyle bir şey yapmazdı o. Neden yapsındı ki? Biraz daha yaşasa milyoner olacaktı.”</p>

  <p class="normal1">“Ya?”</p>

  <p class="normal1">“Dedesi Walle Bödtker. Seksen beş yaşında, şehir merkezinde üç apartmanı var. Bu yaz akciğer kanseri teşhisi konuldu ve o zamandan beri durumu kötüleşiyor. Torunlarına birer apartman kalacaktı.”</p>

  <p class="normal1">Harry anında, otomatik bir şekilde sordu: “Stine’nin apartmanı kime kalacak şimdi?”</p>

  <p class="normal1">“Diğer torunlara” diye yanıtladı Grette tiksintiyle. “Şimdi de onları araştıracaksınız, değil mi?”</p>

  <p class="normal1">“Araştırmalı mıyız sizce?” diye sordu Harry.</p>

  <p class="normal1">Grette yanıt verecekken, Harry ile göz göze gelince duraksadı. Alt dudağını ısırdı.</p>

  <p class="normal1">“Özür dilerim” dedi, elini tıraşsız yüzünde gezdirerek. “Bütün olasılıkları araştırmanızdan memnun olmalıyım tabii ki. Ama öyle boşuna geliyor ki. Ve anlamsız. Katili yakalasanız bile, benden aldığı şeyi asla geri veremezsiniz. İdam cezası bile eşimi geri getirmez. İnsanın ölmesi, başına gelebilecek en kötü şey değil.” Harry adamın ne diyeceğini biliyordu. “En kötüsü, yaşama sebebini yitirmek.”</p>

  <p class="normal1">“Evet” dedi Harry ayağa kalkarak. “Bu kartvizitim. Aklınıza bir şey gelirse beni arayın. Beate Lönn’le de konuşabilirsiniz.”</p>

  <p class="normal1">Grette tekrar pencereye dönmüş olduğundan, Harry’nin kartvizitini uzattığını görmemişti; Harry kartviziti masaya bıraktı. Dışarıda hava kararıyordu ve penceredeki yarı saydam yansımalar hayaletler gibiydi.</p>

  <p class="normal1">“O adamı gördüm gibi geliyor” dedi Grette. “Cumaları iş çıkışı dosdoğru Sporveisgata’daki Focus spor salonuna, squash oynamaya giderim genellikle. Partnerim yoksa fitness salonuna girerim. Ağırlık kaldırırım, bisiklete binerim filan. O saatlerde içerisi öyle kalabalık olur ki çoğunlukla kuyruğa girmek gerekir.”</p>

  <p class="normal1">“Evet” dedi Harry.</p>

  <p class="normal1">“Stine öldürüldüğünde oradaydım. Bankadan üç yüz metre ilerideydim. Bir an önce duş alıp eve gitmek ve yemek yapmaya başlamak istiyordum. Cumaları ben yemek yapardım hep. Eşimi beklemeyi severdim. Beklemeyi... severdim. Her erkek sevmez.”</p>

  <p class="normal1">“O adamı gördüğünüzü söylerken ne demek istediniz?” diye sordu Beate.</p>

  <p class="normal1">“Soyunma odasındayken birinin yanımdan geçtiğini gördüm. Bol, siyah giysileri vardı. İş tulumu gibi bir şey giymişti.”</p>

  <p class="normal1">“Kar maskeli miydi?”</p>

  <p class="normal1">Grette başını hayır anlamında salladı.</p>

  <p class="normal1">“Tepesi sivri bir kep?” diye sordu Harry.</p>

  <p class="normal1">“Elinde bir çeşit başlık vardı. Kar maskesi olabilir. Veya tepesi sivri bir kep.”</p>

  <p class="normal1">Harry “Peki yüzünü...?” diye söze başladı, ama Beate araya girdi.</p>

  <p class="normal1">“Boyu?”</p>

  <p class="normal1">“Bilmiyorum” dedi Grette. “Orta boyluydu. Ama orta boy nedir ki? 1.80?”</p>

  <p class="normal1">“Bunu bize neden daha önce söylemediniz?” diye sordu Harry.</p>

  <p class="normal1">“Çünkü” dedi Grette parmaklarını cama bastırarak, “Sadece bir his. Katil o değildi, biliyorum.”</p>

  <p class="normal1">“Nasıl bu kadar emin olabiliyorsunuz?” diye sordu Harry.</p>

  <p class="normal1">“Çünkü birkaç gün önce iki meslektaşınız geldi. İkisinin de soyadı Li’ydi.” Adam dönüp Harry’ye baktı. “Onlar akraba mı?”</p>

  <p class="normal1">“Hayır. Ne istiyorlardı?”</p>

  <p class="normal1">Grette elini çekti. Yağlı parmak izlerinin çevresi buğulanmıştı.</p>

  <p class="normal1">“Stine’nin banka soyguncusuyla bir şekilde işbirliği içinde olup olmadığını kontrol etmek istiyorlardı. Bana soygunun fotoğraflarını gösterdiler.”</p>

  <p class="normal1">“Ve?”</p>

  <p class="normal1">“Soyguncunun iş tulumu siyah ve yazısızdı. Focus’ta gördüğüm tulumunsa sırtında büyük, beyaz harfler vardı.”</p>

  <p class="normal1">“Hangi harfler?” diye sordu Beate.</p>

  <p class="normal1">“P-O-L-İ-S” dedi Grette, camdaki parmak izlerini silerken. “Sonra sokağa çıktığımda, Majorstuen’dan gelen polis sireni seslerini duydum. İlk düşüncem, etrafta bu kadar çok polis varken hırsızların kaçabilmelerinin çok tuhaf olduğuydu.”</p>

  <p class="normal1">“Evet, kesinlikle. Neden öyle düşündünüz peki?”</p>

  <p class="normal1">“Bilmem. Spor yaparken soyunma odasındaki squash raketim çalındığı için belki de. Bir sonraki düşüncem, Stine’nin bankasının soyulduğuydu. İnsanın hayal gücü dizginsiz kalınca zihni öyle çalışır, değil mi? Sonra eve gidip lazanya yaptım. Stine lazanyaya bayılırdı.” Grette gülümsemeye çalıştı. Sonra da ağlamaya başladı.</p>

  <p class="normal1">Harry yetişkin adamın ağlamasını görmemek için bakışlarını Grette’nin üstüne yazı yazdığı kâğıda odakladı.</p>

  <p class="normal1">“Son altı ay içinde banka hesabınızdan yüklü bir meblağ çekmişsiniz.” Beate’nin sesi sert ve metalikti. “São Paulo’da otuz bin kron çekmişsiniz. Neden?”</p>

  <p class="normal1">Harry gözlerini kaldırıp kadına şaşkınlıkla baktı. Beate durumdan hiç etkilenmemiş gibiydi.</p>

  <p class="normal1">Grette ağlarken gülümsedi. “Stine’yle onuncu evlilik yıldönümümüzü orada kutladık. İzni erken başladığı için oraya benden bir hafta önce gitti. İlk kez o kadar uzun süre ayrı kaldık.”</p>

  <p class="normal1">“Otuz bin kronluk Brezilya parasını neye harcadığınızı sormuştum” dedi Beate.</p>

  <p class="normal1">Grette pencereye döndü. “O özel bir mesele.”</p>

  <p class="normal1">“Bu da bir cinayet vakası Bay Grette.”</p>

  <p class="normal1">Grette ona uzun uzun, ters ters baktı. “Siz hiç âşık olmadınız, değil mi?”</p>

  <p class="normal1">Beate kaşlarını çattı.</p>

  <p class="normal1">“São Paulo’daki Alman kuyumcuları dünya çapındadır” dedi Grette. “Stine’nin öldüğünde parmağında taşıdığı elmas yüzüğü satın aldım.”</p>

  <p class="normal1">&nbsp;</p>

  <p class="normal1">İçeri iki hastabakıcı girdi. Öğle yemeği. Harry ile Beate kapı penceresinin yanında durup Grette’nin karnını doyurmasını seyrederek, hastabakıcılardan birinin onlara çıkış yolunu göstermesini beklediler.</p>

  <p class="normal1">“Üzgünüm” dedi Beate. “Kendimi salak durumuna düşürdüm. Ben...”</p>

  <p class="normal1">“Sorun değil” dedi Harry.</p>

  <p class="normal1">“Banka soygunu vakalarında kurbanların mali durumlarını mutlaka kontrol ederiz, ama bu sefer fazla ileri gittim herhalde...”</p>

  <p class="normal1">“Sorun değil dedim ya Beate. Sorduğun sorular için asla özür dileme; sormadığın sorular için özür dile.”</p>

  <p class="normal1">Hastabakıcı gelip kapıyı açtı.</p>

  <p class="normal1">“Burada ne kadar kalacak?” diye sordu Harry.</p>

  <p class="normal1">“Çarşamba günü evine göndereceğiz” dedi hastabakıcı.</p>

  <p class="normal1">Arabayla şehir merkezine giderlerken Harry, Beate’ye hastabakıcıların neden hep “hastaları evlerine gönderdiklerini” sordu. Sonuçta onları kendi araçlarıyla göndermiyorlardı, değil mi? Ve hastalar evlerine veya başka bir yere gidip gitmemeye bizzat karar veriyorlardı, değil mi? Öyleyse hastabakıcılar neden hastaların “evlerine gittiklerini” söylemekle yetinmiyorlardı? Veya “taburcu edildiklerini”?</p>

  <p class="normal1">Beate’nin bu konuda herhangi bir görüşü yoktu; gri gökyüzünde odaklanan Harry, huysuz ihtiyarlar gibi konuşmaya başladığını düşündü. Eskiden sadece huysuzdu.</p>

  <p class="normal1">“Saçını değiştirmiş” dedi Beate. “Ve gözlük takmaya başlamış.”</p>

  <p class="normal1">“Kim?”</p>

  <p class="normal1">“Hastabakıcı.”</p>

  <p class="normal1">“Ah, tanıştığınızı bilmiyordum.”</p>

  <p class="normal1">“Tanışmıyoruz. Onu bir keresinde Huk plajında görmüştüm. Eldorado’da da. Ve Stortingsgata’da. Stortingsgata’ydı sanırım... Beş yıl olmuştur herhalde.”</p>

  <p class="normal1">Harry onu süzdü. “Hastabakıcının senin tipin olduğunu fark etmemiştim.”</p>

  <p class="normal1">“O yüzden değil” dedi kadın.</p>

  <p class="normal1">“Ah” dedi Harry. “Unutmuşum. Beynindeki şu bozukluk yüzünden.”</p>

  <p class="normal1">Kadın gülümsedi. “Oslo küçük bir şehir.”</p>

  <p class="normal1">“Öyle mi? Emniyet Müdürlüğü’ne gelmeden önce beni kaç kez gördün?”</p>

  <p class="normal1">“Bir kez. Beş yıl önce.”</p>

  <p class="normal1">“Nerede?”</p>

  <p class="normal1">“Televizyonda. Sidney’deki şu vakayı çözmüştün.”</p>

  <p class="normal1">“Hımm. İyi bir izlenim uyandırmış olmalıyım.”</p>

  <p class="normal1">“Başarısız olduğun halde kahraman ilan edilmene sinir olmuştum; bir tek onu hatırlıyorum.”</p>

  <p class="normal1">“Ah.”</p>

  <p class="normal1">“Katili adalete teslim etmedin, vurup öldürdün sadece.”</p>

  <p class="normal1">Harry gözlerini kapatıp, bir sonraki sigarasından alacağı ilk nefesin ne kadar hoş geleceğini düşündü. Paketin iç cebinde olup olmadığını anlamak amacıyla göğsüne pat pat vurdu ve katlı kâğıt parçasını Beate’ye göstermek için çıkardı.</p>

  <p class="normal1">“O nedir?” diye sordu Beate.</p>

  <p class="normal1">“Grette’nin üstüne yazdığı kâğıt.”</p>

  <p class="normal1">“Harika Bir Gün” diye okudu kadın.</p>

  <p class="normal1">“On üç kez yazmış. <span class="ideitalik">Cinnet</span>’teki gibi, değil mi?”</p>

  <p class="normal1">“<span class="ideitalik">Cinnet</span> mi?”</p>

  <p class="normal1">“Korku filmi, bilirsin. Stanley Kubrick’in.” Harry kadına gözucuyla baktı. “Hani Jack Nicholson bir otelde oturup aynı cümleyi tekrar tekrar yazar.”</p>

  <p class="normal1">“Korku filmlerini sevmem” dedi kadın usulca.</p>

  <p class="normal1">Harry ona döndü. Tam bir şey diyecekken vazgeçti.</p>

  <p class="normal1">“Nerede oturuyorsun?” diye sordu kadın.</p>

  <p class="normal1">“Bislett’te.”</p>

  <p class="normal1">“Yolumun üstünde.”</p>

  <p class="normal1">“Hımm. Sen nerede oturuyorsun?”</p>

  <p class="normal1">“Oppsal’da.”</p>

  <p class="normal1">“Öyle mi? Oppsal’ın neresinde?”</p>

  <p class="normal1">“Vetlandsveien’da. İstasyonun hemen yanında. Jörnslökk-veien’ı bilir misin?”</p>

  <p class="normal1">“Evet, köşesinde büyük, sarı bir ahşap ev vardır.”</p>

  <p class="normal1">“Hah. Ben orada oturuyorum işte. Birinci katta. Annem zemin katında oturuyor. Ben o evde büyüdüm.”</p>

  <p class="normal1">“Ben de Oppsal’da büyüdüm” dedi Harry. “Belki de ortak tanıdıklarımız vardır.”</p>

  <p class="normal1">“Olabilir” dedi Beate pencereden dışarı bakarak.</p>

  <p class="normal1">“Bir ara kontrol edelim” dedi Harry.</p>

  <p class="normal1">İkisi de başka tek kelime etmediler.</p>

  <p class="ortayazi">***</p>

  <p class="normal1">Akşam olunca rüzgâr sertleşti. Hava raporunda Stadt’ın güneyinin fırtınalı, kuzeyininse sağanak yağışlı olacağı tahmin ediliyordu. Harry öksürdü. Annesinin babasına ördüğü, babasının da Harry’ye annesinin ölümünden birkaç yıl sonra Noel armağanı olarak verdiği kazağı çıkardı. Bunu bana vermesi tuhaftı, diye düşündü Harry. Makarnayla köfte ısıttıktan sonra Rakel’i arayıp ona çocukluğunu geçirdiği evden bahsetti.</p>

  <p class="normal1">Rakel pek konuşmasa da, Harry yatak odasından bahsetmesinin onun hoşuna gittiğini anladı. Oyunlarından ve küçük tuvalet masasından. Duvar kâğıdı desenlerine, şifreli yazılmış peri masallarıymış gibi bakarak öyküler uydurmasından. Ve annesinin ona ayırıp asla elini sürmediği tuvalet masası çekmecesinden.</p>

  <p class="normal1">“Oraya futbol kartlarımı koyardım” dedi Harry. “Biri Tom Lund imzalıydı. Bir yaz tatilinde Andalsnes’te tanıştığım Sölvi diye bir kızın mektubunu koydum. Daha sonra, ilk sigara paketimi. Bir paket prezervatifi. Son kullanma tarihleri geçene kadar, açılmadan öylece durdular. Sonra kız kardeşimle birlikte onları şişirip balon yapmaya çalıştığımda, öyle kurumuşlardı ki patladılar.”</p>

  <p class="normal1">Rakel güldü. Harry sırf onun gülüşünü duymak için devam etti.</p>

  <p class="normal1">Telefon konuşmasından sonra huzursuzca dolandı. Haberler dünkü gibiydi. Celalabad’ın üstünde fırtına bulutları toplanıyordu.</p>

  <p class="normal1">Harry yatak odasına girip bilgisayarı açtı. Bilgisayar tıkırdayıp uğuldarken Harry bir e-postanın daha geldiğini gördü. Adresi görünce kalp atışlarının hızlandığını hissetti. Tıkladı.</p>

  <p class="indentmetin">&nbsp;</p>

  <p class="indentmetin"><span class="ideitalik">Selam Harry</span></p>

  <p class="indentmetin"><span class="ideitalik">Oyun başladı. Otopsi bulgularına göre, Anna sen onun yanındayken ölmüş olabilir. Onunla görüştüğünü gizlemenin sebebi bu mu? Gayet akıllılık ediyorsun muhtemelen. İntihar gibi görünse bile. Ama intiharla örtüşmeyen bazı şeyler var, değil mi? Hamle sırası sende.</span></p>

  <p class="indentmetin">S<sup class="calibre7">2</sup>MN</p>

  <p class="indentmetin">&nbsp;</p>

  <p class="normal1">Sert bir sesle irkilen Harry, avcunu masaya var gücüyle vurmuş olduğunu fark etti. Karanlık odada etrafına bakındı. Öfkeliydi ve korkuyordu, ama asıl canını sıkan şey e-postayı yazan kişinin çok... yakında olduğu hissiydi. Harry kolunu uzatıp, hâlâ acıyan elini ekrana yasladı. Soğuk cam tenini serinletti; ama makinenin içindeki giderek artan ısıyı, bir çeşit vücut ısısını hissedebiliyordu.</p>
</body>
</html>
