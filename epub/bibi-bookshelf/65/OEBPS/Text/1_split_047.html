<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_51"><br class="calibre4" />
  45<br class="calibre4" />
  Savaş Sanatı</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Raskol dikeldi ve Harry anlatmaya başladı:</p>

  <p class="normal1">“Bu yaz komşum Ali Niyazi’ye bir mektup geldi; mektubu yazan kişi, yıllar önce binada oturduğunu ve aidat borcu olduğunu iddia ediyordu. Ali onun ismini binada oturmuş kişilerin listesinde bulamayınca, ona boş vermesini yazdı. Adamın ismi Eriksen. Dün Ali’yi arayıp, o mektubu bulmasını söyledim. Adam Sorgenfrigata 17 numarada oturuyormuş. Astrid Monsen, bu yaz birkaç gün boyunca Anna’nın posta kutusunda başka birinin isim etiketini gördüğünü söyledi. Etikette Eriksen ismi yazılıymış. O mektup neden gönderilmişti? Anahtarcıyı aradım. Dairemin anahtarının bir kopyasının yaptırılması için sipariş almışlar. Belgeleri bana faksladılar. İlk fark ettiğim şey şu oldu ki, sipariş Anna’nın ölümünden bir hafta önce verilmiş. Sipariş dilekçesinde Ali’nin, apartman yöneticisinin ve bizim kooperatifle çalışan anahtarcının imzaları var. Bunlar sahte imzalar ve fena değiller. Aldığı mektuplardaki imzaları taklit eden vasat bir ressamın elinden çıkmış gibiler. Ama anahtarcıyı kandırmaya yeterdi; adam Trioving’e Harry Hole’un daire anahtarının bir kopyasını sipariş etti hemen. Harry Hole’un anahtarı bizzat teslim alması, kimlik göstermesi ve imza atması da gerekiyordu; bu yüzden de Harry’nin Anna’nın yedek anahtarını aldığını sanması gerekiyordu. İnsan gülmekten ölebilir, değil mi?”</p>

  <p class="normal1">Raskol kendine hâkim olmakta hiç zorlanmıyor gibiydi.</p>

  <p class="normal1">“Anna buluşmamızla akşam yemeği arasında her şeyi ayarladı. Mısır’daki bir sunucuyu kullanan bir e-posta hesabı açtı ve dizüstü bilgisayarda e-postalar yazıp, gönderilme tarihlerini ayarladı. Gündüz bizim bodrumun kapısını açıp depo odamı buldu. Aynı anahtarla daireme girip, Alf Gunnerud’un evine yerleştirebileceği, kolayca tanınabilir bir kişisel eşya aradı. Kız kardeşimle çekilmiş fotoğrafımı seçti. Sonra torbacı olan eski sevgilisini ziyaret etti. Alf Gunnerud onu tekrar gördüğüne biraz şaşırmış olmalı. Anna ne istiyor olabilirdi ki? Belki de bir tabanca satın veya ödünç almak? Anna, Gunnerud’da şu an Oslo’da sürüsüne bereket gibi görünen o seri numarası silinmiş tabancalardan bir tane bulunduğunu biliyordu çünkü. Adam tabancayı, Beretta M92F’yi Anna’ya verdi; bu arada Anna tuvalete gitti. Orada epey kaldı. Sonunda çıktığında da apar topar gitti. Büyük ihtimalle böyle olmuştur.”</p>

  <p class="normal1">Raskol çenesini öyle sıktı ki, Harry adamın dudaklarının inceldiğini gördü. Geriye yaslandı. “Bir sonraki işi Albu’nun yazlığına gizlice girip oraya dairesinin anahtarını yerleştirmekti. Bu çocuk oyuncağıydı; ne de olsa yazlığın anahtarının dışarıdaki lambanın içinde olduğunu biliyordu. Vigdis’le çocukların fotoğrafını albümden alıp yanında götürdü. Artık her şey hazırdı. Tek yapması gereken beklemekti. Harry’nin akşam yemeğine gelmesini. Mönüde Japon biberli tom yam çorbası ve morfin hidrokloritli kola vardı. Bu morfin hidroklorit son derece popüler bir tecavüz ilacı, çünkü sıvı ve neredeyse tatsız olmasının yanı sıra oldukça etkili ve dozunu ayarlamak basit. Kurban uyandığında hafızasında büyük bir boşluk olduğunu fark eder ve bunu alkole yorar, çünkü akşamdan kalmış gibidir. Aslında tecavüze uğradığım söylenebilir birçok açıdan. Kafam öyle bulanıktı ki Anna ceket cebimden cep telefonumu alıp beni kapı dışarı etmekte zorlanmadı. Ben gittikten sonra o da çıktı ve bodrumdaki odama gidip cep telefonunu dizüstü bilgisayara bağladı. Dönerken apartman merdivenini usulca çıktı. Astrid Monsen onu duyduysa da üçüncü kattaki Bayan Gundersen sandı. Anna kurduğu mekanizmayı kendi haline bırakmadan önce son bir şey yaptı. Vakayla resmi ya da gayriresmi olarak bizzat ilgileneceğimi bildiğinden, bana iki <span class="ideitalik">patrin</span> bıraktı. Tabancayı sağ eliyle tuttu, çünkü solak olduğundan haberdar olduğumu biliyordu. Ayrıca fotoğrafı ayakkabısının içine koydu.”</p>

  <p class="normal1">Raskol’un dudakları kımıldadı, ama aralarından ses çıkmadı.</p>

  <p class="normal1">Harry elini yüzünde gezdirdi. “Başyapıtın son fırça darbesi, bir tabancanın tetiğini çekmekti.”</p>

  <p class="normal1">“Ama neden?” diye fısıldadı Raskol.</p>

  <p class="normal1">Harry omuz silkti. “Anna uçlarda yaşayan bir insandı. Yaşama sebebini elinden aldıklarını düşündüğü insanlardan intikam almak istiyordu. Yaşama sebebi aşktı. Suçlularsa Albu, Gunnerud ve bendim. Ve senin ailen. Kısacası: Kazanan nefret oldu.”</p>

  <p class="normal1">“Saçma” dedi Raskol.</p>

  <p class="normal1">Harry dönüp, Raskol’la Stefan’ın fotoğrafını duvardan indirdi ve aralarındaki masaya koydu. “Senin ailende kazanan hep nefret olmadı mı Raskol?”</p>

  <p class="normal1">Raskol başını geriye atarak içkisini fondipledi. Sonra sırıttı.</p>

  <p class="normal1">Harry daha sonraki birkaç saniyeyi, ileriye hızlı oynatılan bir videoyu izlermiş gibi hatırlayacaktı. O birkaç saniyenin sonunda yerde yatıyordu, Raskol arkadan boğazına sarılmıştı, gözlerine alkol dökülmüştü, burnunda Calvados kokusu vardı ve boynuna kırık bir şişenin sivri kenarı yaslıydı.</p>

  <p class="normal1">“Dünyada yüksek tansiyondan daha tehlikeli tek bir şey vardır <span class="ideitalik">Spiuni</span>” diye fısıldadı Raskol. “Düşük tansiyon. O yüzden hiç kımıldama.”</p>

  <p class="normal1">Harry yutkunup konuşmaya çalıştı, ama Raskol boğazını iyice sıkınca inledi.</p>

  <p class="normal1">“Sun Tzu sevgi ve nefret konusunda son derece nettir <span class="ideitalik">Spiuni</span>. Sevgi de nefret de savaş kazandırır. Onlar Siyam ikizleri gibidir, birbirlerinden ayrılamazlar. Hiddet ve merhametse kaybettirir.”</p>

  <p class="normal1">“Öyleyse ikimiz de kaybetmek üzereyiz” diye inledi Harry.</p>

  <p class="normal1">Raskol, Harry’nin boğazını daha güçlü sıktı tekrar. “Benim Anna’m asla ölmeyi seçmezdi.” Sesi titriyordu. “Hayatı severdi o.”</p>

  <p class="normal1">Harry hırıltılı sesle konuştu: “Senin... özgürlüğü... sevdiğin... gibi... mi?”</p>

  <p class="normal1">Raskol kolunu gevşetince Harry sızlayan ciğerlerini havayla doldurdu hırıldayarak. Kalbi başının içinde atıyordu, ama dışarıdaki trafiğin gürültüsü geri gelmişti.</p>

  <p class="normal1">“Sen seçimini yaptın” dedi Harry güç bela. “Kefaret ödemek için polise teslim oldun. Başkalarına anlaşılmaz gelebilir, ama senin kararındı. Anna da aynı şeyi yaptı.”</p>

  <p class="normal1">Raskol kımıldamaya çalışan Harry’nin boynuna şişeyi bastırdı. “Benim sebeplerim vardı.”</p>

  <p class="normal1">“Biliyorum” dedi Harry. “Kefaret ödemek, neredeyse intikam almak kadar güçlü bir içgüdüdür.”</p>

  <p class="normal1">Raskol karşılık vermedi.</p>

  <p class="normal1">“Beate Lönn’ün de bir karar verdiğini biliyor muydun? Babasını hiçbir şeyin geri getirmeyeceğini anladı. Hiddeti tükendi. Sana baş sağlığı dilediğini ve seni affettiğini söylememi istedi benden.” Harry’nin derisine sivri cam sürtündü. Kaba kâğıda dolmakalemle yazılıyormuş gibi ses çıktı. Son sözcük, tereddütle yazılıyordu sanki. Sadece nokta eksikti. Harry yutkundu. “Şimdi karar verme sırası sende Raskol.”</p>

  <p class="normal1">“Neye karar verecekmişim <span class="ideitalik">Spiuni</span>? Senin ölüp ölmeyeceğine mi?”</p>

  <p class="normal1">Harry derin bir soluk alarak paniğini dizginlemeye çalıştı. “Beate Lönn’ü özgür kılıp kılmamaya. Babasını vurduğun gün olanları ona anlatıp anlatmamaya. Kendini özgür kılıp kılmamaya.”</p>

  <p class="normal1">“Kendimi mi?” Raskol hafifçe güldü.</p>

  <p class="normal1">“Onu buldum” dedi Harry. “Daha doğrusu Beate Lönn buldu.”</p>

  <p class="normal1">“Kimi?”</p>

  <p class="normal1">“Göteborg’da yaşıyor.”</p>

  <p class="normal1">Raskol gülmeyi kesiverdi.</p>

  <p class="normal1">“On dokuz yıldır orada yaşıyor” diye devam etti Harry. “Anna’nın gerçek babasının sen olduğunu keşfettiğinden beri.”</p>

  <p class="normal1">“Yalan söylüyorsun” diye haykıran Raskol, şişeyi başının üstüne kaldırdı. Ağzının kuruduğunu hisseden Harry gözlerini kapadı. Onları tekrar açtığında, Raskol’un cam gibi gözlerini gördü. Birlikte nefes alıp veriyorlardı; göğüsleri birlikte inip kalkıyordu.</p>

  <p class="normal1">“Peki ya... Maria?” diye fısıldadı Raskol.</p>

  <p class="normal1">Harry ancak ikinci denemesinde konuşabildi. “Ondan haber alan yok. Biri Stefan’a yıllar önce onu Normandiya’da, bir gezgin grupta gördüğünü söylemiş.”</p>

  <p class="normal1">“Stefan mı? Onunla konuştun mu?”</p>

  <p class="normal1">Harry başıyla onayladı.</p>

  <p class="normal1">“Senin gibi bir <span class="ideitalik">Spiuni</span>’yle neden konuşmak istesin ki?”</p>

  <p class="normal1">Harry omuz silkmeye çalıştı, ama kımıldayamadı. “Kendisine sor...”</p>

  <p class="normal1">“Kendisine...” Raskol, Harry’ye hayretle bakakaldı.</p>

  <p class="normal1">“Simon dün onu getirmeye gitti. Stefan şu an yan karavanda oturuyor. Hakkında bazı suçlamalar var, ama polislere ona el sürmemelerini tembihledim. Seninle konuşmak istiyor. Gerisi sana kalmış.”</p>

  <p class="normal1">Harry elini şişeyle boynunun arasına soktu. Raskol onu durdurmaya çalışmadı ve ayağa kalktı. “Bunu neden yaptın <span class="ideitalik">Spiuni</span>?” diye sordu sadece.</p>

  <p class="normal1">Harry omuz silkti. “Sen Moskova’daki yargıçların Oleg’i Rakel’e vermelerini sağladın. Ben de sana ailenden geriye kalan tek kişiye tutunma şansını veriyorum.” Ceket cebinden çıkardığı kelepçeyi masaya koydu. “Kararın ne olursa olsun, artık ödeştik.”</p>

  <p class="normal1">“Ödeştik mi?”</p>

  <p class="normal1">“Sen ailemin geri gelmesini sağladın. Ben de senin için aynısını yapıyorum.”</p>

  <p class="normal1">“Ne dediğini anlıyorum Harry, ama bunun anlamı nedir?”</p>

  <p class="normal1">“Anlamı şu ki, Arne Albu’nun öldürülmesiyle ilgili bildiğim her şeyi anlatacağım. Sonra da elimizdeki bütün kanıtlarla senin peşine düşeceğiz.”</p>

  <p class="normal1">Raskol tek kaşını kaldırdı. “O işin peşini bıraksan senin için daha kolay olur <span class="ideitalik">Spiuni</span>. Nasılsa aleyhimde kanıt bulamayacaksın, yani uğraşmana ne gerek var?”</p>

  <p class="normal1">“Çünkü biz polisiz” dedi Harry. “Kıkırdayan cariyeler değil.”</p>

  <p class="normal1">Raskol gözlerini ayırmadan ona baktı. Sonra hafifçe eğilerek veda etti.</p>

  <p class="normal1">Harry kapı eşiğindeyken arkasına döndü. Plastik masada, gölgede oturan zayıf adam yüzünü elleriyle gizliyordu.</p>

  <p class="normal1">“Gece yarısına kadar vaktin var Raskol. Sonra polisler seni geri götürecekler.”</p>

  <p class="normal1">Finnmarkgata’daki trafik gürültüsünü yaran bir ambulans sireni sesi, saf bir notayı ararcasına alçalıp yükseliyordu.</p>
</body>
</html>
