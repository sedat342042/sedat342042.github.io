<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_41"><br class="calibre4" />
  35<br class="calibre4" />
  SOS</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Vigdis Albu dışarıdaki Gregor’un havlamalarına uyandı. Yağmur çatıyı dövüyordu. Kadın saatine baktı. Yedi buçuk. Sızmış olmalıydı. Önünde duran kadeh boştu, ev boştu, her şey boştu. İşler planladığı gibi gitmemişti hiç.</p>

  <p class="normal1">Kalkıp sundurma kapısına gidip Gregor’u seyretti. Gregor bahçe kapısına dönük duruyordu; kulaklarını ve kuyruğunu dikmişti. Vigdis ne yapmalıydı? Köpeği başkasına mı vermeliydi? Uyutarak öldürtmeli miydi? Bu kıpır kıpır, sinirli yaratığı çocuklar bile sevmiyordu. Plan, evet. Kadın cam sehpanın üstünde duran yarı boş cin şişesine baktı. Yeni bir plan yapmanın vakti gelmişti.</p>

  <p class="normal1">Gregor durmadan havlıyordu. <span class="ideitalik">Hav hav!</span> Arne bu sinir bozucu sesi rahatlatıcı bulduğunu söylerdi; en azından birisinin tetikte olduğunu bilmenin az çok hoşuna gittiğini. Köpekler, düşmanları kokularından tanırmış, çünkü kötü niyetli insanlar arkadaşlardan farklı kokarlarmış. Vigdis yarın veterineri aramaya karar verdi; odaya ne zaman girse havlayan bir köpeğe masraf yapmaktan bıkmıştı.</p>

  <p class="normal1">Sundurma kapısını aralayıp kulak kabarttı. Köpeğin havlamalarının ve yağmurun gürültüsünün arasından, ezilen çakılların sesini duydu. Saçını fırçalamayı, sol gözünün altındaki rimel lekesini silmeyi yeni başarmışken zil çaldı; Arne’nin anne babasının düğün hediyesi olan bu zil, Handel’in <span class="ideitalik">Messiah</span>’sının üç notasını çalıyordu. Vigdis kimin geldiğini tahmin ediyordu. Tahmini doğruydu da. Neredeyse.</p>

  <p class="normal1">“Dedektif?” dedi gerçekten şaşırarak. “Bu ne güzel sürpriz.”</p>

  <p class="normal1">Basamaktaki adam sırılsıklamdı. Kaşlarından su damlaları sarkıyordu. Bir kolunu kapı çerçevesine yasladı ve kadına konuşmadan baktı. Vigdis Albu kapıyı ardına kadar açıp gözlerini tekrar kıstı: “Girmek ister misin?”</p>

  <p class="normal1">Önden yürürken, adamın ayakkabılarının gıcırtılarını duydu. Onun gördüğü şeyden hoşlandığını biliyordu. Harry ceketini çıkarmadan bir koltuğa oturdu. Kadın suyu emen koltuk kumaşının karardığını gördü.</p>

  <p class="normal1">“Cin ister misin dedektif?”</p>

  <p class="normal1">“Jim Beam var mı?”</p>

  <p class="normal1">“Hayır.”</p>

  <p class="normal1">“Cin olur.”</p>

  <p class="normal1">Kadın kristal bardaklar –bunlar da Arne’nin anne babasının düğün hediyesiydi– getirip içki koydu. “Başın sağ olsun” dedi polis; adamın kendisine bakan parlak, kırmızı gözlerini gören Vigdis onun içkili olduğunu anladı.</p>

  <p class="normal1">“Teşekkürler” dedi. “<span class="ideitalik">Skal.</span>”</p>

  <p class="normal1">Bardağını bırakınca, adamın kendi bardağının yarısını bir dikişte boşaltmış olduğunu gördü. Adam bardağıyla oynarken birden “Onu ben öldürdüm” dedi.</p>

  <p class="normal1">Vigdis’in eli boynundaki kolyeye gitti içgüdüsel olarak. Sabah armağanına.</p>

  <p class="normal1">“Öyle olmasını istememiştim” dedi adam. “Ama aptallık ve dikkatsizlik ettim. Katillerin onu bulmalarına yol açtım.”</p>

  <p class="normal1">Vigdis kahkaha atmasına ramak kaldığını gizlemek için bardağı ağzına bastırdı.</p>

  <p class="normal1">“Eh, artık biliyorsun” dedi adam.</p>

  <p class="normal1">“Artık biliyorum Harry” diye fısıldadı kadın. Harry’nin gözlerinde şaşkınlık görür gibi oldu.</p>

  <p class="normal1">“Tom Waaler’le konuştun.” Soru değildi bu.</p>

  <p class="normal1">“Kendini Tanrı’nın lütfu sanan o dedektifi diyorsan... Hımm, evet, onunla konuştum. Ona bildiğim her şeyi anlattım tabii. Anlatmasa mıydım Harry?”</p>

  <p class="normal1">Harry omuz silkti.</p>

  <p class="normal1">“Seni zor duruma mı düşürdüm Harry?” Kadın kanepede bacaklarını altına alıp Harry’ye bardağının ardından, kaygılı bir ifadeyle baktı.</p>

  <p class="normal1">Harry yanıt vermedi.</p>

  <p class="normal1">“Bir içki daha?”</p>

  <p class="normal1">Harry başıyla onayladı. “En azından benim sana iyi bir haberim var.” Bardağı dolduran kadının elini dikkatle izledi. “Bu akşam bir e-posta aldım; yazan kişi, Anna Bethsen’in katili olduğunu itiraf ediyor. Katilin Arne olduğunu sanmama yol açan kişi.”</p>

  <p class="normal1">“Bu harika” dedi kadın. Sehpaya cin döktü. “Ah, içkiyi fazla kaçırdım herhalde.”</p>

  <p class="normal1">“Şaşırmışa benzemiyorsun.”</p>

  <p class="normal1">“Artık hiçbir şeye şaşırmıyorum. Açıkçası, Arne’de adam öldürecek yürek olduğunu sanmıyordum zaten.”</p>

  <p class="normal1">Harry ensesini ovuşturdu. “Neyse. Artık elimde Anna Bethsen’in öldürüldüğüne dair kanıt var. Bu akşam evden çıkmadan önce, o itirafı bir iş arkadaşıma gönderdim. Aldığım diğer e-postalarla birlikte. Yani bütün kartlarımı açtım. Anna eski sevgilimdi. Mesele şu ki, öldürüldüğü akşam onunla görüşmüştüm. Davetini reddetmeliydim aslında, ama aptallık ve dikkatsizlik ettim, sonra da bu vakayı tek başıma, kendimi karıştırmadan çözebileceğimi düşündüm. Ben...”</p>

  <p class="normal1">“Aptallık ve dikkatsizlik ettin. Söylemiştin.” Kadın kanepe minderini okşayan Harry’yi düşünceli bir edayla seyretti. “Bu birçok şeyi açıklıyor tabii. Ama yine de, birlikte zaman geçirmek istediğin bir kadınla... birlikte zaman geçirmen suç değil bence. Biraz daha anlatsana Harry.”</p>

  <p class="normal1">“Şey.” Harry parlak içkiyi yuttu. “Ertesi gün uyandığımda hiçbir şey hatırlamıyordum.”</p>

  <p class="normal1">“Anlıyorum.” Kadın kanepeden kalkıp Harry’nin karşısında durdu. “Onu öldüren adamın kim olduğunu biliyor musun?”</p>

  <p class="normal1">Harry başını kanepenin sırtına yaslayıp kadına baktı. “Katilin erkek olduğunu kim söyledi?” Biraz peltek konuşuyordu.</p>

  <p class="normal1">Kadın zayıf elini uzattı. Harry ona sorgulayıcı bir bakış fırlattı.</p>

  <p class="normal1">“Ceketin” dedi kadın. “Sonra da dosdoğru banyoya gidip sıcak bir duş al. Bu arada ben de kahve yapıp sana kuru giysiler bulurum. Arne buna itiraz etmezdi bence. Mantıklı bir adamdı birçok açıdan.”</p>

  <p class="normal1">“Ben...”</p>

  <p class="normal1">“Haydi. Çabuk.”</p>

  <p class="normal1">&nbsp;</p>

  <p class="normal1">Sıcak suyun sarmalayışını hisseden Harry hazla ürperdi. Uyluklarına, kalçalarına kadar çıkarak okşayan su, tüylerini diken diken etti. Harry inledi. Sonra sıcak suya yatıp arkasına yaslandı.</p>

  <p class="normal1">Dışarıdaki yağmurun sesini duyarken Vigdis Albu’nun hareketlerine kulak kabarttı, ama kadın müzik koymuştu. Police. Hem de Greatest Hits. Harry gözlerini kapadı.</p>

  <p class="normal1">Sting SOS gönderiyordu. Bu arada, Beate e-postayı okumuş olmalıydı artık. Onun mesajı iletmesiyle birlikte tilki avı iptal edilecekti. Alkol yüzünden gözkapakları ağırlaşan Harry gözlerini her kapatışında, buharı tüten sıcak banyo suyunun içinden çıkmış iki bacak ve el yapımı İtalyan ayakkabılar görüyordu. Başının gerisine koyduğu bardağı el yordamıyla aradı. Beate’yi Schröder’den aradığında iki büyük bira içmişti sadece; istediği kadar uyuşmasına yetmemişti bu. Şu lanet olası bardak neredeydi? Tom Waaler’in yine de onu tutuklayıp tutuklamayacağını merak etti. Harry adamın bunu yapmakla bir şey elde edemeyeceğini biliyordu. Yine de bütün ayrıntıları öğrenmeden teslim olmak istemiyordu. Artık kimseye güvenemezdi. Her şeyi halledecekti. Biraz dinlendikten sonra. Bir içki daha içtikten sonra. Geceyi burada, kanepede geçirecekti. Zihni açılmış olacaktı. Yarın.</p>

  <p class="normal1">Elinin çarptığı ağır kristal bardak fayans zemine düşüp boğuk bir sesle kırıldı.</p>

  <p class="normal1">Harry küfrederek ayağa kalktı. Az kalsın kayıp düşecekti, ama duvara son anda tutundu. Büyük, yumuşak bir havluyu beline dolayıp oturma odasına gitti. Cin şişesi sehpadaydı hâlâ. Harry bar dolabında bulduğu bir bardağı ağzına kadar doldurdu. Kahve makinesinin sesini duyabiliyordu. Vigdis’in holden gelen sesini de. Banyoya dönüp bardağı Vigdis’in onun için bıraktığı giysilerin yanına özenle koydu; kadın açık mavili ve siyahlı, tam takım bir Björn Borg koleksiyonu bırakmıştı. Harry aynayı havluyla silip, buğusuz şeritteki gözlerine baktı.</p>

  <p class="normal1">“Seni geri zekâlı” diye fısıldadı.</p>

  <p class="normal1">Yere oturdu. Fayansların arasından usulca akan kırmızı bir sıvı, banyo deliğine doğru gidiyordu. Harry sıvıyı bakışlarıyla takip ederek sağ ayağına kadar geldi; ayak parmaklarının arasından kan akıyordu. Harry cam parçalarının üstünde oturduğunu anlayınca ayağa kalktı; bunu fark etmemişti bile. Hiç fark etmemişti. Aynaya tekrar bakıp güldü.</p>

  <p class="normal1">&nbsp;</p>

  <p class="normal1">Vigdis ahizeyi bıraktı. Doğaçlama yapmak zorunda kalmıştı, oysa bundan nefret ederdi. İşler planladığı şekilde gitmedi mi fiziksel olarak fenalaşırdı. Hiçbir şeyin kendiliğinden olmadığını daha çocukken anlamıştı. Her şeyi planlı yapmak şarttı. Üçüncü sınıftayken ailesinin Slemdal’dan Skien’e taşınmasını hâlâ hatırlıyordu. Yeni sınıfında öğrencilerin karşısında durup kendini tanıtması gerekmişti; gözlerini ona dikip bakmışlardı ve birkaç kız onun giysileriyle tuhaf plastik torbasını kıkırdayarak göstermişlerdi. Son derste bir liste çıkarmıştı; yakın arkadaşı olacak kızların, soğuk davranacağı kızların, kendisine âşık olacak oğlanların ve onu favori öğrenci seçecek öğretmenlerin listesini. Eve gelince listeyi yatağının başucuna asmıştı ve Noel’de indirdiğinde, her ismin yanında bir tik işareti vardı artık.</p>

  <p class="normal1">Ama şimdi durum farklıydı. Şimdi Vigdis başkalarının insafına kalmış haldeydi.</p>

  <p class="normal1">Saate baktı. Ona yirmi vardı. Tom Waaler yirmi dakika içinde geleceklerini söylemişti. Slemdal’a girmeden çok önce sirenlerini kapatacaklarına söz vermişti; yani Vigdis’in komşular konusunda kaygılanmasına gerek yoktu. Kaygısını dile getirmemişti bile.</p>

  <p class="normal1">Holde oturup bekledi. Hole’un banyoda uyuyakaldığını umuyordu. Saatine tekrar baktı. Müzik dinledi. Neyse ki stresli Police şarkıları bitmişti ve Sting artık solo albümünden şarkıları o muhteşem, yatıştırıcı sesiyle söylüyordu. Yağmurun... bir yıldızdan dökülen gözyaşları gibi olduğunu söylüyordu. Bu öyle güzeldi ki, Vigdis ağlamaklı oldu.</p>

  <p class="normal1">Sonra Gregor’un havladığını işitti. Nihayet.</p>

  <p class="normal1">Kapıyı açıp, anlaştıkları şekilde dışarı çıktı. Bahçede sundurmaya doğru koşan birini gördü, sonra da başka birinin evin arka tarafına doğru gittiğini. Küçük tabancalı, siyah üniformalı, maskeli iki adam karşısında durdular.</p>

  <p class="normal1">“Hâlâ banyoda mı? Merdivenden çıkınca solda, değil mi?” diye fısıldadı biri, siyah kar maskesinin ardından.</p>

  <p class="normal1">“Evet Tom” diye fısıldadı kadın. “Ve bu kadar çabuk geldiğiniz için teşek...”</p>

  <p class="normal1">Ama adamlar içeri dalmışlardı bile.</p>

  <p class="normal1">Kadın gözlerini kapatıp kulak kabarttı. Merdiveni koşarak çıkan ayaklar, sundurmada vahşice hırlayan Gregor, Sting’in zarif “How Fragile We Are”ı, tekmeyle kırılan banyo kapısının çatırtısı.</p>

  <p class="normal1">Dönüp eve girdi. Merdiveni çıkmaya başladı. Bağrışmalara doğru. İçkiye ihtiyacı vardı. Merdivenin tepesinde Tom’un durduğunu gördü. Adam kar maskesini çıkarmıştı, ama yüzü öyle allak bullaktı ki Vigdis onu tanımakta zorlandı. Adam yerdeki, halıdaki bir şeyi gösteriyordu. Vigdis oraya baktı. Kan izi. Gözleri oturma odasından geçerek açık sundurma kapısından dışarı çıkan kan izini takip etti. Siyahlı geri zekâlının kendisine haykırdığı şeyleri anlamıyordu. Düşünebildiği tek şey şuydu: <span class="ideitalik">Plan. Plan bu değil.</span></p>
</body>
</html>
