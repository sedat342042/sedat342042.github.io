<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h1 class="kitapickapak1" id="calibre_toc_6"><br class="calibre4" />
  <br class="calibre4" />
  <br class="calibre4" />
  <br class="calibre4" />
  &nbsp;&nbsp;VI&nbsp;&nbsp;</h1>

  <h2 class="kitapickapak" id="calibre_toc_47"><br class="calibre4" />
  41<br class="calibre4" />
  S<sup class="calibre8">2</sup>MN</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Gökyüzü bulutsuzdu, ama rüzgâr buz gibiydi ve solgun güneş ortalığı pek ısıtmıyordu. Harry ile Aune ceketlerinin yakalarını kaldırmış, yapraklarını şimdiden dökmüş olan huş ağaçlarının bulunduğu caddede yan yana yürüyorlardı.</p>

  <p class="normal1">“Rakel’le Oleg’in geri geleceklerini söylerkenki mutluluğunu karıma anlattım” dedi Aune. “O da üçünüzün artık birlikte mi yaşayacağını sordu.”</p>

  <p class="normal1">Harry gülümseyerek karşılık verdi.</p>

  <p class="normal1">“Rakel’in evinde yer vardır en azından” diye ağız aradı Aune.</p>

  <p class="normal1">“Benimkinde de var” dedi Harry. “Karolin’e selam söyle ve Ola Bauer’dan alıntı yap.”</p>

  <p class="normal1">“ <span class="ideitalik">Tasasızlık Sokağı’na taşındım</span>.”</p>

  <p class="normal1">“<span class="ideitalik">Ama bu da pek işe yaramadı.</span>”</p>

  <p class="normal1">Güldüler.</p>

  <p class="normal1">“Neyse, şu an üstünde çalıştığım vakaya odaklanmış durumdayım tamamen.”</p>

  <p class="normal1">“Vaka, evet” dedi Aune. “İstediğini yaptım, bütün raporları okudum. Tuhaf. Gerçekten tuhaf<a id="anchor-13-anchor"></a>. Dairende uyanıyorsun, hiçbir şey hatırlamıyorsun ve birden kendini Alf Gunnerud’un oyununun içinde buluyorsun. Postmortem psikolojik tahlil yapmam güç tabii, ama o adam cidden ilginç bir vakaymış. Oldukça zeki ve yaratıcı biriydi şüphesiz. Hatta neredeyse sanatçı ruhlu. Planı ustacaydı. Merak ettiğim bazı şeyler var. Sana gönderdiği e-postaları okudum. Senin hafıza kaybı yaşadığından bahsetmiş. Kadının dairesinden sarhoş halde çıktığını görüp de, ertesi gün hiçbir şey hatırlamayacağını mı düşündü acaba?”</p>

  <p class="normal1">“Bir insan taksiye bile yardım almadan binemeyecek kadar sarhoşsa, ertesi gün hafıza kaybı yaşar tabii. Tahminimce o dışarıda, sokakta durup beni gözetliyordu, tıpkı e-postasında Arne Albu’nun yaptığını söylediği gibi. Muhtemelen Anna’yla konuşmuştu ve o akşam geleceğimi biliyordu. Evden öyle zilzurna sarhoş çıkmam beklenmedik ama hoş bir sürpriz oldu herhalde.”</p>

  <p class="normal1">“Sonra da Lasesmeden AS’den aldığı anahtarla dairenin kapısını açtı. Ve kadını vurdu. Kendi tabancasıyla?”</p>

  <p class="normal1">“Muhtemelen. Tabancanın seri numarası törpülenip silinmiş. Konteyner terminalinde Gunnerud’un elinde bulduğumuz tabancanın da numarası silinmişti. Weber törpü izlerinden yola çıkarak, iki silahı da aynı kişinin temin etmiş olabileceğini söylüyor. Ortada büyük bir silah kaçakçılığı şebekesi olabilir. Sverre Olsen’ın –Ellen’in katilinin– evinde bulduğumuz Glock’ta da aynı törpü izleri varmış.”</p>

  <p class="normal1">“Katil tabancayı kadının sağ eline yerleştirdi. Oysa kadın solaktı.”</p>

  <p class="normal1">“Yem atmak için” dedi Harry. “Benim eninde sonunda, en azından kendimi sağlama almak için devreye gireceğimi biliyordu. Diğer polislerin aksine, tabancanın yanlış elde olduğunu fark edeceğimi de biliyordu.”</p>

  <p class="normal1">“Bir de Bayan Albu’yla çocukların fotoğrafı vardı.”</p>

  <p class="normal1">“Anna’nın son sevgilisi Arne Albu’dan şüpheleneyim diye.”</p>

  <p class="normal1">“Ve katil giderken Anna’nın dizüstü bilgisayarını ve senin akşamleyin düşürdüğün cep telefonunu yanında götürdü.”</p>

  <p class="normal1">“O da beklenmedik ama hoş bir sürprizdi.”</p>

  <p class="normal1">“Yani bu adam hapisteyken kendisini aldatan sevgilisini, sevgilisinin birlikte olduğu adamı ve kadının eski sevgilisi olan sarışın polisi cezalandırmak için karmaşık, ayrıntılı bir plan kurdu. Doğaçlama yapmaya da başladı. Lasesmeden AS’den bir kez daha faydalanıp, senin dairenle bodrumuna girdi. Senin cep telefonunu Anna’nın bilgisayarına bağladı ve ikisini de bodrumda bırakıp, izi sürülemez bir sunucu aracılığıyla e-posta gönderecek bir sistem kurdu.”</p>

  <p class="normal1">“Neredeyse izi sürülemez.”</p>

  <p class="normal1">“Ah, evet, senin şu anonim bilgisayar uzmanı arkadaşın sunucuyu buldu. Ama sana gönderilen e-postaların önceden yazılmış olduğunu ve önceden belirlenmiş tarihlerde depondaki bilgisayardan gönderildiğini bulamadı. Katil bilgisayarı bodruma koymadan önce düzeneğini kurmuştu bile. Değil mi?”</p>

  <p class="normal1">“Hımm. E-postaları okudun mu?”</p>

  <p class="normal1">“Okudum.” Aune başıyla evetledi. “Şimdi geriye bakınca, o e-postaların bazı olayları öngörmelerine karşın muğlak oldukları görülüyor. Ama olayların akışına kapılmış birine öyle görünmezlerdi; e-postaları gönderen kişi gelişmeleri sürekli, faal bir şekilde takip ediyormuş gibi gelirdi. Ama katilin bu izlenimi uyandırması kolaydı, çünkü bütün şovu birçok açıdan yönetiyordu.”</p>

  <p class="normal1">“Eh, Arne Albu’nun öldürülmesinin Gunnerud’un işi olup olmadığını henüz bilmiyoruz. Anahtarcıdaki bir iş arkadaşının dediğine göre, cinayetin işlendiği sırada Gunnerud’la o Gamle Major’da bira içiyorlarmış.”</p>

  <p class="normal1">Aune ellerini ovuşturdu. Harry bunun sebebinin soğuk rüzgâr mı, yoksa adamın mantıksal açıdan mümkün olan ve olmayan ihtimallerin çokluğunun tadını çıkarması mı olduğundan emin değildi. “Gunnerud’un Albu’yu öldürmediğini varsayalım” dedi psikolog. “Seni ona yönlendirirken, Albu’nun başına ne gelmesini istiyordu? Albu’nun hüküm giymesini mi? Ama o zaman sen kurtulacaktın. Ve tam tersi. İkinizin de aynı cinayetten hüküm giymeniz imkânsızdı.”</p>

  <p class="normal1">“Doğru” dedi Harry. “Bu durumda Albu’nun hayatındaki en önemli şeyin ne olduğunu sormamız gerekiyor?”</p>

  <p class="normal1">“Mükemmel” dedi Aune. “İş hayatındaki hırsını ister istemez törpülemiş, üç çocuk babası bir adam. Böyle biri en çok ailesine değer verir herhalde.”</p>

  <p class="normal1">“Peki Gunnerud benim Arne Albu’nun Anna’yla görüşmeyi sürdürdüğünü öğrenmemi sağlamakla, daha doğrusu öğrenmeme göz yummakla ne elde etti?”</p>

  <p class="normal1">“Albu’nun karısı çocukları alıp adamı terk etti.”</p>

  <p class="normal1">“İnsanın ölmesi, başına gelebilecek en kötü şey değildir. En kötüsü, yaşama sebebini yitirmektir.”</p>

  <p class="normal1">“İyi bir alıntı.” Aune ona bakarak başıyla onay verdi. “Kimin sözü?”</p>

  <p class="normal1">“Unuttum” dedi Harry.</p>

  <p class="normal1">“Ama sorman gereken bir sonraki soru şu: Gunnerud senden ne istiyordu Harry? Senin hayatını yaşamaya değer kılan nedir?”</p>

  <p class="normal1">Anna’nın evine varmışlardı. Harry anahtarı evirip çevirdi uzun süre.</p>

  <p class="normal1">“Eee?” dedi Aune.</p>

  <p class="normal1">“Gunnerud hakkımda bildiği her şeyi Anna’dan öğrendi herhalde. Anna’ysa benim... işimden başka pek bir şeye sahip olmadığım bir dönemimi biliyordu.”</p>

  <p class="normal1">“İşin?”</p>

  <p class="normal1">“Gunnerud hapse girmemi istiyordu. Ama asıl istediği polislikten atılmamdı.”</p>

  <p class="normal1">Merdiveni çıkarken konuştular.</p>

  <p class="normal1">Weber’le adamları adli tıp incelemesini bitirmişlerdi. Weber sevinçliydi; karyola başı dahil olmak üzere birçok yerde Gunnerud’un parmak izini bulduklarını söyledi.</p>

  <p class="normal1">“Çok dikkatli değilmiş” dedi Weber.</p>

  <p class="normal1">“Buraya öyle çok kez gelmiştir ki, dikkatli olsaydı bile sen onun parmak izini bulurdun” dedi Harry. “Hem asla kendisinden şüphelenilmeyeceğinden emindi.”</p>

  <p class="normal1">“Bu arada Albu’nun öldürülme şekli ilginç” dedi Aune, Harry portrelerle Grimmer lambasının bulunduğu odanın sürme kapısını açarken. “Baş aşağı gömülmüş. Bir sahilde. Bir ritüel gibi geldi bana; katil kendisi hakkında bir şeyler söylemeye çalışıyor olabilir. Bunu düşündün mü hiç?”</p>

  <p class="normal1">“O benim vakam değil.”</p>

  <p class="normal1">“Sorduğum şey o değildi.”</p>

  <p class="normal1">“Tamam. Belki de katil, kurban hakkında bir şeyler söylemek istiyordu.”</p>

  <p class="normal1">“Ne demek istiyorsun?”</p>

  <p class="normal1">Harry, Grimmer lambasını açınca üç tablo aydınlandı. “Hukuk okurken rastladığım bir şeyi, 12. yüzyıldaki Gulathing Kanunu’nu anımsattı. Bu kanuna göre, adi suçlar işlemiş insanların, hainlerin ve katillerin dışındaki herkes kutsal toprağa gömülmeliydi. Bu saydığım kişilerse denizin karayla birleştiği yere gömülmeliydi. Gunnerud, Albu’yu öldürmüş olsa bunu kıskançlık yüzünden yapardı; oysa Albu’nun gömüldüğü yere bakılırsa, cinayetin sebebi kıskançlık değildi. Birisi Albu’nun suçlu olduğunu göstermek istedi.”</p>

  <p class="normal1">“İlginç” dedi Aune. “Bu resimlere neden tekrar bakmamız gerekiyor ki? Berbatlar.”</p>

  <p class="normal1">“Onlarda bir şey göremediğine gerçekten emin misin?”</p>

  <p class="normal1">“Görebiliyorum tabii. Sanattan anlamayan, dramaya fazla düşkün, kasıntı bir genç ressam görüyorum.”</p>

  <p class="normal1">“Beate Lönn diye bir iş arkadaşım var. Bugün gelemedi çünkü Almanya’daki bir polis konferansında, maskeli suçluları bilgisayarlı görüntü manipülasyonuyla ve <span class="ideitalik">fusiform gyrus’</span>la teşhis etme konusunda bir konuşma yapacak. Onun doğuştan gelme özel bir yeteneği var: Hayatında gördüğü herkesin yüzünü hatırlayabiliyor.”</p>

  <p class="normal1">Aune başıyla onayladı. “Bu olguyu biliyorum.”</p>

  <p class="normal1">“Ona bu tabloları gösterdiğimde, tablolardaki insanları tanıdı.”</p>

  <p class="normal1">“Ya?” Aune tek kaşını kaldırdı. “Anlatsana.”</p>

  <p class="normal1">Harry gösterdi. “Soldaki Arne Albu, ortadaki benim, sağdakiyse Alf Gunnerud.”</p>

  <p class="normal1">Aune gözlerini kıstı, gözlüğünü düzeltti ve tablolara çeşitli uzaklıklardan bakmayı denedi. “İlginç” diye mırıldandı. “Çok ilginç. Ben başların genel hatlarını görüyorum sadece.”</p>

  <p class="normal1">“Ben sadece senin uzman tanık olarak, insanların bu şekilde teşhis edilmelerinin mümkün olup olmadığını söylemeni istemiştim. Mümkünse, Gunnerud’la Anna’nın arasında bir bağlantı daha bulmuş oluruz.”</p>

  <p class="normal1">Aune elini salladı. “Bayan Lönn hakkında söylediğin şey doğruysa, bir insan yüzünü minimum veriyle tanıyabilir.”</p>

  <p class="normal1">Apartmandan çıktıklarında Aune bu Beate Lönn denen kişiyle tanışmayı mesleki açıdan istediğini söyledi. “Anladığım kadarıyla Lönn bir dedektif.”</p>

  <p class="normal1">“Hırsızlık Masası’nda. İnfazcı vakasında onunla birlikte çalıştım.”</p>

  <p class="normal1">“Ha, evet. O iş nasıl gidiyor?”</p>

  <p class="normal1">“Eh, çok ipucu yok. Bu aralar tekrar harekete geçmesini bekliyorlardı, ama bir şey olmadı. Bu tuhaf aslında.”</p>

  <p class="normal1">Bogstadveien’da Harry, rüzgârın döne döne savurduğu ilk kar tanelerini fark etti.</p>

  <p class="normal1">&nbsp;</p>

  <p class="normal1">Ali sokağın karşı tarafından Harry’ye gökyüzünü göstererek “Kış!” diye seslendi. Kardeşine Urduca bir şeyler söyleyince, adam meyve sandıklarını dükkâna taşıma işini devraldı hemen. Sonra Ali, Harry’nin yanına geldi. “Bitmesi harika, değil mi?” Gülümsedi.</p>

  <p class="normal1">“Evet, öyle” dedi Harry.</p>

  <p class="normal1">“Sonbahar iğrençtir. Sonunda biraz kar yağıyor.”</p>

  <p class="normal1">“Ah, evet. Ben vakayı diyorsun sanmıştım.”</p>

  <p class="normal1">“Depo odandaki dizüstü bilgisayarı mı? O mesele kapandı mı?”</p>

  <p class="normal1">“Kimse söylemedi mi? Bilgisayarı oraya koyan adamı buldular.”</p>

  <p class="normal1">“Aha. Karıma bugün karakola gitmesine gerek kalmadığını söylemişler; sebebi buydu demek. O iş neyle ilgiliydi ki?”</p>

  <p class="normal1">“Kısacası bir adam beni ağır bir suç işlemişim gibi göstermeye çalışıyordu. Bir gün beni yemeğe davet edersen bütün ayrıntıları anlatırım.”</p>

  <p class="normal1">“Seni yemeğe davet ettim zaten Harry!”</p>

  <p class="normal1">“Zamanını söylemedin.”</p>

  <p class="normal1">Ali gözlerini devirdi. “Gelmek için niye tarihe, zamana filan ihtiyacın var ki Harry? Kapıyı çalarsın, ben de açarım. Bizde her zaman yemek vardır.”</p>

  <p class="normal1">“Sağ ol Ali. Kapıyı sert çalarım, duyasınız diye.” Harry apartman kapısını açtı.</p>

  <p class="normal1">“O hanımın kim olduğunu buldunuz mu? Asistan mıymış?”</p>

  <p class="normal1">“Ne demek istiyorsun?”</p>

  <p class="normal1">“O gün bodrum kapısının önünde gördüğüm esrarengiz kadını diyorum. Tom muydu neydi, ona söylemiştim.”</p>

  <p class="normal1">Harry’nin eli kapı kolunda kalakaldı. “Ona tam olarak ne söyledin Ali?”</p>

  <p class="normal1">“Bodrumda veya civarında sıra dışı bir şey görüp görmediğimi sordu; ben de binaya girerken bodrum kapısının yanında, arkası dönük halde duran bir hanımı gördüğümü hatırladım. Hatırladım çünkü ona kim olduğunu soracaktım, ama sonra kilidi açtığını duyunca anahtarı var, demek ki sorun yok diye düşündüm.”</p>

  <p class="normal1">“Bu ne zaman oldu ve kadının görünüşü nasıldı?”</p>

  <p class="normal1">Ali özür dilercesine ellerini açtı. “Meşguldüm ve arkadan gördüm sadece. Üç hafta önce? Beş hafta? Sarışın? Esmer? Hiçbir fikrim yok.”</p>

  <p class="normal1">“Ama kadın olduğuna eminsin?”</p>

  <p class="normal1">“Kadın gibi geldi.”</p>

  <p class="normal1">“Alf Gunnerud orta boyluydu, dar omuzluydu ve omuzlarına kadar inen siyah saçları vardı. Onu kadın sanmış olabilir misin?”</p>

  <p class="normal1">Ali düşündü. “Evet, olabilirim. Veya belki de Bayan Melkersen’in kızı ziyarete gelmişti. Mesela.”</p>

  <p class="normal1">“İyi günler Ali.”</p>

  <p class="normal1">Harry üstünü değiştirip, kendisini krep yiyip Tetris oynamaya davet etmiş olan Rakel’le Oleg’e gitmeden önce çabucak duş almaya karar verdi. Rakel, Moskova’dan güzel bir satranç takımı getirmişti; takımın taşları oymaydı, tahtasıysa sedefliydi. Rakel maalesef Harry’nin Oleg’e aldığı Namco G-Con 45 tabancayı beğenmemiş ve hemen el koymuştu. Oleg’e en az on iki yaşına gelene dek oyuncak tabancayla oynayamayacağını defalarca söylediğini açıklamıştı. Harry ile Oleg durumu hiç itiraz etmeden, süklüm püklüm kabullenmişlerdi. Ama Rakel’in Oleg’i Harry’ye emanet edip koşmaya gideceğini biliyorlardı. Oleg, Harry’ye annesinin Namco G-Con 45 tabancayı nereye sakladığını bildiğini fısıldamıştı.</p>

  <p class="normal1">Harry duş fıskiyesinden yağan sıcak suyla ısınırken, Ali’nin söylediklerini unutmaya çalıştı. Her vakada, çözümlenmiş gibi görünse de, şüphe uyandırıcı ayrıntılar olurdu hep. Hem Harry doğuştan şüpheciydi. Ama hayatın düzenli ya da anlamlı olabilmesi için insanın bir noktadan sonra inanmayı yeğlemesi şarttı.</p>

  <p class="normal1">Kurulanıp tıraş oldu ve temiz bir gömlek giydi. Kendini aynadan inceleyip sırıttı. Oleg onun dişlerinin sarı olduğunu söyleyince Rakel biraz fazla yüksek bir kahkaha atmıştı. Harry arkasındaki duvara astığı, S<sup class="calibre6">2</sup>MN’nin gönderdiği ilk e-postanın çıktısını aynadan gördü. Yarın onu duvardan indirip, yerine kendisinin kız kardeşiyle çekilmiş fotoğrafını asacaktı. Yarın. E-postayı aynadan inceledi. Aynanın karşısında son duruşunda, bir eksiklik olduğunu fark etmemiş olması tuhaftı. Kız kardeşiyle çektirdiği fotoğrafın yokluğunu fark etmemesi. İnsan bir şeyi çok sık görünce onu fark etmemeye başlıyordu genellikle; sebep bu olsa gerekti. İnsan fark etmez oluyordu. Harry e-postayı aynadan inceledi. Sonra taksi çağırıp ayakkabılarını giydi ve bekledi. Saatine baktı. Taksi gelmiş olmalıydı. Gitme vakti gelmişti. Ahizeyi tekrar kaldırdığını, bir numarayı tuşladığını fark etti.</p>

  <p class="normal1">“Aune.”</p>

  <p class="normal1">“E-postaları bir kez daha okumanı istiyorum; onları yazanın erkek mi yoksa kadın mı olduğu konusunda fikrini söyle.”</p>
</body>
</html>
