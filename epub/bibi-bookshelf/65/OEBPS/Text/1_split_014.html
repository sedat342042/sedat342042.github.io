<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h1 class="kitapickapak1" id="calibre_toc_2"><br class="calibre4" />
  <br class="calibre4" />
  <br class="calibre4" />
  <br class="calibre4" />
  &nbsp;&nbsp;II&nbsp;&nbsp;</h1>

  <h2 class="kitapickapak" id="calibre_toc_18"><br class="calibre4" />
  12<br class="calibre4" />
  <span class="ideitalik1">Freitod</span></h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">“Albert Camus <span class="ideitalik">freitod’</span>un, yani intiharın ciddi tek felsefi sorun olduğunu söylemişti” dedi Aune, burnunu Bogstadveien’ın yukarısındaki gri göğe doğru kaldırarak. “Çünkü felsefenin temel sorusu, hayatın yaşamaya değer olup olmadığıdır. Diğer her şey –dünyanın üç boyutlu olup olmadığı veya zihnin dokuz mu yoksa on iki mi kategorisi olduğu gibi meseleler– sonra gelir.”</p>

  <p class="normal1">“Hımm” dedi Harry.</p>

  <p class="normal1">“Birçok meslektaşım, insanların neden intihar ettiğini araştırdı. Buldukları en yaygın sebep neydi, biliyor musun?”</p>

  <p class="normal1">“Bu sorunun yanıtını sen verirsin diye umuyordum.” Harry dar kaldırımda tıknaz psikoloğa ayak uydurabilmek için insanların arasından slalom yapmak zorunda kalıyordu.</p>

  <p class="normal1">“Daha fazla yaşamayı istememek” dedi Aune.</p>

  <p class="normal1">“Birileri Nobel Ödülü’nü hak etmiş anlaşılan.” Harry dün akşam Aune’ya telefon etmişti ve Aune’nın dokuzda Harry’yi Sporveisgata’daki ofisinden almasını kararlaştırmışlardı. Nordea Bankası’nın önünden geçerlerken Harry sokağın diğer tarafındaki 7-Eleven’ın önünde hâlâ yeşil çöp konteynerinin durduğunu gördü.</p>

  <p class="normal1">“İntihar kararının genellikle hayatın kendilerine sunabileceği yeni bir şey olmadığını düşünen, mantıklı, aklı başında insanlar tarafından alındığını çoğunlukla unuturuz” dedi Aune. “Örneğin eşlerini ya da sağlıklarını yitiren yaşlı insanlar tarafından.”</p>

  <p class="normal1">“O kadın genç ve enerjikti. Ne gibi bir mantıklı sebebi olabilirdi?”</p>

  <p class="normal1">“Birincisi mantıklı sözcüğünün tanımını yapmalısın. Depresyonda olan biri acıdan kurtulmak için kendi canını almayı yeğliyorsa, önce iki seçeneğini de gözden geçirdiğini varsaymalısın. Öte yandan acı çeken kişinin kendini toparlamaya başlayıp intihar eylemini gerçekleştirecek enerjiyi ancak o zaman bulduğu tipik senaryoda intiharın mantığını anlamak güçtür.”</p>

  <p class="normal1">“İntihar tamamen anlık bir eylem olabilir mi?”</p>

  <p class="normal1">“Elbette olabilir. Ama daha önce de girişimlerde bulunulur genellikle; özellikle de kadınlarda görülür bu. ABD’deki kadınlara bakarsak, sahte intihar girişimlerinin sayısı intiharlardan on kat fazla.”</p>

  <p class="normal1">“Sahte mi?”</p>

  <p class="normal1">“Beş uyku hapı yutmak, yardım çağrısı anlamına gelir; evet, yeterince ciddidir, ama komodindeki ilaç şişesinin yarısı hâlâ doluysa intihar girişimi değildir bence.”</p>

  <p class="normal1">“Bu seferki kendini vurdu.”</p>

  <p class="normal1">“Erkeksi bir intihar yani.”</p>

  <p class="normal1">“Erkeksi mi?”</p>

  <p class="normal1">“İntihar vakalarında erkeklerin kadınlara kıyasla daha başarılı olmalarının bir sebebi daha agresif, daha ölümcül yöntemler kullanmalarıdır. Bileklerini kesmek veya hap yutmak yerine tabanca kullanır, yüksek binalardan atlarlar. Bir kadının kendini vurması çok nadirdir.”</p>

  <p class="normal1">“Şüphe uyandıracak kadar nadir midir?”</p>

  <p class="normal1">Aune, Harry’yi dikkatle inceledi. “Bunun intihar olmadığına inanmak için sebebin var mı?”</p>

  <p class="normal1">Harry başını hayır anlamında salladı. “Tamamen emin olmak istiyorum sadece. Buradan sağa sapmalıyız. Kadının dairesi sokağın biraz ilerisinde.”</p>

  <p class="normal1">“Sorgenfrigata’da mı?” Aune kıkırdayıp gökyüzünden geçen iç karartıcı bulutlara kısık gözlerle baktı. “Doğal olarak.”</p>

  <p class="normal1">“Doğal olarak mı?”</p>

  <p class="normal1">“Sorgenfri, ya da Sans Souci, Haiti kralı Christophe’un sarayının ismiydi; kral Fransızlara esir düşünce intihar etti. Sorgenfri yani, tasasızlık. Tasasızlık Sokağı. Sorgenfrigata. O kral, Tanrı’dan intikam almak için göğü topa tutmuştu, bilirsin.”</p>

  <p class="normal1">“Şey...”</p>

  <p class="normal1">“Yazar Ola Bauer’in bu sokakla ilgili sözünü de bilirsin herhalde? <span class="ideitalik">Sorgenfrigata’ya taşındım, ama bu da pek işe yaramadı.</span>” Aune artık öyle çok gülüyordu ki gerdanı titriyordu.</p>

  <p class="normal1">Halvorsen kapının önünde bekliyordu. “Emniyet’ten çıkarken Bjarne Möller’le karşılaştım” dedi. “Bu vakanın çoktan çözülüp rafa kalktığını düşünüyor gibiydi.”</p>

  <p class="normal1">Kapıyı elektrikçinin verdiği anahtarla açarken “Son birkaç ayrıntıyı halletmemiz gerek o kadar” dedi Harry.</p>

  <p class="normal1">Kapının önündeki polis şeridi kaldırılmış, ceset götürülmüştü; bunların dışında dün akşamdan bu yana hiçbir şeye dokunulmamıştı. Yatak odasına girdiler. Büyük yatağın beyaz çarşafı loşlukta parlıyordu.</p>

  <p class="normal1">“Ne arıyoruz peki?” diye sordu Halvorsen, Harry perdeleri açarken.</p>

  <p class="normal1">Harry. “Dairenin yedek anahtarını” diye yanıtladı</p>

  <p class="normal1">“Niye ki?”</p>

  <p class="normal1">“Kadının elektrikçiye verdiği anahtarın yedek anahtar olduğunu varsayıyoruz. Biraz araştırma yaptım. Sistem anahtarları her anahtarcıya yaptırılamıyor; yetkili anahtarcılara yaptırmak gerekiyor. Anahtar apartman kapısıyla bodrum kapısını açtığından, yedeğini yaptırmak için site kurulunun izni gerekiyor. Yani daire sakinleri yeni anahtar yaptıracakları zaman kurula yazılı olarak başvurmak zorundalar. Kurulla yapılan anlaşma gereğince, yetkili anahtarcının her daireye verilen anahtarların listesini tutmasını gerekiyor. Dün gece Vibes Sokağı’ndaki anahtarcıyı, Lasesmeden’i aradım. Anna Bethsen’e iki yedek anahtar verilmiş, yani kadının toplam üç anahtarı vardı. Birini dairede bulduk, biri de elektrikçideydi. Üçüncüsü nerede peki? O bulunana kadar, kadın öldüğünde burada başka birinin olduğu ve bu kişini daha sonra çıkıp kapıyı dışarıdan kilitlediği ihtimalini göz ardı edemeyiz.”</p>

  <p class="normal1">Halvorsen başını yavaşça sallayarak onayladı: “Üçüncü anahtar, hımm.”</p>

  <p class="normal1">“Üçüncü anahtar. Ben Aune’ya bir şey gösterirken sen şuradan başlayabilir misin Halvorsen?”</p>

  <p class="normal1">“Tamam.”</p>

  <p class="normal1">“Pekâlâ, bir şey daha. Cep telefonumu bulursan şaşırma. Dün öğleden sonra burada bıraktım galiba.”</p>

  <p class="normal1">“Geçen gün kaybettiğini söyledin sanıyordum.”</p>

  <p class="normal1">“Sonra buldum. Ve tekrar kaybettim. Anlarsın ya...”</p>

  <p class="normal1">Halvorsen başını salladı. Harry, Aune’nın önüne düşüp koridorda misafir odalarına doğru yürüdü. “Senin bakmanı istedim, çünkü resim yapan tek tanıdığım sensin.”</p>

  <p class="normal1">“Maalesef biraz abartıyorsun.” Aune merdiven çıkmaktan nefes nefeseydi hâlâ.</p>

  <p class="normal1">“Evet, ama sanattan az çok anlıyorsun, o yüzden şunun hakkında bir şeyler söyleyebileceğini umuyorum.”</p>

  <p class="normal1">Harry en uçtaki odanın sürme kapısını ve ardından ışığı açıp işaret etti. Aune üç tabloya bakmak yerine, derin bir nefes alıp üç kollu abajura doğru yürüdü. Tüvit ceketinin iç cebinden gözlüğünü çıkarıp eğildi ve ağır kaidedeki yazıyı okudu.</p>

  <p class="normal1">“Şu işe bak!” diye haykırdı hevesle. “Gerçek bir Grimmer lambası.”</p>

  <p class="normal1">“Grimmer mi?”</p>

  <p class="normal1">“Bertol Grimmer. Dünyaca ünlü Alman tasarımcı. Hitler’in 1941’de Paris’e diktirdiği zafer anıtını tasarladı. Çağımızın en büyük sanatçılarından biri olabilirdi, ama kariyerinin doruğundayken dörtte üç Roman kanı taşıdığı ortaya çıktı. Bir toplama kampına gönderildi, ismi tasarımı olan birçok binadan ve sanat eserinden silindi. Grimmer sağ kaldı, ama Çingenelerin çalıştırıldığı taşocağında elleri mahvolmuştu. Savaştan sonra çalışmayı sürdürse de, ellerindeki hasar yüzünden eskisi kadar görkemli işler çıkaramadı. Bahse girerim ki bu abajur savaş sonrası eserlerinden biri.” Aune abajuru çıkardı.</p>

  <p class="normal1">Harry öksürdü: “Ben daha çok bu tabloları göstermek istemiştim aslında.”</p>

  <p class="normal1">“Onlar amatörce” diye homurdandı Aune. “Bu zarif kadın heykelinde odaklansan daha iyi olur. Tanrıça Nemesis, Bertol Grimmer’in savaş sonrasındaki favori motifi. İntikam tanrıçası. Bu arada intikam sık rastlanan bir intihar sebebidir, bilirsin. Başarısızlıklarının sebebini başkalarında arar ve intihar ederek o kişilerin suçluluk duymasını isterler. Bertol Grimmer de karısının sevgilisi var diye intihar etmişti. İntikam, intikam, intikam. İnsanoğlunun intikam alan tek canlı türü olduğunu biliyor muydun? İntikamın ilginç yönü...”</p>

  <p class="normal1">“Aune?”</p>

  <p class="normal1">“Ha, evet, bu tablolar; onları yorumlamamı istiyordun, değil mi? Hımm, Rorschach resimleri gibiler.”</p>

  <p class="normal1">“Hani şu hastalara çağrışım yaptırsın diye gösterilen resimler mi?”</p>

  <p class="normal1">“Evet. Mesele şu ki, bu tabloları yorumlarsam intihar eden kadından çok, kendi iç dünyam hakkında konuşmuş olacağım muhtemelen. Gerçi Rorschach resimlerine kimse güvenmiyor artık, yani neden olmasın? Bakayım... Bu tablolar çok karanlık, muhtemelen depresyondan çok öfkenin ifadesi. Ama bir tanesinin yarım kaldığı belli.”</p>

  <p class="normal1">“Belki de öyle olması gerekiyordur, bütünü öyle tamamlıyordur?”</p>

  <p class="normal1">“Neden öyle diyorsun?”</p>

  <p class="normal1">“Bilmem, belki de şu üç lamba tam onu aydınlattığı için?”</p>

  <p class="normal1">“Hımm.” Aune kolunu göğsüne yaslayıp işaretparmağını dudaklarına bastırdı. “Haklısın. Elbette haklısın. Ve ne diyeceğim, biliyor musun Harry?”</p>

  <p class="normal1">“Hayır. Ne?”</p>

  <p class="normal1">“Bana hiçbir şey ifade etmiyorlar... Kusura bakma ama hiç ilgimi çekmiyorlar. Burada işimiz bitti mi?”</p>

  <p class="normal1">“Evet. Ha, bu arada, son bir küçük ayrıntı var; ne de olsa sen resim yapıyorsun. Görebildiğin gibi, palet şövalenin sol tarafında duruyor. Bu çok kullanışsız değil mi?”</p>

  <p class="normal1">“Evet, solak değilsen eğer.”</p>

  <p class="normal1">“Anlıyorum. Halvorsen’e yardım etmeliyim. Sana nasıl teşekkür edebilirim bilmiyorum.”</p>

  <p class="normal1">“Ben biliyorum. Bir saatlik fatura keseceğim.”</p>

  <p class="normal1">Halvorsen yatak odasındaki işini bitirmişti.</p>

  <p class="normal1">“Çok eşyası yokmuş” dedi. “Bir otel odasını aramaya benziyor. Giysiler, makyaj malzemeleri, ütü, havlular, yatak örtüleri filan var sadece. Akraba fotoğrafları, mektuplar, kişisel evrak yok.”</p>

  <p class="normal1">Harry, Halvorsen’in ne demek istediğini bir saat sonra iyice anladı. Bütün daireyi aramışlardı; yatak odasına döndüklerinde ellerinde bir telefon faturası veya banka ekstresi bile yoktu.</p>

  <p class="normal1">“Hayatımda böyle tuhaf şey görmedim” dedi Halvorsen, yazı masasında Harry’nin karşısına otururken. “Kadının işi olmalı. Ölmeden önce kişisel her şeyini ortadan kaldırmak istemiştir belki, anlarsın ya.”</p>

  <p class="normal1">“Anlıyorum. Dizüstü bilgisayar izini görmedin mi?”</p>

  <p class="normal1">“Dizüstü bilgisayar mı?”</p>

  <p class="normal1">“Taşınabilir PC.”</p>

  <p class="normal1">“Ne diyorsun?”</p>

  <p class="normal1">“Ahşaptaki şu soluk dikdörtgeni görmüyor musun?” Harry aralarındaki masayı gösterdi. “Önceden burada bir bilgisayar varmış gibi görünüyor.”</p>

  <p class="normal1">“Öyle mi?”</p>

  <p class="normal1">Harry, Halvorsen’in meraklı bakışlarını üstünde hissedebiliyordu.</p>

  <p class="normal1">&nbsp;</p>

  <p class="normal1">Sokakta durup Anna’nın oturduğu uçuk sarı cepheli binanın pencerelerine bakarlarken Harry ceketinin iç cebinde bulduğu, akordiyona dönmüş sigarayı içti.</p>

  <p class="normal1">“Şu aile meselesi tuhaftı, değil mi?” dedi Halvorsen.</p>

  <p class="normal1">“Ne?”</p>

  <p class="normal1">“Möller söylemedi mi? Kadının ebeveyninin, kardeşlerinin filan adreslerini bulamadılar; bir tek amcasını buldular, o da hapisteymiş. Möller cenaze hizmetlerini bizzat aramak zorunda kaldı, zavallı kadının cesedi götürülsün diye. Tek başına ölmek yeterince kötü değilmiş gibi.”</p>

  <p class="normal1">“Hımm. Hangi cenaze hizmetleri?”</p>

  <p class="normal1">“Sandemann” dedi Halvorsen. “Amcası kadının yakılmasını istemiş.”</p>

  <p class="normal1">Sigarasından nefes çeken Harry yükselen dumanın dağılmasını seyretti. Meksika’daki bir tarlaya tütün tohumları eken bir çiftçinin başlattığı sürecin sonuydu bu. Tohum dört ayda insan boyunda bir tütün bitkisine dönüşmüş, iki ay sonra da hasat edilip, silkelenip kurutulmuştu. Yaprakları toplanıp paketlenmiş, Florida ya da Teksas’taki RJ Reynolds fabrikalarına gönderilip karton kutudaki, vakumlanmış, sarı bir Camel paketindeki filtreli bir sigaraya dönüştürülmüş ve gemiyle Avrupa’ya yollanmıştı. Meksika’da güneşin altındaki yeşil bir filizin yaprağı olmasından sekiz ay sonra paketinden düşüp, merdiven veya taksiden aşağı yuvarlanan ya da yatağının altındaki canavarlar yüzünden yatak odasının kapısını açmaya cesaret edemeyip ceketini battaniye niyetine kullanan sarhoş bir adamın cebinde kalmıştı. Ve sonra, adam buruşmuş ve cepteki toz topaklarıyla kaplanmış sigarayı bulunca, bir ucunu kötü kokan ağzına sokmuş, diğer ucunu yakmıştı. Kurutulup kesilmiş tütün yaprağı adamın vücudunda kısacık bir mutluluk anı boyunca kaldıktan sonra, dışarı üflenmiş ve sonunda özgürlüğüne kavuşmuştu. Dağılmakta, hiçliğe dönüşmekte ve unutulmakta özgürdü.</p>

  <p class="normal1">Halvorsen genzini iki kez temizledi: “Kadının anahtarları Vibes Sokağı’ndaki anahtarcıya yaptırdığını nereden biliyordun?”</p>

  <p class="normal1">Harry izmariti yere atıp ceketine sımsıkı sarındı. “Görünüşe bakılırsa Aune haklıymış” dedi. “Yağmur yağacak. Doğrudan Emniyet Müdürlüğü’ne gideceksen beni de götür.”</p>

  <p class="normal1">“Oslo’da yüzlerce anahtarcı vardır herhalde Harry.”</p>

  <p class="normal1">“Hımm. Sitenin yönetici yardımcısı Knut Arne Ringnes’i aradım. İyi adam. Yirmi yıldır o anahtarcıyla çalışıyorlarmış. Gidelim mi?”</p>

  <p class="normal1">&nbsp;</p>

  <p class="normal1">“Geldiğin iyi oldu” dedi Beate Lönn, Harry Acı Odası’na girerken. “Dün gece bir şey keşfettim. Şuna baksana.” Videoyu geri sarıp duraklatma düğmesine bastı. Stine Grette’nin soyguncunun kar maskesine dönük, donmuş, titreşen yüzü ekranı doldurdu. “Video karesinin bir kısmını büyüttüm. Stine’nin yüzünü olabildiğince büyütmek istiyordum.”</p>

  <p class="normal1">“Neden?” diye sordu Harry bir koltuğa çökerken.</p>

  <p class="normal1">“Sayaca bakarsan, bunun İnfazcı’nın ateş etmesinden sekiz saniye öncesi olduğunu görürsün...”</p>

  <p class="normal1">“İnfazcı mı?”</p>

  <p class="normal1">Kadın utangaçça gülümsedi. “Soyguncuya taktığım bir lakap. Dedemin bir çiftliği vardı ve... öyle işte.”</p>

  <p class="normal1">“Nerede çiftliği vardı?”</p>

  <p class="normal1">“Sete vadisinde, Valle’de.”</p>

  <p class="normal1">“Orada hayvanların öldürüldüğünü mü görüyordun?”</p>

  <p class="normal1">“Evet.” Kadının ses tonu, daha fazla soru istemediğini belli etmişti. Beate yavaş oynatma düğmesine basınca Stine Grette’nin yüzü canlandı. Harry onun ağır çekimde gözlerini kırpıştırıp dudaklarını kımıldattığını gördü. Ateş edilen sahneyi korkuyla beklerken Beate videoyu durduruverdi.</p>

  <p class="normal1">“Gördün mü?” diye sordu heyecanla.</p>

  <p class="normal1">Harry onun neyi kastettiğini ancak birkaç saniye sonra anladı.</p>

  <p class="normal1">“Kadın konuşuyordu!” dedi. “Vurulmadan önce bir şeyler söylüyor, ama duyulmuyor.”</p>

  <p class="normal1">“Çünkü fısıldıyor.”</p>

  <p class="normal1">“Bunu nasıl gözden kaçırdım? Ama neden? Ve ne söylüyor?”</p>

  <p class="normal1">“Yakında öğreniriz diye umuyorum. Sağır ve Dilsizler Enstitüsü’nden bir dudak okuma uzmanı çağırdım. Şimdi yolda.”</p>

  <p class="normal1">“Harika.”</p>

  <p class="normal1">Beate saatine göz attı. Harry alt dudağını ısırdı, derin bir nefes aldı ve usulca konuştu: “Beate, benim eskiden...”</p>

  <p class="normal1">Adıyla hitap ettiği kadının kasıldığını gördü. “Ellen Gjelten diye bir iş arkadaşım vardı.”</p>

  <p class="normal1">“Biliyorum” dedi kadın çabucak. “Nehir kıyısında öldürülmüştü.”</p>

  <p class="normal1">“Evet. Onunla çalışırken, bir vakada saplanıp kaldığımızda bilinçaltı bilgilerine ulaşmak için çeşitli teknikler kullanırdık. Çağrışım oyunları. Kâğıt parçalarına sözcükler yazardık filan.” Harry rahatsızca gülümsedi. “Biraz anlaşılmaz gelebilir, ama arada sırada sonuç verdiği oluyordu. Bir deneyebilir miyiz diye merak ediyordum.”</p>

  <p class="normal1">“İstersen.” Harry bir videoda ya da bilgisayar ekranında odaklandıklarında Beate’nin çok daha özgüvenli göründüğünü bir kez daha fark etti. Kadın şimdi onu öyle bir inceliyordu ki, Harry <a id="anchor-11-anchor"></a><a id="anchor-12-anchor"></a>strip poker oynamalarını teklif etmişti sanki.</p>

  <p class="normal1">“Bu vakayla ilgili <span class="ideitalik">duygularını</span> bilmek istiyorum” dedi Harry.</p>

  <p class="normal1">Kadın huzursuzca güldü. “Duygular, hımm.”</p>

  <p class="normal1">“Somut gerçekleri boş ver bir süreliğine.” Harry koltuğunda öne eğildi. “Zeki kız olma. Söylediklerini kanıtlarla desteklemene gerek yok. Bırak sezilerin konuşsun.”</p>

  <p class="normal1">Kadın masaya baktı. Harry bekledi. Sonra Beate gözlerini kaldırıp Harry’nin gözlerinin içine baktı. “Bence konuk takım kazanacak.”</p>

  <p class="normal1">“Konuk takım mı?”</p>

  <p class="normal1">“Futbolda vardır ya hani. Konuk takım kazanır. Çözemediğimiz yüzde ellilik vakalara öyle diyorum.”</p>

  <p class="normal1">“Tamam. Niye kazanacak peki?”</p>

  <p class="normal1">“Basit bir aritmetik hesabı. <span class="ideitalik">Yakalayamadığımız</span> onca salağı düşünürsen, gayet planlı hareket eden ve nasıl çalıştığımızı az çok bilen, İnfazcı gibi bir adamın yakalanmama ihtimali gayet yüksek.”</p>

  <p class="normal1">“Hımm.” Harry yüzünü ovuşturdu. “Yani sezilerin sana aritmetik hesabı yapmanı söylüyor?”</p>

  <p class="normal1">“Sadece onu değil. Adamın çalışma tarzında da bir şey var. Öyle kararlı ki. Sanki bunun sebebi...”</p>

  <p class="normal1">“Bunun sebebi ne Beate? Para mı?”</p>

  <p class="normal1">“Bilmiyorum. İstatistiklere göre, soygunların başlıca sebebi para, sonra heyecan geliyor ve...”</p>

  <p class="normal1">“İstatistikleri boş ver Beate. Sen artık dedektifsin. Artık sadece video görüntülerini değil, kendi bilinçaltının gördüklerine getirdiği yorumları da analiz ediyorsun. Bir dedektif için bundan büyük ipucu olamaz, inan bana.”</p>

  <p class="normal1">Beate ona baktı. Harry kadının zihinsel yaklaşımını ikna yoluyla değiştirmeye çalıştığının farkındaydı. “Haydi söyle!” dedi ısrarla. “İnfazcı’yı harekete geçiren nedir?”</p>

  <p class="normal1">“Duygular.”</p>

  <p class="normal1">“Nasıl duygular?”</p>

  <p class="normal1">“Yoğun duygular.”</p>

  <p class="normal1">“Ne gibi yoğun duygular Beate?”</p>

  <p class="normal1">Kadın gözlerini kapadı. “Sevgi ya da nefret. Nefret. Hayır, sevgi. Bilmiyorum.”</p>

  <p class="normal1">“Kadını neden vuruyor?”</p>

  <p class="normal1">“Çünkü o... hayır.”</p>

  <p class="normal1">“Haydi söyle. Kadını neden vuruyor?”</p>

  <p class="normal1">Harry koltuğunu Beate’nin koltuğuna azar azar yaklaştırmıştı.</p>

  <p class="normal1">“Çünkü buna mecbur. Çünkü önceden belirlenmişti...”</p>

  <p class="normal1">“Güzel! Neden önceden belirlenmişti?”</p>

  <p class="normal1">Kapı çalındı.</p>

  <p class="normal1">&nbsp;</p>

  <p class="normal1">Harry, Sağır ve Dilsizler Enstitüsü’nden Fritz Bjelke’nin onlara yardım etmek için şehrin diğer tarafından gelirken bu kadar acele etmemesini yeğlerdi, ama adam kapı eşiğinde duruyordu şimdi... Pembe bisikletçi kaskı takmış, yuvarlak gözlüklü, kibar görünüşlü, toparlak bir adamdı. Bjelke sağır değildi, hele dilsiz hiç değildi. Stine Grette’nin dudak hareketlerini olabildiğince görebilmesi için video kaydının ilk kısmını, kadının konuşmasının duyulduğu kısmı oynattılar. Bjelke seyrederken durmadan konuştu.</p>

  <p class="normal1">“Ben uzmanım, ama aslında insanların söylediklerini duyabilsek de hepimiz dudak okuruz. Filmlerde dublaj saniyenin yüzde biri kadar kaysa bile çok rahatsız olmamızın sebebi bu.”</p>

  <p class="normal1">“Öyle mi?” dedi Harry. “Ben şahsen kadının dudak hareketlerinden bir şey anlayamıyorum.”</p>

  <p class="normal1">“Mesele şu ki, söylenen sözlerin ancak yüzde otuz ila kırk kadarı doğrudan dudaklardan okunabilir. Gerisini anlamak için o kişinin yüzünü ve vücut dilini incelemeniz, eksik sözcükleri bulmak için dilsel sezgilerinizi ve mantığınızı kullanmanız gerekir.”</p>

  <p class="normal1">“Burada fısıldamaya başlıyor” dedi Beate.</p>

  <p class="normal1">Bjelke hemen susup ekrandaki, hafifçe kımıldayan dudaklarda odaklandı. Beate ateş edilmeden önce kaydı durdurdu.</p>

  <p class="normal1">“Tamam” dedi Bjelke. “Bir kez daha.”</p>

  <p class="normal1">Ve sonra: “Tekrar.”</p>

  <p class="normal1">Sonra: “Bir kez daha lütfen.”</p>

  <p class="normal1">Yedi kere izledikten sonra, yeterince seyrettiğini başıyla belli etti.</p>

  <p class="normal1">“Ne kastettiğini anlamadım” dedi Bjelke. Harry ile Beate bakıştılar. “Ama ne söylediğini biliyorum sanırım.”</p>

  <p class="normal1">&nbsp;</p>

  <p class="normal1">Beate, Harry’ye yetişmek için koridorda koşar adım yürüyordu.</p>

  <p class="normal1">“Alanında ülkenin en iyi uzmanı olarak tanınıyor.”</p>

  <p class="normal1">“Bunun bize faydası yok” dedi Harry. “Emin olmadığını kendisi söyledi.”</p>

  <p class="normal1">“Ama ya haklıysa, ya kadın sahiden öyle dediyse?”</p>

  <p class="normal1">“Bu çok saçma. Bjelke <span class="ideitalik">değil</span> kelimesini kaçırmış olmalı.”</p>

  <p class="normal1">“Ben öyle düşünmüyorum.”</p>

  <p class="normal1">Harry birden durunca Beate ona çarpacaktı az kalsın. Kadın kaygılı bir ifadeyle yukarıya bakınca, fal taşı gibi açılmış bir göz gördü.</p>

  <p class="normal1">“Güzel” dedi Harry.</p>

  <p class="normal1">Beate şaşırmıştı. “Ne demek istiyorsun?”</p>

  <p class="normal1">“Hemfikir olmaman iyi. Hemfikir olmaman, ne olduğunu tam olarak çıkarmadığın bir şeyi gördüğünü ya da anladığını gösteriyor. Ve benim anlamadığım bir şey var.” Harry tekrar yürümeye başladı. “Diyelim ki haklısın. Bakalım bu bizi nereye götürür.” Asansörün önünde durup düğmeye bastı.</p>

  <p class="normal1">“Nereye gidiyorsun?” diye sordu Beate.</p>

  <p class="normal1">“Bazı ayrıntıları kontrol etmeye. Bir saate kalmaz dönerim.”</p>

  <p class="normal1">Asansörün kapıları açıldı ve içinden PAS Ivarsson çıktı.</p>

  <p class="normal1">“Aha!” Adam neşeyle gülümsedi. “Zehir hafiyeler iz peşinde. Rapor edeceğiniz yeni bir şeyler var mı?”</p>

  <p class="normal1">“Durmadan rapor vereceksek paralel grupta olmamızın anlamı kalmaz. Değil mi?” dedi Harry, adamın yanından geçip asansöre binerken. “Yani seni ve FBI’ı doğru anladıysam eğer.”</p>

  <p class="normal1">Ivarsson sırıtarak, gözlerini ayırmadan bakıyordu. “Önemli bilgileri paylaşmamız gerekli elbette.”</p>

  <p class="normal1">Harry birinci katın düğmesine bastı, ama Ivarsson kapıların arasına girdi: “Eee?”</p>

  <p class="normal1">Harry omuz silkti. “Stine Grette vurulmadan önce soyguncuya bir şey fısıldamış.”</p>

  <p class="normal1">“Evet?”</p>

  <p class="normal1">“<span class="ideitalik">Benim suçum,</span> dediğine inanıyoruz.”</p>

  <p class="normal1">“Benim suçum mu?”</p>

  <p class="normal1">“Evet.”</p>

  <p class="normal1">Ivarsson kaşlarını çattı. “Bu doğru olamaz, değil mi? <span class="ideitalik">Benim suçum</span> değil, demiş olması daha mantıklı. Sonuçta şube müdürünün parayı çantaya altı saniye geç koyması onun suçu değildi.”</p>

  <p class="normal1">“Katılmıyorum” dedi Harry, saatine göstere göstere bakarak. “Ülkenin en önde gelen uzmanlarından birinden yardım aldık. Beate sana ayrıntıları anlatabilir.”</p>

  <p class="normal1">Ivarsson sırtına sabırsızca dayanan asansör kapısına yaslanıyordu. “Kadının aklı karışıktı; ‘değil’ demeyi unutmuştur. Elinizde sadece bu mu var? Beate?”</p>

  <p class="normal1">Beate kızardı. “Kirkeveien banka soygununun videosunu izlemeye yeni başladım.”</p>

  <p class="normal1">“Herhangi bir sonuca ulaştın mı?”</p>

  <p class="normal1">Kadın gözlerini Ivarsson’dan Harry’ye ve ardından tekrar Ivarsson’a çevirdi. “Şimdilik hayır.”</p>

  <p class="normal1">“Sizden hayır yok yani” dedi Ivarsson. “Bizimse dokuz zanlıyı sorguya çekmek için buraya getirdiğimizi bilmek hoşunuza gidebilir. Ayrıca Raskol’dan bilgi almak için nihayet bir planımız var artık.”</p>

  <p class="normal1">“Raskol mu?” diye sordu Harry.</p>

  <p class="normal1">“Raskol Baxhet, lağım farelerinin kralının ta kendisi” dedi Ivarsson, parmaklarını kemer halkalarına geçirerek. Derin bir soluk alıp neşeyle sırıtarak pantolonunu yukarı çekti. “Ama Beate sana daha sonra ayrıntıları anlatabilir herhalde.”</p>
</body>
</html>
