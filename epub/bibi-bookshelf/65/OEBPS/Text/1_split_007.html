<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_11"><br class="calibre4" />
  5<br class="calibre4" />
  Nemesis</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Erken kararmış ekim göğünün altındaki sokak lambasının ışığında, yağmur ip gibi yağıyordu. Seramik zilde, burada Espen, Stine ve Trond Grette’nin oturdukları yazılıydı; “buradan” kasıt, Disengrenda’daki sarı teraslı bir evdi. Harry zile basıp etrafı inceledi. Apartmanlarla çevrili geniş ve düz bir arazinin ortasında, dört uzun sıra halinde uzanan teraslı evlerin konumu, Harry’ye öncü göçmenlerin bozkırda Kızılderili saldırılarına karşı mevzilenmelerini çağrıştırdı. Belki sahiden de öyle kurulmuştu burası. Teraslı evler altmışlı yıllarda palazlanan orta sınıf için inşa edilmişti ve Disenveien’la Traverveien’da oturan, giderek azalan yerli işçi nüfusu bu insanların yeni fatihler olduklarının, ülkeyi ele geçireceklerinin farkındaydı belki de.</p>

  <p class="normal1">“Evde yok galiba” dedi Harry zile bir kez daha basarken. “Adamın bugün öğleden sonra geleceğimizi anladığına emin misin?”</p>

  <p class="normal1">“Hayır.”</p>

  <p class="normal1">“Hayır mı?” Harry dönüp, şemsiyenin altında titreyen Beate Lönn’e tepeden baktı. Kadın etek ve topuklu ayakkabı giymişti; Harry’yi Schröder’in önünden aldığında, Harry onun birlikte sabah kahvesi içeceklermiş gibi giyindiğini düşünmüştü.</p>

  <p class="normal1">“Grette’yi aradığımda, görüşmeyi kabul ettiğini iki kez söyledi” dedi kadın. “Ama epey... dalgın gibiydi.”</p>

  <p class="normal1">Harry basamağın üstünden eğilip burnunu mutfak penceresine dayadı. İçerisi karanlıktı; Harry duvardaki beyaz bir Nordea Bankası takvimini görebildi sadece.</p>

  <p class="normal1">“Hadi, gidelim” dedi.</p>

  <p class="normal1">Tam o anda komşu evin mutfak penceresi pat diye açıldı. “Trond’u mu arıyorsunuz?”</p>

  <p class="normal1">Kadın <span class="ideitalik">bokmal</span> diliyle<span class="ideitalik">,</span> yani standart Norveççeyle, ama Bergen şivesiyle konuşmuştu; ‘r’leri öyle uzatmış ve titretmişti ki, orta boy bir tren raydan çıkıyormuş gibi ses çıkmıştı. Harry dönüp bakınca, aynı anda hem gülümsemeye hem de ciddi görünmeye çalışan, esmer, kırış kırış bir kadın yüzü gördü.</p>

  <p class="normal1">“Evet” diye onayladı Harry.</p>

  <p class="normal1">“Akrabası mısınız?”</p>

  <p class="normal1">“Polisiz.”</p>

  <p class="normal1">“Evet” diyen kadın cenazedeymiş gibi görünmekten vazgeçti. “Baş sağlığı dilemeye geldiniz sanmıştım. O zavallıcık tenis kortunda.”</p>

  <p class="normal1">“Tenis kortu mu?”</p>

  <p class="normal1">Kadın işaret etti. “Arazinin diğer tarafında. Saat dörtten beri orada.”</p>

  <p class="normal1">“Ama hava karanlık” dedi Beate. “Ve yağmur yağıyor.”</p>

  <p class="normal1">Kadın omuz silkti. “Üzüntüden herhalde.” “R”yi öyle titretti ki, Harry’nin aklına Oppsal’da geçirdiği çocukluğu geldi; bisiklet tekerleklerinin arasına karton parçaları koyarlardı, tekerlek çubuklarına sürtünüp ses çıkarsınlar diye.</p>

  <p class="normal1">“Aksanından anladığım kadarıyla sen de Doğu Oslo’da büyümüşsün” dedi Harry, kadının gösterdiği yere doğru Beate’yle birlikte yürürken. “Yoksa yanılıyor muyum?”</p>

  <p class="normal1">“Hayır” diye kestirip attı Beate.</p>

  <p class="normal1">Tenis kortu apartmanlarla teraslı evlerin tam ortasındaydı. Islak tenis topuna çarpan raketin çıkardığı boğuk sesi duyabiliyorlardı. Yüksek tel çitin içinde, hızla kararan sonbahar havasında servis atışı yapan birini seçebildiler.</p>

  <p class="normal1">“Merhaba!” diye seslendi Harry çite vardıklarında, ama adam karşılık vermedi. Şimdi onun ceketli, gömlekli ve kravatlı olduğunu görebiliyorlardı.</p>

  <p class="normal1">“Trond Grette?”</p>

  <p class="normal1">Bir top siyah bir su birikintisine düştü, sekti, çite çarptı ve üzerlerine yağmur suyu sıçrattı; Beate şemsiyesini kalkan niyetine kullandı.</p>

  <p class="normal1">Beate kapıyı çekiştirdi. “Kendini içeri kilitlemiş” diye fısıldadı.</p>

  <p class="normal1">“Polis! Biz polisiz, Dedektif Hole ve Lönn!” diye seslendi Harry. “Randevumuz vardı. Acaba... Tanrım!” Harry bu seferki topu ancak çitin tellerinin arasına, yüzünün birkaç santim ötesine gömüldüğünde fark etti. Su kaçan gözlerini silip aşağı baktı; üstüne benek benek kirli, kızıla çalan kahverengi sular sıçramıştı. Harry adamın bir sonraki topu havaya attığını görünce içgüdüsel olarak sırtını döndü.</p>

  <p class="normal1">“Trond Grette!” Harry’nin haykırışı apartmanların arasında yankılandı. Bir tenis topunun apartman ışıklarının aydınlığında kavis çizerek uçmasını seyrettiler; sonra top karanlık tarafından yutulup kortta bir yerlere düştü. Harry tekrar tenis kortuna dönünce, karanlığın içinden üstüne doğru vahşice haykırarak koşan birini gördü. Metal çit, saldıran tenisçiyi durdururken ciyakladı. Adam toprak zemine düştü, doğruldu ve çite tekrar saldırdı. Düştü, kalktı ve saldırdı.</p>

  <p class="normal1">“Tanrım, bu adam delirmiş” diye mırıldandı Harry. Karşısında fal taşı gibi açık gözlerle bakan beyaz bir yüz belirince, içgüdüsel olarak bir adım geriledi. Beate yakmayı başardığı el fenerinin huzmesini, çite tutunan Grette’ye doğrultmuştu. Islak, siyah saçları beyaz alnına yapışmış olan adam, çitten aşağı doğru, bir arabanın ön camındaki sulu bir kar damlası gibi kayarken, odaklanacak bir şey arar gibiydi; sonunda yere yığıldı.</p>

  <p class="normal1">“Şimdi ne yapacağız?” diye sordu Beate soluk soluğa.</p>

  <p class="normal1">Harry dişlerinin gıcırdadığını hissedince eline tükürdü. El fenerinin ışığında kırmızı zerreler gördü.</p>

  <p class="normal1">“Sen ambulans çağır, ben de arabadan tel makası getireyim” dedi.</p>

  <p class="normal1">&nbsp;</p>

  <p class="normal1">“Adama sakinleştirici verildi yani, öyle mi?” diye sordu Anna.</p>

  <p class="normal1">Harry başıyla onaylayıp kolasını yudumladı.</p>

  <p class="normal1">Etraflarındaki bar taburelerine oturmuş genç, Batı Yakası müşterileri şarap, parlak içkiler ve diyet kola içiyorlardı. M, Oslo’daki çoğu kafe gibiydi... Naif, taşralı, ama hoş bir kentli atmosfere sahipti ve Harry’nin aklına sınıf arkadaşı Kebap’ı getiriyordu; o akıllı uslu oğlanın, “popüler” çocukların kullandığı bütün argo ifadeleri bir deftere yazdığını keşfetmişlerdi.</p>

  <p class="normal1">“Zavallı adamı hastaneye götürdüler. Sonra yine komşusuyla konuştuk; adamın karısı öldürüldüğünden beri her akşam o korta gidip tenis toplarına vurduğunu söyledi.”</p>

  <p class="normal1">“Tanrım. Neden öyle yapıyormuş ki?”</p>

  <p class="normal1">Harry omuzlarını kaldırdı. “Bir insanın karısını o şekilde kaybettikten sonra psikoza girmesi nadir bir durum değildir. Kimileri eşlerinin öldüğünü kabullenmez, hayattaymış gibi davranırlar. Komşunun dediğine göre Stine’yle Trond Grette tenis kortunda muhteşem bir çiftmişler ve yazın neredeyse her öğleden sonra antrenman yaparlarmış.”</p>

  <p class="normal1">“Adam attığı servisleri karısının karşılamasını mı bekliyordu yani?”</p>

  <p class="normal1">“Olabilir.”</p>

  <p class="normal1">“Tanrım! Ben tuvalete gideceğim, bana bira alır mısın?”</p>

  <p class="normal1">Anna tabureden inip kırıtarak barın diğer tarafına gitti. Harry onun hareketlerini seyretmemeye çalıştı. Seyretmesine gerek yoktu zaten, göreceğini görmüştü. Kadının göz kenarları biraz kırışıktı ve simsiyah saçlarında birkaç gri tel vardı; bunların dışında hiç değişmemişti. Bitişik kaşlarının altındaki biraz ürkek siyah gözleri, şehvetli ve dolgun dudaklarının üstündeki uzun ve ince burnu ve açlık çekiyor gibi görünmesine yol açan çökük avurtları aynıydı. Yüz hatları fazla sert ve sade olduğundan “güzel” sayılmazdı, ama zayıf vücudu, Harry’nin gördüğü üzere, masalardaki en az iki adamın Anna geçerken konuşmayı kesmelerine yetecek kadar yuvarlak hatlıydı.</p>

  <p class="normal1">Harry bir sigara daha yaktı. Grette’den sonra şube müdürü Helge Klementsen’i ziyaret etmişlerdi, ama ondan da pek bir şey öğrenememişlerdi. Adam hâlâ şoktaydı; Kjelsasveien’daki dubleksinde bir sandalyede otururken bakışları bacaklarının arasından geçip duran kanişle, mutfakla oturma odasının arasında mekik dokuyan ve Harry’ye kahve ve hayatında tattığı en lezzetsiz kremalı külah tatlısını getiren karısının arasında gidip gelmişti. Beate’nin kıyafeti, Klementsen ailesinin burjuva evine Harry’nin solmuş Levi’s kotuyla Doc Martens botlarından daha uygun düşmüştü. Yine de, sendeleyip duran kaygılı Bayan Klementsen’le daha çok Harry konuşmuştu; yukarıdan gelen tepinme ve ağlama seslerinin eşliğinde, sonbaharın anormal ölçüde yağışlı geçmesinden ve kremalı külah tatlısı yapma sanatından bahsetmişlerdi. Bayan Klementsen zavallı kızı Ina’nın yedi aylık hamile olduğunu ve sevgilisi tarafından yeni terk edildiğini açıklamıştı. Eh, aslında adam <span class="ideitalik">denizciydi</span> ve gemiyle Akdeniz’e doğru yola çıkmıştı. Harry masaya krema dökecekti az kalsın. O sırada Beate devreye girip, oturma odası kapısından pıtır pıtır çıkıp giden köpeği gözleriyle takip etmeyi bırakan Helge’ye “Soyguncunun boyu ne kadar sizce?” diye sormuştu.</p>

  <p class="normal1">Helge onu süzdükten sonra kahve fincanını alıp ağzına götürüp fincanı orada tutmak zorunda kalmıştı, çünkü aynı anda hem kahve içip hem konuşamazdı: “Uzun? İki metre olabilir. Stine insanların boylarını doğru tahmin ederdi hep.”</p>

  <p class="normal1">“Adam o kadar uzun boylu değildi Bay Klementsen.”</p>

  <p class="normal1">“Tamam, bir doksan. Stine’nin tahminleri hep doğru çıkardı.”</p>

  <p class="normal1">“Adamın kıyafeti nasıldı?”</p>

  <p class="normal1">“Siyah bir şey giymişti, lastik gibi. Stine ilk kez bu yaz doğru dürüst tatil yapmıştı. Yunanistan’da.”</p>

  <p class="normal1">Bayan Klementsen burnunu çekmişti.</p>

  <p class="normal1">“Lastik gibi mi?” diye sormuştu Beate.</p>

  <p class="normal1">“Evet. Bir de kar maskesi.”</p>

  <p class="normal1">“Rengi neydi Bay Klementsen?”</p>

  <p class="normal1">“Kırmızı.”</p>

  <p class="normal1">Bu noktada Beate not almayı kesmişti; az sonra arabaya binmiş, şehre dönüyorlardı.</p>

  <p class="normal1">“Hâkimlerle jüriler tanıkların banka soyguncuları hakkında söylediklerinin ne kadar azının güvenilir olduğunu bilseler, o ifadeleri kanıt olarak kullanmamıza izin vermezlerdi” demişti Beate. “İnsan beyni geçmişi şaşılacak ölçüde yanlış canlandırıyor. Sanki korku gözlüğünü takıyorlar ve bu gözlükten bakınca bütün soyguncular daha uzun boylu ve siyah görünüyor; tabanca sayısı artıyor ve saniyeler uzuyor. Soyguncu işini bir dakikadan biraz fazla sürede halletti, ama girişin en yakınındaki vezne görevlisi Bayan Brænne o adamın bankada yaklaşık beş dakika kaldığını söyledi. Ve adamın boyu 2 metre değil, 1.79. Gerçi ayakkabılarına taban keçesi koymuş olabilir; profesyonellerin yaptığı bir şeydir bu.”</p>

  <p class="normal1">“Adamın boyundan nasıl bu kadar emin olabiliyorsun?”</p>

  <p class="normal1">“Video sayesinde. Kapıdan giriyordu ya; kapının boyuyla arasındaki farktan hesapladım. Bu sabah bankaya gidip notlar aldım, ölçüm yaptım ve yeni fotoğraflar çektim.”</p>

  <p class="normal1">“Hımm. Cinayet Masası’nda biz öyle ölçüm işlerini Suç Mahalli Birimi’ne bırakırız.”</p>

  <p class="normal1">“Videodan boy ölçümü yapmak biraz karmaşık bir iş aslında. Örneğin 1989’da Kaldbakken’daki Den norske Bankası soyulduğunda, Suç Mahalli Birimi üç santim yanılmıştı. O yüzden bizzat ölçüm yapmayı yeğliyorum.”</p>

  <p class="normal1">Harry ona kısık gözlerle bakarken, polisliği neden seçtiğini sorup sormamakta kararsız kalmıştı. Bunun yerine, kendisini Vibes Sokağı’ndaki anahtarcıya bırakıp bırakamayacağını sormuştu. Çıkmadan önce de kadına Helge’nin görüşme boyunca elinde tuttuğu, ağzına kadar dolu fincandan tek bir damla kahve bile dökmediğine dikkat edip etmediğini sormuştu. Beate buna dikkat etmemişti.</p>

  <p class="normal1">“Burayı sevdin mi?” diye sordu Anna, taburesine tekrar otururken.</p>

  <p class="normal1">“Eh.” Harry etrafa bakındı. “Bana göre değil.”</p>

  <p class="normal1">“Bana göre de değil” dedi Anna çantasını kapıp ayaklanarak. “Hadi bana gidelim.”</p>

  <p class="normal1">“Sana bira aldım.” Harry köpüklü bardağı başıyla gösterdi.</p>

  <p class="normal1">“Tek başına içmek çok sıkıcı” dedi kadın somurtarak. “Kasma kendini Harry. Hadi ama.”</p>

  <p class="normal1">Dışarıda yağmur dinmişti; taze, soğuk hava hoştu.</p>

  <p class="normal1">“Bir sonbahar günü arabayla Maridalen’a gitmiştik, hatırlıyor musun?” dedi Anna, Harry’nin koluna girip yürümeye başlarken.</p>

  <p class="normal1">“Hayır” dedi Harry.</p>

  <p class="normal1">“Tabii ki hatırlıyorsun! Senin şu iğrenç Ford Escort’unla gitmiştik; koltukları yatmıyordu hani.”</p>

  <p class="normal1">Harry yarım ağız güldü.</p>

  <p class="normal1">“Kızardın” diye haykırdı kadın neşeyle. “Eh, arabayı park edip ormanda yürüyüş yaptığımızı da hatırlıyorsundur eminim. Onca sarı yaprak, şey gibiydi...” Harry’nin kolunu sıktı. “Yatak gibiydi, altın sarısı dev bir yatak.” Gülüp Harry’yi dirseğiyle dürttü. “Sonrasında da o külüstür arabayı iterek çalıştırmana yardım etmiştim. Artık ondan kurtulmuşsundur umarım.”</p>

  <p class="normal1">“Eh” dedi Harry, “garajda duruyor. Şimdilik dursun bakalım.”</p>

  <p class="normal1">“Aman aman. Tümör filan yüzünden hastanede yatan eski bir dostundan bahsediyorsun sanki.” Kadın usulca ekledi: “Beni o kadar çabuk terk etmemeliydin Harry.”</p>

  <p class="normal1">Harry karşılık vermedi.</p>

  <p class="normal1">“İşte geldik” dedi kadın. “Burayı unutmuş olamazsın herhalde, değil mi?” Sorgenfrigata’daki mavi bir kapının önünde durmuşlardı.</p>

  <p class="normal1">Harry kendini kibarca geri çekti. “Bak Anna” diye söze başladı, kadının ikaz eden bakışlarına aldırmamaya çalışarak. “Yarın şafakta Cinayet Masası dedektifleriyle toplantım var.”</p>

  <p class="normal1">“Tek kelime etmedim” dedi kadın kapıyı açarken.</p>

  <p class="normal1">Harry bir şey hatırladı birden. Ceketinin iç cebinden sarı bir zarf çıkarıp kadına verdi. “Anahtarcıdan.”</p>

  <p class="normal1">“Ah, anahtar. Bir terslik çıktı mı?”</p>

  <p class="normal1">“Tezgâhın arkasındaki adam kimliğimi çok dikkatli inceledi. Ve imza atmak zorunda kaldım. Tuhaf biri.” Harry saatine göz atıp esnedi.</p>

  <p class="normal1">“Sistem anahtarlarımızı kime verecekleri konusunda titizler” dedi Anna çabucak. “Bu anahtar bütün apartmanın, ana girişin, bodrumun, dairemin, her şeyin kapısını açar.” Kaygıyla, zoraki güldü. “Sırf bu yedek anahtar için kooperatiften yazılı başvuru istediler.”</p>

  <p class="normal1">“Anlıyorum” dedi Harry topuklarının üstünde sallanarak. İyi geceler dilemek için derin bir nefes aldı.</p>

  <p class="normal1">Kadın önce davrandı. Yalvarırcasına konuştu. “Sadece bir fincan kahve Harry.”</p>

  <p class="normal1">&nbsp;</p>

  <p class="normal1">Geniş oturma odasındaki tanıdık masayla sandalyelerin epey üstünde tanıdık avize asılı duruyordu. Harry duvarların eskiden açık renk –beyaz veya belki de sarı– olduğunu düşündü, ama emin değildi. Şimdiyse maviydi ve oda daha küçük görünüyordu. Belki de Anna mekânı daraltmak istemişti. Yalnız yaşayan bir insanın üç misafir odalı, iki geniş yatak odalı, üç buçuk metre yükseklikte tavanı olan bir dairenin içini doldurması kolay değildir. Harry, Anna’nın eskiden bu dairede ninesinin de tek başına yaşadığını söylediğini anımsadı; kadın ünlü bir soprano olduğundan, şarkı söyleyebildiği süre boyunca dünyayı dolaşıp burada çok zaman geçirmemişti.</p>

  <p class="normal1">Anna mutfağa girip gözden kayboldu, Harry ise oturma odasına bakındı. Oda çıplaktı, boştu; odanın ortasında duran, dört yana açılmış tahta bacaklı, sırtından iki halka çıkan, İzlanda midillisi büyüklüğünde bir kulplu beygir hariç. Harry gidip pürüzsüz, kahverengi deriyi okşadı.</p>

  <p class="normal1">“Jimnastiğe mi başladın?” diye seslendi.</p>

  <p class="normal1">“Kulplu beygiri mi diyorsun?” diye karşılık verdi Anna mutfaktan.</p>

  <p class="normal1">“Erkekler için değil mi bu?”</p>

  <p class="normal1">“Evet. Bira istemediğine emin misin Harry?”</p>

  <p class="normal1">“Gayet eminim” diye bağırdı Harry. “Ama cidden, bunun burada ne işi var?”</p>

  <p class="normal1">Kadının arkadan gelen sesi Harry’nin sıçramasına yol açtı: “Çünkü erkeklerin yaptığı şeyleri yapmayı seviyorum.”</p>

  <p class="normal1">Harry döndü. Kadın süveterini çıkarmıştı ve kapı eşiğinde duruyordu. Bir eli belindeydi, diğeriyse kapı çerçevesine yaslanmıştı. Harry onu tepeden tırnağa süzme dürtüsüne direndi.</p>

  <p class="normal1">“Oslo Jimnastik Kulübü’nden aldım. Bir sanat eseri olacak. Bir enstalasyon. ‘Temas’ gibi tıpkı; onu unutmamışsındır eminim.”</p>

  <p class="normal1">“Hani masada duran bir kutu vardı, üstü örtülüydü ve içine elini sokabiliyordun? İçinde de el sıkışabileceğin bir sürü yapay el vardı?”</p>

  <p class="normal1">“Veya okşayabileceğin. Veya flört edebileceğin. Veya reddedebileceğin. Isıtma sistemleri sayesinde vücut sıcaklığındaydılar; epey beğenilmişti, değil mi? İnsanlar masanın altında saklı biri var sanıyorlardı. Gel de sana başka bir şey göstereyim.”</p>

  <p class="normal1">Harry onun peşinden en uzak odaya gitti; kadın odanın sürme kapısını açtı. Sonra Harry’yi elinden tutup odanın karanlığına çekti. Işık yanınca Harry başta lambaya bakakaldı. Yaldızlı bir abajurdu; bir elinde terazi, diğerindeyse kılıç tutan bir kadın şeklindeydi. Kılıcın dış kenarına, teraziye ve kadının başına birer ampul yerleştirilmişti ve her biri birer yağlıboya tabloyu aydınlatıyordu. Tablolardan ikisi duvarda asılıydı, henüz tamamlanmadığı belli olan üçüncüsüyse, sol kenarına sarı ve kahverengi lekelerle kaplı bir palet tutturulmuş bir şövalenin üstündeydi.</p>

  <p class="normal1">“Bunlar ne tarz tablolar?” diye sordu Harry.</p>

  <p class="normal1">“Portreler. Görmüyor musun?”</p>

  <p class="normal1">“Evet. Şunlar gözler mi?” Harry gösterdi. “Şu da ağız galiba?”</p>

  <p class="normal1">Anna başını yana eğdi. “İstersen öyle de diyebilirsin. Üç adam var.”</p>

  <p class="normal1">“Tanıdığım birileri mi?”</p>

  <p class="normal1">Anna yanıt vermeden önce Harry’ye düşünceli bir edayla, uzun uzun baktı. “Hayır. Onların hiçbirini tanıdığını sanmıyorum Harry, ama çok istersen tanıyabilirsin.”</p>

  <p class="normal1">Harry tabloları daha yakından inceledi.</p>

  <p class="normal1">“Görebildiğin şeyleri söyle bana.”</p>

  <p class="normal1">“Kaykaylı komşumu görebiliyorum. Ben anahtarcıdan çıkarken arka odadan gelen bir adamı görüyorum. Bir de M’deki garsonu. Ve şu televizyon yıldızını, Per Stale Lönning’i.”</p>

  <p class="normal1">Kadın güldü. “Retinanın her şeyi ters çevirdiğini, dolayısıyla beynine önce bir ayna görüntüsünün gittiğini biliyor muydun? Nesneleri gerçek halleriyle görmek istiyorsan aynadan görmelisin. O zaman tablolarda çok farklı insanlar görürsün.” Kadının gözleri parlıyordu; Harry itiraz edemedi, retinanın görüntüleri aynalar gibi ters değil tepetaklak çevirdiğini söyleyemedi. “Bu benim son başyapıtım olacak Harry. Bununla hatırlanacağım.”</p>

  <p class="normal1">“Bu portrelerle mi?”</p>

  <p class="normal1">“Hayır, onlar sanat eserinin parçası sadece. Eserim henüz tamamlanmadı. Daha dur.”</p>

  <p class="normal1">“Hımm, adı var mı?”</p>

  <p class="normal1">“‘Nemesis’ dedi kadın kısık sesle.</p>

  <p class="normal1">Harry ona soran gözlerle baktı; bakıştılar.</p>

  <p class="normal1">“Tanrıça hani, bilirsin.”</p>

  <p class="normal1">Kadının yüzünün bir tarafı gölgeliydi. Harry gözlerini kaçırdı. Yeterince görmüştü. Kadının kıvrık beli bir dans partneri için yanıp tutuşuyordu; bir ayağını ileriye mi yoksa geriye mi gideceğine karar veremezcesine öne atmıştı; göğsü inip kalkıyordu ve Harry onun ince boynundaki damarlardaki nabız atışlarını görür gibi oldu. Harry’ye sıcak basmıştı, başı dönüyordu. Anna ne demişti? “Beni o kadar çabuk terk etmemeliydin.” Harry öyle mi yapmıştı?</p>

  <p class="normal1">“Harry...”</p>

  <p class="normal1">“Gitmeliyim” dedi Harry.</p>

  <p class="normal1">&nbsp;</p>

  <p class="normal1">Anna’nın elbisesini başından geçirerek çıkarınca kadın gülerek beyaz çarşafın üstüne sırtüstü düştü. Dizüstü bilgisayarın ekran koruyucusundaki sallanan palmiyelerin arasından vuran turkuvaz ışık, karyola başındaki küçük şeytanların ve ağzını açmış, hırlayan iblislerin üstünde gezinirken, kadın Harry’nin kemerini çözdü. Anna eskiden ninesine ait olan bu yatağın neredeyse seksen yıldır burada olduğunu söylemişti. Harry’nin kulağını hafif hafif ısırdı ve yabancı bir dilde, tatlı ve anlamsız sözcükler fısıldadı. Sonra fısıldamayı kesip Harry’nin üstüne oturdu ve gidip gelirken haykırdı, güldü, yalvardı, dış güçleri çağırdı; Harry bu hiç bitmesin istedi. Harry tam gelecekken kadın birden durdu, onun yüzünü ellerinin arasına aldı ve “Sonsuza kadar benim misin?” diye fısıldadı.</p>

  <p class="normal1">Gülerek “Kesinlikle hayır” diyen Harry kadını yatırıp üstüne çıktı. Ahşap iblisler ona sırıtıyordu.</p>

  <p class="normal1">“Sonsuza kadar benim misin?”</p>

  <p class="normal1">Harry “Evet” diye inlerken boşaldı.</p>

  <p class="normal1">Gülmeleri bittiğinde, kan ter içinde ama hâlâ sarmaş dolaş öylece yatarlarken, Anna bu yatağı ninesine bir İspanyol soylusunun hediye ettiğini söyledi.</p>

  <p class="normal1">“Ninemin 1911’de Sevilla’da verdiği bir konserden sonra” dedi; başını biraz kaldırınca Harry onun dudaklarının arasındaki yanan sigarayı gördü.</p>

  <p class="normal1">Yatak üç ay sonra Oslo’ya SS <span class="ideitalik">Elenora</span> gemisiyle gelmişti. Şans eseri, geminin Danimarkalı kaptanı Jesper bilmem kim, –Anna’nın ninesinin kesinlikle ilk sevgilisi olmasa da– bu yatakta birlikte yattığı ilk erkek olacaktı. Jesper tutkulu bir adamdı besbelli; ninenin söylediğine göre, yatağı süsleyen at figürünün başı o yüzden kopmuştu. Hazdan kendinden geçen Kaptan Jesper figürün başını ısırıp koparmıştı.</p>

  <p class="normal1">Anna güldü, Harry de gülümsedi. Sonra sigara bitti ve seviştiler; İspanyol Manila ahşabının gıcırtılarıyla iniltileri Harry’nin kendini dümeninin başında kimse bulunmayan bir teknedeymiş gibi hissetmesine yol açtı, ama bunun önemi yoktu.</p>

  <p class="normal1">Harry bütün bunları çok eskiden yaşamıştı, Anna’nın ninesinin yatağında ayık geçirdiği ilk ve son gecede.</p>

  <p class="normal1">Harry dar demir yatakta döndü. Komodindeki radyolu ve alarmlı saatin üzerinde 3.21 yazısı parlıyordu. Harry küfretti. Gözlerini kapayınca düşünceleri Anna’ya ve ninesinin beyaz çarşaflarının üstünde geçirdikleri yaza geri döndü. Harry o yazın çoğunu sarhoş geçirmiş olsa da geceleri, erotik kartpostallar gibi pembe ve muhteşem geceleri anımsayabiliyordu. Yazın sonundaki ayrılık cümlesi bile bayat, ama içtenlikle söylediği bir klişeydi: “Benden iyisini hak ediyorsun.”</p>

  <p class="normal1">O aşamada artık öyle çok içiyordu ki gidişat belliydi. Harry zihninin açıldığı zamanlardan birinde, Anna’yı kendisiyle birlikte aşağı çekmemeye karar vermişti. Anna ona yabancı dilde küfretmiş ve bir gün aynısını ona yapacağını, onun en sevdiği şeyi elinden alacağını söylemişti.</p>

  <p class="normal1">Aradan yedi yıl geçmişti; ilişkileri sadece altı hafta sürmüştü. Sonrasında da Harry onu yalnızca iki kez görmüştü. Bir keresinde, bir bardayken Anna onun yanına yaşlı gözlerle gelmiş ve başka yere gitmesini söylemişti; Harry öyle yapmıştı. Bir de Harry’nin kız kardeşini götürdüğü bir sergide rastlaşmışlardı. Harry onu arayacağına söz vermiş, ama aramamıştı.</p>

  <p class="normal1">Harry saate tekrar bakmak için döndü. 3.22. Anna’yı öpmüştü. Akşamın sonunda. Kadının dairesinin buğulu camlı kapısından kazasız belasız çıkınca, ona iyi geceler dilemek için sarılmıştı ve sonra öpüşmeye başlamışlardı. Kolaydı ve harikaydı. Her halükârda kolaydı. 3.33. Tanrım, Harry ne zamandır eski bir sevgilisine iyi geceler öpücüğü vermekten suçluluk duyacak kadar hassaslaşmıştı? Derin ve düzenli soluklar almaya, Bogstadveien’dan Industrigata üzerinden kaçış rotalarını düşünmeye çalıştı. İçeri. Dışarı. Tekrar içeri. Anna’nın güzel kokusunu alabiliyordu hâlâ. Onun vücudunun tatlı baskısını, dilinin sert ısrarını hissedebiliyordu.</p>
</body>
</html>
