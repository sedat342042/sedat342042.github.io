<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_13"><br class="calibre4" />
  7<br class="calibre4" />
  Beyaz Şah</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Harry müdavimlerden birini başıyla selamlayıp, Waldemar Thranes Sokağı’na bakan dar, buğulu pencerelerin önündeki bir masaya oturdu. Arkasındaki duvarda asılı büyük tabloda, güneşli bir günde Youngstorget’te piyasa yapan silindir şapkalı adamlar, şemsiyeli kadınları neşeyle selamlıyorlardı. Schröder Restoranı’nın ebedi sonbahar loşluğuyla, adeta dindarca bir ikindi sessizliği o tabloyla ancak bu kadar uyumsuz olabilirdi.</p>

  <p class="normal1">“Gelebilmen iyi oldu” dedi Harry, masada oturan şişman adama. Adamın müdavimlerden olmadığı hemen anlaşılıyordu. Zarif tüvit ceketinden ya da kırmızı puanlı papyonundan değil, siyah sigara yanıklarıyla delik deşik, bira kokan masa örtüsünün üstündeki beyaz çay fincanını karıştırmasından belliydi. Mekâna uymayan bu müşteri Stale Aune’ydı, ülkenin en iyi psikologlarından biri ve polisin sık sık başvurduğu bir uzmandı. Polis bunu bazen seve seve, bazense esefle yapıyordu çünkü Aune vakarını hep koruyan, son derece namuslu, mahkemede bilimsel kanıtlarla destekleyemeyeceği hiçbir şey söylemeyen bir adamdı. Ama psikolojide çok az şeyin kanıtı olduğundan, savcının tanığı çoğunlukla davalı tarafın en iyi dostu haline geliyor ve saçtığı şüphe tohumları genellikle sanığın işine yarıyordu. Harry bir polis olarak cinayet vakalarında Aune’nın uzmanlığından o kadar çok faydalanmıştı ki, onu meslektaşı olarak görüyordu artık. Bir alkolik olarak, kendini tamamen teslim ettiği bu sıcak kalpli, zeki ve hoş bir şekilde küstah adama –köşeye sıkıştırıldığı takdirde– dostum derdi.</p>

  <p class="normal1">“Sığınağın burası mı?” dedi Aune.</p>

  <p class="normal1">“Evet” dedi Harry, tezgâhtaki Maja’ya tek kaşını kaldırarak; Maja döner kapıdan mutfağa girdi hemen.</p>

  <p class="normal1">“Torbada ne var?”</p>

  <p class="normal1">“Japon biberi. <span class="ideitalik">Chilli</span>.”</p>

  <p class="normal1">Harry’nin burnundan süzülen bir ter damlası uçta bir an asılı durduktan sonra masa örtüsüne damladı. Aune ıslak lekeyi ilgiyle inceledi.</p>

  <p class="normal1">“İçerisi sıcak” dedi Harry. “Bir de spor salonundaydım.”</p>

  <p class="normal1">Aune burun kıvırdı. “Bir bilim insanı olarak seni alkışlamalıyım herhalde; ama bir felsefeci olarak, vücuduna böyle eziyet etmene anlam veremiyorum.”</p>

  <p class="normal1">Harry’nin önüne çelik bir kahve sürahisiyle bir fincan bırakıldı. “Sağ ol Maja.”</p>

  <p class="normal1">“Suçluluk duygusu” dedi Aune. “Bazı insanlar bu duyguyla ancak kendilerini cezalandırarak başa çıkabilirler. Mesela senin dağıldığın zamanlar yaptığın gibi Harry. Senin için alkol bir sığınak değil, kendini cezalandırmanın nihai yolu.”</p>

  <p class="normal1">“Sağ ol. Bu teşhisini daha önce de duymuştum.”</p>

  <p class="normal1">“O kadar çok spor yapmanın sebebi bu mu? Vicdan azabı mı?”</p>

  <p class="normal1">Harry omuz silkti.</p>

  <p class="normal1">Aune sesini alçalttı: “Ellen aklından çıkmıyor mu?”</p>

  <p class="normal1">Harry birden gözlerini kaldırıp Aune’nınkilere baktı. Kahve fincanını yavaşça dudaklarına götürüp uzun uzun içti, sonra yüzünü ekşiterek fincanı masaya bıraktı. “Hayır, mesele Ellen Gjelten vakası değil. O vakada ilerleme kaydedemiyoruz, ama bunun sebebi işimizi kötü yapmamız değil. En azından şunu biliyorum. Eninde sonunda bir şeyler bulacağız. Beklemeliyiz sadece.”</p>

  <p class="normal1">“Bu iyi” dedi Aune. “Ellen’in öldürülmesi senin suçun değildi. Bunu sakın unutma. Şunu da unutma: Bütün meslektaşların asıl suçlunun bulunduğunu düşünüyorlar.”</p>

  <p class="normal1">“Olabilir de, olmayabilir de. O adam öldü; yanıt veremez artık.”</p>

  <p class="normal1">“Bunu takıntı yapma Harry.” Aune iki parmağını tüvit yeleğinin cebine sokup gümüş bir cep saati çıkardı ve saate çabucak göz attı. “Ama niyetin suçluluk duygusu hakkında konuşmak değildi sanırım?”</p>

  <p class="normal1">“Evet, değildi.” Harry iç cebinden fotoğraflar çıkardı. “Bunlar hakkındaki fikrini merak ediyorum.”</p>

  <p class="normal1">Aune fotoğrafları alıp göz gezdirmeye başladı. “Banka soygununa benziyor. Böyle vakalarla Cinayet Masası ilgilenmez diye biliyorum.”</p>

  <p class="normal1">“Bir sonraki fotoğrafa bakınca anlayacaksın.”</p>

  <p class="normal1">“Öyle mi? Adam bir parmağını kameraya doğru kaldırmış.”</p>

  <p class="normal1">“Pardon, bir sonraki.”</p>

  <p class="normal1">“Aah. Bu kadın...?”</p>

  <p class="normal1">“Evet, tüfek AG3 olduğundan kıvılcım çıkmıyor pek, ama adam yeni ateş etti. Bak, şurada kurşun kadının alnına giriyor. Bir sonraki fotoğraftaysa kadının başının arkasından çıkıp, vezne camının yanındaki ahşaba saplanıyor.”</p>

  <p class="normal1">Aune fotoğrafları bıraktı. “Bana korkunç fotoğraflar gösterip durmak zorunda mısın Harry?”</p>

  <p class="normal1">“Konu hakkında fikir sahibi olman için. Sonrakine bak.”</p>

  <p class="normal1">Aune iç geçirdi.</p>

  <p class="normal1">Harry parmağıyla göstererek “Soyguncu parayı aldı” dedi. “Artık tek yapması gereken kaçmak. O sakin ve titiz bir profesyonel; insanları korkutmasına, fiziksel şiddet uygulamasına gerek yok. Ama kaçmayı birkaç saniyeliğine erteleyip vezne görevlisini vurmayı tercih ediyor. Sırf şube müdürü ATM’yi altı saniye geç boşalttı diye.”</p>

  <p class="normal1">Aune çay kaşığını çayında 8 şeklinde hareket ettirmeye başladı yavaşça. “Ve sen de bunun sebebini merak ediyorsun.”</p>

  <p class="normal1">“Eh, her zaman bir sebep vardır, ama hangi açıdan yaklaşmak gerektiğini bilmek güç. İlk tahminlerini alayım...”</p>

  <p class="normal1">“Ağır kişilik bozukluğu.”</p>

  <p class="normal1">“Ama yaptığı diğer her şey gayet mantıklı görünüyor.”</p>

  <p class="normal1">“Birinin kişilik bozukluğu olması, onun aptal olduğu anlamına gelmez. Öyle insanlar hedeflerine ulaşmakta diğer insanlar kadar, hatta çoğunlukla daha başarılı olurlar. Bizden ayrılan yanları, farklı şeyler istemeleridir.”</p>

  <p class="normal1">“Peki ya uyuşturucular? Normal bir insanda cinayet işleme arzusu uyandırabilecek bir uyuşturucu var mı?”</p>

  <p class="normal1">Aune başını hayır anlamında salladı. “Uyuşturucular sadece gizli eğilimleri açığa çıkarır ya da bastırır. Sarhoşken karısını öldürebilecek bir adam, ayıkken de onu dövmeye meyillidir. Böyle kasti cinayetlerin hemen hepsi öldürmeye yatkın insanlar tarafından işlenir.”</p>

  <p class="normal1">“Yani bu adam sırf içinden geldiği için mi cinayet işledi diyorsun?”</p>

  <p class="normal1">“Veya kendini önceden koşullandırdığı için.”</p>

  <p class="normal1">“Önceden koşullandırdığı için mi?”</p>

  <p class="normal1">Aune başıyla onayladı. “Raskol Baxhet’i, bir türlü yakalanamayan soyguncuyu hatırlıyor musun?”</p>

  <p class="normal1">Harry başını hayır anlamında salladı.</p>

  <p class="normal1">“Çingene” dedi Aune. “Bu gizemli adam hakkında söylentiler dolaştı yıllarca. 80’li yıllarda Oslo’da gerçekleştirilen belli başlı bütün zırhlı araç ve mali kuruluş soygunlarını onun planladığı söyleniyordu. Polis onun varlığını ancak yıllar sonra kabul etti, ama aleyhinde kanıt bulamadılar.”</p>

  <p class="normal1">“Hatırlar gibiyim” dedi Harry. “Ama o tutuklandı sanıyordum.”</p>

  <p class="normal1">“Hayır. Tutuklamaya yaklaştıkları oldu; Raskol’un aleyhinde tanıklık edeceklerini söyleyen iki soyguncu buldular, ama ikisi de tuhaf bir şekilde ortadan kayboldu.”</p>

  <p class="normal1">“Bunda bir tuhaflık yok” dedi Harry, bir Camel paketi çıkartarak.</p>

  <p class="normal1">“Var, çünkü hapisteydiler.”</p>

  <p class="normal1">Harry hafif bir ıslık çaldı. “Ben Raskol’un da hapiste olduğunu düşünüyorum hâlâ.”</p>

  <p class="normal1">“Bu doğru” dedi Aune. “Ama tutuklanmadı. Raskol suçlarını itiraf etti. Bir gün Emniyet Müdürlüğü’ne gidip, bazı eski banka soygunları hakkında itirafta bulunmak istediğini söyledi. Ortalık ayağa kalktı tabii. Kimse bir şey anlamamıştı, Raskol da kendini ele vermesinin sebebini açıklamaya yanaşmıyordu. Dava açılmadan önce beni Emniyet Müdürlüğü’nden arayıp Raskol’un akıl sağlığının yerinde olup olmadığını kontrol etmemi istediler; onun itiraflarının mahkemede kabul edilip edilmeyeceğini bilmek istiyorlardı. Raskol benimle görüşmek için iki şart öne sürdü. Birincisi, satranç oynamamızı istedi... Satranç oynadığımı nereden bildiğini sorma. İkincisi de, askeri stratejiyle ilgili eski bir Çince kitap olan <span class="ideitalik">Savaş Sanatı</span>’nın Fransızca çevirisini getirmemi istedi.”</p>

  <p class="normal1">Aune, bir Nobel Petit purosu kutusunu açtı.</p>

  <p class="normal1">“Kitabı Paris’ten getirttim, yanıma da bir satranç takımı aldım. Raskol’un hücresine girdiğimde, beni keşişe benzeyen bir adam karşıladı. Kalemimi ödünç istedi, kitabı karıştırmaya başladı ve tahtayı hazırlamamı başıyla işaret etti. Taşları yerleştirip Réti açılışıyla başladım... Bu açılışta tahtanın merkezine hâkim olmadan hücum edilmez; orta düzey oyunculara karşı etkilidir genellikle. Bu açılışı yapmayı düşündüğümü ilk hamleden anlamak imkânsızdı, ama o Çingene gözlerini kitaptan kaldırıp tahtaya göz attı, keçi sakalını sıvazladı, bana bilmiş bilmiş gülümseyip kitaba not aldı...”</p>

  <p class="normal1">Aune puroyu gümüşi bir çakmakla yaktı.</p>

  <p class="normal1">“...ve kitabı okumaya devam etti. <span class="ideitalik">Hamle yapmayacak mısın?</span> dedim. Yanıt verirken kalemimle bir şeyler yazmasını seyrettim: <span class="ideitalik">Gerek yok. Bu maçın nasıl biteceğini hamle hamle yazıyorum. Şahını devireceksin.</span> Maçın nasıl gelişeceğini tek bir hamleden anlamasının imkânsız olduğunu açıkladım. <span class="ideitalik">Bahse girelim mi?</span> dedi. Gülüp geçmeye çalışsam da ısrar etti. Bana ısınsın ve işim kolaylaşsın diye, yüz krona bahse girmeyi kabul ettim. Parayı görmek istedi; banknotu satranç tahtasının yanına, Raskol’un görebileceği bir yere koymak zorunda kaldım. Sonra elini kaldırdı ve her şey bir anda olup bitti.”</p>

  <p class="normal1">“Jet hızıyla satranç mı oynadınız?”</p>

  <p class="normal1">Derin düşüncelere dalmış olan Aune gülümsedi; ağzından çıkardığı bir duman halkası tavana doğru yükseldi. “Birden sımsıkı kavrandığımı hissettim; başım zorla geriye yatırılmıştı, tavana bakıyordum ve bir ses kulağıma <span class="ideitalik">Bıçağı hissedebiliyor musun gaco?</span> dedi. Gırtlağıma dayanmış, derimi kesmek üzere olan, keskin, jilet gibi ince çeliği tabii ki hissedebiliyordum. O duyguyu yaşadın mı hiç Harry?”</p>

  <p class="normal1">Harry’nin beyni benzer deneyimler aradı telaşla, ama bulamadı. Başını hayır anlamında salladı.</p>

  <p class="normal1">“Bazı hastalarımın dediği gibi, berbat bir histi. Öyle korkmuştum ki altıma işeyecektim neredeyse. Sonra adam <span class="ideitalik">Şahını devir Aune,</span> diye fısıldadı kulağıma. Kolumu kaldırabileyim diye beni serbest bıraktı biraz; taşlarımı bir vuruşta yere saçtım. Raskol beni bırakıverdi. Sandalyesine döndü ve ayağa kalkmamı, nefesimi toplamamı bekledi. <span class="ideitalik">O neydi yahu?</span> diye inledim. <span class="ideitalik">Banka soygunuydu,</span> diye karşılık verdi. <span class="ideitalik">Önce plan yaparsın, sonra da planı uygularsın.</span> Sonra bana kitaba yazdığı şeyi gösterdi. Sadece hamlemi ve <span class="ideitalik">Beyaz teslim olur</span> yazısını gördüm. Sonra <span class="ideitalik">Sorularının yanıtını aldın mı Aune?</span> diye sordu.”</p>

  <p class="normal1">“Sen ne dedin?”</p>

  <p class="normal1">“Hiçbir şey. Gardiyana seslendim. Ama gardiyan gelmeden önce Raskol’a son bir soru sordum, çünkü yanıtı hemen oracıkta almazsam kafaya takacağımı biliyordum. <span class="ideitalik">Yapar mıydın?</span> dedim. <span class="ideitalik">Pes etmesem boğazımı keser miydin? Sırf salakça bir bahsi kazanmak uğruna.</span>”</p>

  <p class="normal1">“Ne yanıt verdi?”</p>

  <p class="normal1">“Gülümsedi ve bana ön koşullandırmanın ne olduğunu bilip bilmediğimi sordu.”</p>

  <p class="normal1">“Evet?”</p>

  <p class="normal1">“Hepsi bu. Kapı açıldı, çıkıp gittim.”</p>

  <p class="normal1">“Önceden koşullandırmadan kastı neydi peki?”</p>

  <p class="normal1">Aune, fincanını iterek uzaklaştırdı. “Beynini belirli bir davranış kalıbına koşullandırabilirsin. Beyin ne olursa olsun diğer dürtüleri umursamayıp önceden belirlenmiş kurallara uyacaktır. Beynin doğal dürtüsünün paniklemek olduğu durumlarda işe yarar. Örneğin paraşüt açılmadığında. O zaman, acil durum prosedürlerinin paraşütçülere önceden koşullandırılmış olması iyidir.”</p>

  <p class="normal1">“Veya savaşan askerlere.”</p>

  <p class="normal1">“Kesinlikle. Ama bazı koşullandırma yöntemleri öyle etkilidir ki, insanlar bir çeşit transa girerler ve en güçlü dış etkilerden bile etkilenmezler; canlı robotlara dönüşürler. Aslında her generalin hayalidir bu; gerekli teknikleri biliyorsan korkutucu ölçüde kolaydır.”</p>

  <p class="normal1">“Hipnozdan mı bahsediyorsun?”</p>

  <p class="normal1">“Ön koşullandırma demeyi yeğliyorum. Böylece daha az gizemli bir havası oluyor. Dürtülere giden yolları açıp kapamaktan ibaret altı üstü. Akıllıysan kendini kolayca koşullandırabilirsin; buna kendini hipnotize etmek deniyor. Raskol kendini pes etmemem durumunda beni öldürmeye koşullandırsaydı, kendi kararından caymasını engellemiş olacaktı.”</p>

  <p class="normal1">“Ama seni öldürmedi, değil mi?”</p>

  <p class="normal1">“Her koşullanmanın bir kaçış düğmesi, kişiyi transtan çıkaran bir şifresi vardır. Bu şifre beyaz şahı devirmemdi belki de.”</p>

  <p class="normal1">“Hımm. Büyüleyici.”</p>

  <p class="normal1">“Söylemek istediğim şu ki...”</p>

  <p class="normal1">“Biliyorum galiba” dedi Harry. “Fotoğraftaki banka soyguncusu, kendini şube müdürünün zaman sınırını aşması durumunda ateş etmeye önceden programlamış olabilir.”</p>

  <p class="normal1">“Önceden koşullandırmanın kuralları basit olmalıdır” dedi Aune, içine puroyu attığı fincanın üstünü tabakla örterek. “Transa geçebilmen için, başka düşünceleri reddeden küçük ama kapalı bir mantık sisteminin oluşturulması gerekir.”</p>

  <p class="normal1">Harry kahve fincanının yanına elli kronluk bir banknot bırakıp ayağa kalktı. Harry’nin bütün fotoğrafları toplamasını sessizce seyreden Aune “Söylediklerimin tek kelimesine bile inanmıyorsun, değil mi?” dedi.</p>

  <p class="normal1">“Evet.”</p>

  <p class="normal1">Aune ayağa kalkıp ceketinin ön düğmelerini ilikledi. “Neye inanıyorsun peki?”</p>

  <p class="normal1">“Tecrübelerimden öğrendiklerime” dedi Harry. “Suçluların genellikle benim kadar aptal olduklarına, kolay seçenekleri yeğlediklerine ve basit sebepler yüzünden suç işlediklerine. Kısacası, her şeyin aynen göründüğü gibi olduğuna. Bahse girerim ki bu soyguncu ya uyuşturucu kullanmıştı ya da paniklemişti. Yaptığı şey mantıksızdı, dolayısıyla aptal olduğu sonucuna varıyorum. Belli ki çok zeki bulduğun şu Çingene’yi ele alalım. Sana bıçakla saldırmaktan ne kadar ceza yedi?”</p>

  <p class="normal1">“Hiç” dedi Aune alaycı bir gülümsemeyle.</p>

  <p class="normal1">“Ne?”</p>

  <p class="normal1">“Bıçak bulamadılar.”</p>

  <p class="normal1">“Hücresinde kilitli olduğunuzu söyledin sanıyordum.”</p>

  <p class="normal1">“Plajda yüzükoyun yatarken şöyle bir şey yaşadığın oldu mu hiç? Hani arkadaşların kımıldamadan yatmanı, yoksa sırtına korlar bırakacaklarını söylerler. Sonra birisi ay diye bağırır ve hemen ardından sırtını yakan korları hissedersin...”</p>

  <p class="normal1">Harry’nin beyni tatil anılarını yokladı. Pek uzun sürmedi. “Hayır.”</p>

  <p class="normal1">“Sonra da aslında numara yaptıkları, sırtına sadece buz küpleri koydukları ortaya çıkar?”</p>

  <p class="normal1">“Eee?”</p>

  <p class="normal1">Aune iç geçirdi. “Otuz beş yıldır nasıl yaşıyorsun merak ediyorum bazen Harry.”</p>

  <p class="normal1">Harry bir elini yüzünde gezdirdi. Yorgundu. “Tamam Aune, sadede gel; ne demek istiyorsun?”</p>

  <p class="normal1">“Şunu demek istiyorum ki, iyi bir manipülatör seni yüz kronluk bir banknotun kenarının bıçak kenarı olduğuna inandırabilir.”</p>

  <p class="normal1">&nbsp;</p>

  <p class="normal1">Harry’nin gözlerinin içine bakan sarışın, havanın güneşli olacağını ama sonra kapanacağını söyledi. Harry kapama düğmesine basınca görüntü küçülüp, 14 inçlik ekranın ortasındaki küçük bir parlak noktaya dönüştü. Ama Harry gözlerini kapadığında, Stine Grette’nin yüzünü görmeyi sürdürdü ve muhabirin “...Polisin elinde henüz bir zanlı yok” sözünün yankısını işitti.</p>

  <p class="normal1">Gözlerini tekrar açıp hareketsiz ekrandaki yansımayı inceledi. Kendisi, Elevator marka eski yeşil berjer koltuk, bardaklarla ve şişe halkalarıyla bezeli kahve sehpası. Her şey aynıydı. Harry burada yaşamaya başladığından beri televizyon rafta, Lonely Planet Tayland rehberiyle bir Norveç yol haritasının arasında duruyordu ve yıllardır yerinden bir metre bile oynamamıştı. Harry “Yedinci Yıl Kaşıntısı” hakkında yazılar okumuştu ve insanların genellikle yedi yıldan sonra oturacak yeni bir yer arama arzusuna kapıldıklarını biliyordu. Veya yeni bir iş. Veya yeni bir partner. Harry neredeyse on yıldır aynı işi yapıyordu ve henüz bu hisse kapılmamıştı. Saate baktı. Sekizde, demişti Anna.</p>

  <p class="normal1">Partnerlere gelince, Harry’nin hiçbir ilişkisi o teoriyi sınamasını sağlayacak kadar uzun sürmemişti. O kadar uzun sürme potansiyeli taşıyan iki ilişkisi hariç, bütün gönül ilişkileri onun Altıncı Hafta Kaşıntısı adını verdiği şey yüzünden sona ermişti. Kendini kaptırmaya gönülsüz olmasının sebebi âşık olduğu iki seferde de trajediyle ödüllendirilmiş olması mıydı, bilmiyordu. Yoksa suç iki ebedi aşkında, cinayet soruşturmaları ile alkolde miydi? Her halükârda, iki yıl önce Rakel’le tanışmadan, uzun ilişki yaşamaya uygun olmadığını düşünmeye başlamıştı. Rakel’in Holmenkollen’daki geniş, serin yatak odasını, kahvaltı masasında şifreli homurdanmalarını anımsadı. Oleg’in buzdolabı kapısına çizdiği, el ele tutuşmuş üç kişinin resmini de; biri uzun boyluydu, başı bulutsuz mavi gökyüzündeki sarı güneşe eriyordu ve altında HARY yazılıydı.</p>

  <p class="normal1">Harry sandalyeden kalktı, telesekreterli telefonun yanında Anna’nın telefon numarasının yazılı olduğu kâğıdı buldu ve numarayı cep telefonuyla aradı. Telefon dört çalıştan sonra açıldı.</p>

  <p class="normal1">“Selam Harry.”</p>

  <p class="normal1">“Selam. Ben olduğumu nereden bildin?”</p>

  <p class="normal1">Hafif, boğuk bir kahkaha. “Onca yıldır nerelerdeydin Harry?”</p>

  <p class="normal1">“Eh. Orada burada. Neden güldün ki? Yine salakça bir şey mi söyledim?”</p>

  <p class="normal1">Anna daha da yüksek bir kahkaha attı.</p>

  <p class="normal1">“Aha, ekranda numaramı gördün. Ne salağım.”</p>

  <p class="normal1">Harry kendi sesinin ne kadar zavallıca çıktığını duyabiliyordu, ama bunun önemi yoktu. En önemlisi, söylemesi gereken şeyi söyleyip telefonu kapatmasıydı. “Dinle Anna, akşamki randevumuz hakkında...”</p>

  <p class="normal1">“Çocukluk yapma Harry!”</p>

  <p class="normal1">“Çocukluk mu?”</p>

  <p class="normal1">“Ben burada milenyumun körisini hazırlamakla uğraşıyorum. Ve seni baştan çıkarmamdan korkuyorsan hayal kırıklığına uğrayacaksın. Bence oturup bir akşam yemeği yemeyi, iki saat sohbet etmeyi birbirimize borçluyuz. Eski günleri anarız. Bazı yanlış anlamaları düzeltiriz. Veya düzeltmeyebiliriz. Belki güleriz. Japon biberini unutma, olur mu?”</p>

  <p class="normal1">“Şey, tamam.”</p>

  <p class="normal1">“Harika. Öyleyse tam sekizde diyoruz, tamam mı?”</p>

  <p class="normal1">“Şey...”</p>

  <p class="normal1">“Güzel.”</p>

  <p class="normal1">Harry telefona bakakaldı.</p>
</body>
</html>
