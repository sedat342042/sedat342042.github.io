<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:38edbb9b-56b9-4a2e-93db-e5ff48b962bf" name="Adept.expected.resource" />
</head>

<body class="calibre">
  <h2 class="kitapickapak1" id="calibre_toc_25"><br class="calibre4" />
  19<br class="calibre4" />
  Teldeki Ayakkabılar</h2>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Grönlandsleiret’te koşan Elmer, komşu dükkânlardaki müşterilerle çalışanları çabucak, gülümseyerek selamladı. Kendine kızıyordu. Yine bozukluğu bitmişti ve kapıya BİRAZDAN GELİYORUM yazısı asıp bankaya yollanmak zorunda kalmıştı.</p>

  <p class="normal1">Kapıyı açıp bankaya daldı, her zamanki gibi “Günaydın” dedi ve telaşla sıra numarası almaya gitti. Selamına karşılık veren olmadı, ama Elmer buna alışkındı artık... Burada yalnızca beyaz Norveçliler çalışıyordu. ATM’yi tamir eder gibi görünen bir adam vardı; Elmer’in görebildiği yegâne müşterilerse sokağa bakan pencerenin önünde duruyorlardı. İçerisi tuhaf bir şekilde sessizdi. Elmer’in henüz anlamadığı bir şeyler mi oluyordu?</p>

  <p class="normal1">“Yirmi” diye seslendi bir kadın. Elmer numara fişine baktı. Fişte 51 yazılıydı, ama bankoların önünde hiç müşteri olmadığından Elmer kadının sesinin geldiği vezneye gitti.</p>

  <p class="normal1">“Catherine, selam canım” dedi, camın ardına merakla bakarak. “Elli tane beşlik, elli tane de birlik alayım.”</p>

  <p class="normal1">“Yirmi bir.” Catherine Schöyen’e şaşkınlıkla bakan Elmer, kadının arkasında duran adamı ancak o zaman fark etti. Adamı zenci sandı başta, ama sonra siyah kar maskesi takmış olduğunu gördü. Adam AG3’ünü kadından Elmer’e doğrulttu.</p>

  <p class="normal1">“Yirmi iki” diye seslendi Catherine incecik bir sesle.</p>

  <p class="ortayazi">***</p>

  <p class="normal1">“Neden burası?” diye sordu Halvorsen, aşağıda uzanan Oslo fiyorduna bakarak. Saçının perçemi rüzgârda çırpınıyordu. Egzoz dumanlı Grönland’dan, Oslo’nun güneydoğu köşesinde yeşil bir gözetleme kulesi gibi yükselen Ekeberg’e arabayla gelmeleri beş dakikadan az sürmüştü. Ağaçların dibinde güzel bir bank bulmuşlardı; burası, artık işletme kurslarına ev sahipliği yapsa da Harry’nin hâlâ Denizcilik Okulu dediği güzel, eski kârgir binaya bakıyordu.</p>

  <p class="normal1">“Birincisi burası harika” dedi Harry. “İkincisi, bir yabancıya biraz Oslo tarihi öğretmek için iyi bir yer. Oslo’daki ‘Os’ tepe anlamına gelir; yani şimdi üstünde oturduğumuz tepe. Ekeberg Tepesi. ‘Lo’ da şu aşağıda gördüğün ova.” İşaret etti. “Ve üçüncüsü, bu tepeyi her gün gördüğümüze göre, arkasında ne olduğunu öğrenmek önemli, değil mi?”</p>

  <p class="normal1">Halvorsen yanıt vermedi.</p>

  <p class="normal1">“Bunu ofiste yapmak istemedim” dedi Harry. “Veya Elmer’in dükkânında. Sana söylemem gereken bir şey var.” Fiyordun epey yukarısında olsalar da, Harry rüzgârda tuzlu su tadı alabildiğini düşündü. “Anna Bethsen’i tanıyordum.”</p>

  <p class="normal1">Halvorsen başıyla onayladı.</p>

  <p class="normal1">“Çok şaşırmamış gibisin” dedi Harry.</p>

  <p class="normal1">“Tahmin etmiştim.”</p>

  <p class="normal1">“Ama dahası var.”</p>

  <p class="normal1">“Öyle mi?”</p>

  <p class="normal1">Harry dudaklarının arasına yakılmamış bir sigara aldı. “Devam etmeden önce seni uyarmalıyım. Söyleyeceklerim aramızda kalmalı ve bu, ikileme düşmene yol açabilir. Anlıyor musun? Karışmak istemiyorsan söyle yeter; daha fazlasını söylemem. Devam edeyim mi, etmeyeyim mi?”</p>

  <p class="normal1">Halvorsen, Harry’nin yüzünü inceledi. Düşünüyor olsa bile, fazla uzun sürmedi bu. Başıyla onayladı.</p>

  <p class="normal1">“Biri bana e-postalar göndermeye başladı” dedi Harry. “Anna’nın ölümüyle ilgili.”</p>

  <p class="normal1">“Tanıdığın biri mi?”</p>

  <p class="normal1">“Hiç bilmiyorum. Adresinden bir şey çıkaramadım.”</p>

  <p class="normal1">“Dün bana e-posta adreslerinin izinin sürülüp sürülemeyeceğini bu yüzden mi sordun?”</p>

  <p class="normal1">“Bilgisayarlardan çok anlamam. Ama sen anlıyorsun.” Harry sigarasını yakmaya çalıştı, ama rüzgâr yüzünden başaramadı. “Yardıma ihtiyacım var. Anna öldürüldü bence.”</p>

  <p class="normal1">Kuzeybatı rüzgârı Ekeberg’teki ağaçların yapraklarını dökerken Harry kendilerinin bildiği her şeyi, hatta daha fazlasını bilirmiş gibi görünen birinden aldığı tuhaf e-postalardan bahsetti. E-postalarda kendisinin Anna’nın öldüğü gece suç mahallinde olduğundan bahsedildiğini söylemedi. Ama tabancanın Anna’nın sağ elinde bulunduğunu, oysa kadının paletinin onun solak olduğunu kanıtladığını söyledi. Ayakkabıdaki fotoğraftan bahsetti. Ve Astrid Monsen’le yaptığı konuşmadan.</p>

  <p class="normal1">“Astrid Monsen, Vigdis Albu’yu ve fotoğraftaki çocukları daha önce hiç görmediğini söyledi. Ama ona Vigdis Albu’nun kocası Arne Albu’nun gazetede çıkmış fotoğrafını gösterdiğimde, adamı hemen tanıdı. Adamın ismini bilmediğini, ama onun Anna’yı düzenli olarak ziyaret ettiğini söyledi. Mektuplarını almak için aşağı inince Arne Albu’yu gördüğü olurmuş. Adam öğleden sonra gelip akşam gidermiş.”</p>

  <p class="normal1">“Fazla mesai yapmak diye buna derim.”</p>

  <p class="normal1">“Monsen’e sadece hafta içinde mi karşılaştıklarını sordum; adamın bazı hafta sonları arabayla gelip Anna’yı aldığını söyledi.”</p>

  <p class="normal1">“Belki de biraz değişiklik yapmayı, arada sırada kırlarda gezmeyi seviyorlardı.”</p>

  <p class="normal1">“Olabilir, gezme kısmı hariç. Astrid Monsen iyi bir gözlemci. Söylediğine göre, adam yazları Anna’yı asla dışarı götürmezmiş. Bu beni düşündürdü.”</p>

  <p class="normal1">“Neyi düşündürdü? Otel?”</p>

  <p class="normal1">“Olabilir. Ama yazın da otele gidilebilir. Düşün Halvorsen. Civardaki bir yeri düşün.”</p>

  <p class="normal1">Halvorsen hiçbir tahmini olmadığını göstermek için alt dudağını uzatıp yüzünü ekşitti. Harry gülümseyip sigaranın dumanını saldı. “Orayı bulan sendin.”</p>

  <p class="normal1">Şaşıran Halvorsen tek kaşını kaldırdı. “Yazlık! Çok bariz!”</p>

  <p class="normal1">“Değil mi? Tatil sezonu sona erince, aile kışlık evine geri dönünce ve meraklı komşuların panjurları kapanınca, o yazlık gözlerden uzak ve lüks bir aşk yuvasına dönüşebilir. Üstelik Oslo’ya arabayla sadece bir saatlik mesafede.”</p>

  <p class="normal1">“Ama ne olmuş yani?” dedi Halvorsen. “Bu bizi daha ileriye götürmüyor.”</p>

  <p class="normal1">“Öyle deme. Anna’nın o yazlığa gittiğini kanıtlayabilirsek, Albu’yu konuşturabiliriz. Fazla kanıta gerek yok. Küçük bir parmak izi. Bir saç teli. Arada sırada eve servis yapan dikkatli bir esnaf.”</p>

  <p class="normal1">Halvorsen ensesini ovuşturdu. “Peki neden Anna’nın dairesinde Albu’nun parmak izlerini aramıyoruz? Orada bir sürü vardır.”</p>

  <p class="normal1">“Artık silinmiştir bence. Astrid Monsen’in söylediğine göre, adam Anna’yla görüşmeyi bir yıl önce kesmiş. Geçen ayın bir pazar günü tekrar görüşene dek. O gün arabasıyla Anna’yı almaya gelmiş. Monsen net hatırlıyor, çünkü Anna onun zilini çalmış ve hırsızlara karşı tetikte olmasını söylemiş.”</p>

  <p class="normal1">“Yazlığa mı gittiler sence?”</p>

  <p class="normal1">“Bence” dedi Harry yanan sigarayı bir su birikintisine atarak –sigara tıslayarak söndü–, “Anna’nın fotoğrafı ayakkabısına koymasının bir sebebi buydu. Polis Koleji’nde adli tıpla ilgili öğrendiklerini hatırlıyor musun?”</p>

  <p class="normal1">“Hatırlıyorum; çok şey öğretmemişlerdi zaten. Sen hatırlamıyor musun?”</p>

  <p class="normal1">“Hatırlamıyorum. Üç devriye arabasında içinde temel ekipmanın bulunduğu metal kutular var. Parmak izi almak için toz, fırça ve plastik film. Mezura, fener, cımbız filan. O arabalardan birini yarına ayarlamanı istiyorum.”</p>

  <p class="normal1">“Harry...”</p>

  <p class="normal1">“Bir de bakkalı arayıp yol tarifi al. Samimi ve dürüstmüşsün gibi konuşmaya çalış ki şüphelenmesin. Yazlık yaptıracağını ve birlikte çalıştığın mimarın Albu’nun yazlığını örnek almak istediğini söyle. O yazlığı görmek istediğini söyle.”</p>

  <p class="normal1">“Harry, bunu yapamayız...”</p>

  <p class="normal1">“Levye de getir.”</p>

  <p class="normal1">“Dinle beni!”</p>

  <p class="normal1">Halvorsen’in bağırması, iki martının havalanıp boğuk çığlıklar atarak fiyorda doğru uçmalarına yol açtı. Halvorsen parmaklarıyla saydı: “Arama iznimiz yok. İzin alabilmemizi sağlayacak bir kanıt yok. Elimizde... hiçbir şey yok. Ve en önemlisi, yeterince bilgi sahibi değiliz; yoksa sadece <span class="ideitalik">değilim</span> mi demem gerekir? Bana söylemediğin şeyler var, değil mi Harry?”</p>

  <p class="normal1">“Neden öyle düşünüyorsun...?”</p>

  <p class="normal1">“Basit. Bütün bunları yapmak için, öne sürdüğün sebep yeterli değil. Sırf o kadını tanıyor olman, birdenbire bütün kuralları çiğnemen, gizlice yazlıklara girmen ve işini riske atman için yeterli sebep değil. <span class="ideitalik">Benim</span> işimi riske atman için de. Bazen biraz çılgınlık yapabildiğini biliyorum Harry, ama aptal değilsin.”</p>

  <p class="normal1">Harry su birikintisinde salınan ıslak izmariti seyretti. “Ne kadar zamandır tanışıyoruz Halvorsen?”</p>

  <p class="normal1">“Yakında iki yıl olacak.”</p>

  <p class="normal1">“Bu süre içinde sana hiç yalan söyledim mi?”</p>

  <p class="normal1">“İki yıl çok uzun zaman değil.”</p>

  <p class="normal1">“Söyledim mi? Soruyorum.”</p>

  <p class="normal1">“Söyledin, kesinlikle.”</p>

  <p class="normal1">“Peki <span class="ideitalik">önemli</span> bir konuda yalan söyledim mi?”</p>

  <p class="normal1">“Bildiğim kadarıyla hayır.”</p>

  <p class="normal1">“Tamam. Şimdi de yalan söylemiyorum. Haklısın, sana her şeyi anlatmadım. Ve evet, bana yardım etmekle işini riske atıyorsun. Tek söyleyebileceğim şu ki, her şeyi bilsen başın daha da belaya girer. Bana güvenmelisin. Veya yardım etmeyi reddet. Hâlâ reddedebilirsin.”</p>

  <p class="normal1">Fiyorda bakarak oturdular. Martılar uzaklardaki iki noktacıktan ibaretti.</p>

  <p class="normal1">“<span class="ideitalik">Sen</span> olsan ne yapardın?” dedi Halvorsen.</p>

  <p class="normal1">“Yardım etmezdim.”</p>

  <p class="normal1">Noktalar büyüdü. Martılar geri geliyorlardı.</p>

  <p class="normal1">&nbsp;</p>

  <p class="normal1">Emniyet Müdürlüğü’ne döndüklerinde, telesekreterde Möller’in mesajı vardı.</p>

  <p class="normal1">“Yürüyüşe çıkalım” dedi adam, Harry arayınca. “Herhangi bir yer olur” diye ekledi dışarı çıktıklarında.</p>

  <p class="normal1">“Elmer” dedi Harry. “Sigara almam gerek.”</p>

  <p class="normal1">Möller, Emniyet Müdürlüğü’yle Botsen Hapishanesi’ne uzanan parke taşlı yolun arasındaki çimenlikten geçen çamurlu patikada Harry’nin peşinden gitti. Harry planlamacıların, insanların yolun yerine aldırmadan hep kestirmeden gittiklerini asla göz önünde bulundurmadıklarına dikkat etmişti. Patikanın sonundaki devrilmiş tabelada ÇİMLERE BASMAYINIZ yazısı vardı.</p>

  <p class="normal1">“Bu sabah Grönlandsleiret’te yapılan banka soygunundan haberin var mı?” diye sordu Möller.</p>

  <p class="normal1">Harry başıyla onayladı. “Soyguncunun karakolun yüz metre ilerisindeki bir bankayı seçmesi ilginç.”</p>

  <p class="normal1">“Tesadüfe bak ki, bankanın alarm sistemi bozukmuş ve tamir ediliyormuş.”</p>

  <p class="normal1">“Tesadüflere inanmam” dedi Harry.</p>

  <p class="normal1">“Ya? Bankada çalışan biri soyguncuya yardım mı etti sence?”</p>

  <p class="normal1">Harry omuz silkti. “Veya tamir meselesini bilen başka biri.”</p>

  <p class="normal1">“Sadece banka personeliyle tamirciler biliyorlardı. Bir de biz.”</p>

  <p class="normal1">“Konuşmak istediğin konu banka soygunu değil, değil mi patron?”</p>

  <p class="normal1">“Evet” dedi Möller, bir su birikintisinin etrafından dolanarak. “Emniyet Müdürü, Belediye Başkanı’yla konuşmuş. Belediye Başkanı bütün bu soygunlardan rahatsız oluyormuş.”</p>

  <p class="normal1">Patikada, peşinde üç çocukla yürüyen bir kadına yol verdiler. Kadın çocukları öfkeyle, bitkin bir sesle azarlarken Harry ile göz göze gelmemeye özen gösterdi. Botsen’de ziyaret saati başlamıştı.</p>

  <p class="normal1">“Ivarsson işinde iyidir. Bundan kimsenin şüphesi yok” dedi Möller. “Ama bu İnfazcı sıradan bir soyguncuya benzemiyor. Emniyet Müdürü geleneksel yöntemlerin bu sefer yeterli olmayabileceğini düşünüyor.”</p>

  <p class="normal1">“Haklı olabilir, ama ne yapalım? Arada sırada konuk takımın kazanması normaldir.”</p>

  <p class="normal1">“Konuk takım mı?”</p>

  <p class="normal1">“Futbolda vardır ya. Çözülmemiş vakalara öyle diyorum. Artık herkes bu benzetmeyi yapıyor patron.”</p>

  <p class="normal1">“Bundan daha fazlası var Harry. Medya bütün gün peşimizde; kâbus resmen. Soyguncuya yeni Martin Pedersen diyorlar. Ve <span class="ideitalik">Verdens Gang</span> internet sitesinde, ona İnfazcı dediğimiz yazılı.”</p>

  <p class="normal1">“Hep aynı hikâye” dedi Harry, kırmızı yanarken yolun karşı tarafına geçerek; Möller onu ihtiyatla takip etti. “Önceliklerimizi medya belirliyor.”</p>

  <p class="normal1">“Ama adam cinayet işledi sonuçta.”</p>

  <p class="normal1">“Ve artık halkın ilgi odağı olmayan cinayetleri soruşturmayı kesiyoruz.”</p>

  <p class="normal1">“Hayır!” dedi Möller öfkeyle. “Yine başlamayalım.”</p>

  <p class="normal1">Harry omuz silkerek, devrilmiş bir gazete standının üstünden geçti. Sokakta bir gazete uçuşuyordu.</p>

  <p class="normal1">“Eee, ne istiyorsun peki?”</p>

  <p class="normal1">“Emniyet Müdürü’nün işin halkla ilişkiler kısmıyla ilgilenmesi doğal. Ortada tek bir banka soygunu olsa, dosyanın rafa kaldırılmasından çok önce halkın ilgisi biterdi. Soyguncunun yakalanmadığını kimse fark etmezdi. Ama bu sefer herkesin gözü üstümüzde. Ve böyle soygunlar konuşuldukça halkın merakı artıyor. Martin Pedersen birçok kişinin hayalini kurduğu bir şeyi yapan normal bir insandı; kanundan kaçan modern bir Jesse James’ti. Öyle vakalar efsaneler, kahramanlar yaratır ve insanlar kendilerini onlarla özdeşleştirir. Böylece banka soyguncularının sayısı artar. Basın Martin Pedersen’den bahsettikçe, ülkedeki banka soygunlarının sayısı artar.”</p>

  <p class="normal1">“Taklitçilerin çıkmasından korkuyorsun. Haklısın da. Peki bunun benimle ne ilgisi var?”</p>

  <p class="normal1">“Dediğim gibi, Ivarsson’un ustalığından kimsenin şüphesi yok. Kimse bunu sorgulamıyor. Ivarsson kuralları asla çiğnemeyen, dürüst, geleneksel bir polis. Ama İnfazcı geleneksel bir banka soyguncusu değil. Emniyet Müdürü şimdiye kadar elde ettiğimiz sonuçlardan memnun değil.” Möller başıyla hapishaneyi gösterdi. “Raskol’la olanları duymuş.”</p>

  <p class="normal1">“Hımm.”</p>

  <p class="normal1">“Öğle yemeğinden önce Emniyet Müdürü’nün odasındaydım ve ismin geçti. Hatta birkaç kez.”</p>

  <p class="normal1">“Tanrım, onur mu duymalıyım?”</p>

  <p class="normal1">“Ne de olsa sıra dışı yöntemler kullanarak sonuçlar elde etmiş bir dedektifsin sen.”</p>

  <p class="normal1">Harry alaycı alaycı gülümsedi. “Kamikaze pilotu desene...”</p>

  <p class="normal1">“Kısacası, mesaj şu Harry. Uğraştığın diğer her şeyi bırak ve daha çok adama ihtiyacın varsa bana söyle. Ivarsson kendi ekibiyle soruşturma yapmaya devam edecek, ama biz sana güveniyoruz. Ve bir şey daha...” Möller, Harry’ye sokulmuştu. “İstediğin şekilde çalışmakta serbestsin. Kuralların esnetilebileceğini kabul etmeye razıyız. Karşılığında, bunlar aramızda kalmalı elbette.”</p>

  <p class="normal1">“Hımm. Anladım galiba. Peki ya aramızda kalmazsa?”</p>

  <p class="normal1">“Seni elimizden geldiğince destekleriz, ama bunun bir sınırı var. Söylememe gerek yok.”</p>

  <p class="normal1">Kapının üstündeki çanlar çalınca, Elmer dönüp karşısındaki küçük portatif radyoyu başıyla gösterdi. “Ben de Kandahar’ı kayak kulübü sanıyordum. Bir paket Camel mı?”</p>

  <p class="normal1">Harry başıyla onayladı. Elmer radyoyu kısınca, haber spikerinin sesi dışarıdan gelen uğultulara, arabaların, rüzgârın titreştirdiği tentenin, asfaltta savrulan yaprakların seslerine karıştı.</p>

  <p class="normal1">“Meslektaşın bir şey istiyor mu?” Elmer kapının yanında duran Möller’i gösterdi.</p>

  <p class="normal1">“Kamikaze pilotu istiyor” dedi Harry paketi açarken.</p>

  <p class="normal1">“Sahi mi?”</p>

  <p class="normal1">“Ama fiyatını sormayı unuttu” dedi Harry; Möller’in sevimli ve alaycı bir şekilde gülümsediğini görmese de hissetti.</p>

  <p class="normal1">“Peki bu aralar kamikaze pilotlarının fiyatı nedir?” diye sordu dükkân sahibi, Harry’ye para üstü verirken.</p>

  <p class="normal1">“Sağ kalırsa, artık istediği işin üstünde çalışmasına izin verilir” dedi Harry. “Tek şartı budur. Ve bunda ısrarlıdır.”</p>

  <p class="normal1">“Makul bir istek bence” dedi Elmer. “Size iyi günler beyler.”</p>

  <p class="normal1">Geri dönerlerken Möller, Harry’nin üç aylığına Ellen Gjeltsen vakasının üstünde çalışması ihtimalini Emniyet Müdürü’yle konuşacağını söyledi. İnfazcı’nın yakalanacağını varsayıyordu tabii. Harry bunu kabul etti. Möller ÇİMLERE BASMAYINIZ tabelasının yanında duraksadı.</p>

  <p class="normal1">“En kestirme yol bu patron.”</p>

  <p class="normal1">“Evet” dedi Möller. “Ama ayakkabılarım kirlenecek.”</p>

  <p class="normal1">“Nasıl istersen” dedi Harry patikada yürümeye başlarken. “Benimkiler çoktan kirlendi.”</p>

  <p class="normal1">&nbsp;</p>

  <p class="normal1">Ulvöya sapağından sonra trafik rahatlıyordu. Yağmur dinmiş, Ljan yolu kurumuştu bile. Yol kısa sürede genişleyip dört şeride çıktı; yarış pistine girmişlerdi sanki. Halvorsen’e bakan Harry, iç gıcıklayıcı sesleri onun ne zaman duyacağını merak etti. Ama Halvorsen hiçbir şey duymuyordu, çünkü Travis’in radyodan verdiği tavsiyeye uymaktaydı:</p>

  <p class="normal1">“<span class="ideitalik">Sing, sing, siiing</span>!”</p>

  <p class="normal1">“Halvorsen...”</p>

  <p class="normal1">“<span class="ideitalik">For the love you bring...</span>”</p>

  <p class="normal1">Harry radyoyu kapatınca Halvorsen ona şaşkınlıkla baktı.</p>

  <p class="normal1">“Silecekler” dedi Harry. “Onları durdurabilirsin artık.”</p>

  <p class="normal1">“Ha, evet, kusura bakma.”</p>

  <p class="normal1">Sessizce oturdular. Dröbak girişinin önünden geçtiler.</p>

  <p class="normal1">“Bakkala ne dedin?” diye sordu Harry.</p>

  <p class="normal1">“Bilmek istemezsin.”</p>

  <p class="normal1">“Ama beş hafta önce perşembe günü Albu’nun yazlığına yiyecek götürmüş, değil mi?”</p>

  <p class="normal1">“Öyle dedi, evet.”</p>

  <p class="normal1">“Albu gelmeden önce mi?”</p>

  <p class="normal1">“Eve kendi başına girebiliyormuş.”</p>

  <p class="normal1">“Anahtarı var yani?”</p>

  <p class="normal1">“Harry, sorabileceklerim sınırlıydı; yoksa adam yalan söylediğimi anlardı.”</p>

  <p class="normal1">“Ne yalan söyledin?”</p>

  <p class="normal1">Halvorsen iç geçirdi. “Belediye müfettişi olduğumu söyledim.”</p>

  <p class="normal1">“Belediye...?”</p>

  <p class="normal1">“...müfettişi.”</p>

  <p class="normal1">“O ne ki?”</p>

  <p class="normal1">“Bilmem.”</p>

  <p class="normal1">Larkollen otobanın hemen yanındaydı, on üç kilometre ve on dört dar viraj ötedeydi; ağır ağır gittiler.</p>

  <p class="normal1">“Benzin istasyonundan sonra sağda, kırmızı evin yanında” diye anımsayan Halvorsen, çakıllı bir yola girdi.</p>

  <p class="normal1">Harry beş dakika sonra, Halvorsen arabayı park edip de ağaçların arasındaki dev ahşap binayı gösterince “Burayı satın alabilmek için <span class="ideitalik">epey</span> banyo paspası satmak gerek” diye mırıldandı. Bina toprak kayması yüzünden deniz kenarına inmiş büyük bir dağ evi gibiydi.</p>

  <p class="normal1">“Ortalık biraz tenha, değil mi?” dedi Halvorsen, komşu yazlıklara bakarken. “Sadece martılar var. <span class="ideitalik">Bir sürü</span> martı. Civarda çöp alanı vardır belki.”</p>

  <p class="normal1">“Hımm.” Harry saatine göz attı. “Biz yine de yolun biraz ilerisine park edelim.”</p>

  <p class="normal1">Yolun sonunda geniş bir manevra alanı vardı. Halvorsen motoru durdururken Harry araba kapısını açıp dışarı çıktı. Gerindi ve martıların çığlıklarını, sahildeki kayalara çarpan dalgaların uzaktan gelen seslerini dinledi.</p>

  <p class="normal1">“Ah” dedi Halvorsen ciğerlerini havayla doldurarak. “Oslo havasına pek benzemiyor ha?”</p>

  <p class="normal1">“Kesinlikle” diyen Harry sigara paketini aradı. “Metal kutuyu alır mısın?”</p>

  <p class="normal1">Yazlığa giderlerken Harry bir çit kazığına tünemiş, iri, sarılı beyazlı bir martıyı fark etti. Geçip giderlerken martı onları başını yavaşça döndürerek seyretti. Harry yol boyunca sırtında kuşun parlak gözlerini hissetti.</p>

  <p class="normal1">“Bu iş kolay olmayacak” dedi Halvorsen, ön kapının sağlam kilidine yakından bakınca. Kepini ağır meşe kapının yukarısındaki dökme demirden bir lambaya asmıştı.</p>

  <p class="normal1">“Hımm. Başarmalısın.” Harry sigara yaktı. “Bu arada ben de etrafı kolaçan edeyim çabucak.”</p>

  <p class="normal1">“Neden durup dururken bu kadar çok sigara içmeye başladın?” diye sordu Halvorsen kutuyu açarken.</p>

  <p class="normal1">Harry bir an durup ormana baktı. “Bir gün bisiklette beni yenme şansına sahip ol diye.”</p>

  <p class="normal1">&nbsp;</p>

  <p class="normal1">Simsiyah tomruklar, sağlam pencereler. Yazlığın her yeri sağlam ve aşılmaz gibiydi. Harry etkileyici taş bacadan içeri girmenin mümkün olup olmadığını merak etti, ama sonra bu fikri reddetti. Yolda yürüdü. Yol yakınlarda yağan yağmur yüzünden çamurluydu, ama Harry bu yolun yazın güneşten kurumuş halini ve denizin pürüzsüzleştirdiği kayaların ardındaki sahile doğru koşan çocukların çıplak ayaklarını hayal edebiliyordu. Durup gözlerini kapadı. Sesleri duyana dek. Böcek vızıltılarını, esintiyle dalgalanan uzun otların hışırtılarını, uzak bir radyodan gelerek rüzgârda salınan müziği, çocukların sahilden gelen neşeli bağrışmalarını. On yaşındayken bir gün bakkala, süt ve ekmek almaya gittiğini anımsadı; dikkatli yürümüştü. Ayaklarına küçük taşlar batsa da dişini sıkmıştı, çünkü eve döndüğünde Öystein’la birlikte yalınayak koşabilmek için o yaz tabanlarını sertleştirmeye karar vermişti. Yürüyerek dönerken, ağır alışveriş torbası yüzünden çakıllı yola giderek daha fazla gömülüyormuş gibi gelmişti; sıcak korların üstünde yürüyordu sanki. Biraz ilerideki bir şeye –büyük bir taş ya da yaprağa– odaklanmıştı ve kendine ona ulaşmasının yeteceğini, onun çok da uzakta olmadığını söylemişti. Bir buçuk saat sonra nihayet eve vardığında süt bozulmuş, annesi de kızmıştı. Harry gözlerini açtı. Gökyüzünden gri bulutlar geçiyordu hızla.</p>

  <p class="normal1">Harry yol kenarındaki kahverengi otların arasında tekerlek izleri buldu. O derin ve belirgin izler buradan arazi lastikli ağır bir aracın, Land Rover gibi bir aracın geçtiğini gösteriyordu. Son haftalar epey yağmurlu geçtiğinden, bu izler çok eski olamazdı. En fazla iki günlüktü.</p>

  <p class="normal1">Harry etrafa bakınırken, dünyanın en ıssız yerlerinin sonbahardaki tatil beldeleri olduğunu düşündü. Yazlığa dönerken yolda martıyı başıyla selamladı.</p>

  <p class="normal1">Ön kapıya eğilmiş olan Halvorsen, bir elektrikli maymuncuğu uflaya puflaya kullanıyordu.</p>

  <p class="normal1">“Nasıl gidiyor?”</p>

  <p class="normal1">“Kötü.” Halvorsen doğrulup terini sildi. “Amatör kilidi değil bu. Levyeyi kullanmamız gerekecek.”</p>

  <p class="normal1">“Levye yok.” Harry çenesini kaşıdı. “Paspasın altına baktın mı?”</p>

  <p class="normal1">Halvorsen iç geçirdi. “Hayır ve bakmayacağım da.”</p>

  <p class="normal1">“Neden?”</p>

  <p class="normal1">“Çünkü yeni bir milenyumdayız; insanlar artık yazlık anahtarlarını paspasın altına koymuyorlar. Hele lüks yazlık sahipleri. Yani uğraşamam; ama yüz kronuna bahse girerim diyorsan o başka. Tamam mı?”</p>

  <p class="normal1">Harry başıyla onayladı.</p>

  <p class="normal1">“İyi” diyen Halvorsen kutuyu kapatmak için diz çöktü.</p>

  <p class="normal1">“Yani bahsi kabul ediyorum” dedi Harry.</p>

  <p class="normal1">Halvorsen başını kaldırıp baktı. “Şaka yapıyorsun?”</p>

  <p class="normal1">Harry başını hayır anlamında salladı.</p>

  <p class="normal1">Halvorsen sentetik liften yapılma paspasın kenarını tuttu.</p>

  <p class="normal1">“Hadi bakayım” diye mırıldanıp kilimi kaldırdı. Üç karınca, iki tahtakurdu ve bir kulağakaçan böceği gri beton zeminde kaçıştılar. Ama anahtar yoktu.</p>

  <p class="normal1">“Bazen inanılmayacak kadar saf oluyorsun Harry” dedi Halvorsen elini uzatarak. “Adam neden anahtar bıraksın ki?”</p>

  <p class="normal1">“Çünkü” dedi Harry; kapının yanındaki dökme demir lambaya baktığından, uzatılan eli görmedi. “Süt güneşte kalırsa bozulur.” Lambanın yanına gidip kapağını döndürerek açmaya başladı.</p>

  <p class="normal1">“Ne demek istiyorsun?”</p>

  <p class="normal1">“Bakkal yiyecekleri Albu gelmeden getirmişti, değil mi? Evin içine konulmaları gerekiyordu elbette.”</p>

  <p class="normal1">“Yani? Bakkalda yedek anahtar vardır belki de?”</p>

  <p class="normal1">“Sanmam. Bence Albu, Anna’yla birlikte buradayken kimsenin içeri habersizce dalmasını istemiyordu.” Harry lambanın kapağını çıkarıp cam kısmın içine baktı. “Ve artık buna eminim.”</p>

  <p class="normal1">Halvorsen bir şeyler mırıldanarak elini geri çekti.</p>

  <p class="normal1">“Kokuya dikkat et” dedi Harry, oturma odasına girdiklerinde.</p>

  <p class="normal1">“Yeşil sabun” dedi Halvorsen. “Birisi yerleri silmiş.”</p>

  <p class="normal1">Ağır mobilyalar, taşra antikaları ve büyük taş şömine, buranın Paskalya tatillerinde gelinen bir yer olduğu izlenimini güçlendiriyordu. Harry odanın diğer tarafındaki çam ağacından kitaplığa gitti. Raflarda eski kitaplar. Harry kitapların yıpranmış sırtlarındaki isimlere göz gezdirirken, bu kitapları kimsenin okumadığını hissetti. Burada kimse okumamıştı onları. Majorstuen’daki sahaflardan birinden toptan alınmış olabilirlerdi. Eski fotoğraf albümleri. Çekmeceler. Çekmecelerde Cohiba ve Bolivar puroları vardı. Çekmecelerden biri kilitliydi.</p>

  <p class="normal1">“Ortalığı batırdık” dedi Halvorsen. Harry dönünce, iş arkadaşının yerde çaprazlama uzanan ıslak, kahverengi ayak izlerine işaret ettiğini gördü.</p>

  <p class="normal1">Holde ayakkabılarını çıkardılar, mutfakta bir yer bezi buldular ve yerleri sildikten sonra işbölümü yaptılar; Halvorsen oturma odasına göz atarken Harry yatak odalarıyla banyoya bakacaktı.</p>

  <p class="normal1">Harry ev aramaları konusunda bildiği her şeyi bir cuma günü öğleden sonra, Polis Koleji’ndeki sıcak bir sınıfta, herkes eve gidip de duş aldıktan sonra eğlenmeye çıkmaya can atarken öğrenmişti. Kitap yoktu; Dedektif Rökke’nin anlattıkları vardı sadece. Ve o cuma günü Rökke’nin verdiği bir tavsiyeyi Harry sonradan tek rehber olarak kullanmıştı: “Aradığınız şeyi düşünmeyin. Bulduğunuz şeyleri düşünün. Şu neden orada? Orada olmalı mı? Orada olmasının anlamı nedir? Kitap okumak gibi... ‘K’ye bakarken ‘l’yi düşünürseniz sözcükleri göremezsiniz.”</p>

  <p class="normal1">Harry’nin birinci yatak odasına girince gözüne ilk olarak büyük çift kişilik yatak ve Bay ve Bayan Fru’nun komodinin üstündeki fotoğrafı çarptı. Fotoğraf büyük olmasa da dikkat çekiciydi, çünkü odadaki tek fotoğraftı ve kapıya dönüktü.</p>

  <p class="normal1">Harry bir gardırobu açtı. Başka bir insanın giysilerinin kokusunu aldı. Burada gündelik giysiler yoktu; gece kıyafetleri, bluzlar ve iki takım elbise vardı yalnızca. Bir çift de süslü tenis ayakkabısı.</p>

  <p class="normal1">Harry üç gardırobu titizlikle araştırdı. Başkalarının eşyalarını karıştırmaktan utanmayacak kadar deneyimli bir dedektifti artık.</p>

  <p class="normal1">Yatağa oturup fotoğrafı inceledi. Arka planda denizle gökyüzü vardı sadece, ama ışığın eğimi Harry’ye fotoğrafın güneyde çekilmiş olduğunu düşündürdü. Arne Albu bronzlaşmıştı ve yüzünde, Harry’nin Aker Brygge’deki restorandayken gördüğü çocuksu muziplik vardı. Karısını belinden sımsıkı tutmuştu. Öyle sıkı tutmuştu ki, Vigdis’in gövdesi ona yaslanıyordu sanki.</p>

  <p class="normal1">Harry battaniyeyle yorganı yana çekti. Anna bu yatakta yattıysa saç, deri parçaları, tükürük ya da cinsel sıvılar bulacakları kesindi. Muhtemelen hepsini birden bulacaklardı. Ama aklına gelen başına gelmişti. Elini beyaz çarşafta gezdirdi, yüzünü yastığa bastırdı ve derin nefes aldı. Yastık kılıfı yeni yıkanmıştı. Lanet olsun.</p>

  <p class="normal1">Komodinin çekmecesini açtı. Bir paket Extra sakız, açılmamış bir Paralgin paketi, üzerinde A.A. baş harfleri olan bir pirinç levha ile tek bir anahtar takılı olan bir anahtarlık, bebek altı değiştirme masasında larva gibi kıvrılmış çıplak bir bebeğin fotoğrafı ve bir İsveç ordu çakısı.</p>

  <p class="normal1">Harry tam çakıyı alacakken tüyler ürpertici bir martı çığlığı işitti. Elinde olmadan ürpererek pencereye baktı. Martı gitmişti. Harry arama işine döndü ve sonra sert bir havlama duydu.</p>

  <p class="normal1">O an kapıda Halvorsen belirdi: “Bahçe yolundan birileri geliyor.”</p>

  <p class="normal1">Harry’nin kalbi küt küt atmaya başladı.</p>

  <p class="normal1">“Ben ayakkabıları alırım” dedi. “Sen ekipman kutusunu buraya getir.”</p>

  <p class="normal1">“Ama...”</p>

  <p class="normal1">“Onlar girerken biz pencereden atlarız. Çabuk ol!”</p>

  <p class="normal1">Havlamaların şiddeti ve sertliği artıyordu. Harry oturma odasından hole koşarken Halvorsen rafların önünde diz çöküp tozları, fırçayı ve yapışkanlı kâğıdı kutunun içine attı. Havlamalar artık öyle yakından geliyordu ki, Harry aralardaki boğuk hırıltıları duyabiliyordu. Dışarıdan ayak sesleri geldi. Kapı kilitli değildi, herhangi bir şey yapmak için çok geçti, Harry keklik gibi yakalanacaktı! Derin bir nefes alıp olduğu yerde durdu. Yapacak bir şey yoktu. Belki Halvorsen kaçabilirdi. Böylece en azından o işini kaybetmezdi ve Harry vicdan azabı çekmekten kurtulurdu.</p>

  <p class="normal1">“Gregor!” diye bağırdı bir adam kapının ardından. “Geri gel!”</p>

  <p class="normal1">Havlamalar giderek daha uzaktan geliyordu artık; Harry adamın kapıdan uzaklaştığını duydu.</p>

  <p class="normal1">“Gregor! Geyiği rahat bırak!”</p>

  <p class="normal1">Harry iki adım ilerleyip kapıyı usulca kapadı. Sonra, dışarıdan anahtar şıngırtıları gelirken, iki çift ayakkabıyı alıp oturma odasından sessizce geçti. Yatak odasına girip kapıyı kapatırken ön kapının açıldığını işitti.</p>

  <p class="normal1">Yerde, pencerenin dibinde oturan Halvorsen, Harry’ye fal taşı gibi açık gözlerle bakıyordu.</p>

  <p class="normal1">“Ne oldu?” diye fısıldadı Harry.</p>

  <p class="normal1">“Tam pencereden çıkarken o manyak köpek geldi” diye fısıldadı Halvorsen. “İri bir Rottweiler.”</p>

  <p class="normal1">Harry pencereden aşağıya bakınca, ısırmaya çalışan köpeğin çenesini gördü. Köpek ön patilerini dış duvara dayamıştı. Harry’yi görünce yukarı sıçradı ve içine şeytan girmiş gibi havlamaya başladı. Azıdişlerinden tükürük damlıyordu. Oturma odasından tok ayak sesleri geldi. Harry yere, Halvorsen’in yanına çömeldi.</p>

  <p class="normal1">“En fazla yetmiş kilodur” diye fısıldadı. “Bir şey olmaz.”</p>

  <p class="normal1">“Yapma. Köpek eğitmeni Victor’ın bir Rottweiler’ın saldırısına uğradığını görmüştüm.”</p>

  <p class="normal1">“Hımm.”</p>

  <p class="normal1">“Eğitim sırasında köpek delirdi. Suçlu rolünü oynayan polisin eli koptu; Rikshospital’da dikmek zorunda kaldılar.”</p>

  <p class="normal1">“Onlar kalın koruyucu eldivenler takıyorlar sanıyordum.”</p>

  <p class="normal1">“Takıyorlar.”</p>

  <p class="normal1">Dışarıdan gelen havlamaları dinlediler. Oturma odasından gelen ayak sesleri kesilmişti.</p>

  <p class="normal1">“Gidip merhaba desek mi?” diye fısıldadı Halvorsen. “Zaten bizi bulması an meselesi...”</p>

  <p class="normal1">“Şşt.”</p>

  <p class="normal1">Yine ayak sesleri duydular. Adam yatak odasına yaklaşıyordu. Halvorsen gözlerini sımsıkı kapadı. Kendini rezil olmaya hazırlamak istercesine. Gözlerini açınca, Harry’nin parmağını dudaklarının üstünde tutarak sus işareti yaptığını gördü.</p>

  <p class="normal1">Sonra yatak odası penceresinin ardından gelen bir sesi işittiler. “Gregor! Gel hadi! Eve gidelim!”</p>

  <p class="normal1">İki havlamadan sonra ortalık birden sessizleşti. Harry kısa ve hızlı nefeslerin seslerini duyuyordu yalnızca, ama seslerin kendisinden mi yoksa Halvorsen’den mi geldiğini bilmiyordu.</p>

  <p class="normal1">“Bu Rottweilerlar cidden itaatkâr oluyorlar” diye fısıldadı Halvorsen.</p>

  <p class="normal1">Arabanın hareket ettiğini duyana kadar beklediler. Sonra oturma odasına daldılar; Harry gözden kaybolan lacivert bir Cherokee Jeep’in arkasını bir anlığına gördü. Halvorsen kanepeye çöküp arkasına yaslandı.</p>

  <p class="normal1">“Tanrım” diye inledi. “Kovulacağımı, Steinkjer’e döneceğimi sandım bir an. O herif ne yapıyordu yahu? Burada en fazla iki dakika kaldı.” Kanepeden fırladı. “Geri gelir mi sence? Belki de alışverişe gitti.”</p>

  <p class="normal1">Harry başını hayır anlamında salladı. “Evine gitti. Öyle insanlar köpeklerine yalan söylemezler.”</p>

  <p class="normal1">“Emin misin?”</p>

  <p class="normal1">“Evet, tabii ki. Günün birinde de şöyle seslenecek: ‘Buraya gel Gregor. Veterinere gidiyoruz; seni öldürecek.’” Harry odaya bakındı. Sonra kitaplığa gidip parmağını karşısındaki kitapların sırtlarında, en üst raftan en alt rafa dek gezdirdi.</p>

  <p class="normal1">Başını kasvetle sallayarak onaylayan Halvorsen’in gözleri donuklaştı: “Ve Gregor kuyruk sallayarak gelecek. Köpekler cidden tuhaf yaratıklar.”</p>

  <p class="normal1">Harry yaptığı işi bırakıp sırıttı. “Pişman olmadın, değil mi Halvorsen?”</p>

  <p class="normal1">“Eh, özel bir pişmanlık duymuyorum.”</p>

  <p class="normal1">“Benim gibi konuşmaya başladın.”</p>

  <p class="normal1">“Bu <span class="ideitalik">senin</span> lafındı zaten. Senden alıntı yaptım. Espresso makinesini satın aldığımızda söylemiştin. Ne arıyorsun?”</p>

  <p class="normal1">“Bilmiyorum” diyen Harry büyük, kalın bir cildi çıkarıp açtı. “Şuna baksana. Fotoğraf albümü. İlginç.”</p>

  <p class="normal1">“Öyle mi? Ne demek istediğini yine anlamıyorum.”</p>

  <p class="normal1">Harry arkasını işaret edip albümü karıştırmaya devam etti. Halvorsen ayağa kalkınca gördü. Ve anladı. Islak çizme izleri ön kapıdan hole, oradan kütüphaneye, Harry’nin durduğu yere kadar uzanıyordu.</p>

  <p class="normal1">Harry albümü yerine koyup başka bir albümü çıkarıp karıştırmaya başladı.</p>

  <p class="normal1">“Evet” dedi bir süre sonra. Albümü yüzüne yaklaştırdı. “İşte bulduk.”</p>

  <p class="normal1">“Neyi?”</p>

  <p class="normal1">Harry albümü masaya, Halvorsen’in önüne koyup, siyah sayfaya tutturulmuş altı fotoğraftan birini gösterdi. Bir sahildeki bir kadın ve üç çocuk onlara gülümsüyordu.</p>

  <p class="normal1">“Anna’nın ayakkabısında bulduğum fotoğrafın aynısı bu” dedi Harry. “Koklasana.”</p>

  <p class="normal1">“Gerek yok. Tutkal kokusunu buradan alıyorum.”</p>

  <p class="normal1">“Evet. Yeni yapıştırılmış. Fotoğrafı biraz oynatırsan fark edeceksin; tutkal henüz sertleşmemiş. Fotoğrafı kokla.”</p>

  <p class="normal1">“Tamam.” Halvorsen fotoğraftaki gülümseyen kişilere burnunu yaklaştırdı. “Kimyasal... kokuyor.”</p>

  <p class="normal1">“Hangi kimyasal?”</p>

  <p class="normal1">“Yeni banyo edilmiş fotoğraflar böyle kokar hep.”</p>

  <p class="normal1">“Yine evet. Bundan çıkarabileceğimiz sonuç nedir peki?”</p>

  <p class="normal1">“Şey... adamın fotoğraf yapıştırmayı sevdiği.”</p>

  <p class="normal1">Harry saatine baktı. Albu dosdoğru evine gidiyorsa, oraya bir saatte varırdı.</p>

  <p class="normal1">“Arabada açıklarım” dedi. “İhtiyacımız olan kanıtı bulduk.”</p>

  <p class="normal1">&nbsp;</p>

  <p class="normal1">E6’ya çıktıklarında yağmur yağıyordu. Karşı yönden gelen arabaların far ışıkları ıslak asfalttan yansıyordu.</p>

  <p class="normal1">“Anna’nın ayakkabısındaki fotoğrafın nereden geldiğini artık biliyoruz” dedi Harry. “Tahminimce Anna yazlığa son gelişinde bir punduna getirip o fotoğrafı albümden aldı.”</p>

  <p class="normal1">“Ama onu ne yapacaktı ki?”</p>

  <p class="normal1">“Kim bilir. Belki de Albu’yla arasında duran kadını daha iyi görebilmek istiyordu. Daha iyi anlamak istiyordu. Belki de vudu büyüsü yapacaktı.”</p>

  <p class="normal1">“Peki, sen Albu’ya fotoğrafı gösterdiğinde, adam onun nereden geldiğini anladı mı?”</p>

  <p class="normal1">“Elbette. Yazlığın önünde bıraktığı Cherokee izleri, daha önce bıraktığı izlerin aynısı. Bir iki gün önce de buraya gelmiş.”</p>

  <p class="normal1">“Yerleri yıkayıp bütün parmak izlerini silmek için mi?”</p>

  <p class="normal1">“Ve şüphelendiği şeyi, yani albümden bir fotoğraf alınmış olup olmadığını kontrol etmek için. Eve dönünce de negatifi bulup fotoğrafçıya götürdü.”</p>

  <p class="normal1">“Bir saatte fotoğraf teslim eden yerlerden birine götürmüştür herhalde. Bugün de yeni fotoğrafı eskisinin yerine yapıştırmak için yazlığa tekrar geldi.”</p>

  <p class="normal1">“Hıhı.”</p>

  <p class="normal1">Önlerindeki kamyonun arka tekerlekleri ön cama kirli, yağlı sular saçıyordu ve silecekler durmadan çalışıyordu.</p>

  <p class="normal1">“Albu ilişkisini gizlemek için epey uğraştı” dedi Halvorsen. “Peki, Anna Bethsen’i o mu öldürdü sence?”</p>

  <p class="normal1">Harry kamyonun arka kapılarındaki logoya baktı: AMOROMA – SONSUZA DEK SENİNİM. “Neden olmasın?”</p>

  <p class="normal1">“Bana katil gibi gelmedi. Okumuş, işinde gücünde bir adam. Hiç suç işlememiş, kendi şirketini kurmuş güvenilir bir aile babası.”</p>

  <p class="normal1">“Karısını aldattı.”</p>

  <p class="normal1">“Aldatmayan mı var?”</p>

  <p class="normal1">“Doğru, aldatmayan mı var?” diye yineledi Harry yavaşça. Sonra birden sinirlenip patladı: “Oslo’ya kadar bu kamyonun peşinden gidip çamur içinde mi kalacağız?”</p>

  <p class="normal1">Halvorsen dikiz aynasını kontrol edip sol şeride geçti. “Peki cinayet sebebi ne olabilir?”</p>

  <p class="normal1">“Kendisine soralım, tamam mı?” dedi Harry.</p>

  <p class="normal1">“Ne demek istiyorsun? Evine gidip soralım mı yani? Yasa dışı yollarla kanıt elde ettiğimiz ortaya çıksın da işten kovulalım diye mi?”</p>

  <p class="normal1">“Senin gelmene gerek yok. Ben tek başıma hallederim.”</p>

  <p class="normal1">“Eline ne geçecek peki? Adamın yazlığına izinsiz girdiğimiz ortaya çıkarsa, ona hüküm giydiremeyiz.”</p>

  <p class="normal1">“Tam da bu yüzden işte.”</p>

  <p class="normal1">“Tam da bu yüzden demek... Kusura bakma ama senin bu bilmece gibi konuşmalarına sinir olmaya başlıyorum Harry.”</p>

  <p class="normal1">“Elimizde mahkemede kullanılabilecek bir delil olmadığından, işe yarar bir şey bulmak için adamın üstüne gitmemiz gerekiyor.”</p>

  <p class="normal1">“Onu emniyette sorguya çeksek, bizim sandalyeye oturtup espresso ikram etsek ve kamerayı çalıştırsak olmaz mı?”</p>

  <p class="normal1">“Hayır. O adamın yalancı olduğunu kanıtlayamadığımız sürece, yalanlarını kaydetmemizin anlamı yok. Bizim müttefike ihtiyacımız var. O adamın foyasını bizim yerimize meydana çıkaracak birine.”</p>

  <p class="normal1">“Kimden bahsediyorsun?”</p>

  <p class="normal1">“Vigdis Albu’dan.”</p>

  <p class="normal1">“Aha. Peki nasıl olacak bu iş?”</p>

  <p class="normal1">“Arne Albu karısını aldattıysa, muhtemelen Vigdis bu konuda daha çok şey öğrenmek isteyecektir. Ve ihtiyacımız olan bilgiler onda büyük olasılıkla. Bizim elimizde de onun daha çok şey öğrenmesini sağlayacak bazı bilgiler var.”</p>

  <p class="normal1">Halvorsen arkalarındaki kamyonun far ışıkları gözlerini kamaştırdığından dikiz aynasını eğdi. “Bunun iyi bir fikir olduğuna emin misin Harry?”</p>

  <p class="normal1">“Hayır. Palindrom nedir bilir misin?”</p>

  <p class="normal1">“Hiçbir fikrim yok.”</p>

  <p class="normal1">“Düz ve tersten okunuşları aynı olan sözcüklere ve cümlelere denir. Dikiz aynandan kamyona bak. AMOROMA. Düz de okusan, tersten de okusan aynı sözcük.”</p>

  <p class="normal1">Halvorsen bir şey diyecekken vazgeçip başını umutsuzca sallamakla yetindi.</p>

  <p class="normal1">“Beni Schröder’e götür” dedi Harry.</p>

  <p class="normal1">&nbsp;</p>

  <p class="normal1">Sigara dumanlı, boğucu havada ter ve yağmurda ıslanmış giysi kokuları vardı; masalardaki insanlar bağırarak bira sipariş ediyorlardı.</p>

  <p class="normal1">Beate Lönn, daha önce Aune’nın oturduğu masada oturuyordu. Onu görmek inek ahırındaki bir zebrayı görmek kadar kolaydı.</p>

  <p class="normal1">“Çok bekledin mi?” diye sordu Harry.</p>

  <p class="normal1">“Çok değil” diye yalan söyledi kadın.</p>

  <p class="normal1">Önünde duran, el sürülmemiş büyük bardaktaki biranın köpüğü sönmüştü bile. Harry’nin bakışlarını takip eden kadın, bir görevi yerine getirircesine bardağını kaldırdı.</p>

  <p class="normal1">“Burada içki içmek şart değildir” dedi Harry, Maja’yla bakışarak. “Şartmış gibi görünür sadece.”</p>

  <p class="normal1">“Tadı fena değil aslında” dedi Beate, küçük bir yudum aldıktan sonra. “Babam bira içmeyen insanlara güvenmediğini söylerdi.”</p>

  <p class="normal1">Harry’nin önüne kahve demliğiyle fincan geldi. Beate saç diplerine kadar kızardı.</p>

  <p class="normal1">“Eskiden bira içerdim” dedi Harry. “Bırakmak zorunda kaldım.”</p>

  <p class="normal1">Beate masa örtüsünü inceledi.</p>

  <p class="normal1">“Kurtulabildiğim tek kötü alışkanlığım o oldu” dedi Harry. “Sigara içerim, yalan söylerim ve kin tutarım.” Şerefe yapmak için fincanını kaldırdı. “Senin sorunların neler peki Lönn? Video bağımlısı olman ve hayatında gördüğün herkesin yüzünü hatırlaman dışında?”</p>

  <p class="normal1">“Başka çok yok.” Kadın bardağını kaldırdı. “Setesdal Seğirmesi hastalığı hariç.”</p>

  <p class="normal1">“Ağır bir hastalık mı?”</p>

  <p class="normal1">“Sayılır. Aslında Huntington Hastalığı deniyor. Setesdal’da yaygın olan kalıtımsal bir hastalık.”</p>

  <p class="normal1">“Neden orada yaygın?”</p>

  <p class="normal1">“Orası... yüksek tepelerle çevrili dar bir vadidir. Ve çok sapa bir yerdir.”</p>

  <p class="normal1">“Anlıyorum.”</p>

  <p class="normal1">“Annem de babam da Setesdallılar; annem başta babamla evlenmek istememiş, çünkü babamın halasında Setesdal Seğirmesi olduğunu düşünüyormuş. Benim halam durup dururken kollarını savurmaya başlardı, bu yüzden insanlar ondan uzak dururlardı.”</p>

  <p class="normal1">“Şimdi de sende mi var?”</p>

  <p class="normal1">Beate gülümsedi. “Ben küçükken babam bu konuda espri yapıp anneme takılırdı. Çünkü babamla ben beş taş oynardık ve ellerim çok hızlı olduğu için babam bende Setesdal Seğirmesi olduğunu düşünürdü. Bu bana öyle komik gelirdi ki... Keşke bende Seğirme olsa derdim, ama sonra bir gün annem bana Huntington Hastalığı’nın ölümcül olabildiğini söyledi.” Bardağıyla oynadı.</p>

  <p class="normal1">“Ve o yaz ölümün anlamını öğrendim.”</p>

  <p class="normal1">Harry yan masadaki yaşlı bir denizciyi başıyla selamladı; denizci selama karşılık vermedi. Harry genzini temizledi: “Kinci misindir peki? Sen de kin tutar mısın?”</p>

  <p class="normal1">Beate gözlerini kaldırıp ona baktı. “Ne demek istiyorsun?”</p>

  <p class="normal1">Harry omuz silkti. “Etrafına baksana. İnsanoğlu kin tutmadan yaşayamaz. Öç almadan, misilleme yapmadan. Okulda ezilen cücenin sonradan multimilyoner olmasının da, toplumun kendisine haksızlık ettiğini düşünen adamın banka soymasının da sebebi budur. Hem bize baksana. Toplumun şiddetli intikam arzusu soğuk, mantıklı misilleme kisvesi altında sunuluyor... Bizim işimiz intikam almak aslında, değil mi?”</p>

  <p class="normal1">“Öyle olmak zorunda” dedi kadın, bakışlarını Harry’nin gözlerinden kaçırarak. “Ceza olmazsa toplum var olamaz.”</p>

  <p class="normal1">“Evet, elbette; ama dahası da var, değil mi? Katarsis. İntikam arındırır. Aristoteles insan ruhunun trajedinin uyandırdığı korkuyla ve merhametle arındığını yazmıştı. Ruhumuzun en derin arzusunu intikamın trajedisiyle gerçekleştirmemiz korkutucu, değil mi?”</p>

  <p class="normal1">“Ben çok felsefe okumadım.” Kadın bardağını kaldırıp uzun uzun içti.</p>

  <p class="normal1">Harry başını yana eğdi. “Ben de. Seni etkilemeye çalışıyorum o kadar. Asıl konuya geçelim mi?”</p>

  <p class="normal1">“Önce kötü haberi vereyim” dedi kadın. “Maskenin ardındaki yüzün rekonstrüksiyonu başarısız oldu. Sadece başın genel hatları ve burun var elimizde.”</p>

  <p class="normal1">“İyi haber ne peki?”</p>

  <p class="normal1">“Grönlandsleiret soygununda rehin alınan kadın, soyguncunun sesini duyarsa tanıyacağını düşünüyor. Çok ince bir sesmiş; kadın sesi gibiymiş neredeyse.”</p>

  <p class="normal1">“Hımm. Başka bir şey var mı?”</p>

  <p class="normal1">“Evet. Focus personeliyle konuştum ve biraz araştırma yaptım. Trond Grette iki buçukta gelip dört civarı gitmiş.”</p>

  <p class="normal1">“Bundan nasıl emin olabiliyorsun?”</p>

  <p class="normal1">“Çünkü gelince kredi kartıyla ödeme yapmış. 14.34’te. Bir de, squash raketinin çalınmasını hatırlıyor musun? Adam bunu personele söylemiş tabii. Cuma vardiyasında çalışan kişi, Grette’nin orada bulunduğu zamanı not etmiş. Grette spor merkezinden 16.02’de çıkmış.”</p>

  <p class="normal1">“İyi haber bu muydu?”</p>

  <p class="normal1">“Hayır, ona şimdi geliyorum. Grette’nin soyunma odasındayken gördüğü iş tulumlu kişiyi hatırlıyor musun?”</p>

  <p class="normal1">“Tulumun sırtında POLİS yazısı varmış hani?”</p>

  <p class="normal1">“Videoyu defalarca seyrettim. İnfazcı’nın tulumunun önü ve arkası cırt cırtlı gibi görünüyor.”</p>

  <p class="normal1">“Yani?”</p>

  <p class="normal1">“Yani İnfazcı, Grette’nin gördüğü kişi idiyse, kameraların görüş alanından çıkınca iş tulumuna POLİS yazısını takmış olabilir.”</p>

  <p class="normal1">“Hımm.” Harry ağzını şapırdattı.</p>

  <p class="normal1">“O civarda kimsenin yazısız, siyah iş tulumlu birini görmemesinin sebebi bu olabilir. Soygundan hemen sonra ortalık siyah üniformalı polis kaynıyordu.”</p>

  <p class="normal1">“Focus’takiler ne dediler?”</p>

  <p class="normal1">“İşin ilginç kısmı bu. O gün çalışan kadın, siyah tulumlu bir adam gördüğünü ve onun polis olduğunu düşündüğünü hatırlıyor. Adam öyle çabuk geçip gitmiş ki, kadın onun squash kortu kiraladığını filan sanmış.”</p>

  <p class="normal1">“İsim vermediler yani?”</p>

  <p class="normal1">“Evet.”</p>

  <p class="normal1">“Bu çok iyi değil...”</p>

  <p class="normal1">“Evet ama en iyisini söylemedim daha. Kadın o adamı şu yüzden hatırlıyor; adamın özel kuvvetten filan olduğunu düşünmüş, çünkü tulum dışındaki kıyafeti Kirli Harry tarzıymış. Adamın...” Beate duraklayıp Harry’ye dehşetle baktı. “Öyle demek istemedim...”</p>

  <p class="normal1">“Sorun yok” dedi Harry. “Devam et.”</p>

  <p class="normal1">Beate gözlüğünü düzeltti; Harry onun küçük ağzının hafifçe, muzafferane gülümsediğini görür gibi oldu.</p>

  <p class="normal1">“Kafasında yarıya kadar inik bir kar maskesi varmış. Gözlerini de büyük bir güneş gözlüğü gizliyormuş. Kadının söylediğine göre, adam çok ağır gibi görünen bir spor çantası taşıyormuş.”</p>

  <p class="normal1">Harry’nin kahvesi genzine kaçtı.</p>

  <p class="normal1">&nbsp;</p>

  <p class="normal1">Dovregata’daki evlerin arasında uzanan telden bir çift eski ayakkabı sarkıyordu. Teldeki ampuller arnavutkaldırımını aydınlatmaya çalışsa da, karanlık sonbahar akşamı şehrin bütün ışığını çoktan emmişti sanki. Harry buna aldırmıyordu; Schröder’den Sofies Sokağı’na zifiri karanlıkta bile gidebilirdi. Bunu daha önce birçok kez yapmıştı.</p>

  <p class="normal1">Beate’nin elinde, iş tulumlu adamın Focus’ta bulunduğu saatte orada squash salonu kiralamış ya da aerobik dersi olan kişilerin isimlerinin listesi vardı ve yarın onları aramaya başlayacaktı. Adamı bulamasa bile, onu soyunma odasında üstünü değiştirirken görmüş birileri, eşkâlini tarif edebilirdi büyük ihtimalle.</p>

  <p class="normal1">Harry teldeki ayakkabıların altından geçti. Onları yıllardır telde asılı görürdü ve orada ne aradıklarını asla öğrenemeyeceğini çoktan kabullenmişti.</p>

  <p class="normal1">Harry apartman kapısına vardığında Ali basamakları yıkıyordu.</p>

  <p class="normal1">“Norveç sonbaharlarından nefret ediyor olmalısın” dedi Harry ayaklarını silerken. “Her taraf çamur içinde kalıyor.”</p>

  <p class="normal1">“Memleketim Pakistan’da hava kirliliği yüzünden görüş mesafesi elli metreye kadar inmişti.” Ali gülümsedi. “Dört mevsim öyle geçiyordu.”</p>

  <p class="normal1">Harry uzaktan gelen tanıdık bir ses duydu. Telefonların duyulabilecek kadar yüksek sesle çalması, ama onlara zamanında ulaşmanın asla mümkün olmaması kanunu işliyordu. Saatine baktı. On. Rakel dokuzda arayacağını söylemişti.</p>

  <p class="normal1">“Şu bodrum odası...” diye söze başladı Ali, ama Harry koşarak merdiveni çıkmaya başlamıştı bile; her dört basamakta bir Doc Martens botu izi bırakıyordu.</p>

  <p class="normal1">Kapıyı açar açmaz telefon çalmayı kesti.</p>

  <p class="normal1">Harry botlarını çıkarıp attı. Yüzünü ellerine gömdü. Telefona gidip ahizeyi kaldırdı. Otelin numarası aynaya tutturulmuş sarı bir yapışkanlı kâğıtta yazılıydı. Kâğıdı alan Harry’nin gözü S2MN’nin gönderdiği ilk e-postanın yansımasına ilişti. O e-postanın çıktısını alıp duvara asmıştı. Eski alışkanlık. Cinayet Masası’nda duvarlara fotoğraflar, mektuplar ve bir bağlantı kurmalarına yarayabilecek ya da bilinçaltlarını bir şekilde harekete geçirebilecek diğer ipuçlarını asarlardı hep. Harry aynadaki yansımayı okuyamıyordu, ama okumasına gerek yoktu zaten:</p>

  <p class="indentmetin">&nbsp;</p>

  <p class="indentmetin"><span class="ideitalik">Oyun oynayalım mı? Diyelim ki bir kadınla akşam yemeği yedin ve kadın ertesi gün ölü bulundu. Ne yaparsın?</span></p>

  <p class="indentmetin">S<sup class="calibre7">2</sup>MN</p>

  <p class="indentmetin">&nbsp;</p>

  <p class="normal1">Fikrini değiştirip oturma odasına geçti, televizyonu açtı ve berjer koltuğa çöktü. Sonra birden kalkıp hole girip numarayı aradı.</p>

  <p class="normal1">Rakel’in sesi kaygılı ve bitkin geliyordu.</p>

  <p class="normal1">“Schröder’deydim” dedi Harry. “Yeni geldim.”</p>

  <p class="normal1">“En az on kere aramışımdır.”</p>

  <p class="normal1">“Ne oldu ki?”</p>

  <p class="normal1">“Korkuyorum Harry.”</p>

  <p class="normal1">“Hımm. Çok mu korkuyorsun?”</p>

  <p class="normal1">Harry oturma odası kapısının eşiğinde duruyordu; ahizeyi omzuyla kulağının arasına sıkıştırıp, televizyonun sesini uzaktan kumandayla kıstı.</p>

  <p class="normal1">“Çok değil” dedi kadın. “Biraz.”</p>

  <p class="normal1">“Biraz korkmaktan zarar gelmez. Biraz korkmak insanı güçlendirir.”</p>

  <p class="normal1">“Ama ya çok korkarsam?”</p>

  <p class="normal1">“O zaman hemen yanına gelirim biliyorsun. Sen söyle yeter.”</p>

  <p class="normal1">“Gelemezsin dedim ya Harry.”</p>

  <p class="normal1">“Şu andan itibaren fikrini değiştirme hakkına sahipsin.”</p>

  <p class="normal1">Harry televizyondaki sarıklı ve kamuflaj üniformalı adamı seyretti. Adamın yüzü tuhaf bir şekilde tanıdıktı; birine çok benziyordu.</p>

  <p class="normal1">“Dünyam yıkılıyor” dedi kadın. “Orada birinin olduğunu bilmek istedim sadece.”</p>

  <p class="normal1">“Burada biri var.”</p>

  <p class="normal1">“Ama sesin çok soğuk geliyor.”</p>

  <p class="normal1">Harry televizyona sırtını dönüp kapı çerçevesine yaslandı. “Üzgünüm, ama buradayım ve seni düşünüyorum. Sesim soğuk gelse bile.”</p>

  <p class="normal1">Rakel ağlamaya başladı. “Özür dilerim Harry. İyice saçmaladığımı düşünüyorsundur. Orada olduğunu tabii ki biliyorum.” Fısıldadı: “Sana güvenebileceğimi biliyorum.”</p>

  <p class="normal1">Harry derin bir nefes aldı. Baş ağrısı yavaş yavaş, ama amansızca geliyordu. Başına geçirilmiş demir bir halka alnını yavaşça sıkıyordu sanki. Konuşmaları bittiğinde, Harry’nin şakakları zonkluyordu artık.</p>

  <p class="normal1">Televizyonu kapatıp bir Radiohead albümü çalmaya başladı, ama Thom Yorke’un sesine katlanamadı. Banyoya gidip yüzünü yıkadı. Mutfakta durup, buzdolabının içine ne aradığını bilmeden baktı. Sonunda, daha fazla erteleyemez hale gelince, yatak odasına gitti. Canlanan bilgisayar odaya soğuk, mavi ışığını yaydı. Harry’nin çevresindeki dünyayla bağlantısıydı bu bilgisayar. Ve ona bir e-posta geldiğini bildiriyordu. Harry birden hissetti. Canının içki çektiğini. Arzusu serbest kalmak için çırpınan, zincirlerle bağlanmış bir tazı sürüsü gibiydi. E-posta ikonuna tıkladı.</p>

  <p class="normal1">&nbsp;</p>

  <p class="indentmetin"><span class="ideitalik">Anna’nın ayakkabılarını kontrol etmeliydim. Fotoğraf komodinin üstündeydi herhalde; ben tabancayı doldururken o fotoğrafı almış olmalı. Gerçi oyun biraz daha heyecanlı oldu böylece. Biraz daha.</span></p>

  <p class="indentmetin">S<sup class="calibre7">2</sup>MN</p>

  <p class="indentmetin">&nbsp;</p>

  <p class="indentmetin"><span class="ideitalik">NOT: Korktu. Bunu bilmeni istedim sadece.</span></p>

  <p class="indentmetin">&nbsp;</p>

  <p class="normal1">Harry cebinden anahtar halkasını çıkardı. Halkaya geçirilmiş pirinç levhada AA baş harfleri vardı.</p>
</body>
</html>
