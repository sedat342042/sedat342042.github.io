<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>30</h2>

  <p>Beyaz odalar. Pastel tablolar. Telesekreterin kırmızı ışığı.</p>

  <p>Diane ışık yakmadan evini boydan boya kat etti. Odasına girdi, yatağın üzerine yığıldı. Yanındaki telesekreterin nar çiçeği renkli ışığı, bir gölge denizinin üzerindeki fener boyutları almaya başlamıştı. Hipnoz seansından önce cep telefonunu kapadığını hatırladı. Belki de bütün bu zaman boyunca onunla konuşmak isteyenler olmuştu?</p>

  <p>Mesaj dinleme tuşuna bastı ve sadece son mesajı duydu: "Ben İsabelle Condroyer. Saat dokuz. Diane, inanılmaz bir şey. Lucien'ın konuştuğu lehçeyi belirledik! Beni arayın."</p>

  <p>Etnolog evinin adresini, ev ve cep telefonlarını da bırakmıştı. Diane karanlıkta birinci numarayı ezberledi, sonra tuşladı. Telefon uzun uzun çaldı –saat sabahın ikisi olmalıydı– sonra uykulu bir ses duyuldu:</p>

  <p>— Alo?</p>

  <p>— İyi akşamlar. Ben Diane Thiberge.</p>

  <p>— Diane, ah, evet... (düşlerinden sıyrılmaya çalışıyor gibiydi), saatten haberiniz var mı?</p>

  <p>Özür dilemeye ne niyeti ne de gücü vardı.</p>

  <p>— Eve yeni döndüm, dedi sadece. Çok merak ettim.</p>

  <p>— Tabiî... (Sesi biraz açıldı.) Oğlunuzun lehçesini yakaladık.</p>

  <p>İsabelle düşüncelerini toparlamak için biraz durakladı, sonra açıklamaya girişti:</p>

  <p>— Çocuk sadece Tsagaan-Nuur bölgesinde kullanılan Samoyed kökenli bir lehçe konuşuyor. Moğolistan Halk Cumhuriyeti'nin en kuzeyinde bir kent bu.</p>

  <p>Lucien nükleer laboratuvarın yapıldığı bölgede doğmuştu. Bunun anlamı ne? Diane kafasını toparlayamıyordu bir türlü. İsabelle Condroyer meraklandı:</p>

  <p>— Diane, beni duyuyor musunuz?</p>

  <p>— Duyuyorum, evet.</p>

  <p>Etnolog devam etti. Sesi heyecanını belli ediyordu:</p>

  <p>— İnanılmaz bir şey. Danıştığım uzman, bunun nüfusu çok azalmış bir topluluk olan Tsevenler tarafından kullanılan ve çok ender rastlanan bir lehçe olduğunu söylüyor.</p>

  <p>Diane mezar kadar sessizdi. Condroyer yine sormak zorunda kaldı:</p>

  <p>— Beni dinliyor musunuz, Diane? Ben sizin çok daha...</p>

  <p>— Dinliyorum.</p>

  <p>— Bir de küçük oğlunuzun kasette durmadan tekrarladığı o iki hece var, Lu ve Sian. Meslektaşımın görüşü kesin; bu iki hece Tseven kültüründe çok önemli bir sözcüğü oluşturuyor. Bunun anlamı: "nöbetçi" ya da "gözcü".</p>

  <p>— Göz... gözcü mü?</p>

  <p>— Kutsal bir terim. Seçilmiş bir çocuk belirtiyor. Halkı ile ruhlar arasında aracılık görevi üstlenen bir çocuk, özellikle de av mevsiminde.</p>

  <p>Diane kararsız bir sesle tekrarladı:</p>

  <p>— Av mevsiminde.</p>

  <p>— Evet. Çocuk o dönemde halkının rehberi oluyor. O hem ruhların iyiliğini çağıran hem de ormandaki mesajları alan kişi. Örneğin, av bölgelerini o belirliyor. Çocuk önden gidiyor, avcılar da onu epey geriden izliyor. Bir izci, kutsal bir izci gibi.</p>

  <p>Diane yatağına uzandı. Paul Klee'nin duvara sıralanmış pastel tablolarını seçiyordu, uzakta, çok uzakta, tehlikesiz günlük hayatın oralarda bir yerde. Etnolog Diane'ın sessizliği karşısında meraka kapılmış gibiydi. Birkaç saniyenin sonunda, konuştu:</p>

  <p>— Bir sorun olduğunu düşünüyorum.</p>

  <p>Diane, ensesi çözük saçlarına gömülmüş, cevap verdi:</p>

  <p>— Taylandlı normal bir çocuk evlat edindiğimi sanıyordum. Doğuştan talihsiz küçük bir çocukla bir yuva kurduğumu. Oysa şimdi kendimi orman ruhlarını gözleyen Türk-Moğol bir şamanla yüz yüze buluyorum. Burada bir sorun görmüyor musunuz?</p>

  <p>İsabelle Condroyer içini çekti. Umudu kırılmıştı. Bütün heyecanı sönüp gidivermişti. Öğretmen sesini kullandı:</p>

  <p>— Çocuğunuz rolünü ezberleyecek kadar kalmış olmalı halkının arasında. Ya da en azından rolünün adını. Bu olağanüstü bir öykü. Kaseti çözen etnolog sizinle tanışmak istiyor. Onunla ne zaman görüşebilirsiniz?</p>

  <p>— Bilmiyorum. Sizi yarın sabah ararım. Cep telefonunuzdan.</p>

  <p>Diane kabaca vedalaşıp telefonu kapadı. Duvara dönüp, bir av köpeği gibi büzüldü. Karanlık bir serabın etkisindeydi. Çevresini gölgelerin sardığını hissediyordu. Yağmurun altında onu izleyen, hareketlerini gözleyen radyoaktivite geçirmez parkalar giymiş gölgeler canlandı gözünde. Kimdi bu adamlar? Lucien'ı, küçük "gözcü"yü neden ortadan kaldırmak istiyorlardı? Şaman çocuk ile nükleer laboratuvar arasında ne tür bir bağ olabilirdi?</p>

  <p>Bu karanlık görüntüden kurtulabilmek için, müttefiklerini hatırlamaya çalıştı. Patrick Langlois'nın yüzünü çağırdı, ama hiçbir şey göremedi. Doktor Eric Daguerre'i hatırlamaya çalıştı, ama hiçbir yüz belirmedi. Yüksek sesle Charles Helikian'ın adını söyledi, ama beyninde hiçbir yankı duymadı. Kendini yalnız, umutsuzluk verecek kadar yalnız hissediyordu. Ne var ki uykunun derinliklerine dalmadan önce, gerçeği görüp sarsıldı. Bu kadar yalnız olamazdı. Böylesine büyük bir sıkıntı çekemezdi.</p>

  <p>Biri, bir yerde, onun kâbusunu paylaşıyor olmalıydı.</p>
</body>
</html>
