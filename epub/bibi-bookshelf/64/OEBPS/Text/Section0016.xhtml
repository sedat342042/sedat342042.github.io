<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>12</h2>

  <p>Telefonun çaldığını duyduğunda, düş görmekte olduğunu anladı. Alman doktorun çarşafları kaldırdığını, Lucien'ın sargılarını çözdüğünü görüyordu. Telleri, kabloları söküyor, çocuğun kolunu alçı dirseklikten çıkarıyordu. Çocuk şimdi çırılçıplaktı. Lucien ile Batı tıbbı arasındaki tek bağ, başındaki sargılar ile kolundaki serumdu.</p>

  <p>İkinci çalışta, uyandı.</p>

  <p>Elektronik vızıltıyı izleyen sessizlikte, şimşek gibi bir bilinç aydınlanması hissetti. Gördüğü düş değildi. Ya da en azından, gerçekle beslenen bir düştü. Lucien'ın kol ve bacaklarına dokunan, düzelten, ovan Rolf van Kaen'i açıkça görüyordu. Başı öne eğik, yüzü dikkatliydi. O anda, belirgin bir şey hissetti Diane; akupunkturcu zayıf ve solgun vücudu "okuyordu". Sanki öteki doktorların bilmediği bir şifreymişçesine, çözüyordu Lucien'ı. Beyaz saçlı dev ile neredeyse ölü yatan, ama birine hâlâ birkaç sır fısıldayacakmış gibi duran bilinçsiz küçük arasında sessiz bir diyalog vardı sanki.</p>

  <p>Van Kaen iğnelerini çıkarmış, Lucien'ın vücudunun üzerine yaymıştı. İğneleri çocuğun göğsüne, kollarına, bacaklarına batırdıkça, uçlar sanki ışıldıyor, yapılanları tepeden izlermiş gibi bakan monitörün yeşil ışığını yansıtıyordu. Yatağın ayak ucunda, güçsüz, hareketsiz, tepkisiz Diane. Camlı odanın karanlığında ateşböcekleri gibi parıldayan iğnelerin saplandığı, tebeşir kadar beyaz, kırılgan o vücut...</p>

  <p>Üçüncü çalış.</p>

  <p>Alacakaranlıkta, odayı süsleyen röprodüksiyon tabloları gördü Diane; Paul Klee'nin pastel karelerini, Piet Mondrian'ın daha canlı simetrilerini. Bakışlarını masa lambasına indirdi. Çalar saat 3.44'ü gösteriyordu. Daha güçlü emin oldu. Beş saat kadar önce, esrarlı bir doktor oğluna akupunktur uygulamıştı. Odadan çıkmadan önce dönmüş ve "Bu sadece ilk adım. Yine geleceğim. Bu çocuk yaşamalı, anlıyorsunuz değil mi?" demişti.</p>

  <p>Dördüncü çalış.</p>

  <p>Diane telefonu buldu, ahizeyi kaldırdı.</p>

  <p>— Alo?</p>

  <p>— Madam Thiberge?</p>

  <p>Hemşirelerden birinin, Madam Ferrer'in sesini tanıdı:</p>

  <p>— Profesör Daguerre size haber vermemi istedi.</p>

  <p>Seste en ufak bir belirti yoktu, ama Diane hemşirenin tereddüt ettiğini sezdi. İnledi:</p>

  <p>— Bitti, öyle mi?</p>

  <p>Kısa bir sessizlik oldu. Sonra:</p>

  <p>— Tam aksine, Madam. Bir belirti gördük.</p>

  <p>Diane karşı konulmaz bir sevgi gücünün içine dolduğunu hissetti.</p>

  <p>— Bir uyanma belirtisi, diye sürdürdü hemşire sözünü.</p>

  <p>— Ne zaman?</p>

  <p>— Yaklaşık üç saat önce. Parmaklarının oynadığını ben gördüm. Gördüklerimi doğrulamaları için nöbetçi hekimlere haber verdim. Hepsi aynı fikirde. Lucien bilincinin açıldığı belirtileri gösteriyor. Profesör Daguerre'i çağırdık. Size de bildirmemi istedi.</p>

  <p>Diane daha fazla bekleyemedi:</p>

  <p>— Doktor Van Kaen'e haber verdiniz mi?</p>

  <p>— Kime?</p>

  <p>— Rolf van Kaen. Daguerre'le çalışan Alman doktor.</p>

  <p>— Kimden söz ettiğinizi anlayamadım.</p>

  <p>— Önemli değil. Geliyorum.</p>

  <p><br /></p>

  <p>Lucien'ın odasındaki hava bir cenaze akşamını hatırlatıyordu ama, ters yönde. Vücudun çevresinde alçak sesle konuşuluyordu ama, mırıltılar neşeliydi. Odayı saran alacakaranlıkta bile, yüzleri aydınlatan heyecanı görmek mümkündü. Beş doktor ve üç hemşire vardı odada. Artık kimse yüzünde maske taşımıyordu, nöbetçi doktorlar bile, içinde bulundukları anın önemini kavramış, beyaz önlüklerini giymiş gibiydiler.</p>

  <p>Oysa Diane düş kırıklığına uğramıştı. Oğlu hâlâ aynı durumdaydı; yatağın içine gömülmüş, hareketsiz. Diane heyecandan, Lucien'ı gözlerini açmış bulmayı bile ummuştu. Ne var ki doktorlar genç kadını sakinleştirdi. Görülen belirtilerin ışığında, heyecanlanıyorlar, kendi umutlarını gizlemeye gerek bile görmüyorlardı.</p>

  <p>Diane oğluna bakıyor ve esrarengiz devi düşünüyordu. Sargılarla birlikte dirsekliğin, elektrotların ve algılayıcıların yerli yerinde bulunduğunu fark etti. Kimse Alman doktorun çocuğu çırılçıplak soyduğundan, o küçük vücudun içiyle konuştuğundan kuşkulanamazdı. Lucien'ın soluklarına uygun olarak parıldayan yeşil uçlar, iğneleri çocuğun vücudunda döndüren güçlü parmaklar gözünün önüne geldi.</p>

  <p>— Onu görmeliyim, dedi.</p>

  <p>— Kimi?</p>

  <p>— Sizinle çalışan Berlinli anestezi uzmanını.</p>

  <p>Doktorlar şaşkınlıkla birbirlerine baktılar, rahatsızca susup kaldılar. İçlerinden biri yaklaştı, dudaklarında yumuşak bir tebessümle mırıldandı:</p>

  <p>— Daguerre sizinle görüşmek istiyor.</p>

  <p><br /></p>

  <p>— Size söylediklerimi sakın unutmayın, Diane. Yersiz umut yok. Lucien komadan bütünüyle çıkabilir, ama beyninde onarılamayacak hasarlar kalabilir.</p>

  <p>Cerrahın odası ışıkla yıkanmışçasına, bembeyazdı. Gölgeler bile başka yerdekilerden daha açık, daha hafif görünüyordu. Diane doktorun karşısına oturmuş, mırıldandı:</p>

  <p>— Bu bir mucize. İnanılmaz bir mucize.</p>

  <p>Daguerre durmaksızın kalemiyle oynuyor, sanki bu hareket tüm gerginliğini alıyormuş gibi görünüyordu. Sözünü sürdürdü:</p>

  <p>— Diane, çocuğunuz adına son derece mutluyum. Burada olanlar... gerçekten olağanüstü. Ama tekrar ediyorum, erken sevinmememiz gerekiyor. Bilincin geri dönmesi aynı zamanda ciddi hasarları da su yüzüne çıkarabilir. Üstelik bilincin açılacağı da kesin değil.</p>

  <p>— Bir mucize. Van Kaen, Lucien'ı kurtardı.</p>

  <p>Daguerre içini çekti:</p>

  <p>— Bana o adamdan söz edin. Size tam olarak ne söyledi?</p>

  <p>— Berlin'den geldiğini, burada sizinle çalıştığını.</p>

  <p>— Adını bile işitmedim. (Sinirleniyordu.) Hemşireler böylesi bir çılgının Acil Servis'e girmesine nasıl izin vermiş?</p>

  <p>— Etrafta hemşire falan yoktu.</p>

  <p>Cerrah giderek daha sıkıntılı görünüyordu. Kalemin ucundaki silgi düzenli olarak masayı dövmeye başladı.</p>

  <p>— Lucien'a ne yaptı? Klasik bir akupunktur seansı mı uyguladı?</p>

  <p>— Tam olarak söyleyemem; daha önce hiç akupunktur tedavisi izlemedim. Sargılarını çözüp, vücudunun çeşitli yerlerine iğneler batırdı.</p>

  <p>Cerrah alaylı gülümsemesine engel olamadı. Diane gözlerini Daguerre'e dikti:</p>

  <p>— Gülmeye hakkınız yok. Tekrar ediyorum; o adam, çocuğumu kurtardı.</p>

  <p>Tebessüm kayboldu. Doktor yarı sakin, yarı azarlayıcı bir sesle, bir çocuğu hizaya getirmek için kullanacağı ses tonuyla, devam etti konuşmaya:</p>

  <p>— Diane, benim kim olduğumu biliyorsunuz. Dünyada insan beynini, nörobiyolojik açıdan en iyi bilen on kişiden biriyim.</p>

  <p>— Tecrübenizden hiç kuşku duymadım.</p>

  <p>— Beni dinleyin, beyin olağanüstü karmaşık bir sistemdir. Beyinde kaç sinir hücresi var, biliyor musunuz?</p>

  <p>Cevabını beklemeden, devam etti:</p>

  <p>— Yüz milyar; hepsi de sayısız bağlarla birbirine kenetlenmiş, yüz milyar hücre. Eğer böylesi bir makine yeniden yola koyulduysa, inanın bana, tekrar çalışmak içindir. Çocuğunuzun organizması, onun adına karar verdi, anladınız mı?</p>

  <p>— Bütün bunları şimdi söylemek kolay.</p>

  <p>— Çocuğunuzu ameliyat ettiğimi unutuyorsunuz.</p>

  <p>— Özür dilerim.</p>

  <p>Diane daha yumuşak bir sesle devam etti:</p>

  <p>— Doktor, rica ediyorum; beni bağışlayın. Yine de o doktorun Lucien'ın iyileşmesinde bir rol oynadığından eminim.</p>

  <p>Daguerre kalemi bırakıp ellerini kenetledi. Sesini karşısındakine uydurdu:</p>

  <p>— Dinleyin. Dar kafalı biri değilim. Vietnam'da bile doktorluk yaptım.</p>

  <p>İçine, geçmişine, eski anılarına dönük bir tebessüm yayıldı yüzüne.</p>

  <p>— Stajdan sonra, bir süre insanlık için çalıştım. Vietnam'da akupunkturu inceledim. Bu yöntem neye dayanır, biliyor musunuz? O ünlü noktaların neler olduğunu?</p>

  <p>— Adam meridyenlerden söz etti...</p>

  <p>— O meridyenler, vücutta neyin karşılığıdır?</p>

  <p>Diane cevap vermedi. Alman doktorun sözlerini hatırlamaya çalışıyordu. Onun yerine Daguerre yanıtladı kendi sorusunu:</p>

  <p>— Hiçbir şeyin. Fizyolojik olarak, böyle meridyenler yok. İncelemeler, radyografiler, scanner araştırmaları yapıldı. Bütün bu çalışmalardan tek bir sonuç alınamadı. Anlatılanların aksine, akupunktur noktaları derinin özelikli bölgeleriyle de ilgisiz. Çağdaş fizyoloji açısından bakıldığında, akupunkturcu, iğnesini önüne gelen yere batırıyor. Boş bunlar. Hurafe.</p>

  <p>Diane, Van Kaen'in söylediklerini hatırlamaya başladı. Araya girdi:</p>

  <p>— Doktor bana vücudumuzda dolaşan yaşamsal enerjiden ve...</p>

  <p>— Bu enerji (parmaklarını şaklattı) böylesine kolay bir yerde, derinin hemen altında, öyle mi? Üstelik bu ağı şimdiye kadar sadece Çin tıbbı bulmuş ha? İnanılır gibi değil.</p>

  <p>Kapı vuruldu. Madam Ferrer içeri girdi. Biraz soluk soluğa konuştu:</p>

  <p>— Doktor, Acil Servis'e giren adamı bulduk.</p>

  <p>Diane'ın yüzü aydınlandı. Bir dirseğini koltuğunun arkalığına dayayarak, döndü:</p>

  <p>— Lucien'ın durumunu bildirdiniz mi? Ne dedi?</p>

  <p>Madam Ferrer soruyu duymazdan geldi, bakışlarını cerrahtan ayırmadı:</p>

  <p>— Bir sorun var, Doktor.</p>

  <p>Daguerre kalemini aldı, bir bando şefi gibi, parmaklarının arasında çevirmeye koyuldu. Şaka yapmaya çabaladı:</p>

  <p>— Tek bir sorun mu? Emin misiniz?</p>

  <p>Hemşire gülümsemedi bile.</p>

  <p>— Doktor, adam ölü.</p>
</body>
</html>
