<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>36</h2>

  <p>Otomobile binince, Diane'ın ilk işi güneşliği indirmek, aynada yüzünü incelemek oldu. Mavimsi bir çürük sol şakağından başlıyor, çenesine kadar iniyordu. Aynı taraftaki yanak şişmeye başlamış, yine de yüzünün kemikli görüntüsünü değiştirememişti. Sol gözünün kanlanmış akı, genç kadına tuhaf bir Van kedisi görünümü veriyordu. Burnundaki yaraya gelince, iplikler ve kabuklar kan dindirici bir sargıyla örtülüydü. Daha kötüsü de olabilirdi.</p>

  <p>Langlois tek kelime etmeksizin motoru çalıştırdı ve sabah trafiğine daldı. Daha önce, kliniğin bekleme salonunda Diane'ı tedbirsizliği ve tek başına hareket etme tutkusu yüzünden fırçalamayı ihmal etmemişti. Diane komiserin aynı konuya dönmeyeceğini umuyordu; başındaki dayanılmaz ağrı yeni bir azarı kaldıramayacaktı. Ne var ki ilk kırmızı ışıkta Langlois koyu kahverengi dosyasından bir tomar kâğıt çıkarıp genç kadının kucağına bıraktı:</p>

  <p>— Şunları bir okuyun.</p>

  <p>Diane bakışlarını indirmedi bile. Birkaç dakika sonra, komiser gözlerini yoldan ayırmadan sordu:</p>

  <p>— Şimdi de ne var?</p>

  <p>Diane hâlâ yola bakıyordu.</p>

  <p>— Arabadayken, okuyamam. Midemi bulandırıyor.</p>

  <p>Langlois homurdandı. Diane'ın kaprislerinden bıkmışa benziyordu.</p>

  <p>— Tamam, diyerek içini çekti, ben anlatırım. Bu dosya, şu sizin robot portreyle ilgili.</p>

  <p>— François Bruner?</p>

  <p>— Asıl adı Philippe Thomas. Bruner sahte bir ad. Casuslarda sıkça rastlanır.</p>

  <p>— Casuslarda mı?</p>

  <p>Langlois gözlerini yoldan ayırmadan boğazını temizledi.</p>

  <p>— Bu portreyi trombinoskopa verdiğimizde, hemen DST'den, ülke gözetim yönetiminden bir cevap aldık. François Bruner-Philippe Thomas 1968'de fişlenmiş. O dönemde Nanterre Psikoloji Fakültesi'nde profesörmüş. Daha otuzlarında olmasına rağmen, bir dâhi. Carl Gustav Jung uzmanı. Aslında adını hatırlamam gerekirdi. (Özür diler gibi bir tebessüm.) Benim de bir Jung dönemim oldu. Neyse, başlangıçta zengin aile çocuğu olan Thomas, 1968'de barikatlardaki en önemli komünist kışkırtıcılarından biri oluyor.</p>

  <p>Diane işaret parmağını uzatmış duran, yeşil parkalı adamı hatırladı. Çevre yolunun çalılıkları arasında, yağmurun dövdüğü yüzü. Langlois devam ediyordu:</p>

  <p>— Adam 1969'da kayboluyor. Aslında devrimin başarısızlığa uğramasıyla umudu kırılınca, Doğu'ya geçmeye karar veriyor.</p>

  <p>— Ne?</p>

  <p>— Sizin entel demirperdeyi geçiyor. Halkın davasının zafere ulaştığı ülkeye, SSCB'ye yerleşiyor. De Gaulle Fransası'nın en büyük ticaret avukatlarından biri olan babasının, bu haberi alınca ne dediğini bilmek isterdim doğrusu.</p>

  <p>— Sonra?</p>

  <p>— Orada neler yaptığı pek bilinmiyor. Yine de bizi ilgilendiren bölgelerde, özellikle de Moğolistan Halk Cumhuriyeti'nde dolaştığı kesin.</p>

  <p>Otomobil sol şeritten, 13 numaralı devlet yolunda ilerliyordu. Güneş havaya kırmızı bir sis salan kızılımsı ağaçların tepesini yıkıyordu. Diane dalgın dalgın parkların parmaklıklarına, geniş konaklara, yeşilliklere boğulmuş açık renkli binalara bakıyordu. Önceki günkü macerasının kesinliğini ve gerçeğini bulamıyordu artık. Polis komiseri devam ediyordu:</p>

  <p>— 1974 yılında, büyük dönüş. Thomas Moskova'da, Fransız Büyükelçiliği'nin kapısını çalıyor. Sovyet sistemi onu yok etmiş. Fransız hükûmetinin onu yeniden kabul etmesi için yalvarıyor. O dönemde her şey mümkün. Kısacası, beş yıl önce Doğu'ya geçen bu dönek, kendi ülkesinden... siyasî sığınma hakkı istiyor!</p>

  <p>Langlois bir eliyle direksiyonu tutarken, diğeriyle de önemli bir kanıtmış gibi dosyayı kaldırdı.</p>

  <p>— Yemin ederim ki bütün bunlar doğru.</p>

  <p>— Son... sonra?</p>

  <p>— Her şey daha da karışıyor. Bilin bakalım, 1977'de Thomas'yı nerede görüyoruz? Fransız ordusunda, sivil danışman olarak.</p>

  <p>— Hangi alanda?</p>

  <p>Langlois gülümsedi.</p>

  <p>— Psikolog olarak, orduların havacılık tıbbında uzmanlaşmış bir kurumunda çalışıyor. Aslında bu kurum, Fransa'dan siyasî sığınma hakkı isteyen komünist ayrılıkçıların karşılanıp sorgulandığı bir bölüm.</p>

  <p>Diane durumdaki değişikliği kavramaya başlıyordu.</p>

  <p>— Komünist sığınmacıları sorgulayanın Thomas olduğunu mu söylemek istiyorsunuz?</p>

  <p>— Kesinlikle. Rusça konuşuyor. SSCB'yi iyi biliyor. Onların samimiyetini ve güvenilirliğini Thomas'dan iyi kim belirleyebilir? Aslına bakarsanız, Thomas'nın pek seçme hakkı olmadığını düşünüyorum. Böylece, Fransız hükûmetine borcunu ödemiş oluyor çünkü.</p>

  <p>Langlois birkaç saniye duraklayıp soluklandı, sonra öyküsünü tamamladı:</p>

  <p>— Seksenli yıllarda, Batı ile Doğu arasındaki gerginlik azalıyor. Artık glasnostun ve perestroykanın dönemi gelmiştir. Askerî yetkililer Thomas'nın dizginlerini bırakıyor, özgürlüğüne kavuşuyor. Daha ellisinde bile değil. Ailesinden inanılmaz bir miras kalıyor. Eğitim hayatına dönmüyor artık. Onun yerine ustaların elinden çıkmış tablolar toplamayı tercih ediyor. Bir de kendi vakfını kurup, örneğin şu sıralar Mondrian gibi geçici sergiler düzenlemeyi. Thomas artık döneklik geçmişini gizlemeye çalışmıyor. Tam tersine, Sibirya'da gezdiği bölgeler ve karşılaştığı halklar üzerine konferanslar veren ender Avrupalılardan biri oluyor. Bu halkların içinde, oğlunuzun da geldiği Tsevenler de var.</p>

  <p>Diane düşündü. Bütün bu bilgiler, kafasının içinde dönüp duruyordu. İsimler. Olaylar. Roller. Her parça bir araya geliyor, gerçek bir mantık oluşturuyordu. Sonunda sordu:</p>

  <p>— Ya siz, siz bütün bunlardan ne çıkarıyorsunuz?</p>

  <p>Langlois omuzlarını silkti.</p>

  <p>— Ben başlangıçtaki teorimi savunuyorum. Soğuk Savaş'tan kalma bir hikâye. Bir hesaplaşma. Ya da bilimsel casusluk. Hele o nükleer laboratuvar konusuna daha fazla eğildikçe, inancım giderek pekişiyor...</p>

  <p>— Tokamak mı?</p>

  <p>— Evet. Eğer yanlış anlamadıysam, nükleer füzyon henüz tümüyle geliştirilmiş bir teknoloji değil ama, çok parlak bir fikir. Bu yöntem nükleer enerjinin geleceğini oluşturuyor.</p>

  <p>— Neden?</p>

  <p>— Çünkü şimdiki santrallar uranyum kullanıyor, uranyum da kısıtlı bir hammadde. Oysa füzyon deniz suyundan elde edilmiş maddeler kullanıyor. Diğer bir deyişle, sınırsız bir hammadde.</p>

  <p>— Ee?</p>

  <p>— E'si, inanılmaz rakamlardan, dünya çıkarlarından söz ediyoruz. Bana kalırsa, bu işte her şey tokamakın sırrının çevresinde dönüyor. Van Kaen orada çalıştı. Thomas'nın Moğolistan'da gezdiği sıralarda, oradan geçtiği kesin. Bir de TK 17'nin patronunun, Eugen Talikh'in de 1978'de Batı'ya sığındığını öğrendim. Thomas'nın yardımıyla, Fransa'ya yerleşmiş!</p>

  <p>— Bu kadarı benim için fazla karışık.</p>

  <p>— Bu kadarı herkes için fazla karışık. Ama kesin olan bir şey var; hepsi burada.</p>

  <p>— Kim, hepsi?</p>

  <p>— Nükleer laboratuvarın eski çalışanları. Fransa'da ya da Avrupa'da. Eugen Talikh hakkında bir araştırma başlattım, Seksenli yıllarda, Fransa'da kurulan ilk denetimli füzyon merkezlerinde çalışmış. Şimdi artık emekli. Onu bir an evvel bulmak gerek. Yoksa bir yerlerde, kalbi parçalanmış cesediyle karşılaşırsam, şaşmayacağım.</p>

  <p>— Ama... insanları öldürmek neden? Hem üstelik, neden bu yöntemle?</p>

  <p>— Hiç fikrim yok. Ama bildiğim bir şey var; geçmiş su yüzüne çıkıyor. Sadece cinayetlere neden olan bir geçmiş değil, eski bilim adamlarını oraya dönmeye zorlayan bir geçmiş.</p>

  <p>Diane şaşkınlığını gizlemedi. Langlois başka bir fotokopi sayfası kaldırdı.</p>

  <p>— Bu notları Thomas'nın evinde bulduk; Moskova'ya ve Moğolistan Halk Cumhuriyeti'ne giden uçakların kalkış tarifeleri. O da Moğolistan'a gitmeye hazırlanıyordu. Tıpkı Van Kaen gibi.</p>

  <p>Diane ağrı kesicilerin etkisini iyice gösterdiğini hissetti. Endişelerini hatırlayarak, sordu:</p>

  <p>— Ya oğlum? Onun bunlarla ne ilgisi var?</p>

  <p>— Cevap aynı; hiç fikrim yok. Belki bir şeyler bulurum diye, Lucien'ı evlat edindiğiniz vakfı soruşturdum.</p>

  <p>Diane irkildi:</p>

  <p>— Ne buldunuz?</p>

  <p>— Hiç. Kar kadar beyaz. Bana kalırsa, her şey onlardan habersiz yapılmış. Çocuğu, yetimhanelerine almaları için, yakınlarda bir yere bıraktıklarını düşünüyorum.</p>

  <p>Langlois birden direksiyonu sola kırdı ve bir ekspres yola girdi. Vites değiştirdi, tüm hızıyla geniş bir tünele daldı. Diane artık varsayımlarından pek o kadar emin değildi. Belki de tüm düşünceleri temelsizdi. Belki de bütün bunların Lucien'da olduğu iddia edilen güçlerle bir ilgisi yoktu da, her şey nükleer araştırmalara dayanıyordu. Ne var ki Langlois, sanki parapsikoloji konusuna girmek istermiş gibi söze başladı:</p>

  <p>— Philippe Thomas'da aklımı karıştıran son bir şey daha... Onun parapsikolojik yeteneklere sahip olduğu söyleniyor.</p>

  <p>Diane soluğunu tuttu.</p>

  <p>— Ne demek bu? diye sordu.</p>

  <p>— Birçok kişi uzaktaki eşyaların yerini değiştirdiğini, demirleri büktüğünü görmüş. Uri Geller'vari saçmalıklar. Uzmanlar buna telekinezi adını veriyor. Bana kalırsa, Thomas becerikli, eli çabuk biriymiş...</p>

  <p>— Bir dakika. Düşünceyle maddeyi etkileyebildiğini mi söylüyorsunuz?</p>

  <p>Langlois gülen gözlerini Diane'a çevirdi.</p>

  <p>— Bunu söylerken, sizi güldüreceğimi sanmıştım. Bilimle uğraşan biri olarak, siz...</p>

  <p>— Soruma cevap verin, maddeyi etkileyebiliyor muydu?</p>

  <p>— Evet, dosyada anlatılan bu. Çok katı kurallar altında, bir sürü deneme yapılmış, örneğin ağzı mühürlü kavanozlara bir şey konmuş, ve...</p>

  <p>Diane darbenin geçmesini bekledi. Bu an, kendi araştırmasında kesin bir dönemeç oluşturuyordu; ya konunun olağandışı boyutunu reddedip araştırmayı bırakacaktı ya da bu karanlık gerçeğe dalıp dev bir adım atacaktı.</p>

  <p>Aslında, Philippe Thomas'nın yeteneklerini kabul etmekle, geçirdiği kazayı örten son gizemi de açıklamış olacaktı. Yeşil parkalı adam parapsikolojik gücünden yararlanarak, Lucien'ın emniyet kemerini uzaktan açmıştı.</p>

  <p>Kemerin metal tokasını.</p>

  <p>Diane yıkılmıştı. Böylesi bir mucizeye inanması mümkün değildi; oysa aynı zamanda bu gerçeği kabullenmek, olaylara yeni bir tutarlılık kazandıracaktı. Örneğin, böyle bir mucizeyi gerçekleştirebilen biri, gözcü çocuğun güçlerine nasıl inanmaz? Aynı şekilde, cinayet girişiminin ardında, Lucien'ın parapsikolojik bir yeteneğinin yattığı nasıl düşünülmez?</p>

  <p>— Diane, beni dinlemiyor musunuz?</p>

  <p>Düşüncelerinden sıyrıldı:</p>

  <p>— Evet, evet, dinliyorum.</p>

  <p>— Saint-Germain polisi müzede birbirlerini öldüren üç herifin kimliğini belirledi.</p>

  <p>— Şimdiden mi?</p>

  <p>— Onları tanıyorlarmış. Ağustos sonuna doğru Thomas, Rusya Federasyonu'ndan, muhafızlık işinde çalışmaya başlamış üç eski seçkin asker –spetsnaz– getirtmiş. Resmî olarak, bu üçünü Mondrian sergisi sırasında müzesinin korunmasında görevlendireceğini belirtmiş. Ama yapılan araştırmalar, heriflerin daha önce Rus mafyası hesabına çalıştıklarını gösteriyor. Araştırma Thomas'nın onları nasıl bulduğunu açıklamıyor ama, bana kalırsa, onlarla Moskova yıllarında tanışmış olmalı.</p>

  <p>Diane bir gece öncesinin şiddet sahnelerini yeniden yaşadı: yüzünde patlayan kabaralı çizmeler, kurşunlarının altında sarsılan gölgeler. Bütün bunlardan nasıl canlı kurtulmuştu? Langlois devam ediyordu:</p>

  <p>— Anlaşılan, Thomas onları çevre yolundaki "kaza" için seçmiş. Ama korktuğu başka bir şey daha olmalı. Ya da biri. Dün öğleden sonra müzeye sızmayı başaran katil gibi, mesela...</p>

  <p>Diane'e doğru döndü ve cümlenin sonunu vurguladı:</p>

  <p>— "Bizim" katilimiz, Diane. Rolf van Kaen'i öldüren. O andan itibaren, dün akşamki olayları yeniden canlandırmak güç değil; üç Rus akşama doğru cesedi bulup, banyoya taşıdı. Sonra, muhtemelen bir para konusunda, tartıştılar. Bana kalırsa tablolardan bir ya da ikisini beraberlerinde götürmek eğilimindeydiler. Siz bütün bunların üzerine çıkagelince, ateşin üzerine benzin dökülmüş gibi oldu. Kendi silahlarıyla birbirlerini öldürdüler. Polislere de böyle demiştiniz, değil mi?</p>

  <p>— Kesinlikle.</p>

  <p>— Bana kalırsa, neredeyse inanılır bir hikâye.</p>

  <p>— Neden neredeyse?</p>

  <p>— Geriye sahneyi yeniden oluşturmak, cesetlerin yerini, mermilerin yönünü belirlemek kalıyor. Sizin adınıza, her şeyin dediğiniz gibi çıkmasını diliyorum.</p>

  <p>Langlois'nın sesi inanmamışlık yüklüydü ama, Diane bunun farkına varmamış gibi davrandı. Düşünceleri giderek karışıyordu. Karanlık sulardan yeni bir görüntü yükseldi: Philippe Thomas'nın ince ölü derilerle buruşmuş, pembe ve iğrenç cesedi. Sordu:</p>

  <p>— Thomas'nın hastalığı hakkında ne biliyorsunuz?</p>

  <p>Langlois şaşırdı:</p>

  <p>— Yoksa cesedi gördünüz mü?</p>

  <p>Diane baltayı taşa vurmuştu. Artık geri çekilemezdi.</p>

  <p>— Katliamdan sonra, evet, dedi. Dairesine girip...</p>

  <p>— Sonra da müzeye mi döndünüz?</p>

  <p>— Evet.</p>

  <p>— Bunu Saint-Germain polisine anlattınız mı?</p>

  <p>— Hayır.</p>

  <p>— Saçma bir oyun oynuyorsunuz, Diane.</p>

  <p>— Thomas hastaydı, öyle değil mi?</p>

  <p>Komiser içini çekti:</p>

  <p>— Buna tıpta kavlamalı eritrodermi diyorlar. Gerçek deri soyulmalarına neden olan, çok ileri bir egzama. Anladığım kadarıyla, Thomas düzenli olarak deri değiştiriyormuş.</p>

  <p>Diane birden adamın o parkayı deri değiştiren vücudunu korumak için giymiş olabileceğini düşündü. Ne var ki, beyni uyuşmaya başlamıştı. Uykuya dalmak üzere olduğunu hissetti. Maillot Kapısı'na vardıklarını gördü. Trafik gözle görülür derecede yoğunlaştığında, Langlois daha fazla tereddüt etmedi, arabasının üzerine ışıklı bir siren yerleştirdi. Sirenini bağırtarak tüm Grande-Armée Caddesi'ni geçti. Diane koltuğunda büzüldü, kendini uyuşukluğun ellerine bıraktı.</p>

  <p>Yeniden uyandığında, araba Panthéon Meydanı'ndan geçiyordu. Neden olduğunu bilmeden, komiser başkentin sokaklarından geçerken uyuyor olmak, hoşuna gitmişti. Patrick Langlois, Valette Sokağı'nın girişinde durdu, paltosunun cebinden katlanmış bir gazete çıkardı.</p>

  <p>— En güzelini en sona sakladım, Diane, dün akşamki <i>Le Monde.</i></p>

  <p>Sağ sayfada gösterdiği makaleyi hemen gördü Diane. Gazete 5 ekim gecesi gerçekleşen Rolf van Kaen cinayetini anlatıyordu. Gazeteci bununla da yetinmiyor, iş dünyasının "önemli kişilerinden" Charles Helikian'ın üvey kızı Diane Thiberge'in nüfusuna geçirdiği Lucien'ın mucize gibi iyileşmesinden de söz ediyordu. Langlois anlattı:</p>

  <p>— Üvey babanız çılgına dönmüş. Emniyet müdürünü aramış.</p>

  <p>Diane bakışlarını kaldırdı.</p>

  <p>— Haberi kim sızdırmış?</p>

  <p>— Bilmiyorum. Muhtemelen, hastane. Ya da bizden biri. Aslına bakarsanız, aldırmıyorum. Bunun bize yararı olup olmayacağını bile kestiremiyorum. Ne olursa olsun, bu haber tepki yaratacak.</p>

  <p>Langlois dosyasını düzenledi. Diane komiserin bir de Stabilolarla ve renkli kalemlerle dolu deri bir kesesi olduğunu gördü. Kısık bir sesle sordu:</p>

  <p>— Fazla "teknolojik" değilsiniz, yalan mı?</p>

  <p>Langlois bir kaşını kaldırdı:</p>

  <p>— Buna hiç inanmayın. Ben sadece her alanın bir yöntemi olduğunu düşünüyorum. Soruşturmalarım için eski yöntemleri tercih ederim. Kâğıt, dolmakalem, Stabilo. Bilgisayarı öteki işlere ayırdım.</p>

  <p>— Öteki işler?</p>

  <p>— Günlük hayat, eğlence, duygular.</p>

  <p>— Duygular mı?</p>

  <p>— Size bir sır açıklamak isteyeceğim gün Diane, e-posta gönderirim.</p>

  <p>Diane arabadan indi. Patrick Langlois da peşinden. Tepelerinde, Panthéon'un kocaman kubbesi, dev bir deniz kabuğunu andırıyordu. Komiser yaklaştı.</p>

  <p>— Diane, eğer size Heckler &amp; Koch, MP 5 dersem, bir şey anlar mısınız?</p>

  <p>— Hayır.</p>

  <p>— Ya 45'lik Glock?</p>

  <p>— Bu saydıklarınız silah, öyle değil mi?</p>

  <p>— Rusların birbirlerini öldürürken kullandığı silahlar. İnceleme gezileriniz sırasında ormanda, hiç otomatik silah kullandınız mı?</p>

  <p>— Ben yabanî hayvanları inceliyorum. Nişan talimi yapmıyorum.</p>

  <p>Gümüş gibi perçemlerin altındaki yüz bir tebessümle aydınlandı.</p>

  <p>— Tamam. Harika. Sadece emin olmak istemiştim.</p>

  <p>— Neden emin olmak?</p>

  <p>— Bu katliamda parmağınız olmadığından. Gidip uyuyun. Sizi akşam ararım.</p>
</body>
</html>
