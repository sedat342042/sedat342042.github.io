<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>29</h2>

  <p>— Böyle mi?</p>

  <p>Bilgisayar operatörü robot portreye çıkık elmacıkkemikleri ekledi. Diane başıyla onayladı. Geceyarısı olmuştu. İki saatten bu yana, çevre yolundaki kişinin robot portresini çizmek amacıyla Quai des Orfèvres'deki fizyonomi uzmanıyla birlikte çalışıyordu. Hipnoz seansından sonra, Paul Sacher'nin ısrarlı sorularına rağmen, Diane psikiyatrın yanından ayrılmış, doğruca cinayet polisine gitmişti.</p>

  <p>— Ya ağzı?</p>

  <p>Diane ekranda birbirini izleyen çeşitli dudak resimlerine baktı. Etli hareler. Küçük ovaller. M şekilliler. Dümdüz, çizgileri belirgin, ince bir dudak seçti.</p>

  <p>— Gözler?</p>

  <p>Ekranda yeni bir resmi geçit. Diane gözkapakları düşük baklava şekillide karar kıldı, gözbebekleri için de, çocukların kalem kutularında şıkırdayan ağır mürekkep hokkaları gibi koyu ve mavimtırak bir renk seçti. Yüz metre öteden gördüğü bir yüzü böylesine ayrıntılı tarif etmek mantıksız görünüyordu. Ne var ki, bu konuda yemin etmeye hazırdı, tıpkı bilinçaltına kazıdığı öteki ayrıntılar gibi. Katilin gözleri tıpatıp böyleydi işte.</p>

  <p>— Peki, kulaklar?</p>

  <p>Diane cevap verdi:</p>

  <p>— Kapüşonu vardı.</p>

  <p>— Nasıl bir kapüşon?</p>

  <p>— Yağmurluk kapüşonu. Yüzünün etrafında ipleri sıkıca bağlanmış.</p>

  <p>Uzman ekrandaki yüzün çevresine kusursuzca kapüşonu andıran koyu bir gölge çizdi. Diane biraz geriledi, gözlerini kıstı; ekrandaki yüz şekilleniyordu. Açık ve geniş bir alın. Kırışıklıkların ortasında, çakmaktaşı gibi elmacıkkemikleri. Gözkapaklarının tembelliği altından akik parıltılar saçan mavi-siyah gözler. Diane ekrandaki yüzde bir canavarlık, bir acımasızlık belirtisi görmeye çabalıyordu ama, çizgilerin güzelliğini kabul etmek zorunda kaldı.</p>

  <p>Patrick Langlois göründü. Ekrana bir göz attıktan sonra, Diane'a döndü. Yüzünde endişeli bir ifade.</p>

  <p>— Buna mı benziyor? diye sordu.</p>

  <p>Diane başıyla onayladı. Polis komiseri robot portreye fazla inanmaksızın baktı. Gecenin onunda bürosuna gelmeyi, portreyi oluşturmak için bir fizyonomi uzmanı çağırtmayı kabul etmişti. Elindeki karton dosyayı göğsüne bastırarak, masanın bir köşesine ilişti.</p>

  <p>— Üzerinde asker parkası vardı diyorsunuz, öyle mi?</p>

  <p>— Evet. Sovyet paltosu. Radyoaktiviteye karşı kullandıklarından.</p>

  <p>— Nasıl bu kadar emin olabiliyorsunuz?</p>

  <p>— Bundan beş yıl kadar önce, Sibirya'nın doğu ucunda, Kamçatka'da bir göreve gitmiştim. Bir askerî kampa yerleştirilmiştik, tesadüfen bir nükleer alarm tatbikatı izledim. O zaman bu paltoları yakından inceleme fırsatı buldum. Çapraz bağlanıp, yakayı da...</p>

  <p>Polis komiseri bir işaretle konuşmasını kesti. Bilgisayar başındaki uzmana portreyi basmasını söyleyip, Diane'a döndü:</p>

  <p>— Benimle gelin.</p>

  <p>Aralık kapıların, karanlık pencerelerin açıldığı koridorlardan geçtiler. Loş odalar, hâlâ bazı polislerin çalıştığı karmakarışık köşeler gördü.</p>

  <p>Langlois kadife kaplı bir kapının kilidini açtı. İçeri girip, halojen bir lamba yaktı. Eski kâğıtlar, yıpranmış deri eşyalar bir mübaşir odasını andırıyordu. Diane'a bir koltuk gösterip, masanın karşı tarafına oturdu. Bakışlarını kaldırmadan önce, bir süre parmaklarıyla masaya vurdu.</p>

  <p>— Bana haber vermeliydiniz, Diane.</p>

  <p>— Emin olmak istiyordum.</p>

  <p>— Oysa sizi uyarmıştım; detektif Alice'çilik oynamak yok, demiştim.</p>

  <p>— Lucien hakkında araştırma yapmamı siz istediniz.</p>

  <p>Komiser bir omuz hareketiyle paltosundan kurtuldu, konuşmasına devam etti:</p>

  <p>— Özetleyelim isterseniz. Size göre, geçirdiğiniz kaza bir cinayet girişimi, öyle mi?</p>

  <p>— Evet.</p>

  <p>— Kamyon şoförü bir dış güç ya da ne olduğunu anlamadığım bir şey tarafından komutla uyutuldu...</p>

  <p>— Hipnozla.</p>

  <p>— Diyelim ki hipnozla. Öyleyse siz dördüncü şeritte giderken, çarpışmanın tam o noktada gerçekleşmesi nasıl sağlandı?</p>

  <p>— Uzaklıkları ölçtüm. Kamyon Boulogne Ormanı'nda Porte-d'Auteuil Caddesi'ndeki bir otoparktan yola çıktı. Ben motorumu çalıştırmadan, parktan çıkması yeterliydi. Her ikimizin hızı hesaplandığında, nerede buluşacağımızı kestirmek güç değil.</p>

  <p>— Ya şoförün uyutulması? Tam o anda uyutulması mümkün olabilir mi?</p>

  <p>— Bir insanı, bir işaret gördüğü anda birden uyumak üzere koşullandırmak mümkün.</p>

  <p>— Bizim durumumuzda, nasıl bir işaret?</p>

  <p>Diane alnını ovuşturdu.</p>

  <p>— Şoför yeşil bir renk hatırlıyor. Belki de asker parkasından söz ediyordur. Yeşil parkalı adam tünel girişinde duruyordu.</p>

  <p>Komiser gözlerini Diane'dan ayırmıyordu. Siyah gözleri kır saçlarının altından parlıyordu.</p>

  <p>— Demek size göre, katiller ekip halinde çalışıyorlar?</p>

  <p>— Evet, öyle düşünüyorum.</p>

  <p>— Askerî bir operasyon gibi.</p>

  <p>— Askerî bir operasyon. Tamamen öyle.</p>

  <p>— Ve bütün bu operasyon, nüfusunuza aldığınız çocuğu ortadan kaldırmak için düzenlendi?</p>

  <p>Diane başıyla onayladı, bir taraftan da kendi yorumunun ne denli saçma olduğunun farkındaydı. Langlois ona doğru eğildi, delici bakışlarını Diane'ın yüreğine sapladı:</p>

  <p>— Size göre, onu neden öldürmek istediler?</p>

  <p>Perçemlerini yana atıp mırıldandı:</p>

  <p>— Bilmiyorum.</p>

  <p>Langlois yeniden koltuğuna dayandı, yeni bir bölüm açmak istercesine, farklı bir tonla konuştu:</p>

  <p>— Bir de Lucien'ın Taylandlı olmadığını söylüyorsunuz, öyle mi? Gerçekte Sibirya'dan ya da Moğolistan'dan geldiğini? Andaman kıyısına nasıl gelmiş peki?</p>

  <p>— Bilmiyorum.</p>

  <p>Kısa bir sessizlik sonra, sıkıntılı bir sesle devam etti Langlois:</p>

  <p>— Diane, size nasıl söyleyeceğim...</p>

  <p>Genç kadın gözlüğünün üzerinden baktı.</p>

  <p>— Deli olduğumu düşünüyorsunuz, değil mi?</p>

  <p>— Söyledikleriniz konusunda en ufak bir kanıtınız yok. Bütün bunlar sadece düşünüzün ürünü olabilir.</p>

  <p>— Ya şoför? Nasıl uyuyabildiğini hâlâ anlamıyor ve...</p>

  <p>— Aksini nasıl söyleyebilirdi ki?</p>

  <p>— Ya adam? Parkalı adam; onu da uydurmadım ya?</p>

  <p>Komiser başka yöne dalmayı tercih etti.</p>

  <p>— Hikâyenizi kabul ettik diyelim, Rolf van Kaen'i öldürenler de aynı kişiler mi?</p>

  <p>Diane yine tereddüt etti.</p>

  <p>— Bana kalırsa, evet, katiller Lucien'ı kurtardığı için Van Kaen'i bir şekilde cezalandırdı.</p>

  <p>— Akupunkturcuya kazayı kim bildirdi?</p>

  <p>— Bilmiyorum.</p>

  <p>— BBK'daki polisler hâlâ oğlunuzla ilgili bir çağrının ya da mesajın izine rastlamadılar. Anlaşılan Van Kaen'i çağıran, Kutsal Ruh.</p>

  <p>Diane daha ne ekleyebilirdi ki? Langlois önce genç kadının sessizliğine saygı gösterdi, sonra alçak sesle konuştu:</p>

  <p>— Sizin hakkınızda bilgi topladım.</p>

  <p>— Ne demek bu?</p>

  <p>— Arkadaşlarınıza, ailenize, sizi tedavi eden doktorlara telefon ettim.</p>

  <p>Diane tükürür gibi konuştu:</p>

  <p>— Bunu nasıl?..</p>

  <p>— Benim işim bu. Bu olayda da başlıca tanığımsınız.</p>

  <p>— Alçak.</p>

  <p>— Psikoterapi seanslarına katıldığınızı, hastaneye yatırıldığınızı, uyku tedavisi gördüğünüzü bana neden söylemediniz?</p>

  <p>— Üzerimde bir pankart mı taşıyacaktım?</p>

  <p>— Size bu soruyu daha önce de sorabilirdim ama... Lucien'ı neden evlat edindiniz?</p>

  <p>— Sizi ilgilendirmez.</p>

  <p>— O kadar gençsiniz ki...</p>

  <p>Yüzü utangaç bir tebessümle buruştu. Kırışıkları çekingenlik ifadesini daha da artırdı.</p>

  <p>— Tamam, o kadar güzelsiniz ki. Söylemek istediğim buydu. (Parmaklarını havada döndürdü.) Böylesi kelimeleri söylemekte hep güçlük çekmişimdir. Diane, neden bu evlat edinme girişimine atıldınız? Neden daha önce... neyse, ne anlatmak istediğimi biliyorsunuz; bir koca bulmadınız, bir yuva kurmadınız, klasik yoldan gitmediniz?</p>

  <p>Diane cevap vermeden kollarını kavuşturdu. Langlois sırtını kamburlaştırdı, dua ediyormuş gibi ellerini kenetledi; tıpkı hastanede yaptığı gibi.</p>

  <p>— Annenize kalırsa, güçlük çekiyormuşsunuz... bağlanmakta.</p>

  <p>Cümleyi havada bıraktı, birkaç saniye bekleyip devam etti:</p>

  <p>— Ona göre, hiç nişanlanmamışsınız.</p>

  <p>— Bu bir tür terapi falan mı?</p>

  <p>— Anneniz...</p>

  <p>— Annemin cehenneme kadar yolu var.</p>

  <p>Komiser sırtını duvara yasladı, ayağını çöp sepetine dayayarak gülümsedi:</p>

  <p>— Ben de öyle anlamıştım, evet... Ya babanız?</p>

  <p>— Aradığınız ne?</p>

  <p>Langlois oturuşunu değiştirdi, yine toparlandı.</p>

  <p>— Ben babamı hiç tanımadım. Annem altmışlı yıllarda komün hayatı yaşıyordu. Gruptaki tiplerden birini seçip kendini tohumlatmış. Aralarında anlaşarak. Adam beni hiç aramadı. Adını bile bilmiyorum. Annem beni babasız bir çocuk olarak yetiştirmek istedi. Evlilik boyunduruğundan, maço baskısından kaçış... O çağın fikirlerini taşıyordu. İnançlı bir feministti.</p>

  <p>Diane ekledi:</p>

  <p>— Bir de baba mesleğini sürdüren çocuklar vardır. Ben bir şaşkınlık ürünüyüm.</p>

  <p>Polis komiserinin yüzünden Diane'ın o çok sevdiği alaycı gülümseme geçti. Yasak bir manzaraya baktığını bildiğinden, adamın ifadesi Diane'ın yüreğini sızlattı. Birden kendini kırağıdan bir hapishanede, buzulun tutsağı gibi hissetti. Komiser üzüntüsünü görmüş olmalıydı; elini uzattı, Diane uzatılan elden kaçtı.</p>

  <p>Langlois hareketsiz kaldı, birkaç saniyenin geçmesini bekledi, sonra saldırılarının nedenine geldi:</p>

  <p>— Diane, "tokamak" sözcüğü sizin için bir anlam ifade ediyor mu?</p>

  <p>Genç kadın şaşkınlığını gizlemeye çalışmadı:</p>

  <p>— Hayır. Ne demek?</p>

  <p>— Bir kısaltma. Anlamı, akımlı manyetik oda. Aslında, Rusça.</p>

  <p>— Rusça mı? Bunu... bana neden söylüyorsunuz?</p>

  <p>Langlois dosyasını açtı; en üstte bir faks vardı. Diane Kiril alfabesiyle yazılmış faksta çok iyi çıkmamış bir kimlik fotoğrafı gördü.</p>

  <p>— Belki hatırlamıyorsunuz ama, Van Kaen'in yaşımında kara deliğe benzer bir dönem var.</p>

  <p>— 1969 ile 1972 arası, evet.</p>

  <p>— BBK görevlileri bu sabah doktorun Berliner Bank'taki kasasını açtılar. Kasanın içinde sadece bunlar vardı.</p>

  <p>Fotokopiyi havaya kaldırdı.</p>

  <p>— Alman doktorun o dönemde bir tokamakta çalıştığını kanıtlayan Sovyet kimlik belgeleri.</p>

  <p>— Ama... bunun anlamı?</p>

  <p>— Bir devrimci araştırma merkezi. Nükleer füzyon laboratuvarı.</p>

  <p>Diane katilin radyoaktivite geçirmez parkasını düşündü:</p>

  <p>— Nükleer parçalanma laboratuvarı demek istiyorsunuz, diye düzeltti.</p>

  <p>Komiser hayranlığını saklamadı.</p>

  <p>— Gerçekten şaşırtıcı bir insansınız, Diane. Haklısınız, bu konuda bilgi topladım; nükleer santralların temeli atomların parçalanmasına dayanır ama, burada başka bir yöntemden, füzyona dayalı bir teknikten söz ediliyor. Sovyetler'in altmışlı yıllarda bulduğu doğrudan güneşten etkilenen bir yöntem bu. Rusları iki milyon dereceye kadar çıkabilecek fırınlar inşa etmeye zorlayan, olağanüstü boyutta bir proje. Bütün bunların benim uzmanlığımı aştığını söylemek gereksiz tabiî.</p>

  <p>Diane sordu:</p>

  <p>— Bugün olanlarla ilgisi?</p>

  <p>Fotokopiyi Diane'a doğru çevirdi, anlaşılmayacak bir şey yokmuş gibi baktı.</p>

  <p>— Van Kaen'in çalıştığı tokamak ya da kod adıyla TK 17, Rusların şimdiye kadar yarattıklarının en önemlisiydi. Tümüyle gizli bir yer. Nerede olduğunu bir tahmin edin bakalım? Moğolistan Halk Cumhuriyeti'nin en kuzeyinde, Sibirya sınırında. Van Kaen'in gitmeye hazırlandığı yerde, Tsagaan-Nuur'da.</p>

  <p>Diane çok iyi çıkmamış belgeye baktı, bakışı kararlı, Van Kaen'in yüz çizgilerini gördü. Langlois yüksek sesle düşünüyordu:</p>

  <p>— Oraya neden dönmek istedi? En ufak bir fikrim yok ama, elimizdekiler bir bütün oluşturuyor. Bu çok açık.</p>

  <p>Operatör kapıyı vurup, girdi. Tek bir kelime etmeden robot portreden birkaç nüshayı masanın üzerine bırakıp, çıktı. Komiser resimdeki yüze bakıp, sözünü tamamladı:</p>

  <p>— Bakalım dosyalarımızın içinde bu herife uyan biri var mı? Fazla umudum yok ama, bilinmez ki. Aynı zamanda, Paris'teki Türk-Moğol toplumunda da araştırmalara başlayacağız. Giriş vizelerini gözden geçirmek, falan. Tek iyi haber, Paris'te bunlardan çok fazla olduğunu sanmıyorum.</p>

  <p>Ayağa kalkıp saatine baktı:</p>

  <p>— Gidip uyuyun, Diane. Saat biri geçmiş. Lucien'ın kaldığı odanın çevresindeki güvenlik önlemlerini artıracağız; endişelenmeyin.</p>

  <p>Diane'ı kapıya kadar geçirdi. Pervaza dayanarak ekledi:</p>

  <p>— Gerçeği söylemek gerekirse, çılgın olup olmadığınıza karar veremiyorum, Diane, ama ne olursa olsun, bu hikâye sizden çok daha çılgın.</p>
</body>
</html>
