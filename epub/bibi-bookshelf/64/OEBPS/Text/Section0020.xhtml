<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>16</h2>

  <p>Dönüş yolu üzerinde, Diane kendini en akıl almaz varsayımlara kaptırdı. Port-Royal Bulvarı'na vardığında, Lucien'ın gerçekten de Vietnam kökenli olduğuna inandırmıştı kendini. Barbusse Sokağı'nda, isimsiz bir çocuk olamayacağına karar verdi. Rolf van Kaen onun ailesini tanımıştı. Küçük çocuk esrarlı bir biçimde terk edilmiş, Alman doktor da çok daha gizemli bir yolla onun Fransa'da olduğunu öğrenmişti. Saint-Jacques Sokağı'nda, çocuğun önemli birinin gizli çocuğu olduğunu, babanın da akupunkturcuyu acilen devreye sokmak zorunda kaldığını düşündü. Sokak kapısının şifresi saçmalamasını kökünden kesti.</p>

  <p>Evindeki sükûnet merhem gibi geldi. Üç odalı küçük dairenin yansıttığı tanıdık duygular Diane'ı yatıştırdı. Beyaz duvarlara, maun parkelere, yağmurlu günlerde güneşi belleklerinde tutar görünen lekesiz perdelere uzun uzun baktı. Evini tepeden tırnağa düzene sokup temizlediği günden beri havada asılı kalan cila ve çamaşır suyu kokularını içine çekti. Gerçekten de o mucize gecesinin ertesinde, son iki haftanın üzüntü ve terk edilmişliğinden kalan izleri silmek için, her yeri temizlemişti Diane. Temizlik kokusu onu rahatlattı, kararını daha da pekiştirdi.</p>

  <p>Saatine baktı, Tayland ile Fransa arasındaki saat farkını hesaplamaya çalıştı. Paris'te öğlen. Ra-Nong'da akşamın beşi. "Evlat edinme" dosyasını çıkardı, sonra odasına gidip yere oturdu, sırtını yatağına dayadı. Heyecanıyla başa çıkabilmek zorundaydı, gevşemek için kullanılan wing-chun yöntemini uyguladı, nefeslerini batının en altından, göbek deliğinin birkaç santimetre üzerinden almaya çalıştı. Hava kanına karışıp o gizemli noktaya ulaştığında, sükûnet içini yatıştırıcı bir boşluk gibi sardığında, hazır olduğunu anladı.</p>

  <p>Ahizeyi kaldırdı, Boria-Mundi Vakfı'nın numarasını tuşladı. Birkaç titrek zil sesinden sonra, genizden gelen bir ses duydu. Diane, Térésa Maxwell'le konuşmak istediğini söyledi. İki dakika kadar bekledikten sonra, kapı gıcırtısına benzer bir "Alo" sesi duydu. Diane istediğinden de yüksek sesle sordu:</p>

  <p>— Madam Maxwell?</p>

  <p>— Benim. Kiminle görüşüyorum?</p>

  <p>Bağlantı kötüydü. Müdirenin sesiyse, daha da kötü.</p>

  <p>— Ben Diane Thiberge, diye söze girişti. Yaklaşık bir ay önce görüşmüştük. 4 eylül günü yetimhanenize geldim. Ben...</p>

  <p>— Altın burun halkalı?</p>

  <p>— Tamam.</p>

  <p>— Ne istiyorsunuz? Bir sorun mu var?</p>

  <p>Diane anlayışlı yüzü, sorgulayıcı gözleri unutmamıştı. Tereddüt etmeden yalan söyledi:</p>

  <p>— Hayır, hayır.</p>

  <p>— Çocuk nasıl?</p>

  <p>— Çok iyi.</p>

  <p>— Bana haber vermek için mi telefon ediyorsunuz?</p>

  <p>— Evet... Şeyy, tam olarak, öyle denemez. Size birkaç soru soracağım.</p>

  <p>Hattın öbür ucundan, parazitten başka bir şey duyulmuyordu. Konuşmaya devam etti:</p>

  <p>— Karşılaştığımızda, çocuğun nereden geldiğini bilmediğinizi söylemiştiniz.</p>

  <p>— Doğru.</p>

  <p>— Ailesini de tanımıyor musunuz?</p>

  <p>— Tanımıyorum.</p>

  <p>— Annesini hiç görmediniz mi?</p>

  <p>— Görmedim.</p>

  <p>— Etnik kökeni hakkında da hiçbir fikriniz yok, öyle mi? Ya da neden terk edildiği konusunda?</p>

  <p>Térésa Maxwell her sorudan sonra düşmanlık yüklü bir sessizlik yaratmayı başarıyordu. Bu kez sorma sırasının kendine geldiğine karar verdi:</p>

  <p>— Bu sorular, neden?</p>

  <p>— Ama... ben onun annesiyim. Oğlumu daha iyi anlayabilmem için, bilmek hakkım.</p>

  <p>— Bir sorun var. Bana bütün gerçeği anlatmıyorsunuz.</p>

  <p>Makinelere, serum tüplerine bağlı, sargılar içindeki küçük varlık yine gözlerinin önüne geldi. Gırtlağı kupkuru, yine de cevap verecek gücü buldu:</p>

  <p>— Sizden bir şey sakladığım falan yok! Ben sadece oğlum hakkında birkaç şey öğrenmek niyetindeyim ve...</p>

  <p>Térésa Maxwell içini çekti, bu kez daha az saldırgan bir sesle konuştu:</p>

  <p>— Sizinle karşılaştığımızda, tüm bildiklerimi anlatmıştım. Ra-Nong sokakları anasız babasız, bakımsız dolaşan küçük çocuklarla dolu. İçlerinden biri gerçekten kötü duruma düşünce, gidip alıyoruz onu, hepsi bu. Lu-Sian da onlardan biriydi.</p>

  <p>— Nesi vardı?</p>

  <p>— Susuz kalmıştı, bir de tabiî gıdasız.</p>

  <p>— Onu almaya geldiğimde, ne zamandır yetimhanenizdeydi?</p>

  <p>— Yaklaşık iki ay.</p>

  <p>— Onun hakkında hiçbir şey öğrenemediniz mi?</p>

  <p>— Biz soruşturma yapmayız ki.</p>

  <p>— Ziyaretine gelen oldu mu?</p>

  <p>Parazitler çok daha güçlendi. Diane karşısındakinden koparıldığını, tüm bilgi alma imkânlarının elinden alındığını sandı. Karşısındaki ses yeniden gıcırdadı:</p>

  <p>— Dikkatli olun, Diane.</p>

  <p>Sıçradı. Ses birden çok yakınlaşmıştı. Kekeledi:</p>

  <p>— Ne... Neye karşı?</p>

  <p>— Kendinize, diye soludu müdire. Daha fazlasını bilmek, Lu-Sian hakkında soruşturma yapmak eğilimine karşı dikkatli olun. O oğlan bundan böyle sizin çocuğunuz. Onun tek kökeni sizsiniz. Ötesini kurcalamayın.</p>

  <p>— İyi ama... Neden?</p>

  <p>— Hiçbir yere varamazsınız da ondan. Çocuk evlat edinenlerde gerçek bir hastalıktır bu. Hep her şeyi bilmek istediğiniz, aradığınız, soruşturduğunuz bir an gelir. Sanki size ait olmamış gizemli bir anı yakalamak istermiş gibi. O çocukların da geçmişleri var, bunu değiştiremezsiniz. O geçmişleri de onların karanlık tarafları.</p>

  <p>Diane bir şey ekleyemeyecekti. Boğazı çok kuruydu. Térésa devam etti:</p>

  <p>— Palimpsestus nedir, bilir misiniz?</p>

  <p>— Şeyy... sanırım, evet.</p>

  <p>Térésa yine de açıkladı:</p>

  <p>— Ortaçağ keşişlerinin üzerine yeni metinler yazmak için kazıdıkları Eskiçağ parşömenleri. Bu belgeler yeni metinlerle kaplı olsalar da, derinliklerinde eski mesajı saklarlardı. Evlat edinilmiş bir çocuk da bunun gibidir. Onu yetiştirebilir, bir sürü şey öğretebilir, kültürünüzü aktarabilir, kişiliğinizi verebilirsiniz... Ama unutmayın, altta hep başka bir metin kalacaktır. Çocuk hep kendi kökenini koruyacaktır. Ebeveynlerinin, ülkesinin genetik mirasını. Kendi topraklarında yaşadığı birkaç yılı... Böylesi bir sırla yaşamayı öğrenmek zorundasınız. O sırra saygı duyun. Oğlunuzu gerçekten sevmenin tek yolu, bu.</p>

  <p>Térésa'nın kupkuru sesi yumuşamıştı sanki. Diane yetimhaneyi gözünün önüne getirmeye çalıştı. Kokusunu, sıcaklığını, nekahet atmosferini duyuyordu. Oysa öğrenmek istediği şey hakkında en ufak bir bilgisi yoktu. Bu yüzden, sorularına kesin cevaplar almak zorundaydı:</p>

  <p>— Bana sadece bir şey söyleyin, dedi sonunda. Lucien... şeyy, Lu-Sian demek istiyorum, Vietnam kökenli olabilir mi?</p>

  <p>— Vietnamlı mı? Aman Tanrım! Neden Vietnamlı?</p>

  <p>— Şeyy... Vietnam oradan çok uzak değil de...</p>

  <p>— Hayır. İmkânsız. Kaldı ki, Vietnamca bilirim. Lu-Sian'ın konuştuğu lehçenin Vietnamca'yla uzaktan yakından ilgisi yok.</p>

  <p>Diane mırıldandı:</p>

  <p>— Çok teşekkür ederim. Sizi... sizi yine ararım.</p>

  <p>Telefonu kapadı, müdirenin sözlerinin, buzdan bir sahındaymışçasına, içinde yankılanmasını dinledi.</p>

  <p>İşte o uzak anı, zihninden o sırada geçti.</p>

  <p>İspanya'da, bir görev için gittiği Asturias'ta. Diane boş zamanlarından birinde, eski bir manastırı ziyarete gitmişti. Hâlâ meditasyon ve taş fısıltılar döneminde yaşayan gri ve kaba bir yapı. Manastır kütüphanesinde, onu hayran bırakan bir şey görmüştü. Cam vitrinin ardında, çelik ipliklere asılmış bir parşömen. Pürüzlü ve pembemsi yüzeyi parşömene organik, neredeyse canlı bir görünüm kazandırıyordu. Özenli gotik yazı sık satırlarla ve kimi yerde de zarif bir süsleme için küçük bir boşluk bırakılarak devam ediyordu.</p>

  <p>Ama insanı hayran bırakan, bambaşka bir şeydi.</p>

  <p>Tepedeki morötesi neon lamba düzenli aralıklarla yanıp sönüyor, yandığında da kara harflerin altındaki, daha akıcı, kırmızımtırak yazıyı gözler önüne seriyordu. Eskiçağ'dan kalma, daha eski bir metnin kalıntıları. Parşömende bırakılmış parmak izleri gibi.</p>

  <p>Diane anlıyordu şimdi; eğer çocuğu bir palimpsestus ise, eğer geçmişi yarı silinmiş bir metinse, o zaman o geçmişin bazı kırıntılarının Diane'ın elinde olması gerekirdi. Lu. Sian. Paris'te, bu evde yaşadığı üç hafta boyunca tekrarladığı o birkaç sözcük. Térésa Maxwell'in anlayamadığı o birkaç sözcük.</p>
</body>
</html>
