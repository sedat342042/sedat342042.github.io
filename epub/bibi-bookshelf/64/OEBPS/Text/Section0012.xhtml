<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>8</h2>

  <p>Reanimasyon odası, öteki odaların şeffaf duvarlarıyla bölünmüş koridora bakan camlı üç duvardan oluşuyordu. Diane karanlıkta oturuyordu. Üzerinde bir önlük, başında steril bir bone, yüzünde bir maske, krom yatağın karşısında hareketsizdi. Sanki yatağın denetimindeymiş gibi. İçinde Lucien'ın yattığı kablolar ve karmakarışık aletlerle donanmış metal askının kontrolündeymiş gibi.</p>

  <p>Çocuğun solukborusuna, bir ucu sunî solunum cihazına bağlı bir sonda takılmıştı. Diane'a anlatılanlara göre, sağ eline taktıkları serum hortumu, yirmi dört saat boyunca dozajı dakikada mililitre olarak ayarlanabilen bir şırınga sistemine bağlıydı. Sol kolundaki sonda tansiyonunu algılıyor, ucu karanlıkta zümrüt gibi parlayan pens de parmaklardan birinden "oksijen doygunluğu" tepkisini ölçüyordu.</p>

  <p>Diane çarşafların altında bir yerdeki elektrotların da yüreğinin vuruşlarını izlediğini biliyordu. Kafatasındaki kalın sargıların altındaki iki dreni de göremiyordu; görmemesi de gerekirdi zaten. Gözleri bir refleksle, yatağın solundaki ekrana çevrildi. Işıltılı yeşil sayılar ve dalgalar komadaki çocuğun fizyolojik faaliyetlerini rapor ediyordu.</p>

  <p>Onlara bakarken, hep bir kiliseyi hatırlıyordu Diane. İkonaların, kudasın, mumların soluk parıltılar saçtığı bir düşünme ve tutku mekânı... Parıltılı eğriler, kuvars sayılar, onun mumlarıydı. Bütün umutlarını, dualarını sığdırdığı adak kıvılcımları.</p>

  <p>Neredeyse tüm hayatını Necker Hastanesi'nin Çocuk Hastalıkları Beyin Cerrahisi Bölümü'nün bu servisinde geçirir olmuştu. Kazadan beri neredeyse hiç uyumamış, hiçbir şey yememiş, tek yudum bir şey içmemişti. Bir sakinleştirici bile almamıştı. Hâlâ ve durmaksızın, kafasındaki en küçük ayrıntıları hatırlamaya çalışıyordu; kazadan sonraki her dakikayı, her hareketi.</p>

  <p><br /></p>

  <p>İlkyardım aracının gelişi umutsuzluk krizini dondurmuştu.</p>

  <p>İşte o anda, dövünmeyi kesti, durmuş otomobil kaosunda sirenleri çığlık çığlığa kendine yol bulmaya çalışarak ilerleyen itfaiye aracına baktı. Kırmızı. Krom. Metal aletlerle dolu. Yangın kıyafetleriyle itfaiyeciler kamyondan fırlarken, acil durum şeridinde, üzerinde polis logosu bulunan bir acil müdahale otomobili göründü. Memurlar trafiği düzenlemeye koyuldu. Portakal renkli, fosforlu tulumlarıyla asfaltı temizlediler, otomobilleri –kamyonun kaplamadığı– en sağ şeride yönlendirdiler.</p>

  <p>Diane Toyota'nın yanında, ayağa kalkmıştı. İtfaiyeciler onu özensizce bir kenara çektiler, sonra arabasını karbonlu bir köpüğe boğdular. Şaşkındı, çevresini giderek artan sayıda otomobil sürücüsünün, mırıltının, yağmur gürültüsünün sardığını hissediyordu. Ne var ki, vicdanını döven kendi sözleri dışında, başka hiçbir şey duymuyordu: "Çocuğumu öldürdüm. Çocuğumu öldürdüm..."</p>

  <p>Kamyona doğru döndü, tünelin ışıklarının içinden geçen kukuletalı siluetlerin arasında, çocuğunun saplandığı bölümden uzaklaşan, deri giyimli bir adam gördü. İçinden gelen dürtüyle, yaklaştı. İtfaiye aracının sürücü mahalline uzanarak telsiz mikrofonunu çekti, aldı. Diane adama birkaç adım yaklaştığında, elde telsiz, bağırdığını duydu:</p>

  <p>— Burası iç çevre yolu itfaiyesi, Passy Kapısı... Sağlık birimi ne cehennemde?</p>

  <p>Diane ince yağmur damlalarına aldırmadı. Adam böğürüyordu:</p>

  <p>— Bir kazazede var. Bir çocuk. Evet... Nefes alıyor ama...</p>

  <p>İtfaiyeci cümlesini tamamlamadı. Mikrofonu fırlatıp, bardaktan boşanırcasına yağan yağmurun altında yaklaşan kamyonete koştu. Diane karoser üzerinde parlayan harfleri heceledi: "SAMU de Paris, SMUR, Necker 01". Her şey bir anda tersine döndü. Bir saniye önce, donmuş, içi boşalmış, havada asılıydı, ölü gibi. Oysa şimdi her ayrıntıyı yürek çarpıntısıyla izliyor, sırtlarında kocaman çantalarla koşuşturan SAMU görevlilerine bakıyordu. Bir umut. Umut vardı.</p>

  <p>Peşlerine takıldı, polis kordonunun çevresinden dolanmayı başardı. Kazayı yapan kamyonun şoför mahalline olabildiğince sokulup büzüldü. Asfalta yayılan geniş yağ ve benzin birikintisi, yağmur sularına karışmıyordu bir türlü. Işıldakların portakal renkli puslu görüntüsü birikintinin yüzeyini çizik çizik bozuyordu. Herkes aynı noktanın üzerine eğilmişti. Diane çocuğunu göremiyordu artık.</p>

  <p>Yaklaştı, daha iyi bakmaya zorladı kendini. Vücudu titriyordu, ama içinden gelen bir direnç benliğini denetliyor, daha iyi bakmaya zorluyordu. Sonunda, narin gölgeyi seçebildi. Kopkoyu bir birikintinin içindeki yaralı kafayı görünce, bacakları onu daha fazla taşıyamadı. Kopmuş saçların arasında, açıkta kalmış etini gördü. Bir dizinin üstüne yığıldı, yerdeyken kamyonun şasisi altına, Lucien'ın yanına çömelmiş birini gördü. Elindeki mikrofona bağırıyordu:</p>

  <p>— Tamam. Elimde bir beyin ezilmesi var. Sanırım, iki taraflı. Evet. Acilen bir çocuk doktoruna ihtiyacım var. Acilen. Not alıyor musunuz?</p>

  <p>Diane dudaklarını ısırıyordu. Kelimeler beynine kazınıyordu. Doktor çelik yığının altından çıktı. Beyaz önlüğü parkasının altından sarkıyordu.</p>

  <p>— Koma, evet... Glasgow skalası...</p>

  <p>Şimşek gibi bir hareketle çocuğun gözlerini açtı, boynuna dokundu, nabzına baktı:</p>

  <p>— ... dört.</p>

  <p>Yine çocuğun gözlerini araladı:</p>

  <p>— Tekrar ediyorum; Glasgow skalası dört. Çocuk doktoru yola çıktı mı?</p>

  <p>Lucien'ın sağ kolunu hızla inceleyerek ekledi:</p>

  <p>— Sağ dirsekte açık bir kırık da var. (Kanlı saçlara dokundu) kafa derisinde bir yara. Önemli değil. Bilançonun devamı, on dakika sonra.</p>

  <p>Yanındaki hastabakıcı sırt çantasının cırt cırtlı kapağını açıyor, bir diğeri de çocuk ile eğilmiş saclar arasına katlanmış battaniyeler yerleştiriyordu. İtfaiyeciler çocuğu yağmurdan korumak için plastik tenteler geriyordu. Kimse Diane'ın farkında bile değildi.</p>

  <p>Doktor bir yandan büyük bir dikkatle Lucien'ın boynunu açarken, bir yandan da çocuğun çenesini ovuşturuyordu. Hastabakıcılardan biri ensenin altına bir minerva yerleştirdi. Doktor kararlı bir hareketle minervayı kilitledi.</p>

  <p>— Tamam. Sunî teneffüs.</p>

  <p>Elinde yarısaydam bir hortum belirdi, zaman geçirmeden hortumu yarı açık ağızdan içeri itti. İkinci hastabakıcı Lucien'ın sol eline sondayı saplamıştı bile. Bu adamlar acilliğin ve deneyimin koşullanmış refleksleriyle hareket ediyor gibiydiler.</p>

  <p>— Siz orada ne yapıyorsunuz?</p>

  <p><br /></p>

  <p>Diane bakışlarını kaldırdı. Doktor yağmurun gerisinden, bakışındaki anlamı önceden kestirmişçesine, gözbebeğindeki umutsuzluğu sezmişçesine, ağzını açmasına fırsat vermedi.</p>

  <p>— Kaç yaşında? diye sordu.</p>

  <p>Anlaşılmaz bir cümle çıkardı, sonra daha güçlü konuşarak, tentedeki yağmur sesini bastırdı:</p>

  <p>— Altı ya da yedi.</p>

  <p>— Altı ya da yedi mi? diye kükredi doktor. Benimle dalga mı geçiyorsunuz?</p>

  <p>— Onu evlat edindim. Yeni... yeni evlat edindim. Birkaç hafta önce.</p>

  <p>Adam ağzını bir kez daha açtı, durakladı, sonra cevap vermemeyi yeğledi. Lucien'ın ceketinin düğmelerini çözdü, kazağını kaldırdı. Diane karnından bir darbe yemiş gibi oldu. Göğsü simsiyahtı. Bu siyahlığın kanla ilgisi olmadığını anlaması için, birkaç saniye gerekti; yağdı sadece. Doktor bir gazlıbez aldı, göğüs kafesini temizledi. Bakışlarını kaldırmadan, sordu:</p>

  <p>— Evveliyatı ne?</p>

  <p>— Ne dediniz?</p>

  <p>Çıplak göğsün üzerine yapışkan düğmeler yerleştiriyordu. Homurdandı:</p>

  <p>— Hastalıklar? Sağlık sorunları?</p>

  <p>— Yok.</p>

  <p>Düğmelerin üzerine elektrotların penslerini kıstırdı.</p>

  <p>— Tetanos aşısı yaptırdınız mı?</p>

  <p>— Evet. İki hafta önce.</p>

  <p>İkinci hastabakıcı doktorun uzattığı kabloları aldı, zaman geçirmeden üstü siyah sacla kaplı bir kutunun arkasına soktu. Doktor küçük çocuğun pazısına tansiyon aletini takmıştı bile. Bir bip sesi. Hastabakıcıya başka kablolar uzattı, yeni kablolar başka bir kutuya bağlandı.</p>

  <p>Tentenin altında bir itfaiyeci göründü. Elinde kocaman eldivenler, üzerinde de müflonlu bir parka vardı. Onun arkasında, geri geri gelen, usulca yaklaşan bir kamyon. Yan tarafında ENKAZ KURTARMA. Yanında, ellerinde barbar aletler, hava hortumları, tekerlekli hidrolik krikolar taşıyan, iten bir kalabalık. Yangın söndürme aletleriyle, hortumlarla ve tüplerle gelmiş, yarım daire biçiminde dizilen başkaları. Gerçek bir saldırı başlangıcı.</p>

  <p>— Başlıyor muyuz?</p>

  <p>Yüzü terden sırılsıklam doktor cevap vermedi. Yeni bir yırtılma sesi duyuldu. Bir hastabakıcının elinde bir ekran belirdi. Yeşil ışıklar yanıp söndü: eğriler, sayılar. Diane için, sanki imkânsız olan gerçekleşiyormuş gibiydi. Hayatın dili, monitörde salınıyordu.</p>

  <p>Lucien'ın hayatı.</p>

  <p>İtfaiyeci haykırdı:</p>

  <p>— Kahretsin, başlıyor muyuz, başlamıyor muyuz?</p>

  <p>Doktor gözlerini parkası müflonlu itfaiyeciye çevirdi:</p>

  <p>— Hayır, başlamıyoruz. Çocuk doktorunu bekliyoruz.</p>

  <p>— İmkânsız. (Yerde parlayan benzini gösterdi.) Bir iki dakika sonra hepimiz...</p>

  <p>— Geldim.</p>

  <p>Tentenin altına yeni biri süzülmüştü. Saçları darmadağınık, yüzü bembeyaz, birinci doktordan da kötü giyimli biri. İki hekim kısaltmalardan ve başharflerden oluşan bir konuşmaya daldı. Çocuk doktoru Lucien'ın üzerine eğildi, gözkapağını araladı:</p>

  <p>— Kahretsin!</p>

  <p>— Ne var?</p>

  <p>— Midriyaz. Gözbebeği büyümüş.</p>

  <p>İki adamın arasında kısa bir sessizlik. İtfaiyeci topuklarının üzerinde döndü. Mekanik aletler gözle görünür biçimde yaklaşıyordu.</p>

  <p>— Tamam, dedi sonunda yeni gelen. Genel uyuşturma. Bir PontoCelo. Telsiz nerede?</p>

  <p>Birinci doktor ile hastabakıcılar hareketlenirken, mikrofonu aldı, telsizdeki seslere katıldı:</p>

  <p>— İç çevre yolu üzerinde son durum. Beyin cerrahisinde ameliyat masası hazır olsun. Güçlü bir ekstradüral hematom kuşkusu. Tekrar ediyorum; her iki yarımkürede de HED! (Bir süre.) Nöroşirürjik bir zedelenme ve beyne darbe... (Yine bir sessizlik.) Nereden bileyim, canım! Midriyaz başladı bile, hepsi bu. Kahretsin! Bir çocuktan bahsediyorum. Yedi yaşında. Daguerre. Ameliyathanede Daguerre'i istiyorum! Başka kimseyi değil!</p>

  <p>İtfaiyeci yeniden göründü. Başıyla kabul işareti yaptı. Birkaç saniyede, yepyeni bir örgütlenme gerçekleşti. Hastabakıcılar çocuğu keçe örtülerle, bez minderlerle kuşattı. Daha ötede, kriko kolları kamyonun şasisinin altına giriyordu.</p>

  <p>— Buradan çıkmak gerek, dedi soluk soluğa birinci doktor Diane'a.</p>

  <p>Adama baktı, beyni bomboş, sersemce kafasını salladı. Lucien'a son bir kez baktığında gördüğü, tahtalarla ve örtülerle çevrilmiş, gözlerinde kumaşlarla beslenmiş bir gözlük olan bir gölgeydi.</p>

  <p><br /></p>

  <p>Odayı tiz bir ses doldurdu. Diane sıçradı. Birkaç saniye sonra, bir hemşire göründü. Genç kadına tek bir kez bile bakmadan, metal ayağa yeni bir sodyum klorür torbası asıp, damara giden tüpe bağladı.</p>

  <p>— Saat kaç?</p>

  <p>Hemşire döndü. Diane sorusunu yineledi:</p>

  <p>— Saat kaç?</p>

  <p>— Gecenin dokuzu. Çoktan gittiniz sanıyordum, Bayan Thiberge.</p>

  <p>Başını belli belirsiz salladı, sonra gözlerini yumdu. Sanki en ufak bir dinlenmeye hakkı yokmuş gibi, gözkapakları yanmaya başladı. Gözlerini yeniden açtığında, hemşire kaybolmuştu.</p>

  <p>Anıları yine şimdiki zamandan kopardı Diane'ı.</p>

  <p><br /></p>

  <p>— Büroma gitmek istemediğinizden emin misiniz?</p>

  <p>Diane negatoskop bölmesinin yanında duran Doktor Eric Daguerre'e bakıyordu. Işıklı panonun üzerinde Lucien'ın beyninin röntgenleri, scanner'ları sıralanmıştı. Aynı görüntüler, cerrahın yüzüne yansıyordu.</p>

  <p>Başıyla hayır deyip, belli belirsiniz bir sesle sordu:</p>

  <p>— Nasıl geçti?</p>

  <p>Müdahale üç saatten fazla sürmüştü. Doktor ellerini önlüğünün ceplerine soktu.</p>

  <p>— Elimizden geleni yaptık.</p>

  <p>— Lütfen, Doktor. Bana kesin bir cevap verin.</p>

  <p>Daguerre gözlerini ondan ayırmıyordu. Herkes aynı şeyi söylüyordu. Necker Hastanesi'nin en iyi beyin cerrahı. Komanın dönüşü olmayan kıyılarından onlarca çocuğu alıp getiren bir virtüöz. Söze girişti:</p>

  <p>— Oğlunuzun bir ekstradüral hematomu vardı. Sağ yarımkürede bir kan birikmesi. (Röntgenlerden birinin üzerinde, söz konusu bölgeyi gösterdi.) Hematoma erişmek için, şakağını açtık. Bütün o bölgedeki pıhtılaşmış, katılaşmış kanı emdik. Hemostaz dedikleri. Yarayı kapatırken, kalan kanı boşaltmak için emici bir dren bıraktık. Bu açıdan, her şey istediğimiz gibi oldu.</p>

  <p>— Bu açıdan mı?</p>

  <p>Daguerre ışıklı cama yaklaştı. Kesin olarak yaşını tahmin etmek imkânsızdı; otuz ile elli arasında. Keskin hatlı yüzü aşırı derecede solgundu ama, bu solukluk bir hastalık çağrıştırmıyordu. Tam tersine, bir çeşit ışık gibi. Tüm yüzünden yayılan, kesin bir aydınlık. İşaret parmağıyla beynin iki yarısını gösterdi:</p>

  <p>— Lucien'ın bir derdi daha var. Çift taraflı bir ezik. Fazla bir müdahalede bulunamayacağımız bir şey bu.</p>

  <p>— Beyninin bazı bölümleri zarar mı gördü?</p>

  <p>Doktor belirsiz bir hareket yaptı.</p>

  <p>— Söylemesi imkânsız. Şimdilik, başka bir sorunumuz var. Vücudun herhangi bir başka yeri gibi, darbe alınca beyin de şişme eğilimi gösterir. Oysa kafatası, kapalı bir kutudur; en ufak bir genişlemeye izin vermez. Eğer beyin kemiklere aşırı bir güçle dayanırsa, hayatî işlevlerini yerine getiremez. Buna beyin ölümü denir.</p>

  <p>Diane masaya dayandı. Röntgenlerin mavimsi parıltıları, doktorun yüz hatlarında yansıyordu. Neonların da artırdığı sıcaklık, dayanılır gibi değildi.</p>

  <p>— Ve siz... siz bir şey yapamaz mısınız?</p>

  <p>— Kafatasının altına, beyin basıncını sürekli olarak denetlememize imkân verecek ikinci bir dren yerleştirdik. Eğer basınç daha artarsa, dreni açıp, beyin-omurilik sıvısının birkaç mililitresini boşaltırız. Beyni rahatlatmanın başka bir yolu yok.</p>

  <p>— İyi ama, beyin de sonsuza dek genişlemez ya?</p>

  <p>— Hayır. Krizler hafifler, sonra kaybolur. İşler normale dönene kadar, krizleri yönetmek bize düşüyor.</p>

  <p>— Doktor, dürüst olun. Lucien... neyse, bundan kurtulabilir mi? Bilinci açılabilir mi?</p>

  <p>Yine anlaşılmaz bir hareket.</p>

  <p>— Eğer beyin içi basınç çabuk düşerse, kazandık sayılır. Ama eğer genişleme sıkça tekrarlanırsa, yapacak bir şeyimiz yok. Beyin ölümünün önüne geçemeyiz.</p>

  <p>Bir sessizlik oldu. Daguerre son sözü söyledi:</p>

  <p>— Beklemek gerek.</p>

  <p><br /></p>

  <p>Dokuz gündür, bekliyordu Diane.</p>

  <p>Dokuz günden beri, her akşam, sonunda evine dönüyor, bir yalnızlığı bırakıp, ötekine, Panthéon Meydanı yakınında, Valette Sokağı'nda, düzensizliğiyle sahibesinin iç dünyasını yansıtan dairesine gidiyordu.</p>

  <p>Hastanenin ana avlusunu geçti. Binalarıyla, dükkânlarıyla, kilisesiyle, gerçek bir kente benziyordu hastane. Gündüzleri burada, binaların oluş nedenlerini –tedavi, hastalık, ölüme karşı savaş– neredeyse unutturacak yanıltıcı bir hareketlilik hüküm sürüyordu. Ama gece, derin sessizliğe ve yalnızlığa terk edilince, yapılar ölümlü koyuluğa kavuşuyor, endişeyle, hastalıklarla ve yok olmayla çok daha yakından kuşatılmış görünüyordu. Büyük kapıya giden yola saptı.</p>

  <p>— Diane.</p>

  <p>Durdu. Gözlerini kıstı.</p>

  <p>Çimenleri aydınlatan lambanın ışığında, annesinin gölgesi.</p>
</body>
</html>
