<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>40</h2>

  <p>— Kas kasılmaları ve spazm olarak görülen, hat safhada bir nöromüsküler uyarılırlık belirledik...</p>

  <p>Yine hastane.</p>

  <p>Yine bir doktor açıklaması.</p>

  <p>Diane birkaç dakikada İrène Pandove'un evine dönüp, çocuğu bir duvar örtüsüne sarmış, kendi de eski yağmurluğunu giymişti. Sonra bütün hızıyla Nice'e, Saint-Roch Hastanesi'nin Acil Servisi'ne gitmişti. Saat öğleden sonra ikiydi ama, birkaç yıl yaşlanmış gibi hissediyordu kendini.</p>

  <p>Doktor devam ediyordu:</p>

  <p>— Bir de şu olağanüstü ateş var. Çocuğun ateşi neredeyse kırk bir dereceye çıktı. Bu olguların patojen nedenlerini henüz belirleyemedik. Dış inceleme hiçbir sonuç vermedi. Kan tahlilinde herhangi bir enfeksiyon görülmüyor. Öteki testlerin sonucunu beklemek zorundayız. Zaman aralıklarını da göz önünde bulunduruyoruz. Ama belirtiler saraya benzemiyor ve...</p>

  <p>— Hayatı tehlikede mi?</p>

  <p>Çalışma masasının gerisinde, ayakta duran adamın önlüğü sanki gece onunla uyumuş gibi, bumburuşuktu. Kuşkulu bir ifade takındı:</p>

  <p>— Aslında, hayır. Onun yaşında, kasılma tehlikesinden söz edilemez. Ateşi de zaten düşüyor. Bilinci de açılıyor gibi. Bana kalırsa, çocuk bir çeşit... kriz geçirmiş ama, en kötüsünü atlatmış. Şimdi bize bu krizin nedenini bulmak kalıyor.</p>

  <p>Diane'ın gözünde beyaz taşlardan yapılmış daire ile çalı çırpının üzerindeki kafatası canlandı. Küçük çocuğun muhtemelen şamanizme özgü bir transa girdiğini nasıl anlatırdı? Doktor sordu:</p>

  <p>— Çocukla bir bağınız var mı?</p>

  <p>— Daha önce de söyledim; arkadaşlarımdan birinin evlat edindiği bir çocuk...</p>

  <p>Doktor önündeki fişe baktı.</p>

  <p>— İrène Pandove, değil mi?</p>

  <p>Diane Acil Servis'te kadının adını vermişti. Kendi gittikten sonra, çocuğun kimliğini bilmelerini istiyordu. Doktor sormayı sürdürdü:</p>

  <p>— Peki bu Madam Pandove nerede?</p>

  <p>— Bilmiyorum.</p>

  <p>— Ama çocuğu... böyle mi buldunuz? Yalnız mıydı?</p>

  <p>Diane öyküsünü tekrarladı; arkadaşını ziyaret, boş ev, Lucien'ı bataklıkta bulması... Ölüden söz etmeyi düşünmemişti. Yarı gerçekler anlatmaktan çekinmiyordu; birkaç dakika sonra dışarıda olacaktı ne de olsa. İnsan, sırtı uçuruma dayandığında arkasına döner mi?</p>

  <p>Doktor şüphelenmiş görünüyordu. Israrla karşısındaki kadının ıslak yağmurluğuna, yüzündeki çürüklere, burnundaki kahverengi yara izlerine bakıyordu; Diane'ın yüzündeki sargı düşmüştü. Genç kadın aniden,</p>

  <p>— Telefon etmem gerek, dedi.</p>

  <p>Göl çevresindeki koşuşturma sırasında cep telefonunu kaybetmişti. Doktor önündeki telefonu gösterdi:</p>

  <p>— Tabiî, bir dış hat alıp...</p>

  <p>— Yalnız olmayı tercih ederim.</p>

  <p>— Yandaki odaya geçin. Sekreterim istediğiniz numarayı çevirir.</p>

  <p>— Yalnız. Lütfen.</p>

  <p>Doktor homurdandı, belli belirsiz bir hareketle kapıyı gösterdi:</p>

  <p>— Dışarıda, giriş holünde telefon kulübeleri var.</p>

  <p>Diane kalktı. Doktor kaşlarını çatıp, ekledi:</p>

  <p>— Sizi bekliyorum. Daha konuşmamızı bitirmedik.</p>

  <p>Diane gülümsedi:</p>

  <p>— Tabiî. Hemen geliyorum.</p>

  <p>Daha kapıyı kapatmadan, doktorun telefonu kaldırdığını duydu. "Polisler" diye düşündü. "Bu salak polis çağırıyor." Koridora çıkıp adımlarını hızlandırdı.</p>

  <p>Giriş holüne vardığında, gazeteciden bir telefon kartı aldı. Kulübelerden birine kapanıp Éric Daguerre'in direkt telefonunu tuşladı. İçini kemiren yeni bir endişe vardı. Ya Lucien da, henüz açıklanamayan bir nedenle, transa girdiyse? Olaylar arasında bir çeşit paralellik olmasından ürküyordu. Bu iki çocuk ve hastalık belirtileri arasında bir çeşit yankı oyunu gibi bir şey.</p>

  <p>Telefona santral cevap verdi; doktor ameliyattaydı. Aklına başka birisi gelmediğinden, Madam Ferrer'i istedi. Hemşire kuşkularını doğruladı; Lucien'ın ateşi yine çok yükselmiş, dahası şuuru kaybolmaya başlamıştı. Yine de her şey yoluna girmişti; ateşi düşüyor, kasları gevşiyordu. Doktor Daguerre bir dizi test istemişti. Sonuçları bekleniyordu. Madam Ferrer sözünü bitirirken Didier Romans'ın acilen Diane'la konuşmak istediğini söyledi. Diane sordu:</p>

  <p>— Nerede şimdi?</p>

  <p>— Burada, serviste.</p>

  <p>— Beni ona aktarın.</p>

  <p>Antropoloğun sesi, bir dakika sonra duyuldu:</p>

  <p>— Bayan Thiberge, mutlaka hastaneye gelmeniz gerekiyor!</p>

  <p>— Ne oluyor?</p>

  <p>— Olağanüstü bir şey.</p>

  <p>— Lucien'ın transa girmesinden mi söz ediyorsunuz?</p>

  <p>— Bir ara trans gibi bir şey geçirdi, evet. Ama şimdi bambaşka bir şey var.</p>

  <p>— NE?</p>

  <p>Romans, Diane'ın sesindeki endişeli tınıyı duymuştu.</p>

  <p>— Sakın endişelenmeyin, dedi aceleyle. Çocuğunuz için bir tehlike yok.</p>

  <p>Diane her heceyi vurgulayarak sorusunu tekrarladı:</p>

  <p>— Ne oluyor?</p>

  <p>— Telefonda anlatması uzun sürer. Gelip, kendi gözlerinizle görmelisiniz. Burada, gözle görülür bir şey.</p>

  <p>Diane kestirip attı:</p>

  <p>— Üç saat sonra oradayım.</p>

  <p>Telefonu kapattı. Hastanenin aşırı sıcak havasından boğuluyordu. Yağmurun yapıştırdığı perçemlerini, terden sırılsıklam yakasını hissetti. Düşüncelerinde yeni bir boşluk oluştu. Bu iki çocuk, birbirlerinden sekiz yüz kilometre uzaktayken, nasıl olmuş da aynı krize yakalanmıştı? Antropoloğun sözünü ettiği olağanüstü şey neydi?</p>

  <p>Saat on dört otuzdu. Giriş kapısına bir göz attı. Her an bir manga jandarmanın içeri dalmasını bekliyordu. Onu Lucien'ın kökenleri ve cesedi her an bulunabilecek İrène Pandove'un ölümü hakkında sorguya çekecek insanlar.</p>

  <p>Paris'e dönmeliydi. Oğlunu görmeliydi. Her şeyi, onu koruyacak ve adalet mekanizmasına karşı savunacak tek kişiye, Patrick Langlois'ya anlatmalıydı. Komiserin cep telefonunun numarasını tuşladı. Langlois, konuşmasına fırsat vermedi.</p>

  <p>— Tüh, nerelere kayboldunuz?</p>

  <p>— Nice'teyim.</p>

  <p>— Orada neler karıştırıyorsunuz?</p>

  <p>— Birini görmem gerekiyordu...</p>

  <p>Adamın sesi rahatlamıştı.</p>

  <p>— Kaçmaya karar verdiğinizi sanmıştım.</p>

  <p>— Neden kaçayım?</p>

  <p>— Sizin neye karar vereceğiniz bilinmez ki.</p>

  <p>Diane susup birkaç saniye bekledi. Birden, bu sessizlikten daha önce hiç kimseye karşı duymadığı bir güven, bir yakınlık doğdu. Aceleyle –hıçkırıklara boğulmamak için- anlattı:</p>

  <p>— Patrick, boğazıma kadar boka battım.</p>

  <p>— Beni şaşırtıyorsunuz.</p>

  <p>— Şaka yapmıyorum. Sizinle görüşmem gerek. Size anlatmalıyım.</p>

  <p>— Ne zaman Paris'te olabilirsiniz?</p>

  <p>— Üç saate kadar.</p>

  <p>— Sizi büromda bekliyorum. Benim de anlatacaklarım var.</p>

  <p>— Ne?</p>

  <p>— Sizi bekliyorum.</p>

  <p>Diane komiserin sesinde, daha önce duymadığı derin bir endişe hissetti. Israrla sordu:</p>

  <p>— Ne var? Ne buldunuz?</p>

  <p>— Buraya geldiğinizde anlatırım. Ama kendinize çok dikkat edin.</p>

  <p>— Neden?</p>

  <p>— Bu işe sandığımdan da fazla bulaşmış olabilirsiniz.</p>

  <p>— Ne... ne demek bu?</p>

  <p>— Sizi emniyet müdürlüğünde bekliyorum.</p>

  <p>Kulübeden çıkıp, otomatik kapılara doğru yürüdü. Dışarıda, cadde kırmızı, kuru, buruşuk yapraklarla kaplıydı. Diane arabasına bindiğinde, sanki bizzat sonbahar ona tuzak hazırlıyormuş gibi geldi.</p>
</body>
</html>
