<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>69</h2>

  <p>Neonlardan yayılan ışık, soğuğa daha fazla direnemiyordu. Diane ellerinin ve ayaklarının uyuştuğunu, ağırlaştığını hissetti. Hikâyenin sonuna kadar dayanabilecek miydi? Şafağa kadar?</p>

  <p>Mavriskiy ve Sacher kımıldamıyordu. Sybille Thiberge'in sözlerini, sanki söylenenlerin kendileri için yaşamsal değeri varmış gibi, gözlerini kırpmadan dinliyorlardı. Yüzlerinde heykel ciddiyeti vardı. Diane Çin tapınaklarının girişlerini koruyan taş hayvanları hatırladı.</p>

  <p>Lanetli anne sözlerine devam etti:</p>

  <p>— Biz tokamaka vardığımızda, parapsikologlar çalışmaları çoktan amacından saptırmışlardı. Thomas incelemelerdeki acımasızlığa daha başından tutuldu. Bense yapılan deneyleri kötü kaderimin yeni bir aşaması olarak görüyordum sadece. Bütün bunların içinde, soğukkanlı bir aldırmazlıkla yaşıyordum.</p>

  <p>Ne var ki Tseven şamanları getirdiklerinde, harekete geçmeye karar verdim. Benim ile öteki araştırmacılar arasındaki güç dengesi son iki yılda çok değişmişti. Tüm çılgınlıklarına, bütün acımasızlıklarına rağmen, hepsi bana âşık olmuştu. Onlara Fransızca'yı ben öğrettim. İçkiliyken açıkladıkları sırlarını ben dinledim. Onlara bir nebze olsun yakınlık gösteren de bendim. Bana bu cehennemdeki her şeyden daha çok sevgi, saygı ve hayranlık duyuyorlardı.</p>

  <p>Diane o Slav işkencecileri gözünün önüne getirmeye çalıştı. Anası gözüne yılan saçlı çılgın bir ejder gibi göründü.</p>

  <p>— Bu kanlı yöntemleriyle hiçbir yere varamayacaklarını anlattım onlara, şamanların gücüne ulaşmanın tek yolunun öğretiden geçtiğini söyledim. Bize yardım etmesi için Talikh'i nasıl ikna edeceğimi biliyordum...</p>

  <p>Diane kabaca sözünü kesti:</p>

  <p>— İşte buna inanamam. Sibiryalı büyücülere işkence ediyorsunuz, Talikh'i zindana atıp kardeşlerini yakıyorsunuz, sonra da Talikh'in emirlerinizi yerine getirmesi için, senin hücresine girip gözlerini süzmenin yeterli olacağını sanıyorsunuz? Bütün anlattıkların palavra.</p>

  <p>Sybille yüzünü buruşturdu.</p>

  <p>— Yeteneklerimi hor görme, güzelim. Ama haklısın, başaramadım, Neyse ki Eugen'in başka bir planı daha vardı.</p>

  <p>— Nasıl bir plan?</p>

  <p>— Sabırlı ol. Bırak da her şeyi sırasıyla anlatayım.</p>

  <p>Sözü Paul Sacher aldı. Ayrıntıların adamıydı o.</p>

  <p>— Nisan sonuna doğru, Talikh ile Tseven şamanları serbest bıraktık. Dokuz şamanı. Hep birlikte burada, bu salonda toplandık. Dünmüş gibi hatırlıyorum. Sıska yüzlerini, ağaç kabuğu kadar sert derilerini, yıpranmış siyah deellerini. Hep birlikte, çemberi oluşturduk. Artık meclis başlayabilirdi.</p>

  <p>— Meclis mi?</p>

  <p>Sybille açıkladı:</p>

  <p>— Tseven dilinde, <i>iluk.</i> Vatikan'da kardinallerin toplantısı gibi, dinî bir meclis; tek fark, burada toplananların şaman olması. Moğolistan'ın ve Sibirya'nın en güçlü şamanları. Taştan bir çemberin içinde toplanmıştık. Tsevenler toplantımıza "taş meclisi" adını verdiler.</p>

  <p>Giovanni'nin içindeki etnolog birden uyanıp, sordu:</p>

  <p>— Tören nasıl oldu?</p>

  <p>Sybille İtalyan'a küçümseyen gözlerle baktı.</p>

  <p>— Bir sırra ulaşmak, bir çizginin ötesine geçmek gibi bir şeydir. O sırrı açıklamak da, öte taraftan bu yana dönmek. Şamanlar ormanda bize rehberlik ettiler. Giderek insan âdetlerinden arındık, konuşmayı unuttuk, çiğ et yemeğe başladık. Tayga içimize girdi, parçaladı, yok etti. Deneme gerçek bir ölüm oldu ama, sonunda ellerimiz güç dolu, hayata döndük.</p>

  <p>Diane sordu:</p>

  <p>— Tam olarak, hangi güç?</p>

  <p>— Öğrendiklerimiz, elimizdeki yeteneklerimizi sonuna kadar kullanabilmemizi sağladı.</p>

  <p>Diane titremeye başladı. Gerçek, soğukla birlikte kanına işliyordu. Bulunduğu durumda, vücudun her üç dakikada bir derece ısı kaybettiğini biliyordu. Hep birlikte donarak mı öleceklerdi? Yine sordu:</p>

  <p>— Tseven şamanlara ne yaptınız?</p>

  <p>Mavriskiy sahte bir pişmanlıkla eğildi.</p>

  <p>— Öldürdük. Bizim öykümüz, alçaklığın öyküsüydü. Sınırsız bir hırsın, bir gücün öyküsü. Bu sırları bizden başka kimsenin bilmesini istemedik.</p>

  <p>— Ya Talikh? diye haykırdı Diane.</p>

  <p>Sacher açıkladı:</p>

  <p>— Artık aramızda dövüşmenin zamanı değildi. Nükleer kazayı araştırmak için gönderilen yeni parti komiserleri, yeni askerî birlikler yoldaydı. Elimizden sadece Suyan, seni iyileştiren büyücü kadın kurtuldu.</p>

  <p>Diane annesine döndü:</p>

  <p>— Sen ve Thomas, Fransa'ya nasıl döndünüz?</p>

  <p>— Kolaylıkla. Bir süre Moskova'da kalıp adımızı unutturduktan sonra, Fransız Büyükelçiliği'ne başvurduk. Pişman olmuş kaçak rolü oynamamız yetti.</p>

  <p>— Ruslar da gitmenize izin verdi, öyle mi?</p>

  <p>— Tek bir sonuç bile alınmamış bir laboratuvardan gelme iki Fransız parapsikoloğu. Brejnev Rusyası'nın bizimle uğraşmaktan daha acil işleri vardı.</p>

  <p>Diane gerisini yüksek sesle tahmin etti:</p>

  <p>— Sonra da doğduğunuz ülkeye, adsızlar kalabalığının içinden birer adsız olarak döndünüz; Van Kaen, Jochum, Mavriskiy, Sacher... Bütün o yıllar süresince, elinizdeki gücü kullanarak iktidara, zenginliğe ulaştınız.</p>

  <p>Sybille sırıttı. Gözleri ateşten buğulanmış gibiydi.</p>

  <p>— Sahip olduğumuzu, içimizde sakladığımızı hiç anlayamayacaksın. Bizim gözümüzde materyalist gerçeğin hiçbir önemi yok. Kendi yeteneklerimiz dışında hiçbir şeyle ilgilenmedik. Ruhumuzda ve beynimizde gizlenen, istediğimiz gibi izlediğimiz, incelediğimiz, yönlendirdiğimiz o kusursuz mekanizmalardan başka hiçbir şeyin önemi olmadı. Bu söylediğimi unutma. Paranormal yetenekleri incelemenin tek bir yolu vardır; o yeteneklere sahip olmak. Sen bu anlattığım ufukları hayal bile edemezsin.</p>

  <p>Diane bitkince cevap verdi:</p>

  <p>— Aslında, önemli de değil. Ama anlayamadığım son bir şey daha var.</p>

  <p>— Neymiş?</p>

  <p>Ellerini açtı. Soğuk parmaklarının ucunu kemirmeye başlamıştı. Bundan, kalbinin yavaşladığını, derisine, kol ve bacaklarına yeterince kan pompalayamadığını anladı.</p>

  <p>— Buraya neden geldiniz? Neden bugün?</p>

  <p>— Çarpışmak için.</p>

  <p>— Çarpışmak mı?</p>

  <p>Kırmızı başlıklı kadın birkaç adım attı. Soğuğa karşı duyarsız görünüyordu. Eldiveninin ucuyla metal masanın üzerinde kalan ameliyat aletlerini okşadı:</p>

  <p>— Meclis bize güçlerini devretti. Karşılığında, kurallarını sonuna dek uygulamamız gerekiyor.</p>

  <p>— Hangi kurallar? Hiçbir şey anlamıyorum.</p>

  <p>— Çok eski zamanlardan bu yana, Tseven büyücüleri burada birbirleriyle karşılaşır, yeteneklerini, güçlerini yarıştırır. Her karşılaşmanın galibi, diğerinin gücüne sahip olur. Bir gün dövüşmek, gücümüzü bu vadide ortaya koymak zorunda kalacağımızı başından beri biliyorduk. İşaret verildi. Birbirimizle çarpışmak için geldik.</p>

  <p>Diane ve Giovanni birbirleriyle bakıştılar. Kargo uçağında gelirlerken, "Çeşitli kabilelerin şamanları gizli buluşma yerlerinde toplanıp, taptıkları hayvanın şekline bürünerek birbirleriyle yarışmak zorundaydı" demişti etnolog.</p>

  <p>İnanılmaz.</p>

  <p>Dehşet.</p>

  <p>Karşılarındakiler birer Faust'tu.</p>

  <p>Ruhlarla pazarlık etmişlerdi, şimdi de pazarlığın bedelini ödemek zorundaydılar. Tayganın yasasına boyun eğeceklerdi. Savaş yasasına.</p>
</body>
</html>
