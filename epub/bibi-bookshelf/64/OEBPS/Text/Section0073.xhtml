<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>67</h2>

  <p>Işık halesinin içinde duran adam tamamen tüysüzdü.</p>

  <p>Kahverengi geniş şapkasının altında, şakakları tümüyle çıplaktı. Ne kaşı ne de kirpiği vardı. Neonların aydınlığında, yüzünün sert çıkıntıları parlıyordu sadece. Gözünün üzerindeki kemerler, gaga gibi bir burun, son derece beyaz bir cilt. Çıplak gözkapaklarının kırpışması, bir yırtıcı kuşun acımasızlığını andırıyordu.</p>

  <p>— Düş gücünüze hayranım, dedi adam Fransızca. Korkarım gerçek biraz daha değişik...</p>

  <p>Adamın elinde yarısı krom, yarısı siyah otomatik bir tabanca vardı. Şaşırması için mevcut bütün nedenlerin arasında, Diane şimdilik sadece birini seçti; adamın konuşmasındaki Slav aksanı az da olsa hissediliyordu. Sordu:</p>

  <p>— Kimsiniz?</p>

  <p>— Yevgeniy Mavriskiy. Hekim. Psikiyatr. Biyolog. (Alaycı bir tavırla eğildi.) Novosibirsk Bilimler Akademisi'nden mezun.</p>

  <p>Rus ilerledi. Kısa boylu, tıknaz biriydi, üzerinde kürklü yakası kalın boynunda iliklenen gri renkli kısa bir asker ceketi vardı. Altmışlarında olmalıydı, ama köse yüzü, ürkütücü bir biçimde, zaman içinde o yüzün hiç değişmediğini ve değişmeyeceğini gösteriyordu. Diane'ın yönelttiği pek de soruya benzemiyordu.</p>

  <p>— Parapsikoloji laboratuvarında çalışıyordunuz?</p>

  <p>Mavriskiy kürk siperliğini salladı.</p>

  <p>— Sağaltıcılara ayrılmış bölümü yönetiyordum. Ruhun insan psikolojisi üzerindeki etkisi. Bazılarının biyotelekinezi olarak adlandırdıkları.</p>

  <p>— Siz de mi sağaltıcısınız?</p>

  <p>— O zamanlar birtakım çok fazla gelişmemiş yeteneklerim vardı. Her birimizin olduğu gibi. Bir bakıma, felaketimizi hazırlayan da, bu ya...</p>

  <p>Diane ürperiyordu. Sorular beynini dövüyordu.</p>

  <p>— Gerçek güçler elde etmeyi nasıl başardınız?</p>

  <p>Cevap yerine, yeni cam çıtırtıları duyuldu. Kalın bir ses yükseldi:</p>

  <p>— Korkmayın, Diane; etraflı bir açıklamayı hak ettiniz.</p>

  <p>Işığın altındaki adamı hemen tanıdı: Paul Sacher, Saint-Germain Bulvarı'ndaki hipnotizmacı.</p>

  <p>— Nasılsınız, Küçükhanım?</p>

  <p>Diane umutsuzca düşüncelerini olayların hızına yetiştirmeye çalışıyordu. Oysa adamın burada olmasında pek de şaşılacak bir şey yoktu. Sacher bilginler çevresine dahil olmak için ideal özelliklere sahipti; Çek, göçmen, insan bilincinin gizemli bir yanının, hipnozun uzmanı. Aynı anda İrène Pandove'u ondan önce ziyaret edip, Eugen Talikh'i arayanın da Sacher olduğunu anladı. Zavallı kadın "Gözler... onlara dayanamazdım..." dediğinde, hipnotizmacının karşı durulmaz bakışından söz ediyordu.</p>

  <p>Sacher gelip Mavriskiy'in yanında durdu. Başında sık dokunmuş beyaz bir kalpak, üzerinde koyu mavi bir parka, ellerinde de deri eldivenler vardı. Val-d'İsère kayak pistinden geliyormuş gibi. Tabiî eğer sağ elindeki otomatik tabanca olmasa.</p>

  <p>Diane titremelerinin geri döndüğünü hissetti. Sacher'nin varlığı Charles Helikian'ı çağrıştırıyordu. Aklına eski düşündükleri geldi. Yoksa o puro meraklısı da bu cehennem çemberinin üyesi miydi? O da bu kırk sekiz saatlik yolculuğa katılıyor muydu? Yakınlarda bir yerde miydi? Yoksa ölmüş müydü?</p>

  <p>Çek hekim heyecansız bir sesle konuştu:</p>

  <p>— Şimdi öykümüzün ana hatlarını bildiğinizden kuşkum yok.</p>

  <p>Diane bildiklerini göstermekten tuhaf bir gurur duydu. Her şeyi, bildiklerini ve tahmin ettiklerini anlattı. Talikh tarafından kurulan merkezin 1968 yılında parapsikolojiye bulaşması. Doğu ülkeleri aracılığıyla, içlerinde bir ya da daha fazla Fransız'ın bulunduğu uzmanların toplanması. Laboratuvarın amacından saparak işkenceye ve acıya yönelmesi. Talikh'in direnmesi, Rus askerlerinin de yardımıyla tutuklanması. Sonra, muhtemelen Talikh'in teknik yönetimden uzaklaştırılmış olmasından kaynaklanan tokamaktaki kaza. İşçilerin kurtarılmasıyla dağlarda yaşayan kardeşlerinin ortaya çıkması. Aralarında üstün güçlere sahip şamanların da bulunduğu çok saf bir halkın varlığı.</p>

  <p>Soluk soluğa durdu. Mavriskiy usulca kafasını sallıyor, fildişi yüzü ışıkta parlıyordu. Hayranlık belirtisi olarak, dudaklarını ısırdı.</p>

  <p>— Sizi kutlarım. Yaptığınız araştırma... etkileyici. Birkaç ayrıntının dışında, olaylar sizin anlattığınız gibi gelişti.</p>

  <p>— Hangi ayrıntıların?</p>

  <p>— Tokamak kazası. Dediğiniz gibi olmadı kaza. Doğru, mühendislerimizin disiplinleri her zaman kusursuz değil, ama farkında olmadan böylesi bir makineyi harekete geçirmelerini beklemek insafsızlık olur. SSCB'de bile, güvenlik sistemleri çok ve etkilidir.</p>

  <p>— Öyleyse, makineyi kim harekete geçirdi?</p>

  <p>— Ben. (Sacher'yi işaret etti.) Biz. Tüm ekip. Ne pahasına olursa olsun, Tseven işçilerden kurtulmamız gerekiyordu.</p>

  <p>— Bunu... bunu sizler mi yaptınız? İyi ama, neden?</p>

  <p>Sacher bir yargıç edasıyla araya girdi:</p>

  <p>— Talikh'in bu adamların yüreğinde ne denli önemli bir yeri olduğunu tahmin edemezsiniz. Onların efendisiydi. Tanrısıydı. Onu tutukladığımızı duyar duymaz, hemen güç kullanarak onu kurtarmaya kalktılar. Bir ayaklanma, o sırada hiç istemeyeceğimiz bir şeydi. Size nasıl anlatayım? Burada, laboratuvarda bir gücün varlığını hissediyorduk. Muazzam bir buluşun eşiğinde olduğumuzu hissediyorduk. Ne olursa olsun, araştırmalarımıza devam etmek zorundaydık...</p>

  <p>— Ve birkaç silahsız işçiden korktunuz, öyle mi?</p>

  <p>Mavriskiy gülümsedi.</p>

  <p>— Size bir anekdot anlatayım. Kızıl Ordu 1960 yılında Moğolistan'ın en ücra köşelerine kadar uzandı, her etnik grubu hayvanlarını devlete vermeye zorladı. Siz de biliyorsunuz, Tsevenler sürülerini teslim etmektense kendi elleriyle boğazlamayı tercih ettiler. Sovyet subayları şaşkındı. Bir sabah, tüm ovanın karnı yarılmış ren geyikleriyle kaplı olduğunu gördüler. Tsevenlere gelince, çoktan kaybolmuşlardı. Birlikler izlerini sürmeye çalıştılar, elleri boş döndüler. Göçebelerin dağlara çekildiğine karar verdiler. Başka bir deyişle, ölümü seçtiklerini düşündüler. Kıştı, yılın o döneminde hayvansız, etsiz, tundrada kimse hayatta kalamazdı. Askerler, dağların Tsevenlere mezar olacağını düşünerek döndüler. Yanılıyorlardı. Göçebeler kaçmamıştı. Sadece gözlerinin önünde saklanmışlardı.</p>

  <p>Diane'ın yüreği hızla çarpmaya başladı.</p>

  <p>— Nereye?</p>

  <p>— Geyiklerinin içine. Karnı yarılmış hayvanların karınlarına. Erkek, kadın, çoluk çocuk ren geyiklerinin bağırsaklarının arasına saklanmış, "Beyazların" gitmesini bekliyordu. İnanın bana, böylesi şeyler yapabilen bir halktan korkulur.</p>

  <p>Anlatılan her şey karşı gelinmez bir gerçek gibi çınlıyordu. Diane cinayetlerde kullanılan yöntemi düşündü; kurbanının bağırsaklarına dalan bir kol. Her şey birbirine bağlıydı. Her şey her şeyin içindeydi. Yeni bir gerçeği daha kavradı.</p>

  <p>— 1972'de, diye araya girdi Diane. Tokamakı ölümcül bir makine gibi kullandınız. Dün de beni ortadan kaldırmaya çalışarak işe yeniden başladınız.</p>

  <p>Rus usulca başını sallıyordu.</p>

  <p>— Türbinleri ve alternatörleri harekete geçirmek için çağlayanın önündeki engeli kaldırmak yeterli. Elektrik üretilmeye başlar başlamaz, trityum kalıntılarını serbest bıraktım. Vakum odasında hep boşluk vardı; bu nedenle radyasyondan emindim.</p>

  <p>— Beni neden basit bir kurşunla öldürmek istemediniz?</p>

  <p>— Tarihimiz bu taş çemberin altında yazıldı. Tokamak sayesinde öldürdük. Tokamakı bir daha kullanmak bana mantıklı göründü.</p>

  <p>— Katilden başka bir şey değilsiniz.</p>

  <p>Diane, Giovanni'ye bir göz attı. Hem şaşkın hem de art arda gelen bunca bilgiye kendini kaptırmış görünüyordu. İkisi de biliyordu; öleceklerdi. Buna rağmen, her ikisi de aynı şeyi istiyordu: öykünün gerisini öğrenmek.</p>

  <p>Hipnotizmacı kaldığı yerden sürdürdü:</p>

  <p>— Kazanın ertesi günü, radyasyonlu bölümü kapattık ve denemelerimizi sürdürdük. İşte mucize o zaman gerçekleşti. Hayatta kalanların yerleştirildiği ambarları korumakla görevli askerler, bazılarının mucize denecek şekilde iyileştiklerini gördü.</p>

  <p>Diane lafı adamın ağzından kaptı:</p>

  <p>— O zaman da bu kaza sayesinde, Tseven şamanlarını saklandıkları yerden çıkardığınızı anladınız. Vadinin, düşünmeye cesaret bile edemeyeceğiniz güçleri barındırdığını. Aradığınız gücün en saf haliyde burada, laboratuvarlarınızdan sadece birkaç adım ötede, Sibirya'nın dört köşesinden getirttiğiniz yaşlı şamanlarda bulunduğunu fark ettiniz.</p>

  <p>Sacher gülümseme zahmetine katlandı.</p>

  <p>— Öykünün en can alıcı yeri de burası ya. Yanlarında "hastalarıyla" dağa çıkmakta olan büyücüleri yakalamayı başardık. Onların sayesinde, başka bir gerçeğin sırlarını anlayacağımızdan emindik. Paranormal evrenin sırlarını.</p>

  <p>Diane gözlerini yumdu. Sonunda, bilinmezin eşiğine varmıştı.</p>

  <p>— Ellerindeki gücü nasıl çaldınız? diye sordu.</p>

  <p>Cevabı, heyecandan titreyen sesiyle Mavriskiy verdi:</p>

  <p>— O iki Fransız sayesinde.</p>

  <p>Diane gözlerini açtı. Böyle bir cevap beklemiyordu.</p>

  <p>— Hangi Fransızlar?</p>

  <p>Bayrağı Sacher aldı; daha alçak sesle:</p>

  <p>— Maline ve Sadko; Rus adları böyleydi. İdeallerimizi paylaşan, Rusya'ya sığınmış iki psikolog. O ana kadar kanlı çalışmalarımıza, daha çok pasif de olsa, katılmışlardı. Tseven büyücüler geldiğinde, bize farklı bir inceleme yöntemi uygulamayı önerdiler.</p>

  <p>— Nasıl bir yöntem?</p>

  <p>— Sadko'nun fikriydi. Şamanların gücü tümüyle zihinsel olduğuna göre, sırlarını çözmenin tek bir yolu vardı. Beyinlerine girmek. Onları... içeriden incelemek.</p>

  <p>— Nasıl?</p>

  <p>Rus başını salladı.</p>

  <p>— Şaman olmaya çalışarak.</p>

  <p>Mavriskiy mantık kıyılarından ayrılmış, çılgın bir denizciyi andırıyordu. Sacher daha sakin bir sesle devam etti:</p>

  <p>— Fransızların fikri buydu işte. Tseven geleneklerini öğrenmemiz gerektiğini söylüyorlardı. Bilincin öte yanına geçebilmek için, büyücü olmamız gerekiyordu. Sadko ısrar ediyordu. "Gerçeği öğrenmenin tam zamanıdır" diyordu.</p>

  <p>Diane duyduğu çılgınlığa inanmaya hazırdı. Bir bakıma, en makul açıklamaydı, bu. Oysa olayların mantığını hâlâ kavrayamamıştı. Sormaya devam etti:</p>

  <p>— Tutsak şamanların sizi eğiteceklerine nasıl inanabiliyordunuz? O insanların size sırlarını açacaklarını umuyor muydunuz?</p>

  <p>— Bir aracımız vardı.</p>

  <p>— Kim?</p>

  <p>— Eugen Talikh.</p>

  <p>Diane çılgın bir kahkaha attı.</p>

  <p>— Talikh mi? Zindana attığınız Talikh? Kardeşlerini katlettiğiniz?</p>

  <p>Mavriskiy biraz daha ilerledi. Artık sadece birkaç santim ötedeydi. Diane adamın kartal yüzünü en ince ayrıntısına kadar görebiliyordu şimdi.</p>

  <p>— Haklısınız, dedi birden çok sakinleşmiş bir sesle. O alçak aslında hiç bizimle pazarlığa yanaşmayacaktı. Onun için, başka bir yöntem kullanmamız gerekti.</p>

  <p>— Başka bir yöntem?</p>

  <p>— Tatlılık?</p>

  <p>— Hangi tatlılık?</p>

  <p>Adam duymamışçasına devam etti:</p>

  <p>— Bu rolü Sadko üstlendi.</p>

  <p>— Neler söylüyorsunuz siz? Sadko Talikh'i nasıl yumuşatabilirdi ki?</p>

  <p>Mavriskiy geriledi. Birden kaşları, şaşkınlığını gösterircesine kalktı. Eğleniyormuşçasına cevap verdi:</p>

  <p>— Anlaşılan size temel ayrıntılardan birini anlatmayı unutmuşlar.</p>

  <p>Diane öfkeyle bir çığlık attı. Nefreti soğuğa, mantığı çılgınlığa karşı direniyordu.</p>

  <p>— HANGİ AYRINTIYI?</p>

  <p>— Sadko'nun kadın olduğunu.</p>

  <p>Diane, şaşkınlıktan yıkılırcasına tekrarladı:</p>

  <p>— Ka... ka... kadın mı?</p>

  <p>Sağdan ayak sesleri duyuldu. Diane başını neonların ötesindeki gölgeli bölüme çevirdi. Yaşadığı macera boyunca zekâsını, gücünü, soğukkanlılığını korumuştu. Oysa şimdi yine o çocukluğundaki kambur, beceriksiz, ikircikli genç kız oluvermişti.</p>

  <p>Işıkta beliren gölgeye bakıp seslendi:</p>

  <p>— Anne?</p>
</body>
</html>
