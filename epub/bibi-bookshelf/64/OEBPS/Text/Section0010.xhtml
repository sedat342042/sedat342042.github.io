<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>6</h2>

  <p>Zırhlı kapı, ardındaki zarif gölgeyi göstererek açıldı.</p>

  <p>Holün ışıkları, başındaki topuzun çevresinde parıltılı bir hale oluşturuyordu. Onun karşısında Diane, bir mum kadar katı ve dik, kapıda duruyordu. Kollarında, uyuyakalmış Lucien. Sybille Thiberge fısıldadı:</p>

  <p>— Uyuyor mu? Gir. Göster şunu bana.</p>

  <p>Diane içeriye bir adım attı, atar atmaz da durakladı. İçeriden, salondan konuşma sesleri geliyordu.</p>

  <p>— Charles'la yalnız değil miydin?</p>

  <p>Annesi sıkılmış görünmeye çalıştı:</p>

  <p>— Charles önemli birilerini yemeğe davet edince...</p>

  <p>Diane topuklarının üzerinde dönüp merdivenlere yöneldi. Sybille o her zaman bayıldığı sertlik ve tatlılık karışımı hareketiyle kolundan tuttu kızının.</p>

  <p>— Ne yapıyorsun? Çıldırdın mı?</p>

  <p>— Bana "bir aile yemeği" demiştin.</p>

  <p>— Bazen insanın savamadığı mecbur kaldığı durumlar oluyor. Aptalca davranmaktan vazgeç de içeri gir.</p>

  <p>Sahanlığın loşluğuna rağmen, annesinin siluetini bütün ayrıntılarıyla seçebiliyordu. Yaşı elli beş, ama hâlâ o Slav güzellik, sarı kaşlar, bir Sovyet propaganda afişi üzerine basılmışçasına uçuşan altın saçlar. Üzerinde ince ve yuvarlak hatlarını okşayan bir Çin elbisesi –siyah fon üzerinde parıltılı kuşlar– vardı. Kusursuz göğüslerinin üzerinde bir hava deliği. O göğüslere cerrah eli değmediğini biliyordu Diane. Yaş elli beş ama, bu yaratık cinsellik konusunda en ufak bir taviz vermek niyetinde değildi. Diane birden her zamankinden daha sıska, daha suratsız olduğu hissine kapıldı.</p>

  <p>Omuzları düşük, kendini anasının eline bıraktı, yine de Lucien'ı göstererek fısıldamayı unutmadı:</p>

  <p>— Sofrada ondan bahsedersen, öldürürüm seni.</p>

  <p>Annesi başını salladı, kızının sözlerindeki şiddete şaşırıp şaşırmadığını belli bile etmedi. Diane çok uzun bir koridor boyunca annesini izledi. Çocukluğundan beri ezbere tanıdığı geniş odalardan, hiç farkına varmadan geçti. Gölgeleri, dağın yamaçlarıymış gibi yayılmış kilimler üzerine vuran egzotik mobilyalar. Kusursuz beyaz duvarların üzerine çizik çizik uzanmak cesaretini gösteren çağdaş tablolar. Ve köşelerde alçak sehpaların ardında, nöbet tutan lüksler gibi, yumuşak bir ışık yayan lambalar.</p>

  <p>Sybille ipeklerle ve tüllerle dolu aydınlık bir odada, boyalı ahşaptan bir yatak hazırlamıştı. Diane birden annesinin anneanne rolüne soyunmasından ürktü. Yine de ateşkesi sürdürmeyi seçti. Dekorasyon için annesini kutladı, Lucien'ı yatağına bıraktı. İki kadın kısa bir süre için de olsa, çocuğu seyirde birleşti.</p>

  <p>Odadan çıkarken Sybille her zamanki konuşmalarına başlamıştı: yemekle ilgili uyarılar, kural hatırlatmaları. Diane dinlemiyordu. Salon kapısına geldiklerinde sarışın kadın durdu, kızının kıyafetini baştan aşağı süzdü. Endişesi yüzünden okunuyordu.</p>

  <p>— Ne? dedi Diane.</p>

  <p>Üzerinde çok kısa bir kazak, kalçalarının üzerinde asılı duran, bol bir pantolon ve sentetik tüylerden yapılma siyah bir yelek vardı.</p>

  <p>— Ne? diye yineledi. Ne var?</p>

  <p>— Hiç. Sadece seni bir bakanın karşısına oturttuğumu söylüyordum. Görevdeki bir bakan.</p>

  <p>Diane omuzlarını silkti:</p>

  <p>— Politika umurumda değil.</p>

  <p>Sybille salonun kapısını açarken gülümsemekle yetindi:</p>

  <p>— Tahrikçi gibi davran, komik ya da salak görün. Nasıl istiyorsan, öyle görün. Ama lütfen bir skandal çıkarma.</p>

  <p>Konuklar kızıl toprak rengi koltuklara kurulmuş, aynı renkte içkiler yudumluyorlardı. Erkekler gri, yaşlı, gürültücü. Eşleri biraz geride, sessizce tartışıyorlar, aralarındaki yaş farkını timsah dolu su engelleri gibi değerlendiriyorlardı. Diane içini çekti; çok sıkıcı olacağı kesindi.</p>

  <p>Yine de annesinin küçük takıntılarını neredeyse eğlenceli buldu. Bir yerlerden belli belirsiz –çılgın gençliğinden bu yana annesi hard rock ve free-jazz'dan başka bir şey dinlemezdi– bir Led Zeppelin duyuluyordu. Masaya bakınca, tabakların cam elyafından yapılmış olduğunu –Sybille'in metale karşı alerjisi vardı– gördü. Mönüye gelince, annesinin her yemekte kullandığı ballı bir tatlı-tuzlu olacağından emindi.</p>

  <p>— Bebeğim! Gel beni bir öp!</p>

  <p>Dudaklarında tebessüm, ellerini uzatmış üvey babasına doğru yürüdü. Kısa boylu, tıknaz Charles Helikian, mat cildi ve çember sakalıyla daha çok bir İran kralına benziyordu. Fırça gibi saçları kafatasının çevresinde bir hare gibi duruyor, koyu renk gözlerinin ilginç bir ahenkle buluştuğu portakal rengi bulutları andırıyordu. "Bebeğim"; başından beri Diane'a öyle sesleniyordu. Diane otuzuna merdiven dayamışken, neden "bebek"? Üstelik neden "benim", Charles'la karşılaştıklarında, Diane on dördüne bakmışken? Bilinmez. Dil inceliklerini çözmeye girişmedi, eğilmeden eliyle dostça bir işaret yaptı. Adam ısrar etmedi; üvey kızının temastan hoşlanmadığını biliyordu.</p>

  <p>Masaya geçildi. Charles her zamanki gibi, konuşmayı ustaca yönlendiriyordu. Diane kısa süre sonra resmen üvey babası olacak, annesinin bu bilmem kaçıncı arkadaşını görür görmez hoşlanmıştı. Kendi mesleğinde, gerçek bir otoriteydi adam. Önce yönetim psikolojisiyle ilgili muayenehaneler kurmuş, daha sonra da büyük patronlara ve siyasî kişilere danışmanlık hizmetleri vermeye yönelmişti. Nasıl danışmanlıklar? Ne konuda? Diane bu işten hiçbir şey anlamıyordu. Charles'ın, müşterilerinin giyeceği takım elbisenin rengini mi seçtiğini, yoksa onların yerine işlerini mi yönettiğini bilmiyordu.</p>

  <p>Aslında, bu meslek de bu başarı da önemsiz görünüyordu gözüne. Charles'ı insan özellikleri için seviyordu. Eski bir solcuyken, şimdi servetinden ve toplum içindeki yerinden kaynaklanan kendi çelişkilerini alaya almayı öğrenmişti. Bir yandan bu görkemli dairede otururken, öte yandan hayırsever söylemlerini sürdürüyor, halkın iradesini ve sosyal adaleti savunuyordu. XX. yüzyıl soykırımlarının, baskılarının çoğunun nedeni de olsa, "sınıfsız toplum" ya da "proletarya diktatörlüğü" gibi kavramları yüceltmekten çekinmiyordu. Bu lanetli kavramlar ancak Charles Helikian'ın ağzında gerçek anlamlarına kavuşuyordu sanki. Kuşkusuz Charles yolunu ve yordamını bildiği, yüreğinin derinliklerinde hiç dokunulmamış bir iman, bir samimiyet, bir ışık sakladığı için.</p>

  <p>Diane kendi tatmadığı, annesinin kuşağını harekete geçiren bu idealler için gizli bir nostalji duymuştu hep. Ömründe tek bir sigaraya dokunmamış bile olsa, tütünün seçkin kokusundan hoşlanan biri gibi. Katliamlara, baskılara, adaletsizliklere rağmen, devrimci ütopya karşısında duyduğu o esrarlı hayranlıktan kurtulamıyordu. Charles kızıl sosyalizmi engizisyonla karşılaştırdığında, insanların en güzel umutlarını çalıp, bu umuttan tapınılacak bir korku yarattıklarını söylediğinde, bir zamanların ciddi kız çocuğu gibi, gözlerini kocaman açıp dinliyordu.</p>

  <p>O gece konuşmalar İnternet iletişim sisteminin sonsuz, ışıklı ve sınır tanımaz geleceği çevresinde dönüyordu. Charles aynı fikirde değildi; teknolojinin parıltılı cilası altında, insanların gerçekle ve insanî değerlerle temasını koparıp onları daha fazla tüketmeye itecek yeni bir yöntem gizlendiği düşüncesindeydi.</p>

  <p>Masanın çevresinde, konuklar onaylıyordu Charles'ı. Diane gözlerini konuklardan ayırmadı. Charles gibi bu patronlar, bu siyasî kişiler de İnternet'e, onun çıldırtıcı etkisine zerre kadar aldırmıyorlardı. Buraya keyif için gelmişlerdi; alışılmadık görüşlerin tutkuyla açıklandığını duymak, onlara gençliklerini, öfkelerini hatırlatan o puro içicisinin tatlı sözlerini dinlemek, güler yüzünü görmek için.</p>

  <p>Bakan, birden doğruca Diane'a döndü:</p>

  <p>— Anneniz etolog olduğunuzu söyledi.</p>

  <p>Adamın çarpık bir tebessümü, kemerli bir burnu ve Japon yosunları gibi hareketli gözleri vardı. Diane cevap verdi:</p>

  <p>— Doğru.</p>

  <p>Politikacı, sanki bağışlamalarını bekliyormuşçasına, diğer konuklara bakıp, gülümsedi:</p>

  <p>— İtiraf etmeliyim ki, etolojinin ne olduğunu bilmiyorum.</p>

  <p>Diane bakışlarını indirdi. Kızardığını hissediyordu. Kolu masanın köşesine çapraz olarak uzanmıştı. Heyecansız bir sesle açıkladı:</p>

  <p>— Etoloji hayvan davranışları bilimidir.</p>

  <p>— Hangilerini inceliyorsunuz?</p>

  <p>— Vahşi hayvanları. Sürüngenleri. Leş yiyicileri. Genel olarak, yırtıcıları.</p>

  <p>— Çevre olarak... pek kadınca bir ortam değil.</p>

  <p>Bakışlarını kaldırdı. Bütün gözler onun üzerindeydi.</p>

  <p>— Hayvanına göre değişir. Örneğin aslanlarda, sadece dişi avlanır. Erkek, yavruları öteki sürülerin aslanlarından korumak için, yuvada kalır. Dişi aslan hiç kuşkusuz tüm savananın en ölümcül yaratığıdır.</p>

  <p>— Bütün bunlar çok iç karartıcı...</p>

  <p>Diane bir yudum şampanya içti.</p>

  <p>— Tam tersine. Hayatın bir parçası, sadece.</p>

  <p>Bakan gırtlaktan güldü:</p>

  <p>— Şu hayatın ölümle beslendiği klişesi yine...</p>

  <p>— Diğerleri gibi bir klişe sadece; kendini kanıtlamak için, fırsat kollayan bir klişe.</p>

  <p>Bu sözleri uzunca bir sessizlik izledi. Sybille paniğe kapıldı, bir kahkaha attı:</p>

  <p>— Bütün bunlar, tatlının tadına bakmanızı engellemeyecek ya!</p>

  <p>Diane anasına alaycı gözlerle baktı, Sybille'in yüzünde asabi bir tik gördü. Tabaklar, küçük kaşıklar elden ele geçirildi. Ne var ki politikacı elini kaldırdı:</p>

  <p>— Son bir soru?</p>

  <p>Masadakiler donup kaldı. Diane adamın diğerleri için tüm yemek boyunca bakan olmayı sürdürdüğünü anladı. Gözlerini genç kadına dikerek, sözlerine devam etti bakan:</p>

  <p>— Burnunuzdaki altın halka, anlamı ne?</p>

  <p>Diane anlaşılmayacak bir şey yok demek istercesine ellerini yana açtı. Dövülmüş gümüşten yüzükleri mumların ışığını yansıttı.</p>

  <p>— Kalabalığın arasında kaybolmak için, herhalde.</p>

  <p>Sağında oturan bakan karısı, iki şamdan arasından eğildi:</p>

  <p>— Aynı kalabalığa ait değiliz herhalde!</p>

  <p>Diane kadehini boşalttı. Gereğinden çok içtiğini ancak o zaman anladı. Siyasetçiye döndü:</p>

  <p>— Birçok zebra çeşidi içinde, sadece birkaçı çok yaygındır. Hangileri, biliyor musunuz?</p>

  <p>— Hayır, tabiî bilmiyorum.</p>

  <p>— Tüm vücudu çizgilerle kaplı olanlar. Ötekilerin nesli tükendi; kamuflajları, otların içinde koştukları zaman gözü yanıltmaya yeterli değildi.</p>

  <p>Bakan şaşkınlığını belli etti:</p>

  <p>— Bunun halkanızla ne ilgisi var? Ne demek istiyorsunuz?</p>

  <p>— Demek istiyorum ki, işe yaraması için, kamuflajın eksiksiz olması gerekir.</p>

  <p>Ayağa kalktı, ucunda parıltılı bir kürenin sallandığı altın bir çubukla delinmiş göbek deliğini gösterdi. Adam iskemlesinin üzerinde kıpırdanarak gülümsedi. Karısının yüzü asıldı, gölgeye çekildi. Masanın çevresini rahatsız bir mırıltı kapladı.</p>

  <p><br /></p>

  <p>Diane artık holdeydi. Polar yünden bir battaniyeye sarılmış Lucien hâlâ uyuyordu.</p>

  <p>— Sen delisin. Sadece deli.</p>

  <p>Annesi alçak sesle konuşuyordu. Diane kapıyı açtı.</p>

  <p>— Ne dedim ki?</p>

  <p>— Bunlar önemli insanlar. Seni masalarına kabul ediyorlar, oysa...</p>

  <p>— Yanılıyorsun, anne. Onları masama kabul eden benim. Bu gece bir aile yemeği yiyeceğimizi söylemiştin, değil mi?</p>

  <p>Sybille başıyla hayır işareti yaptı, sarsılmıştı. Diane devam etti:</p>

  <p>— Aile yemeği yeseydik, birbirimize diyecek ne bulacağımızı merak etmiyor da değilim ya...</p>

  <p>Anne sarı perçemleriyle oynuyordu.</p>

  <p>— Konuşmamız gerek. Bir öğlen yemeği...</p>

  <p>— Tamam. Bir öğlen. Hoşça kal.</p>

  <p>Sahanlıkta, duvara dayandı, karanlıkta birkaç saniye bekledi. Şimdi nefes alabiliyordu. Çocuğunun ılık vücudunu hissediyor, bu temas onu rahatlatıyordu. Yeni bir karar aldı. Lucien'ı bu sahte ve abartılı dünyadan uzak tutmak zorundaydı. Daha da önemlisi, bu görkemli akşam davetlerinden de saçma olan kendi öfkelerinden.</p>

  <p>— Görebilir miyim?</p>

  <p>Charles kapının aydınlığında duruyordu. Uyuyan yüzü görmek için yaklaştı.</p>

  <p>— Çok güzel.</p>

  <p>Erkeğin kokusunu soludu: seçkin parfüm ile puro karışımı. İçindeki rahatsızlık kaybolmaya başladı.</p>

  <p>Charles elini Lucien'ın saçlarından geçirdi.</p>

  <p>— Sonunda sana benzeyecek.</p>

  <p>Diane homurdanarak merdivene yöneldi.</p>

  <p>— Tamam. Merdivenden ineceğim. Asansörlere dayanamıyorum.</p>

  <p>— Dur.</p>

  <p>Charles onu birden kollarına aldı, yüzünü dudaklarına doğru çekti. Geri çekilmekte geç kaldı Diane; adamın dudakları kendininkilere değmişti. Bir anda, içini bastırılmaz bir iğrenme kapladı.</p>

  <p>Gözleri yuvalarından fırlamış bir durumda, ilk birkaç basamağı geri geri indi. Charles sahanlıkta hareketsiz duruyordu. Sesi bir soluk gibi:</p>

  <p>— Sana iyi şanslar diliyorum, bebeğim.</p>

  <p>Diane, bir örümcekten daha hafif, merdivenlere kaçtı.</p>
</body>
</html>
