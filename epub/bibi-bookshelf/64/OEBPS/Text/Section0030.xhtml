<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>25</h2>

  <p>— Her şey yolunda Diane. Size bunu söyleyebildiğim için çok mutluyum.</p>

  <p>Şimdiye kadar duyduğu en kötü söze girişti bu.</p>

  <p>— Ya yükselen ateş? diye sordu.</p>

  <p>Eric Daguerre soruyu aldırmıyormuşçasına karşıladı. Çalışma masasının ardında, üzerinde beyaz doktor gömleğiyle duruyordu.</p>

  <p>— Hiçbir şey değil. Lucien'ın durumu iyiye gidiyor. İyileştiğini doğrulamayan tek bir belirti yok. Bu sabah drenlerini çıkardık. Yakında başka bir servise alacağız onu.</p>

  <p>Bu neşede kulağa sahte gelen bir şey vardı. Diane bakışlarını cerrahın gözkapaklarının altında parlayan gözbebeklerine dikti. <i>Anna Karenina'</i>nın anarşistleri, hani şu prenslerin yoluna bomba atanların gözleri de böyle parıldıyor olmalıydı. Ortaya öylesine bir soru attı:</p>

  <p>— Bana söyleyeceğiniz başka ne var?</p>

  <p>Doktor ellerini cebine soktu, birkaç adım attı. Gece ya da gündüz, odası hep aynı yoğunlukta aydınlatılıyordu.</p>

  <p>— Sizi Didier Romans'la tanıştırmak istiyordum, dedi sonunda. Antropologdur.</p>

  <p>Diane o ana kadar görmezden geldiği üçüncü kişiye dönmeye tenezzül etti. Daguerre'den daha genç biri. Esmer, zayıf, yirmi santimlik bir cetvel kadar dik. İfadesiz yüzüne siyah çerçeveli bir gözlük takmıştı. Onu görenin bir denklem ya da soyut bir formül düşünmemesi mümkün değildi.</p>

  <p>Doktor devam etti:</p>

  <p>— Didier bir antropolog. Bir biyometri ve topluluk genetiği uzmanı.</p>

  <p>İfadesiz adam başını salladı. Çekingen bir tebessüm yüzüne yayılmaya çalıştı, ama kısa sürede geri çekilmek zorunda kaldı. Daguerre Diane'a sordu:</p>

  <p>— Bunun ne demek olduğunu biliyor musunuz?</p>

  <p>— Aşağı yukarı.</p>

  <p>Daguerre bilim adamına dönüp gülümsedi.</p>

  <p>— Sana söylemiştim, inanılmaz biridir.</p>

  <p>Sesindeki neşe kulağa giderek daha sahte geliyordu. Devam etti:</p>

  <p>— Didier'ye Lucien'dan bahsettim. Ondan birkaç analiz yapmasını istedim.</p>

  <p>Diane elektriklendi:</p>

  <p>— Analiz mi? Umarım...</p>

  <p>— Klinik analizlerden söz etmiyorum tabiî. Sadece çocuğunuzun bazı fizyolojik özelliklerini, daha genel olarak adlandırabileceğimiz bazı ölçütlerle karşılaştırdık.</p>

  <p>— Hiçbir şey anlamıyorum.</p>

  <p>Antropolog araya girdi:</p>

  <p>— Benim uzmanlık alanım polimorfizm, Madam. Dünyanın çeşitli topluluklarının özelliklerini belirleme konusunda çalışıyorum. Her halkta, her etnik toplulukta, ötekilerine oranla daha sık rastladığımız bazı özellikler var. Topluluğun tüm üyeleri bu özellikleri taşımasa da, bir etnik ailenin genel portresini çıkarmamıza imkân veren ortalamalara sahibiz.</p>

  <p>Daguerre oturdu, Romans'ın bıraktığı yerden devam etti:</p>

  <p>— Lucien'ın fizyolojik özelliklerini geldiği bölgede bulunan toplulukların ortalamalarıyla karşılaştırmanın ilginç olacağını düşündük. Belki de bu yöntemle nereden geldiğini öğrenme fırsatını buluruz... kesin kökenini, demek istiyorum.</p>

  <p>Diane'ın öfkesi biraz daha arttı, ama bu kendine yönelik bir öfkeydi. Bunu daha önce nasıl düşünmemişti? Yetimhaneyle temasa geçmişti. Bir uzmana Lucien'ın söylediği sözleri vermişti. Onu kurtaran yöntemi daha iyi anlamaya çalışmıştı. Bütün bunlara rağmen, en belirgin işareti araştırmayı, vücudunu inceletmeyi düşünmemişti. Üyesi olduğu etnik grubun belirlenmesini sağlayacak, çok küçük de olsa bazı fizyolojik benzerlikler gösterecek vücudu.</p>

  <p>Romans'a dönüp, çok daha sakin bir sesle sordu:</p>

  <p>— Ne buldunuz?</p>

  <p>Antropolog çantasından bir tomar kâğıt çıkardı.</p>

  <p>— Eğer isterseniz, boyuyla başlayalım. Hastaneye geldiğinizde, Lucien'ın altı ya da yedi yaşında olduğunu belirtmişsiniz. Ne var ki dişlerine bakıldığında, süt dişlerinden hiçbirinin düşmediği görülüyor. Bunun anlamı da, oğlunuzun beş yaşında olduğu.</p>

  <p>Başka bir belgeye geçti. Diane kaza gecesi doldurduğu giriş formunu tanıdı.</p>

  <p>— Burada Lucien'ın Andaman Denizi kıyısındaki etnik gruplardan geldiğini belirtmişsiniz.</p>

  <p>Diane ellerini yana açtı.</p>

  <p>— Bilmiyorum ki. Yetimhane müdiresine göre, Lucien'ın söylediği kelimeler ne Tayca'ya ne Birmanca'ya ne de o bölgenin bilinen herhangi bir lehçesine benziyormuş.</p>

  <p>Romans gözlüklerinin üzerinden kısa bir bakış attı, sonra sordu:</p>

  <p>— Yine de oğlunuzun dünyanın o bölümünden yani Birmanya, Tayland, Laos, Vietnam ve Malezya arasında kalan bölgeden geldiğini düşünüyorsunuz, değil mi?</p>

  <p>Diane tereddüt etti:</p>

  <p>— Ben... evet, tabiî. Başka bir şey düşünmek için nedenim yok.</p>

  <p>Antropoloğun bakışları bir satır gibi indi.</p>

  <p>— Eğer dikkatimizi Andaman Denizi kıyısında sıralanan bölgelere çevirirsek, hatta araştırmamızı Tayland Körfezi'ne ve Çin Denizi'ne kadar yayarsak, sadece tropikal bölgelerde ve ormanlarda yaşayan etnik gruplarla karşılaşırız.</p>

  <p>Yine Diane'a kısa bir bakış.</p>

  <p>— Eric etolog olduğunuzu söyledi. Bu nedenle doğal ortamın insanların boyu üzerinde büyük etki yaptığını biliyorsunuzdur. Ormandaki insan ve hayvanlar, başka çevredekilere, örneğin ovalarda yaşayanlara göre çok daha kısa ve küçüktür.</p>

  <p>Diane adamın bakışına karşılık verdi. Gözlüğe karşı gözlük. Romans notlarının üzerine eğildi.</p>

  <p>— Güneydoğu Asya'nın tropiklerarası ormanlarında yaşayan bir insanın boyu, yüz kırk iki ile yüz altmış beş santim aralığındadır. Bu ölçüden hareketle, böylesi ailelerin beş yaşındaki çocuklarının yaklaşık yetmiş santim boyunda olduğu sonucunu çıkarabiliriz.</p>

  <p>Çerçevenin üzerinden bir bakış daha.</p>

  <p>— Oğlunuzun boyunu biliyor musunuz, Madam?</p>

  <p>— Sanırım bir metrenin üzerinde.</p>

  <p>— Tam olarak söylemek gerekirse, bir metre on iki santim. Yani, ortalamanın kırk iki santim üzerinde.</p>

  <p>— Devam edin.</p>

  <p>Romans yeni bir kâğıt çıkardı.</p>

  <p>— Cilt rengine geçelim. Halkların derisi üzerinde bir sürü araştırma yapıldı, bu ölçütün açıklaması karmaşık, kullanılması tehlikeli de olsa, size bir şeyler anlatacağım. Genellikle, derinin yansıttığı ışığı özel bir yöntemle ölçeriz: reflektometre yöntemiyle. Kişinin cildine bir ışık gönderir, cildin yansıttığı fotonları ölçeriz. Derinin rengi açıldıkça, yansıyan ışık da artar.</p>

  <p>Diane sabırsızlıktan ne yapacağını bilemiyordu. Romans'ın nereye varmak istediğini anlamaya başlamıştı.</p>

  <p>— Bu testi Lucien'a uyguladık, diye devam etti bilim adamı. Yüzde yetmiş ile yetmiş beş arasında değişen sonuçlara vardık. Kısacası oğlunuzun cildi, ışığın hemen tümünü yansıtıyor. Cildi parlak bir beyazlıkta. Tropiklerarasının koyuluğundan çok uzak. Fikir vermek için söyleyeyim, Andaman bölgesinin ortalaması yüzde elli beş dolaylarında.</p>

  <p>Diane çocuğun aşırı solukluğunu hatırladı; Lucien'ı yıkarken altından incecik damarları görünen, neredeyse şeffaf cildini. Hayranlık nedenleri nasıl da birden korku kaynağına dönüşmüştü? Adam sayfalarını çevirerek devam ediyordu:</p>

  <p>— İşte başka bir inceleme daha. Lucien'ın fizyolojik mekanizmalarıyla ilgili. Tansiyon. Kalp atışları. Kan şekeri. Soluk hacmi...</p>

  <p>Diane adamın sözünü kesti:</p>

  <p>— Bütün bu konularda istatistiğe sahip misiniz?</p>

  <p>Antropolog gururla gülümsedi.</p>

  <p>— Ve daha birçok konuda da.</p>

  <p>— Bunları oğlumunkilerle karşılaştırdınız, öyle mi?</p>

  <p>Romans başıyla onayladı.</p>

  <p>— Lucien bu incelemelerden birinde bizi şaşırtan bir sonuca ulaştırdı. Nekahet döneminde olmasına rağmen, soluk alma hacmini ölçmeyi başardık. Dikkat çekici bir göğse sahip olduğunu söyleyebilirim. Sizin de bildiğinizden eminim, ama bir insanın soluk alma hacmi yaşadığı yerin yüksekliğine doğrudan bağlıdır. Örneğin dağ insanları, vadilerde yaşayanlara oranla çok daha yüksek bir soluk alma hacmine ve çok daha güçlü bir alyuvar oranına sahiptir. Bu özellikler onların doğdukları ortama uyum göstermelerini sağlar.</p>

  <p>— Peki, peki, sonuca gelin.</p>

  <p>Bilim adamı başını salladı.</p>

  <p>— Bütün bu saydığım konularda, Lucien yüksek irtifada yaşamı anımsatan oranlara ulaşıyor. Deniz kıyısında ya da ormanda yaşayanlarla en ufak bir ilgisi olmayan oranlara.</p>

  <p>Sessizlik Diane'ın şakaklarında atıyordu. Ne kelimelere ne de tahminlere dönüşemeyecek bir sessizlik. Didier Romans yeknesak sesiyle devam ediyordu:</p>

  <p>— Eğer boyuyla, cildinin rengiyle ve fizyolojik yetenekleriyle ilgili verileri bir araya getirirsek, yaylaları, soğuğu ve yüksekliği birleştiren bir denkleme varırız...</p>

  <p>Diane boğuk sesle sordu:</p>

  <p>— Hepsi bu kadar mı?</p>

  <p>Adam bütün kâğıtlarını bir araya getirip kaldırdı.</p>

  <p>— Bu elli sayfa boyunca böyle sürüp gidiyor. Her şeyi inceledik: kan grubu, doku grupları, kromozomlar. Vardığımız hiçbir sonuç –tekrar ediyorum, hiçbir sonuç– Andaman Denizi çevresinin ortalamasıyla en ufak bir benzerlik taşımıyor.</p>

  <p>Diane soluk soluğa sordu:</p>

  <p>— Ve elde ettiğiniz sonuçların sizi bambaşka bir yöne çevirdiğini tahmin ediyorum...</p>

  <p>— Türk-Moğol, Madam. Çocuk Uzakdoğu Sibirya halklarının taşıdığı bütün özelliklere sahip. Lucien tropikal bölgelerin çocuğu değil; o tayganın evladı. Bana kalırsa onu nüfusunuza geçirdiğiniz yerden binlerce kilometre uzakta doğdu.</p>
</body>
</html>
