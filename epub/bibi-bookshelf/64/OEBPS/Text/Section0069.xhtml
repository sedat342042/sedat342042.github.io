<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>63</h2>

  <p>Vadinin üzerinde güneş doğuyordu. Ufka doğru saldırıya geçmiş gibi görünen yeşil vadilerin sağında ağaçlıklı tepeler, solunda da hâlâ sisle örtülü yamaçlar vardı. Diane yüz metre ötede, belirginleşen bir nokta gördü. Gözlerini kıstığında, omzunda tüfeğiyle ona doğru yaklaşan Giovanni'yi tanıdı. Dizlerine kadar gelen otların arasında onu arıyordu.</p>

  <p>— Ne oldu? diye haykırdı Giovanni. Bir sarsıntı duydum, sonra...</p>

  <p>Rüzgâr, cümlenin gerisini yuttu. Diane sendeleyerek İtalyan'a yaklaştı. Yanığını hissetmiyordu ama, yüzünü kamçılayan rüzgârı, otların bacaklarını okşamasını, ruhuna işleyen temiz havayı tüm açıklığıyla duyuyordu.</p>

  <p>— Beni beklemeliydiniz, diye homurdandı İtalyan yaklaşınca. Ne oldu?</p>

  <p>— Tokamak harekete geçti. Neler olduğunu bil...</p>

  <p>— Ya siz? diye sordu Giovanni. İyi gibisiniz.</p>

  <p>Diane hıçkırıklarını durdurmak için gülümsedi.</p>

  <p>— Gözlem gücünüz çok iyi, dedi.</p>

  <p>Parmaklarını saçlarına götürdü, büyük bir kolaylıkla bir tutam kopardı. Radyasyon etkilerini göstermeye başlamıştı bile. Vücudunu oluşturan milyarlarca atom birbirinden ayrılıyor, yok olmasına kadar varacak bir dizi tepki oluşturuyordu. Daha ne kadar zamanı vardı? Birkaç gün? Birkaç hafta? Mırıldandı:</p>

  <p>— Makinenin içindeydim, Giovanni. Radyasyona maruz kaldım. İliklerime kadar.</p>

  <p>Etnolog nihayet parkadaki yırtığı görebildi. İki parmağıyla kumaşı araladı, kırmızımsı yanığı buldu. Deri çatlamaya, parçalara ayrılmaya başlamıştı. Kekeledi:</p>

  <p>— Sizi... sizi tedavi edeceğiz, Diane. Sakın umudunuzu kaybetmeyin.</p>

  <p>Diane dinlemiyordu. Ne umut ne de umutsuzluk batağına batmak niyetindeydi. Onu tek ilgilendiren, önündeki zamandı. İblislerin maskelerini düşürecek, gerçeği ortaya çıkaracak ve çocuğunun sonsuza dek huzura kavuşmasını sağlayacak kadar yaşamak zorundaydı.</p>

  <p>— Sizi tedavi edeceğiz, dedi İtalyan inatla.</p>

  <p>— Susun.</p>

  <p>— Emin olun, sizi en çabuk şekilde geriye gönderecek ve...</p>

  <p>— Size susun dedim.</p>

  <p>Giovanni durdu. Diane devam etti:</p>

  <p>— Duymuyor musunuz?</p>

  <p>— Neyi?</p>

  <p>— Yer sarsılıyor.</p>

  <p>Yoksa tokamak yeniden harekete mi geçiyordu? Diane atomun soluğu altında tutuşan vadiyi düşündü. İşte o zaman sarsıntının tokamaktan değil, vadinin öbür ucundan geldiğini fark etti. Gözlerini tam karşıya, tepe ile taş yalıyarın arasına dikti. Dev bir toz bulutu, toprak ve ot karışımı bir sis, ufku kaplıyordu.</p>

  <p>Onları gördü.</p>

  <p>Görür görmez tanıdı.</p>

  <p>Tsevenler.</p>

  <p>On değil.</p>

  <p>Yüz değil.</p>

  <p>Binlerce.</p>

  <p>Sırtları bulutların aynası altında parlayan ren geyikleri üzerinde, binlerce binici. Bitmek tükenmek bilmeyen bir yansıma. Yamaçlardan inen, yayılan ve şiddeti, gürültüsü, güzelliği durmadan artan sonsuz bir sel. Artık renklerden bahsetmek imkânsızdı; adamların hepsi kara deellerini giymişti; çevrelerinde de gri ve beyaz ren geyikleri. Koşuyorlar, beyaz ve lekeli karınlarını sürtüyorlar, hareketli ağaççıklara, masalımsı mercanlara benzeyen, rüzgârın ve yaşamın şekillendirdiği boynuzlarını tokuşturuyorlardı.</p>

  <p>Gözlerinin kamaşması Diane'ı öylesine sevindiriyor, aşıyor, soluksuz bırakıyordu ki, nereye bakacağını bilemiyordu. Dikkatini toplayacağı belirli bir nokta ararken, aradığını birden buldu. Eğer şimdi ölecekse, gözbebeklerinde bu görüntü kazılı kalacaktı.</p>

  <p>Kadınların görüntüsü.</p>

  <p>Sürünün iki ucunda, hayvanları yönetenler onlardı, sadece onlar. İçlerinden çoğu, atlara binmişti. Yanakları alev alev, ayakları üzengide, haykırıyorlardı. Diane başörtülerinin üzerinde, uçaktayken gördüğü, büyülü dönüşümleri temsil eden şekilleri düşünebiliyordu. Oysa şimdi sanki bu destansı yaratıklar toprağı ezmek, kesekleri, otları kopararak yok etmek için ipekten fışkırmış gibiydi.</p>

  <p>Kadınlar karınları ve kalçaları bineklerine yapışık dönüyor, geri geliyor, zarif bir atlayışla, öfkeli bir sıçrayışla yerden havalanmak için hayvanın vücudunun içinden geçer gibi görünüyorlardı: göğe kadar yükselen bir hayat patlaması.</p>

  <p>Giovanni dörtnalın gümbürtüsünü bastırmak için haykırdı:</p>

  <p>— Bunlar da nereden çıktı? Ezecekler bizi!</p>

  <p>Diane uçuşan perçemlerini kenara iterek cevap verdi:</p>

  <p>— Hayır. Bana kalırsa... bizi almaya geliyorlar.</p>

  <p>Uzun otların arasında ilerlemeye başladı. Karşısında, beyaz ve kül rengi ren geyikleri, ot dalgalarını yarıyor, dörtnallarından vazgeçecek gibi görünmüyorlardı. Diane hâlâ yürüyordu. Binicilerin arkasında, daha küçük bineklerin üzerine yerleştirilmiş tahta semerler üzerinde dengede oturan çocukları gördü. Kızıl yüzleri arada sırada, boynuz kalabalığının arasından görülüyordu. Sarıp sarmalanmış, portakal renkli bineklerinin üzerinde kayıtsız, prensler gibi oturuyorlardı.</p>

  <p>Kalabalık yüz metre ötedeydi şimdi. Diane hepsinin önünde ilerleyen bir adam gördü. Heybetli duruşu, hareketleri, kalabalığın efendisi olduğunu belli ediyordu. Oysa genç bir adamdı –neredeyse bir çocuk– sadece; başında uzun ve siyah bir şapka. Diane gerçeği anladığını düşündü; bu çocuk bir kral gözcüydü, halkının saydığı, erkekliğe yükselmiş bir gözcü. Lucien'ı hatırladı. Gözünün önünden belli belirsiz, karmakarışık olaylar, çocuk hırsızlıkları, etlere kazınmış işaretler, yaşam ile ölüm arasındaki çizgi, cinayetler, işkenceler geçti. Bütün bunlar bir yerde toplanacaktı. Hem üstelik, şimdi hiç aldırmıyordu. Çünkü bu fırtınanın ortasında, ölülerin arasından fışkırıp gelen bu halkta, yeniden parlayan bir ışık görüyordu.</p>

  <p>Bu halk hâlâ yaşıyorsa, belki kendisi için de hâlâ umut vardı...</p>

  <p>Dalgakıranın durdurduğu bir deniz gibi, bütün hayvanlar aynı anda durdu. Diane'ın yirmi metre önünde. Genç kadın ilerledi. İlk saftaki ren geyikleri, gözyaşlarıyla ıslanan yanaklarındaki tuzu yalamak için boyunlarını uzatıyorlardı bile. Bitkin, sendeleyerek, anlaşmak için neyi, hangi dilde söyleyeceğini düşündü.</p>

  <p>Gereksizdi merakı.</p>

  <p>Genç kral, kocaman sakin gözlerle onu izleyen koşumlu bir hayvanı gösterdi.</p>
</body>
</html>
