<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>24</h2>

  <p>Ona bir ışık kaynağı gibi, ama kendi karanlıklarının içinden bakıyordu.</p>

  <p>Pansuman yapılmıştı. Daha sıkı, daha ince; sargılar kafatasını basit bir gazlı bez gibi sarıyordu şimdi. Drenler ise, kuşkusuz daha o sabah çıkarılmıştı. Önemli bir adımdı bu. Lucien artık beyin kanaması tehlikesini atlatmıştı.</p>

  <p>Koltuğunu yaklaştırdı, işaret parmağının ucuyla çocuğun alnını, burnunu, dudak kenarlarını okşadı. Birlikte geçirdikleri ilk geceleri hatırladı, alçak sesle masallar anlattığı, karanlıkta elinin, nefes almasına uyarak kalkıp inen yorgun vücudun çizgilerine dokunduğu geceleri. Kendini o minicik tepelerin üzerinde, gizemli vadilerin çukurunda yapılacak yolculuğa hazır hissediyordu yine... Sargılı vücuttaki hayatın kıpraştığını, belirginleştiğini, yerleştiğini büyük bir keyifle hissediyordu.</p>

  <p>Ne var ki bir acı, diğerini saklayamaz. Ölüm tehlikesinin uzaklaştığı şu anda, içinde yeni kaygılar büyüyordu. Ana kanamanın durduğu bir vücutta ağrıların kendini göstermesi gibi, üzüntüsünün yeni boyutlarıyla karşılaşıyordu. Çocuğunun her yarasını, her beresini öfke ve çaresizlik içinde, kendi vücudunda hissediyordu. Diane yeni bir umutsuzlukla tanışıyordu, vekâleten acı çekmenin umutsuzluğuyla.</p>

  <p>Kafasından atamadığı bir gerçek vardı; çevrelerinde bir yerde, tehlike kol geziyor, onları tehdit ediyordu. Bu gerçek, giderek saplantıya dönüştü. Bilmecelerin çözümlenmesine katkıda bulunamazsa, asla geleceğe bakamayacaktı. İşte kararlılığı bu nedenle daha güçlenmişti. İşte hipnotizmacı Paul Sacher'den aynı akşam saat altıdaki randevuyu bu yüzden almıştı.</p>

  <p>Birden yatağın ayak ucuna asılmış, üzerine her gün Lucien'a verilen ilaçların ve ateşinin işlendiği tabelayı gördü. Milimetrik karelere bölünmüş kâğıdı koparıp aldı. Kurşunkalemle çekilmiş çizgi dün gece on bir ile bu sabah on arasında üç ateş yükselmesi gösteriyordu. Öyle sıradan yükselmeler değil; her üçü de kırk derecenin üzerindeydi.</p>

  <p>Diane duvardaki telefonu kaldırdı, Eric Daguerre'in numarasını tuşladı. Cerrah ameliyathanedeydi. Bu kez Madam Ferrer'in numarasını aradı. Bir dakika kadar sonra, koridor camlarının ardından gri saçlar göründü. Diane daha ağzını açmaya fırsat bulamadan, hemşire tarafından uyarıldı:</p>

  <p>— Doktor Daguerre size bundan söz etmememi istedi. Sizi boşuna endişelendirmemek niyetindeydi.</p>

  <p>Diane öfkeden köpürüyordu:</p>

  <p>— Öyle mi?</p>

  <p>— Ateş sadece birkaç dakikalığına yükseldi. Buna selim bir tepki diyor.</p>

  <p>Diane ateş çizelgesini uzattı.</p>

  <p>— Selim mi? Kırk bir derece mi selim?</p>

  <p>— Doktor Daguerre ateş yükselmesinin çocuğun geçirdiği şokun etkisi olduğuna inanıyor. Metabolizmanın normal işlevine başladığının dolaylı belirtisi olarak görüyor bunları.</p>

  <p>Diane asabi bir hareketle eğildi, çarşafın kenarlarını şiltenin altına sıkıştırdı.</p>

  <p>— En ufak bir değişiklikte bana haber verirseniz iyi olur. Anlaşıldı mı?</p>

  <p>— Tabiî. Ama bir kez daha söylüyorum. Bunun bir önemi yok.</p>

  <p>Diane çarşafları düzeltiyor, kâğıt önlüğü yerleştiriyordu. Birden isterik bir kahkaha attı:</p>

  <p>— Önemsiz, öyle mi? Yine de Doktor Daguerre'in benimle görüşmek istediğini sanıyorum.</p>

  <p>— Ameliyattan çıkar çıkmaz.</p>
</body>
</html>
