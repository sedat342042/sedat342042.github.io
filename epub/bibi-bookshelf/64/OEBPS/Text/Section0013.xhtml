<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>9</h2>

  <p>— Şimdi nasıl? diye sordu Sybille Thiberge. Yukarı çıkıp bakabilir miyim?</p>

  <p>— Nasıl istiyorsan, öyle yap.</p>

  <p>Her zamanki gibi gösterişsiz topuzunun halelediği küçük gölge, fısıldar gibi sordu:</p>

  <p>— Ne var? Geç mi kaldım? Beni daha önce mi bekliyordun?</p>

  <p>Diane gözlerini Sybille'in ötesinde, çok uzaklardaki belirsiz bir noktaya dikmişti. Sonunda, boyunun bütün haşmetiyle –anasından en az yirmi santim daha uzundu– Sybille'in tepesinden bakarak konuştu:</p>

  <p>— Ne düşündüğünü biliyorum.</p>

  <p>— Ne düşünüyormuşum?</p>

  <p>Farkında olmadan, sesini bir perde yükseltmişti. Diane açıkladı:</p>

  <p>— Bu çocuğu hiç evlat edinmemem gerektiğini düşünüyorsun.</p>

  <p>— Sana bu çözümü öneren, benim!</p>

  <p>— Hayır, Charles'dı.</p>

  <p>— Birlikte kararlaştırmıştık.</p>

  <p>— Boş ver. O çocuğu yetiştirmek, mutlu etmeyi becermek bir yana, ölümüne neden olduğumu düşünüyorsun.</p>

  <p>— Böyle konuşma.</p>

  <p>Diane birden haykırmaya başladı:</p>

  <p>— Söylediklerim doğru değil mi yoksa? Kemerini bağlamayan ben değil miyim? Bariyere çarpan?</p>

  <p>— Kamyon şoförü uyuklamış. Kendi itiraf etti. Senin hiç suçun yok.</p>

  <p>— Ya alkol? Charles alkol muayenesinin sonuçlarını hasır altı etmemiş olsaydı, çoktan zindana atılmış olurdum.</p>

  <p>— Aman Tanrım, sesini alçalt.</p>

  <p>Diane başını eğdi, alnını, şakaklarını kaplayan sargısına dokundu. Bacaklarındaki gücün çekildiğini hissediyordu. Açlık ve bitkinlik, dengesini temelden sarsıyordu. Annesiyle vedalaşmaya gerek bile duymadan ana girişe doğru yürümeye başlamıştı ki, birden geri döndü:</p>

  <p>— Bir şeyi bilmeni istiyorum.</p>

  <p>— Ne?</p>

  <p>İki hastabakıcı bir yatağı iterek geçti. Yatağın üzerinde, koluna serum takılmış, ekose bir battaniyeye uzatılmış vücudun belli belirsiz görüntüsü.</p>

  <p>— Bütün bunların, senin suçun olduğunu bilmeni istiyorum.</p>

  <p>Sybille çatışmaya hazırlanıyormuşçasına, kollarını kavuşturdu.</p>

  <p>— Söylemesi ne de kolay, dedi.</p>

  <p>Diane sesini yeniden yükseltti:</p>

  <p>— Benim neden bu durumda olduğumu kendine sordun mu hiç? Hayatımın neden böylesi bir enkaza dönüştüğünü?</p>

  <p>Sybille alaycı bir sesle cevap verdi:</p>

  <p>— Tabiî ki hayır. On beş yıldan beri, kızımın çöküşünü izliyorum ama, gördüklerim beni hiç ilgilendirmiyor. Onu Paris'in bütün psikologlarına götürdüm ama, bu sadece görünüşü kurtarmak adınaydı. Onunla konuşmaya, içinde bulunduğu delikten çıkarmaya çalışıyorum ama, yalnızca vicdanımı rahatlatmak için. (Artık bağırmaya başlamıştı.) Yıllardan beri sende neyin eksik olduğunu bulmaya çalışıyorum! Bunu bana nasıl söylersin?</p>

  <p>Diane alay eder gibi güldü:</p>

  <p>— Başkalarına iyi bir anne olduğunu göstermek için.</p>

  <p>— Ne diyorsun sen?</p>

  <p>— Taş senin bahçende.</p>

  <p>Yeni bir sessizlik oldu. Yapraklar karanlıkta hışırdıyordu. Sybille huzursuz olduğu zaman hep yaptığı gibi, durmadan topuzuna dokunuyordu.</p>

  <p>— Bunları yeterince söyledin, cicim, diye kestirip attı. Şimdi artık sadede gel.</p>

  <p>Diane'ın başı dönmeye başladı. Sonunda geçmiş gün ışığına çıkacaktı.</p>

  <p>— Senin yüzünden bu durumdayım, dedi soluk soluğa. Bencilliğin ve kendin dışındaki her şeye karşı duyduğun acımasız aşağılama yüzünden...</p>

  <p>— Bana bunu nasıl söylersin? Seni tek başıma ben büyüttüm...</p>

  <p>— Derin gerçeğinden söz ediyorum. Su yüzünde oynadığın rolden değil.</p>

  <p>— Sen benim derin gerçeğimi ne bilirsin ki?</p>

  <p>Diane'a kavurucu bir çelik tele tutunup yürüyormuş gibi geldi. Sözünü sürdürdü:</p>

  <p>— Söylediklerimin kanıtı var...</p>

  <p>Bir duraklama. Tehlike sinyalleri. Sybille'in sesi titredi:</p>

  <p>— Kanıt mı? Ne kanıtı?</p>

  <p>Diane yavaş konuşmaya çalıştı. Her hecenin hedefine varmasını istiyordu.</p>

  <p>— Nathalie Ybert'in düğünü, 1983 haziranında. Her şey orada oldu.</p>

  <p>— Hiçbir şey anlamıyorum. Neden bahsediyorsun?</p>

  <p>— Hatırlamıyorsun, değil mi? Hiç şaşırmadım. Bir ay boyunca o düğün için hazırlandık, gözümüz düğünden başka bir şey görmüyordu. Sonra oraya varır varmaz, çekip bilmem nereye gittin. Beni orada, elbisemle, küçük ayakkabılarımla, genç kız düşlerimle öylece bırakıp gittin...</p>

  <p>Sybille duyduklarına inanamıyormuş görünüyordu:</p>

  <p>— Bu anlattıklarını hayal meyal hatırlıyorum.</p>

  <p>Diane'ın içinde bir şeyler kırıldı. Yükseldiğini hissettiği gözyaşlarını hemen tuttu.</p>

  <p>— Beni bırakıp gittin, Anne. Bırakıp kim bilir hangi herifle gittin...</p>

  <p>— Charles'la gittim. Onunla o akşam tanıştım. (Ses yeniden yükseldi.) Demek özel hayatımı senin için feda etmemi istiyordun?</p>

  <p>Diane inatla tekrarlıyordu:</p>

  <p>— Beni bırakıp gittin. Beni öylece bırakıp gittin işte!</p>

  <p>Sybille bir an için tereddüt etti, sonra kollarını açarak yaklaştı.</p>

  <p>— Dinle, dedi sesini alçaltarak. Eğer seni kırdımsa, özür dilerim. Ben...</p>

  <p>Diane geri çekildi:</p>

  <p>— Sakın bana dokunma. Kimse bana dokunamaz.</p>

  <p>O anda, başından geçeni annesine anlatmayacağını anladı. O gerçek, iki dudağının arasından hiç çıkmayacaktı. Buyurdu:</p>

  <p>— Unut bunları.</p>

  <p>Kendini çelikten daha sert hissetti. Bir zamanlar başından geçen korkunç olayın tek yararı buydu; giderek soğuk öfkeye, kendini kontrole dönüşmüş bir üzüntü, bir korku. Başıyla çocuk cerrahisi binasını, acil bölümünün hafif aydınlık pencerelerini işaret etti.</p>

  <p>— Eğer hâlâ gözyaşın kaldıysa, ona sakla.</p>

  <p>Topuklarının üzerinde döndüğünde, ağaç hışırtısının onu uğursuz bir manto gibi sardığını hissetti.</p>
</body>
</html>
