<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>27</h2>

  <p>Paul Sacher altmışlarında olmalıydı. Uzun boylu, sıska, seçkin, neredeyse gösterişli bir zarafetle giyinen biri. Üzerinde baltanın keskin kenarı gibi ışıldayan, koyu gri bir takım elbise vardı. Ceketin altından siyah bir gömleğin parıltıları ve ipek kravatının yumuşak çizgileri seçiliyordu. Yüzü de giyimine uygundu: çok belirgin kırışıklıklar, ama soylu bir kanın bütün iddiasını, bütün aldırmazlığını taşıyan dikey çizgiler. Çalı gibi kaşlarının altından görünen canlı ve yeşil gözleri siyahla çerçevelenmiş ve saydamlaştırılmış gibiydi. En şaşırtıcı olanı, favorileriydi; adam yanaklarında doğrudan XIX. yüzyıldan kalma, şakaklarda küçük çengellere dönüşen kıvırcık uzantılar taşıyordu. Bütün bunlar varlığıyla yarattığı rahatsızlığı ve şaşkınlığı daha da artıran hayvanımsı, ormanımsı bir görüntü veriyordu ona.</p>

  <p>Diane içinden kahkahaların yükseldiğini hissetti. Kapıdaki adam, korku filmlerinde görülen hipnotizmacılara tıpatıp benziyordu. Eksik olan, siyah pelerini ile gümüş saplı bastonuydu sadece. Böyle birinin, Charles'ın en önemli müşterilerini gönderdiği, ciddi bir uzman olması mümkün değildi. Diane öylesine şaşkındı ki, adamın ilk cümlesini anlayamadı bile.</p>

  <p>— Efendim? diye kekeledi.</p>

  <p>Adam gülümsedi. Favorilerinin uçları sallandı.</p>

  <p>— Size sadece içeri girmenizi önermiştim.</p>

  <p>Üstüne üstlük, Slav aksanıyla konuşuyordu Sacher. "R" harflerini Walpurgis kentinin sisli gecesinde sokakta dolaşan eski bir at arabası gibi yuvarlıyordu ağzında. Diane bu kez bir adım geriledi.</p>

  <p>— Hayır, dedi. Teşekkür ederim. Aslında kendimi hiç de formda...</p>

  <p>— Girin. Rica ederim, girin. Bütün yolu boşuna tepmiş olmayın...</p>

  <p>Bütün yol; Diane evinden topu topu dört yüz metre ötede, Saint-Germain Bulvarı yakınında Pontoise Sokağı'ndaki muayenehaneye varmak için attığı adımları böyle tanımlamazdı kuşkusuz. Ciddiyetini toplamak için, elinden geleni yaptı; telefon ettiği gün onu kabul etme inceliği gösteren bu adamı üzmekten korktu birden.</p>

  <p>Eve girdiğinde, hafif de olsa bir rahatlama duydu. Siyah perde falan yoktu. Ne egzotik eşyalar ne de iç karartıcı heykelcikler. İçerisi tütsü ya da küf de kokmuyordu. Açık tütün rengi boş duvarlar, beyaz ahşap kaplamalar, modern ve sade mobilya. Yaşlı adamın peşinden yürüyüp koridora girdi, bekleme odasının önünden geçip muayene odasına vardı.</p>

  <p>Tüm oda ikindi güneşiyle aydınlanmıştı. Odanın içinde camdan bir çalışma masası ve çok düzenli bir kütüphane vardı. Diane bu kez buraya stresten kaynaklanan sorunlarından kurtulmaya gelen siyasetçileri, büyük şirket yöneticilerini canlandırabiliyordu gözünün önünde.</p>

  <p>Hipnotizmacı oturdu, yine gülümsedi. Diane adamın pırıltılı giysilerine ve guru gözlerine alışmaya başlamıştı bile. Bu kez içinden gülmek gelmedi. Artık Paul Sacher'nin gizli güçlerini düşünüp bir ürküntü bile duyuyordu. Belleğini araştırmasına gerçekten yardımcı olabilecek miydi? Beynini gerçekten adamın eline terk edecek miydi? Doktor "r"leri yuvarlayarak konuştu:</p>

  <p>— Galiba sizi eğlendiriyorum, Madam.</p>

  <p>Diane tükürüğünü yutmaya çalıştı.</p>

  <p>— Yani... Böylesi bir...</p>

  <p>— Bu kadar tuhaf birini beklemiyordunuz, değil mi?</p>

  <p>— Pekâlâ... (ne diyeceğini bilemediğinden, gülümsemek zorunda kaldı.) Çok üzgünüm. Bugün yeterince ve...</p>

  <p>Sesi kendiliğinden kısıldı. Doktor siyah reçineden yapılmış bir kâğıt ağırlığını eline alıp oynamaya koyuldu.</p>

  <p>— Yaşlı büyücü tavrının fazla lehime olmadığını ben de biliyorum. Oysa, rasyonalistim. Üstelik hipnozdan daha rasyonel bir şey olamaz.</p>

  <p>Diane gırtlaktan gelme konuşma tarzının yavaşça gerilediğini düşündü; ya da belki o alışıyordu bu konuşmaya. Adamın çekiciliği sudaki halkalar gibi etkiliyordu insanı. Şimdi artık duvara asılı çerçevelerin farkına varıyordu: Sacher'nin tek egemen öğretici olarak göründüğü grup fotoğrafları. Her seferinde de yanında ona hayranlıkla bakan, güzel bir kız öğrenci. Hem zaten Charles, "Tam bir sürübaşı" dememiş miydi?</p>

  <p>— Size ne gibi bir yardımım dokunabilir? dedi adam kâğıt ağırlığını usulca masanın üzerine bırakırken. Charles arayacağınızı bildirdi.</p>

  <p>Diane dikildi.</p>

  <p>— Size ne anlattı?</p>

  <p>— Hiç. Onun için çok değerli biri olduğunuzun ve... size karşı çok dikkatli olmam gerektiğinin dışında, hiç. Onun için, sorumu tekrarlıyorum; size ne gibi bir yardımım dokunabilir?</p>

  <p>— Önce size hipnozla ilgili açık bir soru sormak istiyorum.</p>

  <p>— Sizi dinliyorum.</p>

  <p>— Bir insana iradesine aykırı bir hareket yaptırmak mümkün müdür?</p>

  <p>Psikiyatr dirseklerini koltuğunun paslanmaz çelik kollarına dayadı. Parmaklarında bir sürü yüzük vardı: firuze, ametist, yakut.</p>

  <p>— Hayır, diye cevap verdi. Hipnotizma asla bir bilinç iğfali değildir. Tüm o hipnoz edilmiş katil, kandırılmış kadın öyküleri, birer masaldan öteye gidemez. Hasta her an direnebilir. İradesi dimdik, ayaktadır.</p>

  <p>— Ama... birini uyutmak? Bu yöntemden yararlanarak, birini uyutabilirsiniz, değil mi?</p>

  <p>Sacher dudak büktü. Favorileri de bu hareketi izledi.</p>

  <p>— Uyutma bambaşka bir sorundur. Burada hipnotizma transına çok yakın bir teslimiyetten söz ediyoruz. Bu dediğiniz, tamam; bunu gerçekleştirebiliriz.</p>

  <p>— Uzaktan da mı? Birini uzaktan uyutabilir misiniz?</p>

  <p>— Ne demek, "uzaktan?"</p>

  <p>— Bir kişiyi telkin seansından belirli bir süre sonra, siz artık orada değilken uyuyacak biçimde programlayabilir misiniz?</p>

  <p>Adam başıyla onayladı:</p>

  <p>— Evet. Bu mümkün. Seans sırasında belirlenen işareti vermek yeterli.</p>

  <p>Diane sordu:</p>

  <p>— Nasıl bir işaret?</p>

  <p>— Madam, sorularınızın amacını pek anlayamıyorum.</p>

  <p>— Nasıl bir işaret?</p>

  <p>— Peki, örneğin bu bir anahtar sözcük olabilir. Seans sırasında bu sözcüğü kişinin bilinçaltına yerleştirir ve sözcük ile uyuma durumu arasında bir ilişki kurarız. Daha sonra, yeniden uyuma haline geçmek için, bu kelimeyi tekrarlamak yeter.</p>

  <p>Diane Vulovic'in sözlerini hatırladı: "Bütün olanları düşündüğümde, gördüğüm tek bir şey var... Yeşil... Haki yeşili... Sanki... askerî kumaş gibi..." Sordu:</p>

  <p>— İşaret sadece gözle ilgili olabilir mi?</p>

  <p>— Tabiî.</p>

  <p>— Bir renk?</p>

  <p>— Kesinlikle. Bir renk, bir eşya, bir hareket, ne isterseniz.</p>

  <p>— Kişi daha sonra ne hatırlar?</p>

  <p>— Bu seans sırasında, hipnotizma çalışmasının derinliğine bağlıdır.</p>

  <p>— Her şeyi unutabilir mi?</p>

  <p>— Çok derin hipnoz durumunda, evet, ama beni çalışmalarımızın en aşırı uçlarına götürüyorsunuz. Ahlâk kurallarımız son derece katıdır ve...</p>

  <p>Diane artık dinlemiyordu. Etinin liflerinde, gerçeğe yaklaştığını hissediyordu. Birinin Porte-d'Auteuil Caddesi otoparkında Marc Vulovic'i hipnotizmayla uyutması pekâlâ mümkün görünüyordu. Gücünün doruğunda olan Rolf van Kaen'i de düşündü, hiçbir direniş göstermeden karnının yarılmasına izin veren o dev gibi adamı. Neden hipnoz altında olmasın? Adam konuşmasını sürdürdü:</p>

  <p>— Charles bana sizin bir...</p>

  <p>— Doğru. Telkin durumuna girmek istiyorum.</p>

  <p>— Ne konuda? Sorularınız oldukça tuhaf da. Genelde hastalarımın ya sigarayla sorunları vardır ya da bir alerjiyle...</p>

  <p>— Hayatımın belirli bir dönemini yeniden yaşamak istiyorum.</p>

  <p>Sacher gülümsedi. Yeniden uzmanlık alanına dönmüştü. Koltuğuna rahatça yerleşti, başını –modelini inceleyen bir ressam gibi– bir yana eğdi ve sordu:</p>

  <p>— Söz ettiğiniz dönem ne? Çok eski bir anı mı?</p>

  <p>— Hayır. Olay geçeli daha iki hafta bile olmadı. Oysa bilinçaltımın bazı ayrıntıları gizlediğini düşünüyorum. Charles gerçekleri hatırlama konusunda bana yardımcı olabileceğinizi söyledi.</p>

  <p>— Hiç sorun değil. Bana önce genel çevreyi bir anlatın, sonra da...</p>

  <p>— Bir dakika.</p>

  <p>Diane zihnini bu adama açmaktan korktuğunu anlamıştı. Biraz daha süre kazanabilmek için sordu:</p>

  <p>— Önce siz anlatın... Belleğime nasıl gireceksiniz?</p>

  <p>— Hiç endişeniz olmasın, bir takım çalışması olacak.</p>

  <p>— Takım çalışması güvene dayanmalı. Beynime nasıl gireceğinizi ayrıntılarıyla anlatın.</p>

  <p>Sacher diklendi:</p>

  <p>— Size anlatamamaktan çekiniyorum.</p>

  <p>— Neden?</p>

  <p>— Kullanılan yöntemi ne kadar bilirseniz, o kadar direnme eğilimi gösterirsiniz de ondan.</p>

  <p>— Buraya kendi isteğimle geldim.</p>

  <p>— Ben bilinçaltınızdan söz ediyorum. Sizden bazı bilgileri saklayan bilinçaltınızdan. Eğer ona kendini savunacak silahlar verirseniz, inanın bana, silahları kullanacaktır.</p>

  <p>— Ben... size beynimi böylesine açamam.</p>

  <p>Psikiyatr sessiz kaldı. Konunun Diane için önemini ölçmeye çalışır gibiydi. Yeniden kâğıt ağırlığını eline aldı, sonra yerine koyup mırıldandı:</p>

  <p>— Hipnoz çok güçlü bir konsantrasyon seansından başka bir şey değil. Birlikte dikkat yeteneğinize hâkim olabilecek fiziksel duygularınıza –örneğin kan dolaşımınıza– değineceğiz. O duyguların dışında her şeyi unutacaksınız. Çevrenizi çok uzaktan algılar olacaksınız. Böylesi bir "bağ koparma" günlük hayatta da yaşanır. Örneğin, bütün dikkatinizi bir dosyanın incelenmesine verdiğinizde, aklınız çalışmanızın emrine girer. Bir böcek gelip, sizi sokar; farkına bile varmazsınız. Hipnoz durumundasınız, trans halindesiniz demektir bu. Bedensel yıkıma uğranılan dinî törenlerde de karşılaşılır bu durumla. Beyin acı mesajını "alamaz" bir süre sonra.</p>

  <p>— Bilinçaltının engellerini bu hipnoz durumu sayesinde mi kaldırıyorsunuz?</p>

  <p>— Evet, çünkü savunma hatları kuran, bilinçaltı değil, bizzat bilincin kendisidir. Ama belirli bir konsantrasyona eriştiğimizde, artık mantık kapısını kullanmayız. Her şey hipnotizmacı ile kişinin bilinçaltı arasında özel bir ilişkiye dönüşür.</p>

  <p>Diane gençliğinde başından geçen olayı düşündü. Yaşamının bir bölümünü bu anıyı unutmaya, belleğini kapalı bir kasaya dönüştürmeye ayırmıştı. Sordu:</p>

  <p>— Bu şekilde ne kadar eskiye gidilebilir?</p>

  <p>— Bir sınır yok. Bu koltuğa oturup, bebeklik günlerini yeniden yaşayan hasta sayısını bir bilseniz, şaşarsınız. Bebek gibi konuşmaya başlarlar. Bakışları tıpkı birkaç günlük bir bebek gibi, dengesizdir. Daha eskiye bile gitmek mümkün.</p>

  <p>— Daha eskiye mi?</p>

  <p>— İçimizde sakladığımız belleğin başlangıcına kadar. Yani, bundan önceki hayatlarımızın hatıralarına.</p>

  <p>Diane gülmeye çalıştı:</p>

  <p>— Üzgünüm, dedi. Reenkarnasyona inanmıyorum.</p>

  <p>— Ben belirli hayatlardan miras kalan anılardan söz etmiyorum. Benim bahsettiğim, alıcısı olduğumuz doğal bellek. Aslına bakarsanız, genetik de bir çeşit bellektir. Gelişmemizin etimize işlemiş belleği.</p>

  <p>— Bu da bir anlatım. Ama biz somut anılardan söz ediyorduk...</p>

  <p>— Çok somut anılar olabilir bunlar! Doğar doğmaz yüzmeye başlayan bebekleri bir düşünün. Yeni doğmuş bir bebeği suya batırın, ilk refleksi ses tellerini kapatmak olacaktır. Bu refleks nereden geliyor?</p>

  <p>— Hayatta kalma içgüdüsünden.</p>

  <p>— Birkaç günlükken mi?</p>

  <p>Diane gözlerini kırptı. Hipnotizmacı söze devam etti:</p>

  <p>— Bu refleks insanın insan değil, karada ve denizde yaşayan bir yaratık olduğu tarihöncesi dönemlerden geliyor. Çocuk suya değer değmez, o dönemi hatırlıyor. Daha doğrusu, o dönemi bilincin ötesinde hatırlayan, çocuğun vücudu. Hipnozun bu gibi anıları daha yakına, bilincimize getiremeyeceğini kim iddia edebilir?</p>

  <p>Diane içini bir rahatsızlığın kapladığını hissetti. Burada kalıp büyük sıçrayışı yapmak istediğinden hiç de emin değildi. Genç kadını gerçekten sarsan bir başka ayrıntı daha vardı, güneş batmış, muayenehane loşluğa gömülmüştü. Oysa hipnotizmacının gözleri o ana dek hiç bu kadar güçlü parıldamamıştı. Diane adamın gözbebeklerinde, retina ile gözakı arasında ışığı daha iyi algılamayı sağlayan gümüşümsü tabakalar bulunan gece hayvanlarının, mesela kurtların gözlerindeki gibi şimşekler çaktığını düşündü. Sacher'de aynı gümüşlü bakışlar vardı... Genç kadın gitmeye hazırlanırken, hipnotizmacı sordu:</p>

  <p>— Artık bana yeniden yaşamak istediğiniz sahneden bahsetseniz?</p>

  <p>Diane hızla düşündü. Kendini birkaç saat önce, hastane odasında, buraya gelme kararı verirken gördü. Koltuğuna iyice büzülüp, sakin bir sesle anlatmaya başladı:</p>

  <p>— Çocuğum ve ben 22 eylül çarşamba akşamı geceyarısına doğru, çevre yolunda Dauphine Kapısı yakınında bir otomobil kazası geçirdik. Ben kazadan yara almadan kurtuldum, ama oğlum on beş gün boyunca yaşam ile ölüm arasında gidip geldi. Bugün artık bu durumdan sıyrılacağını sanıyorum ama... Tereddüt etti.</p>

  <p>— Kazadan önceki dakikaları yeniden yaşamak istiyorum, diyebildi sonunda. Her hareketi, her ayrıntıyı yeniden yaşamak istiyorum. Hiçbir hata yapmadığımdan emin olmak istiyorum.</p>

  <p>— Sürücü hatası mı?</p>

  <p>— Hayır. Kazaya kayarak bütün yolu kaplayan bir kamyon neden oldu. Benim hiç suçum yok. Ama... biraz içkiliydim. Bir de oğlumun emniyet kemerini taktığımdan emin olmak istiyorum.</p>

  <p>Birkaç saniyelik bir duraklama, sonra:</p>

  <p>— Kaza anında, kemerin bağlı olmadığını belirtmek zorundayım.</p>

  <p>Sacher ellerini masasının ayna gibi yüzeyi üzerinde kenetleyip Diane'a doğru eğildi. Gözbebekleri parlıyordu.</p>

  <p>— Kemer bağlı olmadığına göre, demek takmamışsınız, öyle değil mi?</p>

  <p>— O kemeri taktığımı biliyorum. Şimdi de bunu, hipnozla doğrulamak istiyorum.</p>

  <p>Doktor düşünüyor gibiydi. Kuşkusuz, en az Charles Helikian kadar şaşkındı o da.</p>

  <p>— Kemeri bağladığınızı varsayalım, dedi. Kemerin kazadan sonra açık olmasını nasıl açıklayacağız?</p>

  <p>— Kemerin yolculuk sırasında açıldığını düşünüyorum.</p>

  <p>— Küçük oğlunuz tarafından?</p>

  <p>Söylemek zorundaydı. Varsayımını açıklamak zorundaydı. Kısık sesle anlattı:</p>

  <p>— Başka birini düşünüyorum. Arabama gizlice binmiş birini. Kazanın bütün ayrıntılarıyla hazırlandığını, planlandığını, gerçekleştirildiğini düşünüyorum.</p>

  <p>— Şaka etmiyorsunuz ya?</p>

  <p>— Şaka ediyormuşum gibi davranıp, beni hipnotize edin.</p>

  <p>— Saçmalık bu. Birileri bu kadar zahmete neden girsin?</p>

  <p>— Beni hipnotize edin.</p>

  <p>— Adamın biri, kaza anında, sizinle aynı arabada bulunma riskini almış olabilir mi?</p>

  <p>Diane psikiyatrdan hiçbir şey elde edemeyeceğini anladı. Eşyalarını toplayıp ayağa kalktı.</p>

  <p>— Bir dakika, dedi Sacher.</p>

  <p>Sonra nazik bir hareketle koltuğu işaret etti. Sevgiyle gülümsüyordu ama, Diane adamın titrediğini fark etti.</p>

  <p>— Oturun, dedi Sacher. Başlayacağız.</p>
</body>
</html>
