<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>71</p>

  <p>Maskeler düşmüştü. Geriye kalan üç kişi. Üç hayvan. Üç savaşçı. Saatine bir göz attı; sabahın dördüydü. Bir saat kadar sonra, şafak sökecekti. Bir saat sonra, düello başlayacaktı. Nasıl? Çıplak elle mi? Yoksa sedef saplı silahlarla mı? Otomatik tabancalarla mı?</p>

  <p>Diane artık lüü-si-anları düşünüyordu. Bu adamların, onlara artık kendi şamanlarıymış gibi saygı duyan Tsevenlerin elinden çocukları nasıl aldıklarını, kendi destekledikleri yetimhanelere o gözcüleri nasıl dağıttıklarını görebiliyordu. Bu işi yaparken ağustos ayını, evlat edinmek isteyen ailelerin yaz tatilinden yararlanarak yetimhaneleri boşalttıkları dönemi beklediklerini bile anlıyordu artık.</p>

  <p>Yine de temel bir şey eksikti; bu adamlar o sırada, böyle bir örgütü nasıl kurabilmişlerdi? En az iki yıl öncesinden, gözcüleri toplama zamanının geldiğini, çocukların parmağına kazılı tarihin 1999 sonbaharı olacağını nereden bilmişlerdi? Cevabı Sacher verdi:</p>

  <p>— Her şey düşlerle geldi.</p>

  <p>— Düşler mi?</p>

  <p>— 1997'den sonra, düşümüzde taş çemberi görmeye başladık. Geceler ilerledikçe, düş belirginleşmeye başladı. Tokamak beynimizi dolduruyordu. Mesajı anlamıştık; harekete geçmemiz gerekiyordu. Düello yakındı.</p>

  <p>Böyle bir açıklama kabul edilebilir mi? Avrupa'nın dört köşesine dağılmış yedi insanın aynı anda, aynı düşü gördüğünü kabullenmek? Hipnotizmacı sözüne devam etti:</p>

  <p>— 1999 sonbaharında düşlerimiz öylesine yoğunlaştı ki, düellonun çok yakın olduğunu anladık. Şimdi artık seçilmiş çocukları getirmenin, vücutları üzerindeki tarihi okumanın zamanı gelmişti...</p>

  <p>— Neden çocukları kendi nüfusunuza yazdırmadınız?</p>

  <p>— Gözcüler tabudur, dedi Sacher. Onlara dokunamayız. Sadece bakabiliriz. Yapabileceğimiz tek şey, yakın bildiğimiz bir yuvada, işaretin görülmesini beklemekti.</p>

  <p>Lucien'a bakan inceleyen, ama hiç öpmeyen, hatta hiç dokunmayan annesini düşündü. Hastane ziyaretleri sırasında, sadece işaretin görülmesini bekliyordu. Diane Sybille'e yaklaştı:</p>

  <p>— Gözcün için bir aile ararken, neden beni düşündün?</p>

  <p>Sybille Thiberge irkildi. Acıma dolu bakışlarını kızına çevirdi.</p>

  <p>— Çünkü... çünkü seni başından beri seçmiştim.</p>

  <p>— Yani bu rolü oynayacağımı başından beri bildiğini mi söylüyorsun?</p>

  <p>— Meclisin kurallarını öğrendiğim andan itibaren.</p>

  <p>— Bir çocuk isteyeceğimi nereden biliyordun? Bir çocuk doğuramayacağımı nereden...</p>

  <p>Birden, dehşet içinde, sustu. Sonunda, son gerçeği de anlamıştı. Marne Nehri'nin kıyısında, bir haziran gecesi ona saldıran, onu yaralayan annesiydi. Tokamakın aletlerini elinde tutan, annesiydi. Cam kırıklarının arasına diz çöktü:</p>

  <p>— Aman Tanrım, Anne, bana ne yaptın?</p>

  <p>Şaman kadın kızının üzerine eğildi. Sesi bir bıçak kadar keskindi:</p>

  <p>— Bir zamanlar bana yapılandan fazlasını yapmadım. Seni karnımdan koparmak isterlerken içimi yırtan acıları hiç unutmadım. Seninle, bir taşla iki kuş vurmuş oldum. Hem öcümü aldım hem de seni geleceğe hazırladım. Hiç kimseyle ilişki kurmayacağından emin olmam gerekiyordu. Kimseden hamile kalmayacağından. Kadın sünneti sadece her türlü zevki köreltmekle kalmaz, aynı zamanda da cinsel birleşmeyi işkenceye döndürür; tabiî eğer cerahat dudakları birbirine kaynatmışsa. Seni böyle bir sonuca varacak şekilde kestim. Umduğumun da ötesinde davrandığını söylemek zorundayım, güzelim.</p>

  <p>Diane gözyaşı dökmeden hıçkırıyordu. O sırada, Mavriskiy'in sesi yükseldi:</p>

  <p>— Vakit geldi.</p>

  <p>Diane dehşet içinde, bakışlarını kaldırdı; iki adam, ellerinde silahlarıyla, taş kapıya doğru geriliyordu. Haykırdı:</p>

  <p>— Hayır! Durun!</p>

  <p>Büyücüler genç kadına baktı. Annesi yerinden kımıldamamıştı. Diane yine haykırdı:</p>

  <p>— Son ayrıntıları da bilmek istiyorum! Açıklamak zorundasınız!</p>

  <p>Sybille bakışlarını kızına yöneltti:</p>

  <p>— Bilmek istediğin ne kaldı?</p>

  <p>Diane son bir kez daha olayların akışındaki sırayı hatırlamaya çalıştı. Parçalar halinde dağılmamanın tek çaresi buydu. Sonra konuştu:</p>

  <p>— Lüü-si-anlar Avrupa'ya vardığında, olaylar hiç de beklendiği gibi gelişmedi.</p>

  <p>Sybille sırıttı:</p>

  <p>— Öyle de denebilir.</p>

  <p>— Thomas senin lüü-si-anını öldürerek seni düellonun dışında bırakmak istedi.</p>

  <p>— Thomas alçağın tekiydi. Kuralları, bu şekilde çiğnemek ancak alçaklıkla açıklanabilir. Çemberi bozmak istedi.</p>

  <p>— Kazadan sonra, Lucien'ı kurtarmak için hiçbir çare kalmadığını anladığında, Van Kaen'i çağırdın. Onunla telepati yoluyla temas kurdun; bu yüzden de polis hiçbir telefon kaydına rastlayamadı.</p>

  <p>— Yapabileceğim fazla bir şey yoktu.</p>

  <p>— İşte o zaman da yarışa Talikh katıldı, diye devam etti Diane. Sizi teker teker yok etmeye karar verdi...</p>

  <p>Sybille'in sesi öfkeyle titredi:</p>

  <p>— Talikh bizi ilk günden beri, hep parmağında oynattı. Öteki şamanları öldüreceğimizi biliyordu. Ağızdan kulağa aktarılan kültürünü korumanın tek yolunun, bize şamanlığı öğretmekten geçtiğinin farkındaydı. Bizler bütün bu yıllar boyunca Tseven büyüsünün teminatı, koruyucusu olduk. Talikh'in artık bizleri yenmekten ve gücümüzü ele geçirmek için düello gününü beklemekten başka yapacağı bir şey yoktu.</p>

  <p>Diane şimdi derin bir tatmin duyuyordu; Talikh'in, halkını kurtarmak isteyen adamın amacını anlamıştı. Yine de çarkların kusursuz dönmesini engelleyen bir kum tanesi vardı. Sordu:</p>

  <p>— Bu dediklerinizle uyuşmayan bir ayrıntı var. Talikh düello gününü beklemedi; Paris'te Van Kaen'i ve Thomas'yı, Ulan-Bator'da da Jochum'u öldürdü. Neden?</p>

  <p>Kısa bir sessizlikten sonra kadın şaman fısıldar gibi konuştu:</p>

  <p>— Cevabı basit; şamanları öldüren Talikh değildi.</p>

  <p>— Ya kim?</p>

  <p>— Ben.</p>

  <p>Diane haykırdı:</p>

  <p>— Yalan söylüyorsun! Hugo Jochum'u öldürmen imkânsızdı.</p>

  <p>— Neden?</p>

  <p>— Ben oradaydım, yani manastırın koridorunda. Ve katili Jochum'un odasından çıkarken gördüm.</p>

  <p>— Ee?</p>

  <p>— O sırada seninle telefonda konuşuyordum, Paris'teydin!</p>

  <p>— Paris'te olduğumu kim söyledi? İşte teknolojinin mucizelerinden biri, küçüğüm. Ben sadece birkaç metre uzağında, Jochum'un odasındaydım.</p>

  <p>Diane yıldırım çarpmış gibiydi. Annesinin soluk soluğa konuşması. Ulan-Bator'unkine benzeyen trafik gürültüsü, aynı otomobiller. Bir de damda, o sahneyi daha önce yaşadığını hatırlatan o belli belirsiz duygu. Haklıydı; aynı kadın, on altı yıl arayla, ikinci kez saldırıyordu. Kırık dökük bir sesle sordu:</p>

  <p>— Lan... Langlois'yı da sen mi öldürdün?</p>

  <p>— Van Kaen'in ve Thomas'nın gözcülerinin varlığını öğrenmişti. Thomas'nın geçmişini karıştırınca, eski öğrencilerinin arasında bir "Sybille Thiberge" buldu. Beni hemen çağırttı. Bürosuna girince, gırtlağını kestim, dosyayı çaldım.</p>

  <p>— Ya... ya güç? Başkalarını öldürerek, güçlerini eline geçirmezsin ki...</p>

  <p>— Güç umurumda değil. Öngörüm yeter bana. Onların öldüğünü, benim hayatta olduğumu bilmek de. Hepsi bu. Bugün çemberden geriye üç kişi kaldık. Tayga kimin muzaffer olacağına karar verecek.</p>

  <p>— Vakit geldi.</p>

  <p>Mavriskiy kurşun kapıyı açtı. Merdivenlerden bir ışık süzüldü: dışarının ışığı. Diane yine haykırdı:</p>

  <p>— Talikh, o nerede?</p>

  <p>— Talikh öldü?</p>

  <p>— Ne zaman?</p>

  <p>— Talikh, Thomas'yla aynı şeyi düşündü, ama daha önce. Meclisteki tüm rakiplerinin içinde, gerçekten çekindiği tek bir kişi vardı: ben. Beni çemberden uzaklaştırmak, düellonun dışında tutmak istedi. Ağustos ayında, Lubéron'daki evimizin çevresinde bana ansızın saldırmaya kalktı. O daha yaklaşmadan varlığını hissettim. Açık bir kitabı okur gibi, beyninden geçenleri okudum. En mahrem silahımı kullandım. (Yüzünde bir tebessüm belirdi.) Ne demek istediğimi anladın...</p>

  <p>Diane annesinin dilinin altındaki kesici aleti hatırladı. Ayı öpücüklerini, daha o zaman bile ölümcül bir tehlike taşıyan o yalamaları düşündü. Her şey çoktan yazılmıştı. Mavriskiy merdivenlere doğru yürüdü, eşikte döndü.</p>

  <p>— Vakit geldi.</p>

  <p>— Hayır!</p>

  <p>Diane şimdi yalvarıyordu. Annesine döndü:</p>

  <p>— Bir şey var... Benim gözümde en önemlisi. (Gözlerini kırmızı şapkalı narin gölgeye dikti.) Çocukların parmaklarını kim işaretledi? Size kim burada randevu verdi?</p>

  <p>Sybille şaşkın görünüyordu:</p>

  <p>— Ama... Kimse.</p>

  <p>— İyi de birisinin parmakların ucuna tarihi kazımış olması gerekir, değil mi?</p>

  <p>— Çocukların parmaklarına kimse dokunmadı. O çocuklar kutsal.</p>

  <p>Ayaklarının altında yeni bir uçurum beliriyordu. Israr etti:</p>

  <p>— Düello tarihine kim karar verdi?</p>

  <p>Sybille başını salladı.</p>

  <p>— Anlattıklarımdan hiçbir şey anlamamışsın. Biz üstün güçlerle barış yaptık.</p>

  <p>— Hangi güçler?</p>

  <p>— Tayganın ruhları. Evrenimize egemen olan güçler.</p>

  <p>— Anlayamıyorum.</p>

  <p>— Bu da bizim öğrendiklerimizdeki sır. Ruh maddeden önce vardır. Ruh her atomda, her parçacıkta vardır. Ruh evrenin bölmesidir. Somut gerçeği oluşturan soyut güç.</p>

  <p>— Anlamıyorum.</p>

  <p>Annesinin sesi daha yumuşaktı şimdi:</p>

  <p>— Gözcülerin parmaklarını getir gözünün önüne. Van Kaen'in, Thomas'nın, Jochum'un bedensel farklılıklarını düşün... Senden çıkıp hayvana geçen o kanseri hatırla.</p>

  <p>Diane gözünün önündeki her şeyin titreştiğini görüyordu. Büyücülerdeki izleri, bir tutkunun ya da sapık bir iradenin etkisi altında değiştiğini sandığı vücutlarını hatırladı. Oysa şimdi, yanıldığını anlıyordu. Annesi tekrarladı:</p>

  <p>— Ruh, eti denetler. Bizim talihsizliğimiz de bu; bizler maddenin ötesindeyiz. Şimdi de son değişim için geldik.</p>

  <p>— Hangi... değişim?</p>

  <p>Kadının kahkahası kocaman çemberde yankılandı:</p>

  <p>— Meclisin yasasını anlamadın mı, çocuğum? Her şeyin gerçek olduğunu anlamadın mı?</p>
</body>
</html>
