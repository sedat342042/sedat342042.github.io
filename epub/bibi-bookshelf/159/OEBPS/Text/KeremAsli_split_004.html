<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KeremAsli</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik2" id="calibre_toc_2">Giriş</h1>

  <p class="indentmetinbold">ÜSTATNAME</p>

  <p class="indentmetinbold">&nbsp;</p>

  <p class="indentmetinbold">Âdemoğlu, yol erkânı tanı, bil,</p>

  <p class="indentmetinbold">Yol erkân bilenin yeri dar olmaz.</p>

  <p class="indentmetinbold">Sırrını söyleme kamu âleme,</p>

  <p class="indentmetinbold">Bivefa dilberden sana yar olmaz.</p>

  <p class="indentmetinbold">&nbsp;</p>

  <p class="indentmetinbold">Yiğit odur yergi okun atmaya,</p>

  <p class="indentmetinbold">Helal mayasına haram katmaya,</p>

  <p class="indentmetinbold">Bir oğul ki, ata sözü tutmaya,</p>

  <p class="indentmetinbold">O oğulda gayret, namus, ar olmaz.</p>

  <p class="indentmetinbold">&nbsp;</p>

  <p class="indentmetinbold">Öz süründen kurban, adak yiyersin,</p>

  <p class="indentmetinbold">Öz yününden şal dokuyup giyersin,</p>

  <p class="indentmetinbold">Beslediğin bağın barın yiyersin,</p>

  <p class="indentmetinbold">Yad bağından sana ayva, nar olmaz.</p>

  <p class="indentmetinbold">&nbsp;</p>

  <p class="indentmetinbold">Dellek Murat, çekme bir bunca gamı,</p>

  <p class="indentmetinbold">Burda kalan olmaz, giderler kamu,</p>

  <p class="indentmetinbold">Dellek biçincidir, bu dünya zemi<sup class="calibre3"><a href="../Text/KeremAsli_split_006.html#footnote-261-1" id="footnote-261-1-backlink">[1]</a></sup></p>

  <p class="indentmetinbold">Biçilen zemiden çemenzar olmaz.</p>

  <p class="normal">Üstatlar üstatnameyi bir değil, iki söyler, biz de söyleyelim iki olsun.</p>

  <p class="indentmetinbold">Derdin, gamın erbabıyım,</p>

  <p class="indentmetinbold">Dertler benden hiç red olmaz.</p>

  <p class="indentmetinbold">Günde yüz bin hayal eyler,</p>

  <p class="indentmetinbold">Benim gönlüm bir şad olmaz.</p>

  <p class="indentmetinbold">&nbsp;</p>

  <p class="indentmetinbold">Göğe yükselmez tepeler</p>

  <p class="indentmetinbold">Felek onu tez tepeler,</p>

  <p class="indentmetinbold">Her kazma eşmez tepeler,</p>

  <p class="indentmetinbold">Her kimesne Ferhat olmaz.</p>

  <p class="indentmetinbold">&nbsp;</p>

  <p class="indentmetinbold">Derviş gönlü olmaz hasta,</p>

  <p class="indentmetinbold">Ulu olan olur usta,</p>

  <p class="indentmetinbold">Güvenme bivefa dosta,</p>

  <p class="indentmetinbold">Bivefadan imdat olmaz.</p>

  <p class="indentmetinbold">&nbsp;</p>

  <p class="indentmetinbold">Seherde bağların badı,<sup class="calibre3"><a href="../Text/KeremAsli_split_006.html#footnote-261-2" id="footnote-261-2-backlink">[2]</a></sup></p>

  <p class="indentmetinbold">Hısımı kov, iste yadı,</p>

  <p class="indentmetinbold">Mevlam yaratmış Murat’ı</p>

  <p class="indentmetinbold">Herkes Dellek Murat olmaz!</p>

  <p class="normal">Üstatlar üstatnameyi iki değil, üç söyler, biz de söyleyelim üç olsun.</p>

  <p class="indentmetinbold">Gelin size ben arzımı eyleyim,</p>

  <p class="indentmetinbold">Akil olan, bu dünyada var nedir?</p>

  <p class="indentmetinbold">Dünya bir bahçedir, bozulur gider,</p>

  <p class="indentmetinbold">Çiçek nedir, yemiş nedir, bar nedir?</p>

  <p class="indentmetinbold">&nbsp;</p>

  <p class="indentmetinbold">Bu dünyada çok çok şirin mal olur,</p>

  <p class="indentmetinbold">Tamahkârın hali müşkül hal olur,</p>

  <p class="indentmetinbold">Kol burulur, kulak batar, lal olur.</p>

  <p class="indentmetinbold">Hısım nedir, kardeş nedir, yar nedir?</p>

  <p class="indentmetinbold">&nbsp;</p>

  <p class="indentmetinbold">Dellek Murat, bu yollarda sürümüz,</p>

  <p class="indentmetinbold">Şimdi gidişidir, ne vakt görünür?</p>

  <p class="indentmetinbold">Altı toprak, üstü tahta, örünür,</p>

  <p class="indentmetinbold">Sıcak nedir, soğuk nedir, kar nedir?</p>

  <p class="normal">Derler ki geçmiş zamanlarda Gence<sup class="calibre3"><a href="../Text/KeremAsli_split_006.html#footnote-261-3" id="footnote-261-3-backlink">[3]</a></sup> şehrinde Ziyad adlı bir han yaşarmış. Onun çok güzel bir tabiatı varmış, hiç kimseyi incitmezmiş. Kimsenin hakkını kimsede bırakmazmış. Kısacası halkını adaletle yönetirmiş.</p>

  <p class="normal">Anlatıldığına göre Ziyad Han’ı tanıyanlar, onun davranışlarına bakarlar dünyada ondan daha mutlu bir kişi yok sanırlarmış. Ancak adı sanı, varlığı devleti varmış ama, Ziyad Han da dertten gamdan yoksun değilmiş. Allah ona evlat vermemişmiş. Evlatsızlık Ziyad Han’ı çokça üzüyormuş.</p>

  <p class="normal">Ziyad Han’ın Kara Keşiş adlı bir hazinedarı varmış. O da Ziyad Han gibi evlat yüzüne hasretmiş. Dertleri bir olduğu için Ziyad Han ile Kara Keşiş’in sohbeti birbirine uygun düşermiş. Sıkça görüşüp bu konuda dertleşirlermiş. Dert aynı olunca laf da ister istemez aynı yere gelirmiş.</p>

  <p class="normal">Bir gün Ziyad Han konağında oturup gene efkârlanmaktaymış. Kara bahtından, evlatsızlığından yakınıyormuş. O sırada Kara Keşiş içeri girmiş. Hanın perişan halini görünce şöyle demiş:</p>

  <p class="normal">– Gene gam deryasına dalmışsınız sultanım. Nedir bu hal?</p>

  <p class="normal">Ziyad Han yanıt vermiş:</p>

  <p class="normal">– Elimden ne gelir, keşiş! Sonsuzluk düşüncesi beni verem edecek. Efkârlanmayayım da ne yapayım?</p>

  <p class="normal">Kara Keşiş demiş:</p>

  <p class="normal">– Benim de çocuğum yoktur. Ama ben bunu dert etmiyorum. Her şeyi gören Tanrı’nın dergâhında ne günah iş tutmuşuz ki bize çocuk vermiyor. Günahımızı affettirmek için sevap işlemeliyiz.</p>

  <p class="normal">Ziyad Han:</p>

  <p class="normal">– Daha ne sevap işleyeceğiz? demiş. Elimizden geleni yaptık. Adak dersen adadık, niyaz dersen eyledik; yoksulların, açların karnını dersen doyurduk. Daha ne yapacağız?</p>

  <p class="normal">Kara Keşiş dedi:</p>

  <p class="normal">– Han sağ olsun, aklıma bir şey geldi, onu desem acaba bana darılmaz mısın?</p>

  <p class="normal">Ziyad Han:</p>

  <p class="normal">– De bakalım!</p>

  <p class="normal">Keşiş dedi:</p>

  <p class="normal">– Gel seninle bir ahit yapalım.</p>

  <p class="normal">Ziyad Han meraklanarak sordu:</p>

  <p class="normal">– Nasıl bir ahit?</p>

  <p class="normal">Keşiş dedi:</p>

  <p class="normal">– Han sağ olsun, gel şöyle bir ahit yapalım. Eğer benim kızım, senin oğlun olursa ben kızımı senin oğluna vereyim, yok, senin kızın, benim oğlum olursa, sen kızını benim oğluma ver.</p>

  <p class="normal">Ziyad Han razı oldu. Ahdüpeymandan sonra her biri çekilip kendi odasına gitti.</p>

  <p class="normal">Dokuz ay, dokuz gün, dokuz saat, dokuz dakika, dokuz saniye geçtikten sonra Ziyad Han’ın bir oğlu oldu, Kara Keşiş’in de bir kızı dünyaya geldi. Ziyad Han ayanı eşrafı toplayıp sevincini gösterdi, oğlanın adını Mahmut, kızın adını Meryem koydular. Çocukları dadılara emanet ettiler. Hani nasıl derler, öykü dili yürük olur. Çocuklar büyüyüp sekiz yaşına erdiler. Ziyad Han oğluna hoca tuttu. Kara Keşiş de kızını kendi okutmaya başladı.</p>

  <p class="normal">Aylar geçti, yıllar geçti, Mahmut ile Meryem on beş yaşına erdiler; ama bu on beş yıl içinde ne kız oğlanı gördü, ne de oğlan kızı. Mahmut günü lalası Sofu ile geçiriyordu. Bir gün Mahmut lalası Sofu’ya dedi:</p>

  <p class="normal">– Sofu, git babamdan izin al, ben ava gitmek istiyorum.</p>

  <p class="normal">Sofu gidip Mahmut’un arzusunu Ziyad Han’a söyledi. Ziyad Han izin verdi. Mahmut ata bindi, şahinini de koluna kondurup şehirden çıktı. Bir süre gittikten sonra Mahmut’un şahini kolunun üstünden havalandı, bir güzel kuşu önüne katıp bir ağaçlığın arasına daldı.</p>

  <p class="normal">Mahmut dedi:</p>

  <p class="normal">– Sofu, sen atımı tut, ben şahinin ardınca gideyim, bakayım nereye kondu.</p>

  <p class="normal">Sofu atların yanında kaldı. Mahmut kuşun ardına düştü. Mahmut şahinini aramakta olsun, şimdi gelelim Keşiş kızı Meryem’e.</p>

  <p class="normal">Meryem bahçeye gezmek için çıkmıştı. Servi ağacının yanına vardığında gördü ki bir şahin güzel bir kuşu önüne katmış kovalıyor. Kuş korkuyla sığınacak yer ararken geldi Meryem’in kucağına kondu. Meryem hemen kuşu yakaladı. O sırada şahin de yetişti, kuşu Meryem’in elinden kapmak istedi, Meryem onu da yakaladı.</p>

  <p class="normal">Öte yandan Mahmut ağaçların arasında yürüyerek gelip bu bahçeye ulaştı. Baktı ki bahçe ne bahçe? Gül bülbülü, bülbül gülü çağırıyor. Ağaçlar çiçeklenmiş, çiçekler baş kaldırmış. Mahmut biraz ilerleyince bir de ne görsün, servi ağacının altında güzel bir kız nazlı nazlı duruyor. Kaşlar keman, gözler kara, burun hint fındığı, sine Semerkant kâğıdı. Mahmut baktı ki şahin de bu kızın elindedir. İlerlemek isteyince Meryem geri dönüp onu gördü. Keman kaşlarını çatarak öfkeyle söylendi:</p>

  <p class="normal">– Oğlan, sen kimsin? İzinsiz bu bahçeye niye girdin?</p>

  <p class="normal">Mahmut aldı sazını, bakalım şahini kızdan nasıl istedi.</p>

  <p class="indentmetinbold">A güzel kız, çok aferin aslına,</p>

  <p class="indentmetinbold">Ela gözlüm, şahinimi getir ver!</p>

  <p class="indentmetinbold">Benim bu şahinin avcı sahibi,</p>

  <p class="indentmetinbold">Ela gözlüm, şahinimi getir ver!</p>

  <p class="normal">Mahmut böyle deyince kız anladı ki şahin onundur. Kara saçlarından üç tel ayırıp saz gibi göğsüne bastırarak ona şöyle cevap verdi:</p>

  <p class="indentmetinbold">Ben bilirim bu şahinin işini,</p>

  <p class="indentmetinbold">Kerem eyle, şahinini al götür!</p>

  <p class="indentmetinbold">Şahin gerek yesin avın döşünü,</p>

  <p class="indentmetinbold">Kerem eyle, şahinini al götür!</p>

  <p class="normal">Mahmut:</p>

  <p class="indentmetinbold">Sırtına giymişsin allı karalı,</p>

  <p class="indentmetinbold">Tarak ile zülüfleri taralı,</p>

  <p class="indentmetinbold">Avcı olan şahinini soralı,</p>

  <p class="indentmetinbold">Ela gözlüm, şahinimi getir ver!</p>

  <p class="normal">Meryem:</p>

  <p class="indentmetinbold">Avın olmuş bedeninden yaralı,</p>

  <p class="indentmetinbold">Bülbül gül görmese rengi saralı,</p>

  <p class="indentmetinbold">Niçin durdun öyle benden aralı?</p>

  <p class="indentmetinbold">Kerem eyle, şahinini al götür!</p>

  <p class="normal">Mahmut:</p>

  <p class="indentmetinbold">Mahmut der ki neler geldi başıma,</p>

  <p class="indentmetinbold">Gidip söyleyim mi yar yoldaşıma?</p>

  <p class="indentmetinbold">Avım sensin, güzel, çıktın karşıma</p>

  <p class="indentmetinbold">Ela gözlüm, şahinimi getir ver!</p>

  <p class="normal">Meryem:</p>

  <p class="indentmetinbold">Aslı dedin, güzellerin gözüyüm,</p>

  <p class="indentmetinbold">Âşıkların sohbetiyim, sözüyüm,</p>

  <p class="indentmetinbold">Adım Meryem, Kara Keşiş kızıyım,</p>

  <p class="indentmetinbold">Kerem eyle, şahinini al götür!</p>

  <p class="normal">Söz tamam olunca kız dedi.</p>

  <p class="normal">– Oğlan, kerem eyle, çabuk buradan çık git, keşiş babam gelip bizi görmesin.</p>

  <p class="normal">Mahmut dedi.</p>

  <p class="normal">– Giderim ancak bir ricam var.</p>

  <p class="normal">Meryem dedi:</p>

  <p class="normal">– Ne ricası?</p>

  <p class="normal">Mahmut dedi:</p>

  <p class="normal">– Ben istiyorum ki senin adın Aslı olsun.</p>

  <p class="normal">Meryem baktı, Mahmut çok ısrar ediyor, adının Aslı çağrılmasına razı oldu.</p>

  <p class="normal">Mahmut dedi:</p>

  <p class="normal">– Madem sen benim ricamı reddetmedin, adının Aslı olmasına razılık verdin, bundan sonra sen de benim adımı Kerem diye çağır.</p>

  <p class="normal">Meryem saçından iki tel ayırıp saz diye göğsüne bastırdı, aldı bakalım Kerem’e ne dedi:</p>

  <p class="indentmetinbold">Kerem, kuşun geldi kondu kucağa,</p>

  <p class="indentmetinbold">Kerem oğlan, kerem eyle, kuşun al!</p>

  <p class="indentmetinbold">Gözlerinden ateş yansır ocağa,</p>

  <p class="indentmetinbold">Kerem oğlan, kerem eyle kuşun al!</p>

  <p class="indentmetinbold">&nbsp;</p>

  <p class="indentmetinbold">Burada durmuşuz karşı karşıya,</p>

  <p class="indentmetinbold">Dur burada sakın geçme karşıya,</p>

  <p class="indentmetinbold">Ziyad Han babandır uzun yaşıya,</p>

  <p class="indentmetinbold">Kerem oğlan, kerem eyle, kuşun al!</p>

  <p class="indentmetinbold">&nbsp;</p>

  <p class="indentmetinbold">Bülbüller ötüşür baharın faslı,</p>

  <p class="indentmetinbold">Gözlerin iç çeker sanki çok yaşlı,</p>

  <p class="indentmetinbold">Adım Meryem idi, sen koydun Aslı,</p>

  <p class="indentmetinbold">Kerem oğlan, kerem eyle, kuşun al!</p>

  <p class="normal">Kerem’in kalbi coştu, kanı kaynadı. Aslı gitmek isteyince onu durdurup dedi:</p>

  <p class="normal">– Bekle, bir de ben diyeyim, sonra gidersin. Aldı Kerem:</p>

  <p class="indentmetinbold">Sallanarak giden güzel,</p>

  <p class="indentmetinbold">Salla zülfün kement olsun,</p>

  <p class="indentmetinbold">Koy görünsün mah cemalin,</p>

  <p class="indentmetinbold">Gönül eylensin bent olsun.</p>

  <p class="indentmetinbold">&nbsp;</p>

  <p class="indentmetinbold">Yaralarım kabar kabar,</p>

  <p class="indentmetinbold">Geldi yardan doğru haber,</p>

  <p class="indentmetinbold">Dedim: leblerin kim emer?</p>

  <p class="indentmetinbold">Dedi: em, sana gend<sup class="calibre3"><a href="../Text/KeremAsli_split_006.html#footnote-261-4" id="footnote-261-4-backlink">[4]</a></sup> olsun.</p>

  <p class="indentmetinbold">&nbsp;</p>

  <p class="indentmetinbold">Akar çaylar güldür güldür,</p>

  <p class="indentmetinbold">Ötüşen şeyda bülbüldür,</p>

  <p class="indentmetinbold">Deseler Kerem’i öldür,</p>

  <p class="indentmetinbold">Öldür elime kan dolsun.</p>

  <p class="normal">Kerem’in sözleri Aslı’yı etkiledi. Kızın gonca dudakları gülümsedi. Kerem, içinden gelen bir dürtüyle parmağındaki yüzüğü kıza, kız da ipek mendilini Kerem’e verdi. Kerem Aslı’nın gözlerinden öpmek isteyince Aslı geri çekildi. Saçlarından iki tel ayırıp göğsüne bastırıp bakalım ne dedi:</p>

  <p class="indentmetinbold">Ne gezersin melül melül bu yerde,</p>

  <p class="indentmetinbold">Aman Kerem, beni rüsvay eyleme!</p>

  <p class="indentmetinbold">Seni bana kısmet etmiş yaradan,</p>

  <p class="indentmetinbold">Aman Kerem, beni rüsvay eyleme!</p>

  <p class="normal">Kerem kızın yalvarmasına bakmayıp onu kucakladı. Aslı silkinip onun elinden kurtularak dedi:</p>

  <p class="indentmetinbold">Hiç olur mu bu yerlerde böyle iş,</p>

  <p class="indentmetinbold">Keşiş babam duyup eylerse teftiş,</p>

  <p class="indentmetinbold">Öptün de, kucdun da, artık var, savuş,</p>

  <p class="indentmetinbold">Aman Kerem, beni rüsvay eyleme!</p>

  <p class="normal">Kerem kendini tutamadı, el attı kızın ince beline. Aslı dedi:</p>

  <p class="indentmetinbold">Doyamadım senin tatlı dilinden,</p>

  <p class="indentmetinbold">Korkum yoktur benim asla ölümden,</p>

  <p class="indentmetinbold">Sarılmışsın ince orta belimden,</p>

  <p class="indentmetinbold">Aman Kerem, beni rüsvay eyleme!</p>

  <p class="indentmetinbold">&nbsp;</p>

  <p class="indentmetinbold">Ağa Kerem, paşa Kerem, han Kerem!</p>

  <p class="indentmetinbold">Alış Kerem, tutuş Kerem, yan Kerem!</p>

  <p class="indentmetinbold">Aslı olsun sana kurban can Kerem!</p>

  <p class="indentmetinbold">Aman Kerem, beni rüsvay eyleme!</p>

  <p class="normal">Kerem ile Asla vedalaşıp ayrıldılar. Kerem kendinden geçmiş gibiydi. Büyülenmiş gibi bir süre bahçeden çıkamadı. Her nasılsa davranıp bahçenin kapısını buldu. Gitmek istedi, fakat baktı ki bacaklarının takatı kalmamış. Kapıdan çıkınca oracıkta yığılıp kaldı.</p>

  <p class="normal">Sofu Kerem’i çok bekledi. Sonunda çaresiz başladı onu aramaya. Gelip onu kendinden geçmiş halde yerde serili bulunca başını kaldırıp dizinin üstüne aldıktan sonra sordu:</p>

  <p class="normal">– Sana ne oldu? Niye böyle sararmışsın?</p>

  <p class="normal">Kerem dedi:</p>

  <p class="normal">– Sofu kardeş, dille demek zor, kulak ver, sazla söyleyeyim. Aldı Kerem:</p>

  <p class="indentmetinbold">Aman sofu, orda bir güzel gördüm,</p>

  <p class="indentmetinbold">Saçları başında, şahin elinde,</p>

  <p class="indentmetinbold">Güneş gibi nur saçıyor âleme,</p>

  <p class="indentmetinbold">Saçları başında, şahin elinde.</p>

  <p class="indentmetinbold">&nbsp;</p>

  <p class="indentmetinbold">Dudakları şeker, dili mezedir,</p>

  <p class="indentmetinbold">Yanakları kızıl gülden tazedir,</p>

  <p class="indentmetinbold">Şahini eline almış bezetir,</p>

  <p class="indentmetinbold">Saçları başında, şahin elinde.</p>

  <p class="indentmetinbold">&nbsp;</p>

  <p class="indentmetinbold">Bir karıdan haber aldım adını</p>

  <p class="indentmetinbold">Canım çekti ateşini, odunu,</p>

  <p class="indentmetinbold">Mahmut idim, Kerem koydu adımı,</p>

  <p class="indentmetinbold">Saçları başında, şahin elinde.</p>

  <p class="normal">Sofu Kerem’in bu sözlerinden bir şey anlamadı. Bunu hisseden Kerem sordu:</p>

  <p class="normal">– Sofu kardeş, galiba benim sözlerimden bir şey anlamadın?</p>

  <p class="normal">Sofu dedi:</p>

  <p class="normal">– Bir şeyler sezer gibi oldum, ama tam anlamadım. Ama doğrusu iyi okuyorsun.</p>

  <p class="normal">Kerem dedi.</p>

  <p class="normal">– Kulak ver, birini daha söyleyeyim, belki bu sefer anlarsın.</p>

  <p class="indentmetinbold">Aklım aldı Aslı hanın gözleri,</p>

  <p class="indentmetinbold">Götürüp rastığı kaşa çalmıştır,</p>

  <p class="indentmetinbold">Sallana sallana çıkıp seyrana,</p>

  <p class="indentmetinbold">Gülistana bir temaşa salmıştır.</p>

  <p class="indentmetinbold">&nbsp;</p>

  <p class="indentmetinbold">Gitmiştir başımdan izanım, usum,</p>

  <p class="indentmetinbold">Elinden uçurdum bir şahin kuşum,</p>

  <p class="indentmetinbold">Çok iyiyken fena olmuştur işim,</p>

  <p class="indentmetinbold">Felek işlerimi taşa çalmıştır.</p>

  <p class="indentmetinbold">&nbsp;</p>

  <p class="indentmetinbold">Kerem der ki, sevsem bana ar olmaz,</p>

  <p class="indentmetinbold">Kötü günde hısım kardeş var olmaz,</p>

  <p class="indentmetinbold">Biliyorum Aslı bana yar olmaz.</p>

  <p class="indentmetinbold">Aklım beni bitmez işe salmıştır.</p>

  <p class="normal">Sofu Kerem’in âşık olduğunu anladı. Onu söze sohbete tutup oyalayarak eve getirdi. Kerem evde Aslı diye diye gizli gizli ağlamakta olsun şimdi size Ziyad Han’dan haber verelim.</p>

  <p class="normal">Ziyad Han’a dediler ki oğlun hastadır, kaç gündür evden dışarı çıkmadı. Ziyad Han hemen kalkıp oğlunun yanına gitti, durumunu sordu:</p>

  <p class="normal">– Oğlum derdin nedir?</p>

  <p class="normal">Kerem dedi:</p>

  <p class="normal">– Baba, izin ver, derdimi saz ile anlatayım; dille anlatsam dilim tutuşup yanar.</p>

  <p class="normal">Ziyad Han izin verdi.</p>

  <p class="normal">Aldı Kerem, bakalım babasına ne dedi:</p>

  <p class="indentmetinbold">Keşiş bahçesinde bir güzel gördüm,</p>

  <p class="indentmetinbold">Aklımı başımdan aldı ne çare?</p>

  <p class="indentmetinbold">Taramış zülfünü dökmüş yüzüne,</p>

  <p class="indentmetinbold">Serimi sevdaya saldı ne çare?</p>

  <p class="indentmetinbold">&nbsp;</p>

  <p class="indentmetinbold">Sevdiğim o güzel keşiş kızıdır,</p>

  <p class="indentmetinbold">Seferde parlamış tan yıldızıdır,</p>

  <p class="indentmetinbold">Yeşilbaş sunadır, göller kızıdır,</p>

  <p class="indentmetinbold">Gölden uçup kanat çaldı, ne çare?</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki firkatim katı</p>

  <p class="indentmetinbold">Keskindir kılıcı, yürüktür atı,</p>

  <p class="indentmetinbold">O İsevi, ben Muhammet ümmeti,</p>

  <p class="indentmetinbold">Ateşi serimde kaldı ne çare?</p>

  <p class="normal">Ziyad Han dedi:</p>

  <p class="normal">– Oğul, senin dediklerinden ben bir şey anlamadım. Eğer birine âşık oldunsa, söyle bakalım, kimi istiyorsun, gidip senin için alalım.</p>

  <p class="normal">Kerem üç yaşında çocuk gibi başladı ağlamaya. Ziyad Han’a öyle geldi ki oğlu hastadır. Onun yanından çıkıp doğruya divanhaneye gitti; tahtına oturup emir verdi ki, her kim benim oğlumun derdini bilip söylerse onu dünya malına gark edeceğim.</p>

  <p class="normal">Şehirde gelmedik tabip kalmadı, ama hiçbiri Kerem’in derdinden bir şey anlayabilmedi. Şehirde bir kocakarı vardı; Ziyad Han’ın oğlu hastadır, hiç kimse onun derdini bilemiyor diye duyunca kendi kendine dedi:</p>

  <p class="normal">– Her ne olursa olsun, gerek ben Kerem’in derdini anlayayım, belki Ziyad Han bana kırmızı kumaştan bir entarilik verir.</p>

  <p class="normal">Kocakarı bastonunu eline alıp doğru Ziyad Han’ın evine yollandı; Kerem’in çok kederli olduğunu gördü.</p>

  <p class="normal">– Oğul, derdin nedir, niye böyle sararıp solmuşsun? dedi.</p>

  <p class="normal">Kerem dedi:</p>

  <p class="normal">– Nineciğim, bak şimdi derdimi sana sazla anlatayım, sözle söylesem dilim yanar.</p>

  <p class="normal">Aldı Kerem:</p>

  <p class="indentmetinbold">Bedir yüzlü, gül cemalli,</p>

  <p class="indentmetinbold">Yar beni sevdaya saldı!</p>

  <p class="indentmetinbold">Yanakları koşa benli,</p>

  <p class="indentmetinbold">Yar beni sevdaya saldı!</p>

  <p class="indentmetinbold">&nbsp;</p>

  <p class="indentmetinbold">Eteğine kıvrım dizdi,</p>

  <p class="indentmetinbold">Bağrımın başını üzdü,</p>

  <p class="indentmetinbold">Ela gözlerini süzdü,</p>

  <p class="indentmetinbold">Yar beni sevdaya saldı!</p>

  <p class="indentmetinbold">&nbsp;</p>

  <p class="indentmetinbold">Derdim artıp oldu hezar,</p>

  <p class="indentmetinbold">Tabip olsa, derman yazar,</p>

  <p class="indentmetinbold">Şirin candan oldum bizar,</p>

  <p class="indentmetinbold">Yar beni sevdaya saldı!</p>

  <p class="indentmetinbold">&nbsp;</p>

  <p class="indentmetinbold">Aslı gibi güzel olmaz,</p>

  <p class="indentmetinbold">Kaşı yakut, gözü elmas,</p>

  <p class="indentmetinbold">O yar beni yada salmaz,</p>

  <p class="indentmetinbold">Yar beni sevdaya saldı!</p>

  <p class="indentmetinbold">&nbsp;</p>

  <p class="indentmetinbold">Sinem üste dert, gam, dağ var,</p>

  <p class="indentmetinbold">Görenler karalar bağlar,</p>

  <p class="indentmetinbold">Kerem Aslı deyip ağlar,</p>

  <p class="indentmetinbold">Yar beni sevdaya saldı!</p>

  <p class="normal">Kocakarı çok arif bir kadındı. Hemen anladı ki Kerem aşka tutulmuş. Dedi:</p>

  <p class="normal">– Oğul, şehrin gelinleri, kızları, oğlanları gülşen bahçesine gezmeye gittiler, sen niye burada yalnız başına duruyorsun?</p>

  <p class="normal">Kerem dedi:</p>

  <p class="normal">– Nineciğim, sana bir şey soracağım. Ama bu konuşma ikimizin arasında kalacak.</p>

  <p class="normal">Kocakarı dedi:</p>

  <p class="normal">– Oğul, ben bir avuç darıya benzerim. Nereye serpsen orada kalırım. Sen diyeceğini de!</p>

  <p class="normal">Kerem dedi:</p>

  <p class="normal">– Nineciğim, o kızların arasında keşişin kızı da var mı?</p>

  <p class="normal">Kocakarı dedi:</p>

  <p class="normal">– Olacak, oğul, olacak!</p>

  <p class="normal">Kerem derinden bir ah çekti. Kocakarı anladı ki Kerem Meryem’e âşıktır. Eteğini toplayıp doğru Ziyad Han’ın yanına koştu. Dedi:</p>

  <p class="normal">– Ziyad Han, oğlunun derdini öğrendim.</p>

  <p class="normal">Ziyad Han sordu:</p>

  <p class="normal">– Oğlumun derdi nedir?</p>

  <p class="normal">Kocakarı dedi:</p>

  <p class="normal">– Oğlun keşişin kızı Meryem’e âşık olmuş.</p>

  <p class="normal">Ziyad Han durumu öğrendikten sonra para pul verip kocakarıyı savdı; ondan sonra hemen keşişe adam gönderip huzuruna çağırttı. Keşiş Ziyad Han’ın huzuruna gelip saygılarını sundu. Ziyad Han ona oturmağa yer gösterdi. Keşiş oturdu. Ziyad Han dedi:</p>

  <p class="normal">– Keşiş, ahdimizin vakti geldi, razı isen hemen yarın çocuklarımızın düğününü yapalım.</p>

  <p class="normal">Keşiş’in keyfi kaçtı. Ses etmedi. Başını öne eğdi.</p>

  <p class="normal">Ziyad Han sordu:</p>

  <p class="normal">– Keşiş niye bir şey söylemiyorsun? Yoksa sözünde durmak istemiyor musun?</p>

  <p class="normal">Keşiş dedi:</p>

  <p class="normal">– Han sağ olsun, ben kızımı senin oğluna veremem.</p>

  <p class="normal">Ziyad Han bu aykırı söz üzerine öfkelendi:</p>

  <p class="normal">– Bu nasıl söz, keşiş?</p>

  <p class="normal">Keşiş dedi:</p>

  <p class="normal">– Han sağ olsun, biz Ermeniyiz, Hıristiyanız, siz Müslümansınız. Şer’an ben kızımı senin oğluna veremem.</p>

  <p class="normal">Ziyad Han dedi:</p>

  <p class="normal">– Keşiş, bir daha bu sözü ağzına alma; ne Ermenisi, ne Müslümanı? Hepsi Allahın kulu. Düğüne hazırlık yap.</p>

  <p class="normal">Keşiş gene itiraz etti:</p>

  <p class="normal">– Han, beni bağışla, kızımı senin oğluna veremem.</p>

  <p class="normal">Han öfkelendi:</p>

  <p class="normal">– Keşiş, ne cüretle benim teklifimi reddediyorsun? Galiba başın bedenine ağırlık yapıyor. Haydi düğüne hazırlan, işte o kadar! Eğer o yana bu yana kıvırtırsan boynunu vurdururum!</p>

  <p class="normal">Keşiş baktı ki iş sarpa sarıyor, hemen hile yoluna saparak Ziyad Han’a dedi:</p>

  <p class="normal">– Han, bana üç ay mühlet ver, düğün hazırlığı yapayım.</p>

  <p class="normal">Ziyad Han razı oldu. Üstelik ona bir de yüzük verdi ki kızın parmağına taksın. Keşiş yüzüğü aldıktan sonra doğru evine gitti, karısını çağırıp dedi:</p>

  <p class="normal">– Hanım, Ziyad Han kızı elimizden alacak. Haydi, kızı alıp kaçalım!</p>

  <p class="normal">Kadın razı oldu. Hemen aynı gün evde ne varsa sattılar, sabah olmadan toparlanıp şehirden çıktılar. Onlar kaçmakta olsun, şimdi sana kimden söz edeyim, Sofu’dan.</p>

  <p class="normal">Sofu düğün hazırlığı lafını işitir işitmez Kerem’in yanına giderek ona müjdeyi verdi:</p>

  <p class="normal">– Keşiş razı oldu; nişan da takıldı. Yakında düğün yapılacak.</p>

  <p class="normal">Kerem bunu duyunca sazı göğsüne bastırıp bakalım ne dedi:</p>

  <p class="indentmetinbold">Vadesi gelince süsen sümbülün,</p>

  <p class="indentmetinbold">Sefasın sürmeye dal gelsin gitsin!</p>

  <p class="indentmetinbold">Sürelim dünyanın zevki sefasın,</p>

  <p class="indentmetinbold">Boyna dolamağa kol gelsin gitsin!</p>

  <p class="indentmetinbold">&nbsp;</p>

  <p class="indentmetinbold">Süsen nedir, sümbül nedir, gül nedir,</p>

  <p class="indentmetinbold">Mah yüzünde tane tane hal<sup class="calibre3"><a href="../Text/KeremAsli_split_006.html#footnote-261-5" id="footnote-261-5-backlink">[5]</a></sup> nedir,</p>

  <p class="indentmetinbold">Şeker nedir, şerbet nedir, bal nedir,</p>

  <p class="indentmetinbold">Ver, ağzım içinde dil gelsin gitsin!</p>

  <p class="indentmetinbold">&nbsp;</p>

  <p class="indentmetinbold">Bahçedeki süsen sümbül benimdir,</p>

  <p class="indentmetinbold">Dal üstünde öten bülbül benimdir,</p>

  <p class="indentmetinbold">Bahçedeki dikensiz gül benimdir,</p>

  <p class="indentmetinbold">Öpmeye dudağa al gelsin gitsin</p>

  <p class="indentmetinbold">&nbsp;</p>

  <p class="indentmetinbold">Şah gelip fethetti bu Kerem Han’ı,</p>

  <p class="indentmetinbold">Kerem’in âşığı maşuğu hani?</p>

  <p class="indentmetinbold">Korkarım kaçırsın Aslı cananı,</p>

  <p class="indentmetinbold">İzin verme başka el gelsin gitsin!</p>

  <p class="normal">Öte yandan Ziyad Han Kerem’i çağırıp olanı biteni anlattı; üç ay sonra Meryem’i ona alıp düğün yapacağını söyledi. Kerem yarı şad, yarı naşad tam üç ay beklemek zorunda kaldı.</p>

  <p class="normal">Üç ayın dolmasına bir gün kala Kerem gündüz gözü uzanıp yattı. Biraz dalmıştı ki, birdenbire uyandı, çocuk gibi ağlamaya başladı. Sofu’dan başka orda olanlar da başına toplandılar.</p>

  <p class="normal">Kerem dedi:</p>

  <p class="normal">– Şimdi uykumda gördüm, bir tufan koptu, Aslı’yı sular alıp götürdü, bahçe harabeye döndü. Herhalde Keşiş Aslı’yı alıp kaçtı.</p>

  <p class="normal">Sofu dedi:</p>

  <p class="normal">– İnsan her gece bir sürü rüya görür, bunların hepsi doğru mu?</p>

  <p class="normal">Kerem dedi:</p>

  <p class="normal">– Aslı’nın başında muhakkak bir iş var.</p>

  <p class="normal">Kerem sazını da alıp babasının yanına gitti. Ziyad Han oğlunu görünce sordu:</p>

  <p class="normal">– Oğlum, hayır ola? Gelişinin sebebi ne?</p>

  <p class="normal">Kerem sazını alıp bakalım babasına ne dedi:</p>

  <p class="indentmetinbold">Aştı gitti karlı dağın ardına,</p>

  <p class="indentmetinbold">Han Aslı’m aklıma düştü, ağlarım.</p>

  <p class="indentmetinbold">Hiç tabipler çare bulmaz derdime,</p>

  <p class="indentmetinbold">Han Aslı’m aklıma düştü, ağlarım.</p>

  <p class="indentmetinbold">&nbsp;</p>

  <p class="indentmetinbold">Dağların tepesi bana yurt olur,</p>

  <p class="indentmetinbold">Ormanında aslan olur, kurt olur,</p>

  <p class="indentmetinbold">Bu ayrılık bana yavuz dert olur,</p>

  <p class="indentmetinbold">Han Aslı’m aklıma düştü, ağlarım.</p>

  <p class="indentmetinbold">&nbsp;</p>

  <p class="indentmetinbold">Yüce dağ başında ötüşün kuşlar</p>

  <p class="indentmetinbold">Maralım kaçıp da kimler görmüşler?</p>

  <p class="indentmetinbold">Derdimi anlamaz kara keşişler,</p>

  <p class="indentmetinbold">Han Aslı’m aklıma düştü, ağlarım.</p>

  <p class="indentmetinbold">&nbsp;</p>

  <p class="indentmetinbold">Hey ağalar budur sözüm ezeli,</p>

  <p class="indentmetinbold">Güz gelince bağlar döker gazeli,</p>

  <p class="indentmetinbold">Dert anlamaz bu yerlerin güzeli,</p>

  <p class="indentmetinbold">Han Aslı’m aklıma düştü, ağlarım.</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki bu derdim bitmez,</p>

  <p class="indentmetinbold">Yarimin sevdası serimden gitmez,</p>

  <p class="indentmetinbold">Yüz bin öğüt versen, biri kâr etmez,</p>

  <p class="indentmetinbold">Han Aslı’m aklıma düştü, ağlarım.</p>

  <p class="normal">Ziyad Han dedi:</p>

  <p class="normal">– Oğlum, bir gün sabret, yarın Keşiş’in koyduğu süre doluyor; toplaşıp beraberce gideriz Aslı’yı almaya.</p>

  <p class="normal">Ertesi gün Ziyad Han büyük bir tantanayla Keşiş’in evine gitmeye karar verdi. Yola çıkılınca Kerem dedi ki:</p>

  <p class="normal">– Siz yavaş yavaş geledurun, ben atımı koşturup sizden önce gideceğim.</p>

  <p class="normal">Ziyad Han razı oldu. Kerem atını koşturdu; bir süre gitmişti ki yolda yaya giden iki kişiye rast geldi. Kerem onlardan haber sordu:</p>

  <p class="normal">– Nereden gelip nereye gidiyorsunuz?</p>

  <p class="normal">Dediler:</p>

  <p class="normal">– Köyde bir Keşiş var, onun yanına gitmiştik, kitaba baktırıp danışacaktık; aile efradıyla köyden göçüp gittiğini öğrendik.</p>

  <p class="normal">Kerem bunu duyunca az kaldı aklını kaçırsın. Bir süre daha at sürdü, bir de karşılara baktı ki dağların başını duman bürümüş. Atını durdurup dağlara dönerek bakalım ne dedi:</p>

  <p class="indentmetinbold">Han Aslı’m Zengi’den firar eylemiş,</p>

  <p class="indentmetinbold">Yol vermeyin başı dumanlı dağlar!</p>

  <p class="indentmetinbold">Bile gitmiş babasıyla anası,</p>

  <p class="indentmetinbold">Yol vermeyin başı dumanlı dağlar!</p>

  <p class="indentmetinbold">&nbsp;</p>

  <p class="indentmetinbold">Kalkıştılar hanlar, ağalar toya,</p>

  <p class="indentmetinbold">Zengi’nin halkıysa dayandı Hoy’a,</p>

  <p class="indentmetinbold">Uçmuştur elimden bir akça maya<sup class="calibre3"><a href="../Text/KeremAsli_split_006.html#footnote-261-6" id="footnote-261-6-backlink">[6]</a></sup></p>

  <p class="indentmetinbold">Yol vermeyin başı dumanlı dağlar.</p>

  <p class="indentmetinbold">&nbsp;</p>

  <p class="indentmetinbold">Dertli Kerem bu aşk ile pişmiştir,</p>

  <p class="indentmetinbold">Sevda için candan baştan geçmiştir,</p>

  <p class="indentmetinbold">Aslı, Keşiş Hoy üstüne göçmüştür,</p>

  <p class="indentmetinbold">Yol vermeyin başı dumanlı dağlar!</p>

  <p class="normal">Kerem atını koşturup Keşiş’in bahçesine daldı. Attan inip her tarafı dolaştı. Aslı’dan bir iz bulamadı. Anladı ki kuş uçmuş yuvası boş. Kerem’in derdi depreşti, yüreği kederle doldu; aldı sazı eline bakalım ne söyledi:</p>

  <p class="indentmetinbold">Geldim dost bağına eyledim nazar,</p>

  <p class="indentmetinbold">Gördüm yarim bahçesinde gül yeri,</p>

  <p class="indentmetinbold">Ak gerdana tane tane dizilmiş,</p>

  <p class="indentmetinbold">Aklımı başımdan aldı hal yeri.</p>

  <p class="indentmetinbold">&nbsp;</p>

  <p class="indentmetinbold">Gece gündüz çağırırım ben zelil,</p>

  <p class="indentmetinbold">Üstümüzde kadir mevlam hem celil,</p>

  <p class="indentmetinbold">Gergefini örtmüş, iğnesi melül,</p>

  <p class="indentmetinbold">Belli yarin gergefinde el yeri.</p>

  <p class="indentmetinbold">&nbsp;</p>

  <p class="indentmetinbold">Arzuhalim yazdım ben Aslı dosta,</p>

  <p class="indentmetinbold">Onun için gönlüm oldu şikeste,</p>

  <p class="indentmetinbold">Yastığı kan ağlar, yorganı yasta,</p>

  <p class="indentmetinbold">Döşek cevap verir, bende bel yeri.</p>

  <p class="indentmetinbold">&nbsp;</p>

  <p class="indentmetinbold">Kerem’ini atmış elleri tutmuş,</p>

  <p class="indentmetinbold">Derdini toplayıp derdime katmış,</p>

  <p class="indentmetinbold">Yarini terkedip gurbete gitmiş,</p>

  <p class="indentmetinbold">Vefalı dost otağında sel yeri.</p>

  <p class="normal">Kerem sözlerini tamamlayıp Aslı’nın her zaman gölgesinde oturduğu servi ağacına yöneldi. Yüreğinden kan damlayarak servi ağacını kucakladı, bakalım ondan Aslı’yı nasıl sordu:</p>

  <p class="indentmetinbold">Dur servi dur, senden haber sorayım,</p>

  <p class="indentmetinbold">Servi senin güzel maralın hani?</p>

  <p class="indentmetinbold">Gözümden akıtma kanlı yaşları,</p>

  <p class="indentmetinbold">Servi senin güzel maralın hani?</p>

  <p class="indentmetinbold">&nbsp;</p>

  <p class="indentmetinbold">Alçaklı yüksekli karşıda dağlar,</p>

  <p class="indentmetinbold">Gönlüm intizarda, gözüm kan ağlar,</p>

  <p class="indentmetinbold">Hastanın halinden ne bilir sağlar,</p>

  <p class="indentmetinbold">Servi senin güzel maralın hani?</p>

  <p class="indentmetinbold">&nbsp;</p>

  <p class="indentmetinbold">Doğru söylemezsen kaddin eğilsin,</p>

  <p class="indentmetinbold">Dilerim mevladan belin bükülsün,</p>

  <p class="indentmetinbold">Bir ah çeksem yaprakların dökülsün</p>

  <p class="indentmetinbold">Servi senin güzel maralın hani?</p>

  <p class="indentmetinbold">&nbsp;</p>

  <p class="indentmetinbold">Kerem der ki göz yaşları dökerim,</p>

  <p class="indentmetinbold">Viran bağda bülbül olup öterim,</p>

  <p class="indentmetinbold">Yarimin uğrunda baştan geçerim,</p>

  <p class="indentmetinbold">Servi senin güzel maralın hani?</p>

  <p class="normal">Kerem servi ağacından hiçbir cevap alamadı, dönüp Keşiş’in evine doğru yöneldi. Baktı ki Keşiş’in evi yıkılıp viran olmuş. Kerem’in derdi daha da arttı. Sazı göğsüne basıp bakalım ne söyledi:</p>

  <p class="indentmetinbold">Keşiş bahçesine geldim,</p>

  <p class="indentmetinbold">Gördüm, nazlı yarim gitmiş,</p>

  <p class="indentmetinbold">Bağ gözüme hor göründü,</p>

  <p class="indentmetinbold">Salınıp gezenim gitmiş.</p>

  <p class="indentmetinbold">&nbsp;</p>

  <p class="indentmetinbold">Gidip her yere sorayım,</p>

  <p class="indentmetinbold">Nazlı cemalin göreyim,</p>

  <p class="indentmetinbold">Sineme hançer vurayım,</p>

  <p class="indentmetinbold">Sevgili cananım gitmiş.</p>

  <p class="indentmetinbold">&nbsp;</p>

  <p class="indentmetinbold">Canım hasrettir gözüne,</p>

  <p class="indentmetinbold">Şekerden şirin sözüne,</p>

  <p class="indentmetinbold">Siyah zülfün ak yüzüne,</p>

  <p class="indentmetinbold">Tarayıp dökenim gitmiş.</p>

  <p class="indentmetinbold">&nbsp;</p>

  <p class="indentmetinbold">Ne yerde olduğun bilsem,</p>

  <p class="indentmetinbold">Onu bulup sonra gülsem,</p>

  <p class="indentmetinbold">Ecelim gelip de ölsem,</p>

  <p class="indentmetinbold">Mezarım kazanım gitmiş.</p>

  <p class="indentmetinbold">&nbsp;</p>

  <p class="indentmetinbold">Boyu benzerdi fidana,</p>

  <p class="indentmetinbold">Odlar saldı şirin cana,</p>

  <p class="indentmetinbold">Beni koydu yana yana,</p>

  <p class="indentmetinbold">Salınıp gezenim gitmiş.</p>

  <p class="indentmetinbold">&nbsp;</p>

  <p class="indentmetinbold">Gülsüz bağa bülbül gelmez,</p>

  <p class="indentmetinbold">Güllü bağlar viran olmaz,</p>

  <p class="indentmetinbold">Kerem sensiz burda kalmaz,</p>

  <p class="indentmetinbold">Eyvah, Aslı Han’ım gitmiş.</p>

  <p class="indentmetinbold">&nbsp;</p>

  <p class="normal">Kerem Aslı’yı bulmak için bahçede dolaşıp dururken bir de baktı komşu bahçede bir kız durmuş ona bakıyor. Kerem onu Aslı sandı. Kendi kendine dedi: “Ah, bivefa yar! Beni ağlar koyup kendi bahçede dolaşır.” Aldı sazı bakalım kıza ne dedi:</p>

  <p class="indentmetinbold">Ela gözlü nazlı dilber</p>

  <p class="indentmetinbold">Gülün mü oldun, gülün mü oldun?</p>

  <p class="indentmetinbold">Evvel benim idin amber,</p>

  <p class="indentmetinbold">Elin mi oldun, elin mi oldun?</p>

  <p class="indentmetinbold">&nbsp;</p>

  <p class="indentmetinbold">Pencereye çekin perde,</p>

  <p class="indentmetinbold">Sen uğrattın beni derde,</p>

  <p class="indentmetinbold">Ben gidersem sen bu yerde,</p>

  <p class="indentmetinbold">Kalan mı oldun, kalan mı oldun?</p>

  <p class="indentmetinbold">&nbsp;</p>

  <p class="indentmetinbold">Evlerinin önü iğde,</p>

  <p class="indentmetinbold">İğdenin dalları göğde,</p>

  <p class="indentmetinbold">Döşemeli ayvan evde,</p>

  <p class="indentmetinbold">Gelin mi oldun, gelin mi oldun?</p>

  <p class="indentmetinbold">&nbsp;</p>

  <p class="indentmetinbold">Aynayı aldın dizine,</p>

  <p class="indentmetinbold">Sürmeyi çektin gözüne,</p>

  <p class="indentmetinbold">Sen bezek verip özüne,</p>

  <p class="indentmetinbold">Hanım mı oldun, hanım mı oldun?</p>

  <p class="indentmetinbold">&nbsp;</p>

  <p class="indentmetinbold">Gerdana dökmüş telini,</p>

  <p class="indentmetinbold">İşlettin fitne-felini,</p>

  <p class="indentmetinbold">Büktün Kerem’in belini,</p>

  <p class="indentmetinbold">Genim<sup class="calibre3"><a href="../Text/KeremAsli_split_006.html#footnote-261-7" id="footnote-261-7-backlink">[7]</a></sup> mi oldun, genim mi oldun?</p>

  <p class="normal">Kız Kerem’e doğru gelip dedi:</p>

  <p class="normal">– Oğlan, ben Aslı değilim. Senin aradığın Aslı’yı bir süre önce babası götürüp gitti. Nereye gittiklerini de bilmiyorum.</p>

  <p class="normal">Kerem ağlayıp inlemekte olsun, şimdi size kimden haber vereyim, Ziyad Han’dan.</p>

  <p class="normal">Ziyad Han adamlarıyla Keşiş’in bahçesine girip etrafa göz gezdirince anladı ki kuş uçmuş yuvası boş. Buralarda Keşiş ne gezer?</p>

  <p class="normal">Ziyad Han adam gönderdi. Keşiş’i arayıp sorsun diye, kendisi de Sofu ile birlikte Kerem’i aramaya koyuldu. Sonunda Kerem’i bir kenarda ağlar halde buldular. Sofu Kerem’i yerden kaldırdı. Ziyad Han sordu:</p>

  <p class="normal">– Oğlum, bu ne haldir böyle? Peki, Keşiş nerde?</p>

  <p class="normal">Kerem dedi:</p>

  <p class="normal">– Baba, izin ver derdimi sazla söyleyeyim. Dil ile desem dilim tutuşup yanar.</p>

  <p class="normal">Ziyad Han izin verdi. Kerem aldı sazı eline, bakalım neler söyledi:</p>

  <p class="indentmetinbold">Felek beni bağa bağban eyledi,</p>

  <p class="indentmetinbold">Dost bağını yoklamadım, ağlarım.</p>

  <p class="indentmetinbold">Eller derdi beslediğim gülleri,</p>

  <p class="indentmetinbold">Bir gül derip koklamadım, ağlarım.</p>

  <p class="indentmetinbold">&nbsp;</p>

  <p class="indentmetinbold">Görünmüyor bu yerlerin sultanı,</p>

  <p class="indentmetinbold">Bu hasta gönlümün tabibi hani?</p>

  <p class="indentmetinbold">Ezelden sevmişim ben Aslı Han’ı,</p>

  <p class="indentmetinbold">Boynuna kol dolamadım, ağlarım.</p>

  <p class="indentmetinbold">&nbsp;</p>

  <p class="indentmetinbold">Gözüme görünmez benim maralım,</p>

  <p class="indentmetinbold">Kesildi kalmadı sabrı kararım,</p>

  <p class="indentmetinbold">Kara Keşiş kızı Aslı’dır yarim.</p>

  <p class="indentmetinbold">Yar halini bilemedim, ağlarım.</p>

  <p class="indentmetinbold">&nbsp;</p>

  <p class="indentmetinbold">Kerem der ki, zalim felek neyledi,</p>

  <p class="indentmetinbold">Hançer ile bağrım başın teyledi<sup class="calibre3"><a href="../Text/KeremAsli_split_006.html#footnote-261-8" id="footnote-261-8-backlink">[8]</a></sup></p>

  <p class="indentmetinbold">Aslı Han’ım bana neler eyledi,</p>

  <p class="indentmetinbold">Öz yerinde bulamadım, ağlarım.</p>

  <p class="normal">Kerem gene ağlamaya başladı. Gözlerinden bahar bulutu gibi yaş dökülüyordu.</p>

  <p class="normal">Ziyad Han’ın Keşiş’in ardınca yolladığı adamlar geri döndüler; Keşiş’in kaçtığını haber verdiler. Ziyad Han bin pişman, oğlunu alıp evine döndü.</p>

  <p class="normal">Kerem kendi konağında sararıp solmaya başladı. Ziyad Han’a haber verdiler ki oğlunun durumu iyi değil. Ziyad Han hemen birçok saygın kişi göndererek oğlunun durumunu yoklatmak istedi. Ziyad Han’ın adamları Kerem’in yanına gittiler. Kerem’e ne sordularsa doğru dürüst cevap alamadılar. Ona öğüt nasihat verdiler, gönlünü aldılar.</p>

  <p class="normal">Sonunda Kerem sazı göğsüne bastırıp bakalım ne söyledi:</p>

  <p class="indentmetinbold">Ela gözlü, kalem kaşlı,</p>

  <p class="indentmetinbold">Benim sunam gölden uçtu,</p>

  <p class="indentmetinbold">Beni koydu intizarda,</p>

  <p class="indentmetinbold">Varıp gayrı göle düştü.</p>

  <p class="indentmetinbold">&nbsp;</p>

  <p class="indentmetinbold">Bizim iller gül bağıdır,</p>

  <p class="indentmetinbold">Gönül aşkın bağlağıdır,</p>

  <p class="indentmetinbold">Yel eser, zülfün dağıtır,</p>

  <p class="indentmetinbold">Şimdi fırsat ele düştü.</p>

  <p class="indentmetinbold">&nbsp;</p>

  <p class="indentmetinbold">Her zaman çekerim yası,</p>

  <p class="indentmetinbold">Silinmez gönlümün pası,</p>

  <p class="indentmetinbold">Başımdan gitmez sevdası,</p>

  <p class="indentmetinbold">Altın kemer bele düştü.</p>

  <p class="indentmetinbold">&nbsp;</p>

  <p class="indentmetinbold">Hani sevdiceğim hani?</p>

  <p class="indentmetinbold">Yoluna koymuşum canı,</p>

  <p class="indentmetinbold">Kerem sevdi Aslı Han’ı,</p>

  <p class="indentmetinbold">O da gurbet ele düştü.</p>

  <p class="normal">Kerem yüzüstü düşüp ağlamaya başladı. Adamlar geri dönüp durumu Ziyad Han’a anlattılar.</p>

  <p class="normal">Ziyad Han bu sefer Sofu’yu da yanına alarak kendisi gitti. Baktı gördü ki Kerem’in hali hal değil, güz yaprağı gibi sararıp solmuş.</p>

  <p class="normal">Kerem babasını görünce sazı göğsüne bastırıp okumaya başladı:</p>

  <p class="indentmetinbold">Aslım göçtü vatanından, ilinden,</p>

  <p class="indentmetinbold">Rakiplerin hatırcığı hoş olsun!</p>

  <p class="indentmetinbold">Bu ayrılık bize geldi mevladan,</p>

  <p class="indentmetinbold">Ağlayalım, gözlerimiz yaş olsun!</p>

  <p class="indentmetinbold">&nbsp;</p>

  <p class="indentmetinbold">Nasıl ayrı düştüm nazlı yarimden,</p>

  <p class="indentmetinbold">Uğrunda geçmişim canu serimden,</p>

  <p class="indentmetinbold">Yazıldı bizimki Mevla Kerim’den,</p>

  <p class="indentmetinbold">Reva mıdır bela gelen baş olsun!</p>

  <p class="indentmetinbold">&nbsp;</p>

  <p class="indentmetinbold">Yüzüme gülerdi, bilmezdim fendin,</p>

  <p class="indentmetinbold">Gayrıya açacak göğsünün bendin,</p>

  <p class="indentmetinbold">Ben emebilmedim leblerin gendin,<sup class="calibre3"><a href="../Text/KeremAsli_split_006.html#footnote-261-9" id="footnote-261-9-backlink">[9]</a></sup></p>

  <p class="indentmetinbold">Yağı rakiplerin gönlü hoş olsun!</p>

  <p class="indentmetinbold">&nbsp;</p>

  <p class="indentmetinbold">Uğrun uğrun dost bağına girmedim,</p>

  <p class="indentmetinbold">El uzatıp gonca gülün dermedim,</p>

  <p class="indentmetinbold">Yari otağında tenha görmedim,</p>

  <p class="indentmetinbold">Gündüz hayal, geceleri düş olsun!</p>

  <p class="indentmetinbold">&nbsp;</p>

  <p class="indentmetinbold">Beyler oynar satrancını, nezdini,<sup class="calibre3"><sup class="calibre3"><a href="../Text/KeremAsli_split_006.html#footnote-100-10" id="footnote-100-10-backlink">[10]</a></sup></sup></p>

  <p class="indentmetinbold">Kimse bilmez yüreğimin derdini,</p>

  <p class="indentmetinbold">Çok çekmişim bu dertlerin dördünü,</p>

  <p class="indentmetinbold">Ko çekeyim, bunun ile beş olsun!</p>

  <p class="indentmetinbold">&nbsp;</p>

  <p class="indentmetinbold">Siyah zülfün ak yüzüne yayılan,</p>

  <p class="indentmetinbold">Dal gerdanda her beliği bir yılan,</p>

  <p class="indentmetinbold">Yari benden, beni yardan ayıran,</p>

  <p class="indentmetinbold">Dilerim ki bitmez derde eş olsun!</p>

  <p class="indentmetinbold">&nbsp;</p>

  <p class="indentmetinbold">Erisin, dağların karı erisin,</p>

  <p class="indentmetinbold">Sel olarak yeryüzünü bürüsün,</p>

  <p class="indentmetinbold">Sürahiler dolsun, saki yürüsün</p>

  <p class="indentmetinbold">İçelim badeler, bize hoş olsun!</p>

  <p class="indentmetinbold">&nbsp;</p>

  <p class="indentmetinbold">Kerem gider oldu bu il, obadan,</p>

  <p class="indentmetinbold">Yaran, yoldaş, unutmayın duadan,</p>

  <p class="indentmetinbold">Yavuz şahin uçurmuşum yuvadan,</p>

  <p class="indentmetinbold">Gidiyorum, hatırınız hoş olsun!</p>

  <p class="normal">Söz sona erince Ziyad Han dedi:</p>

  <p class="normal">– Oğul, sen beni bu yaşlı başlı halimde dağa taşa salma. Azıcık söyle bakayım, ne yapmak istiyorsun?</p>

  <p class="normal">Tam o sırada Kerem’in dostları hal hatır sormaya geldiler. Kerem onları görünce yüreği kabardı, gönlü havalandı:</p>

  <p class="indentmetinbold">Gider oldum yarenlerim sağ olsun,</p>

  <p class="indentmetinbold">Bol olsun ekmeği, aşı dünyanın!</p>

  <p class="indentmetinbold">Bundan sonra dertlerimiz durulsun,</p>

  <p class="indentmetinbold">Sürmelensin gözü, kaşı dünyanın!</p>

  <p class="indentmetinbold">&nbsp;</p>

  <p class="indentmetinbold">Erenler koyduğu yolları seçtim,</p>

  <p class="indentmetinbold">Doldurulan aşkın badesin içtim,</p>

  <p class="indentmetinbold">Böyle bir sevdaya serimden geçtim,</p>

  <p class="indentmetinbold">Lal, cevahir olsun taşı dünyanın!</p>

  <p class="indentmetinbold">&nbsp;</p>

  <p class="indentmetinbold">Bağla bostan olsun çöller, sahralar,</p>

  <p class="indentmetinbold">Bal ile yağ olsun yedi deryalar,</p>

  <p class="indentmetinbold">Meyve versin bütün bağlar ovalar,</p>

  <p class="indentmetinbold">İsterim yaz olsun kışı dünyanın!</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki, dünya fanidir,</p>

  <p class="indentmetinbold">Nicelerin abdal eder yürütür,</p>

  <p class="indentmetinbold">Kimse bilmez ne zamandan beridir,</p>

  <p class="indentmetinbold">Hiç hesaba gelmez yaşı dünyanın!</p>

  <p class="normal">Ziyad Han dedi:</p>

  <p class="normal">– Oğul, sen gel o kızın aşkını yüreğinden sil! Ben burada gönlünün istediği bir kızla seni başgöz edeyim.</p>

  <p class="normal">Kerem dedi:</p>

  <p class="normal">– Baba, bana Aslı’dan başka güzel yaramaz. Gerek ben onu arayıp bulayım.</p>

  <p class="normal">Ziyad Han dedi:</p>

  <p class="normal">– Oğul, gel sen bir keşiş kızı için gurbet ellere gitme!</p>

  <p class="normal">Kerem dedi:</p>

  <p class="normal">– Baba, izin ver, ben gideyim. Belki yarimi bulurum.</p>

  <p class="normal">Ziyad Han dedi:</p>

  <p class="normal">– Oğul, mademki bu sevdadan vazgeçmiyorsun, git, Allah yardımcın olsun!</p>

  <p class="normal">Kerem babasının elini öptü. Sofu ile birlikte anasının yanına gitti.</p>

  <p class="normal">Ana oğlunu böyle yol hazırlıklı görünce sordu:</p>

  <p class="normal">– Oğlum, böyle nereye yolculuk?</p>

  <p class="normal">Kerem dedi:</p>

  <p class="normal">– Ana, izin ver sazla diyeyim.</p>

  <p class="normal">Aldı Kerem, bakalım anasına ne dedi:</p>

  <p class="indentmetinbold">Gam, kasavet bugün başa verildi,</p>

  <p class="indentmetinbold">Ağla, ana, ayrılığın günüdür!</p>

  <p class="indentmetinbold">Bize kısmet gurbet eller yazıldı,</p>

  <p class="indentmetinbold">Ağla, ana, ayrılığın günüdür.</p>

  <p class="indentmetinbold">&nbsp;</p>

  <p class="indentmetinbold">Beni yaraladı elin dilleri,</p>

  <p class="indentmetinbold">Gidiyorum, gözlemeyin yolları,</p>

  <p class="indentmetinbold">Varıp dolaşırım gurbet elleri,</p>

  <p class="indentmetinbold">Ağla, ana, ayrılığın günüdür!</p>

  <p class="indentmetinbold">&nbsp;</p>

  <p class="indentmetinbold">Felek bizi taşa çaldı ne izler,</p>

  <p class="indentmetinbold">Ana, intizarda kalmasın gözler,</p>

  <p class="indentmetinbold">Kerem der ki Aslı yolumu gözler,</p>

  <p class="indentmetinbold">Ağla, ana, ayrılığın günüdür!</p>

  <p class="normal">Anası o kadar üzüldü ki üzüntüden bayılıp yere yığıldı. Yüzüne gül suları serpip ayılttılar. Kadın saçlarından bir tutam ayırıp göğsüne bastırdı, yüzünü oradakilere dönüp okumaya başladı.</p>

  <p class="indentmetinbold">Arif olan, işitesin, bilesin,</p>

  <p class="indentmetinbold">Gamlı hicranların deryasıyım ben!</p>

  <p class="indentmetinbold">Her yerimde türlü türlü yara var,</p>

  <p class="indentmetinbold">Sağalmaz dertlerin binasıyım ben!</p>

  <p class="indentmetinbold">&nbsp;</p>

  <p class="indentmetinbold">Gelmişti şahinim, uçundu öttü,</p>

  <p class="indentmetinbold">Ağladım, inledim, canıma yetti,</p>

  <p class="indentmetinbold">Akıtırım yaşlar, Mahmut’um gitti,</p>

  <p class="indentmetinbold">O garip Mahmut’un anasıyım ben!</p>

  <p class="indentmetinbold">&nbsp;</p>

  <p class="indentmetinbold">Oğul gide gide bizden yad oldu,</p>

  <p class="indentmetinbold">Haber geldi rakiplerim şad oldu,</p>

  <p class="indentmetinbold">Dağıldı devletim hepten bad oldu,</p>

  <p class="indentmetinbold">Virane Gence’nin iyesiyim ben!</p>

  <p class="indentmetinbold">&nbsp;</p>

  <p class="indentmetinbold">Yüreğim deryadır, gönlüm bir ada,</p>

  <p class="indentmetinbold">Derdim oldu günden güne ziyade,</p>

  <p class="indentmetinbold">Her zaman ki Mahmut düşende yada,</p>

  <p class="indentmetinbold">Tutuşup odlara yanasıyım ben!</p>

  <p class="indentmetinbold">&nbsp;</p>

  <p class="indentmetinbold">Ey hazerat, yalan gelmez dilimden,</p>

  <p class="indentmetinbold">Bir bülbülü uçurmuşum gülümden,</p>

  <p class="indentmetinbold">Bir şahin-sungurum gitti elimden,</p>

  <p class="indentmetinbold">Ziyad Han’ın Kamerbanu’suyum ben!</p>

  <p class="normal">Kamerbanu gene kendinden geçip yere yığıldı. Kerem anasını ayılttı, gözlerinden yaşlar döküp ondan hayır dua istedi. Anası ağlaya ağlaya oğluna hayır dua verdi. Kerem anasının elini öpüp Sofu’nun yanına gitti. Baktı ki Sofu atları yolculuk için hazırlamış. Atlara bindiler. Kerem oradaki arkadaşlarıyla helallaşıp onlara veda etti. Gideceği diyarın gurbet olduğunu düşünerek sazı göğsüne bastırdı.</p>

  <p class="indentmetinbold">Yeni bir sevdadır geldi başıma,</p>

  <p class="indentmetinbold">Gelin helallaşın, ben gider oldum.</p>

  <p class="indentmetinbold">Ya gelir, ya gelmem, sizleri görmem,</p>

  <p class="indentmetinbold">Gelin helallaşın, ben gider oldum.</p>

  <p class="indentmetinbold">&nbsp;</p>

  <p class="indentmetinbold">Yüreğimde vardır sönmez ateşler,</p>

  <p class="indentmetinbold">Yar elinden derin yaralar işler,</p>

  <p class="indentmetinbold">Gülüp konuştuğum dostlar, sırdaşlar,</p>

  <p class="indentmetinbold">Gelin helallaşın, ben gider oldum.</p>

  <p class="indentmetinbold">&nbsp;</p>

  <p class="indentmetinbold">Tuz, ekmek yediğim kavim kardeşler,</p>

  <p class="indentmetinbold">Nedir bu feleğin ettiği işler?</p>

  <p class="indentmetinbold">Gözümden dökülen kan ile yaşlar,</p>

  <p class="indentmetinbold">Gelin helallaşın, ben gider oldum.</p>

  <p class="indentmetinbold">&nbsp;</p>

  <p class="indentmetinbold">Hasımlara sırrınızı vermeyin,</p>

  <p class="indentmetinbold">Keşiş gelse bu yerlere koymayın,</p>

  <p class="indentmetinbold">Aslı gelse, Kerem gitti, söyleyin,</p>

  <p class="indentmetinbold">Gelin helallaşın, ben gider oldum.</p>

  <p class="normal">Kerem dostlarıyla görüşüp vedalaştı. Sofu ile birlikte yola koyuldu. Ne gece bildiler, ne gündüz dediler, az gittiler, çok gittiler, bir pınar başında bir bölük kıza rastladılar. Bunların içinde Aslı Han’a benzer bir kız vardı. Kerem onu görür görmez sazı göğsüne bastırıp başladı okumaya.</p>

  <p class="indentmetinbold">Salına salına yolun üstüne</p>

  <p class="indentmetinbold">Çıkan dilber beni candan eyledi.</p>

  <p class="indentmetinbold">Nazlı yürüyüşlü şahin bakışlı,</p>

  <p class="indentmetinbold">Bakan dilber beni candan eyledi.</p>

  <p class="indentmetinbold">&nbsp;</p>

  <p class="indentmetinbold">Şahin gibi nasıl gelir üstüme,</p>

  <p class="indentmetinbold">Çok yaraşır kızıl güller destine,</p>

  <p class="indentmetinbold">Bakışların eder canım kasdine,</p>

  <p class="indentmetinbold">Bakan dilber, beni candan eyledi.</p>

  <p class="indentmetinbold">&nbsp;</p>

  <p class="indentmetinbold">Şahin görse ürküşecek sunalar,</p>

  <p class="indentmetinbold">Korkum budur başka göle konalar,</p>

  <p class="indentmetinbold">Ak ellere elvan elvan kınalar,</p>

  <p class="indentmetinbold">Bakan dilber beni candan eyledi.</p>

  <p class="indentmetinbold">&nbsp;</p>

  <p class="indentmetinbold">Kerem’in derdine ağlayıp göğler,</p>

  <p class="indentmetinbold">Gelip gidenlere derdini söyler,</p>

  <p class="indentmetinbold">Gönül Aslı Han’dan gayrısın neyler?</p>

  <p class="indentmetinbold">Duran dilber, beni candan eyledi.</p>

  <p class="normal">Kerem’in böyle okumasını gören kızlar yoldan çıkıp kenardan gitmek isteyince Kerem sazını alıp bakalım bu sefer kızlara ne dedi:</p>

  <p class="indentmetinbold">Benden incinmeyin nazlı bacılar,</p>

  <p class="indentmetinbold">Kenardan geçeyim, yol sizin olsun!</p>

  <p class="indentmetinbold">Yüreğimde çoktur gamlar acılar,</p>

  <p class="indentmetinbold">Ağular içeyim, bal sizin olsun!</p>

  <p class="indentmetinbold">&nbsp;</p>

  <p class="indentmetinbold">Ben yolcuyum yoldan geçip giderim,</p>

  <p class="indentmetinbold">Aşkın katarını çekip giderim,</p>

  <p class="indentmetinbold">Bağrım yanık, su ver içip gidiyim,</p>

  <p class="indentmetinbold">Bir yudum içeyim, dol<sup class="calibre3"><sup class="calibre3"><a href="../Text/KeremAsli_split_006.html#footnote-100-11" id="footnote-100-11-backlink">[11]</a></sup></sup> sizin olsun!</p>

  <p class="indentmetinbold">&nbsp;</p>

  <p class="indentmetinbold">Bağrım çok yanıktır, ciğerim kara,</p>

  <p class="indentmetinbold">Aslı’sız kalmışım gamlı, avare,</p>

  <p class="indentmetinbold">Başım aldım gidem başka diyara,</p>

  <p class="indentmetinbold">Viraneler benim, il sizin olsun!</p>

  <p class="indentmetinbold">&nbsp;</p>

  <p class="indentmetinbold">Mey içip mest olmak yaraşmaz bize,</p>

  <p class="indentmetinbold">Yari gerek bulsam ben geze geze,</p>

  <p class="indentmetinbold">Bir gonca gülüm var, taze, taptaze,</p>

  <p class="indentmetinbold">Yenice açılan gül sizin olsun!</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki, güzelim Aslı,</p>

  <p class="indentmetinbold">Gözlerim yaşlıdır, yüreğim paslı,</p>

  <p class="indentmetinbold">Ondan ayrılalı yaslıyım, yaslı,</p>

  <p class="indentmetinbold">Ben kara giyeyim, al sizin olsun!</p>

  <p class="normal">Kızlar Kerem’e su verdiler. Kerem su içtikten sonra Sofu ile birlikte yola revan oldu. Bir süre yol gittikten sonra küçük bir kervana rast geldiler. Kerem kervanı görünce Aslı aklına geldi, aldı sazı göğsüne bastırdı, bakalım ne dedi:</p>

  <p class="indentmetinbold">Ey ağalar, gönül kuşu</p>

  <p class="indentmetinbold">Havaya kalkar, eylenir.</p>

  <p class="indentmetinbold">Gurbet ele düşen adam,</p>

  <p class="indentmetinbold">Göz yaşın siler, eğlenir.</p>

  <p class="indentmetinbold">&nbsp;</p>

  <p class="indentmetinbold">Bu mu gurbet elin hali,</p>

  <p class="indentmetinbold">Müşkül olur yar visali,</p>

  <p class="indentmetinbold">Sevdiğim yarin hayali</p>

  <p class="indentmetinbold">Aklıma gelir, eylenir.</p>

  <p class="indentmetinbold">&nbsp;</p>

  <p class="indentmetinbold">Meleşir koyun kuzular,</p>

  <p class="indentmetinbold">Herkes öz ilin arzular,</p>

  <p class="indentmetinbold">Uzak olunca menziller</p>

  <p class="indentmetinbold">Bir zaman kalır, eylenir.</p>

  <p class="indentmetinbold">&nbsp;</p>

  <p class="indentmetinbold">Sözüm ağızlarda, dilde,</p>

  <p class="indentmetinbold">Gözüm kaldı gonca gülde,</p>

  <p class="indentmetinbold">Dertli Kerem gurbet elde,</p>

  <p class="indentmetinbold">Ahuzar eder eylenir.</p>

  <p class="normal">Herkes Kerem’in böyle kederli kederli türkü söyleyişine hayret etti. Kervanbaşı sordu:</p>

  <p class="normal">– Âşık, sana ne oldu ki böyle yanık yanık türkü söylüyorsun? Gönlümüz yaralandı.</p>

  <p class="normal">Sofu macerayı onlara anlattı. Kervanbaşı dedi:</p>

  <p class="normal">– Âşık, biz Keşiş’e rastlamadık. Ama şu yakınlarda bir oba var, gidin onlara bir sorun. Belki onlar bilir.</p>

  <p class="normal">Keremgil onlarla vedalaşıp yola revan oldular. Bir süre gittikten sonra o sözü edilen obaya ulaştılar. Başlarına bir sürü insan toplandı. Kerem sazı alıp bakalım bu adamlara Aslı Han’ı nasıl sordu:</p>

  <p class="indentmetinbold">Nazlı yarim elden kaçtı,</p>

  <p class="indentmetinbold">Eller, Aslı’m gördünüz mü?</p>

  <p class="indentmetinbold">Bülbülüm bahçeden uçtu,</p>

  <p class="indentmetinbold">Güller, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Bugün bizim iller göçer,</p>

  <p class="indentmetinbold">Ayağı bu yoldan geçer,</p>

  <p class="indentmetinbold">Çok güzel bu sudan içer,</p>

  <p class="indentmetinbold">Göller, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Aslı huridir bilene,</p>

  <p class="indentmetinbold">Koynu cennettir girene,</p>

  <p class="indentmetinbold">Gözleri benzer cerene,</p>

  <p class="indentmetinbold">Çöller, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Obaları oymak oymak,</p>

  <p class="indentmetinbold">Olmaz imiş yara doymak,</p>

  <p class="indentmetinbold">Ağız süttür, dudak kaymak,</p>

  <p class="indentmetinbold">Diller, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Zülüflerin tel tel dizer,</p>

  <p class="indentmetinbold">Ne güzel tarayıp düzer,</p>

  <p class="indentmetinbold">Gurbet ele düşmüş, gezer,</p>

  <p class="indentmetinbold">Yollar, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Geldim, baktım Aslı göçüp,</p>

  <p class="indentmetinbold">Atın sürüp burdan geçip,</p>

  <p class="indentmetinbold">Eğilip suyundan içip</p>

  <p class="indentmetinbold">Sular, Aslı’m gördünüz mü?</p>

  <p class="indentmetinbold">&nbsp;</p>

  <p class="indentmetinbold">Kerem der ki canım gibi,</p>

  <p class="indentmetinbold">Atlas giyer hanım gibi,</p>

  <p class="indentmetinbold">Ben severim canım gibi,</p>

  <p class="indentmetinbold">Eller, Aslı’m gördünüz mü?</p>

  <p class="normal">Sofu baktı ki Kerem’in türkü söylemesinden bunlar bir şey anlamadılar, kendisi onlara anlattı:</p>

  <p class="normal">– Kardeş, bu taraflarda aile efradıyla birlikte göçüp giden bir keşiş gördünüz mü?</p>

  <p class="normal">İçlerinden biri keşişin Gürcistan’a doğru gittiğini söyledi. Keremgil hemen o gün Gürcistan’a gitmeye karar verdiler. Bir süre yol gittiler, bir kırsal kesimde gökte uçup giden bir katar turna gördüler. Kerem turnaları görünce sazını göğsüne bastırıp Aslı’yı görüp görmediklerini turnalardan bakalım neler sordu:</p>

  <p class="indentmetinbold">Gök yüzünde katar katar uçarsın,</p>

  <p class="indentmetinbold">Eğlen turnam, eğlen, haber sorayım.</p>

  <p class="indentmetinbold">Bizim ilden ne haber var, bilirsin,</p>

  <p class="indentmetinbold">Eğlen turnam, eğlen, haber sorayım.</p>

  <p class="indentmetinbold">&nbsp;</p>

  <p class="indentmetinbold">Bizim ilde serin pınar akar mı?</p>

  <p class="indentmetinbold">Yaz gelince menekşeler kokar mı?</p>

  <p class="indentmetinbold">Ela gözlüm, seyrangâha çıkar mı?</p>

  <p class="indentmetinbold">Eğlen turnam, eğlen, haber sorayım.</p>

  <p class="indentmetinbold">&nbsp;</p>

  <p class="indentmetinbold">Bitmez mi asması bizim bağların?</p>

  <p class="indentmetinbold">Eksik olmaz bin bir gülü dağların.</p>

  <p class="indentmetinbold">Hiç olmaz mı senin güzel çağların?</p>

  <p class="indentmetinbold">Eğlen turnam, eğlen, haber sorayım.</p>

  <p class="indentmetinbold">&nbsp;</p>

  <p class="indentmetinbold">Han Aslı’nın seyrangâhı nerede?</p>

  <p class="indentmetinbold">Hak erdirsin âşıkları murada.</p>

  <p class="indentmetinbold">Canım turna, ne gezersin burada?</p>

  <p class="indentmetinbold">Eğlen turnam, eğlen, haber sorayım.</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki nerden gelirsin?</p>

  <p class="indentmetinbold">Han Aslı’nın yerin yurdun bilirsin.</p>

  <p class="indentmetinbold">Onu görsen benden selam edersin.</p>

  <p class="indentmetinbold">Eğlen turnam, eğlen, haber sorayım.</p>

  <p class="normal">Kerem sözlerini tamamladı. Baktı ki turnalar art arda geçmekte devam ediyor. Sofu’ya dönerek dedi:</p>

  <p class="normal">– Sofu kardeş, baksana bu turnalar bizim illere gidiyorlar. Hadi, onlarla ilimize bir haber yollayayım.</p>

  <p class="normal">Kerem bunu deyip yeniden sazı göğsüne bastırdı:</p>

  <p class="indentmetinbold">Turnam gider olsan bizim illere,</p>

  <p class="indentmetinbold">Güzel anlat baştan geçen halleri.</p>

  <p class="indentmetinbold">Hısım kardeş, dost, musahip olanlar,</p>

  <p class="indentmetinbold">Bundan sonra gözlemesin yolları.</p>

  <p class="indentmetinbold">&nbsp;</p>

  <p class="indentmetinbold">Bir çıkaydım eyvanına, köşküne,</p>

  <p class="indentmetinbold">Bir bataydım amberine, miskine,</p>

  <p class="indentmetinbold">Adı belli Aslı Han’ın aşkına,</p>

  <p class="indentmetinbold">Öldürürler, turnam, döksen telleri.</p>

  <p class="indentmetinbold">&nbsp;</p>

  <p class="indentmetinbold">Kerem der ki, kimse yarin övmesin,</p>

  <p class="indentmetinbold">El uzatıp açam yaka düğmesin,</p>

  <p class="indentmetinbold">Bir yiğidin oku taşa değmesin,</p>

  <p class="indentmetinbold">Yad olmasın benim gibi ellere.</p>

  <p class="normal">Söz tamam oldu, yola koyuldular. Bir süre yol alıp günlerden bir gün Gürcistan sınırına ulaştılar. Baktılar ki orada büyük bir oba var. Obanın yaşlısı genci önlerine çıktı. Selam kelamdan sonra kim olduklarını, nereden gelip nereye gittiklerini sordular. Kerem sazı göğsüne bastırıp kendini şöyle tanıttı:</p>

  <p class="indentmetinbold">Felek beni bağa bağban eyledi,</p>

  <p class="indentmetinbold">Bağban ağlar, bahçe ağlar, gül ağlar.</p>

  <p class="indentmetinbold">Dost bağına akmaz oldu sularım,</p>

  <p class="indentmetinbold">Süsen ağlar, sümbül ağlar, sel ağlar.</p>

  <p class="indentmetinbold">&nbsp;</p>

  <p class="indentmetinbold">Yari bulsam, kına yaksam eline,</p>

  <p class="indentmetinbold">Alıp gitsem vatanına, iline,</p>

  <p class="indentmetinbold">Ne olurdu sarılaydım beline,</p>

  <p class="indentmetinbold">Kemer ağlar, kaftan ağlar, bel ağlar.</p>

  <p class="indentmetinbold">&nbsp;</p>

  <p class="indentmetinbold">Terkeyledim vatanımı ilimi,</p>

  <p class="indentmetinbold">Elimden aldılar gonca gülümü,</p>

  <p class="indentmetinbold">Onunçün gurbete saldım yolumu,</p>

  <p class="indentmetinbold">Oba ağlar, vatan ağlar, il ağlar.</p>

  <p class="indentmetinbold">&nbsp;</p>

  <p class="indentmetinbold">Ördek gibi uçtum gölden göllere,</p>

  <p class="indentmetinbold">Ceylan gibi kaçtım çölden çöllere,</p>

  <p class="indentmetinbold">Kerem der ki, düştüm kötü dillere,</p>

  <p class="indentmetinbold">Gelen ağlar, giden ağlar, yol ağlar.</p>

  <p class="normal">Herkes Kerem’e aferin dedi. Sofu toplananlardan Keşiş’i sordu. Dediler:</p>

  <p class="normal">– Sorduğunuz Keşiş Gürcistan’a, Tiflis’e doğru gitti.</p>

  <p class="normal">Keremgil doğruca Tiflis’e yollandılar. Birkaç gün sonra Sofu ile birlikte Gürcistan’a ulaştılar. Tiflis şehrinin sokaklarını dolaşırken bir kahveye rast gelerek içeri girdiler. Gürcistan halkı onlara çok yabancı geldi. Onların giyimi kendilerininkinden değişikti. Her iki cins, hem erkekler, hem kadınlar oldukça güzel görünüyorlardı.</p>

  <p class="normal">Kerem Tiflis’te dolaşmakta olsun, şimdi dinleyin Keşişi’in halini.</p>

  <p class="normal">Keşiş de Gence’den çıkıp obaları, köyleri dolaşa dolaşa Tiflis şehrine gelip çıkmıştı. Keşiş Gürcü beyinin yanına varıp dedi:</p>

  <p class="normal">– Ben kızımı bir Müslüman oğlunun elinden kurtarıp kaçtım. İzin ver senin ülkende kalayım.</p>

  <p class="normal">Gürcü beyi Keşiş’e bir ev verdi. Keşiş aile efradıyla bu eve yerleşti.</p>

  <p class="normal">Öte yandan Kerem dolaşırken baktı ki bir bölük delikanlı bir çayırlıkta çalıp söyleyip oynuyorlar. Bunlar Kerem’i görünce etrafını aldılar.</p>

  <p class="normal">– Âşık, haydi bizim için bir parça söyle. Ne kadar para istersen veririz, dediler.</p>

  <p class="normal">Kerem dedi:</p>

  <p class="normal">– Söylemesine söylerim de, ancak biz parayla okuyan âşıklardan değiliz. Eğer bana yardım etmek istiyorsanız sorduklarıma cevap verin.</p>

  <p class="normal">Anlaştılar. Aldı Kerem, bakalım onlara ne sordu:</p>

  <p class="indentmetinbold">Ey ağalar, gelin size söyleyim,</p>

  <p class="indentmetinbold">Yitirdim Aslı’mı, gören olmadı.</p>

  <p class="indentmetinbold">Pervaneler gibi tutuştum, yandım,</p>

  <p class="indentmetinbold">Ben gibi çöllerde kalan olmadı.</p>

  <p class="indentmetinbold">&nbsp;</p>

  <p class="indentmetinbold">Kim görmüştü Ferhat ile Şirin’i,</p>

  <p class="indentmetinbold">Onlar da sevdiler biri birini.</p>

  <p class="indentmetinbold">Attı külüngünü, yardı serini,</p>

  <p class="indentmetinbold">Ferhat gibi yarçün ölen olmadı.</p>

  <p class="indentmetinbold">&nbsp;</p>

  <p class="indentmetinbold">Hurşit öz Mah’ının dizine yattı,</p>

  <p class="indentmetinbold">Kamber Arzu’sunun tozuna battı,</p>

  <p class="indentmetinbold">Dünyada Şahsenem murada çattı,</p>

  <p class="indentmetinbold">Âşık Garip gibi gülen olmadı.</p>

  <p class="indentmetinbold">&nbsp;</p>

  <p class="indentmetinbold">Ak Kavak kız Yürük beyinin dengi,</p>

  <p class="indentmetinbold">Şah İsmail’in yari Arap Üzengi,</p>

  <p class="indentmetinbold">Leyla da bir zaman Mecnun’un dengi,</p>

  <p class="indentmetinbold">Onlara da imdat olan olmadı.</p>

  <p class="indentmetinbold">&nbsp;</p>

  <p class="indentmetinbold">Kerem der ki, dağ döşünde oturdum,</p>

  <p class="indentmetinbold">Derdim elli iken yüze yetirdim,</p>

  <p class="indentmetinbold">Lokman Hekim gibi cerrah getirdim,</p>

  <p class="indentmetinbold">Benim dertlerimi bilen olmadı.</p>

  <p class="normal">Herkes Kerem’i alkışladı. Kerem onlara da Keşiş’i sordu, dediler:</p>

  <p class="normal">– Âşık, bize bir güldürücü destan söyle. Öyle bir destan olsun ki aslı olmasın, yani hep yalan olsun. O zaman Keşiş’in yerini sana söyleriz.</p>

  <p class="normal">Aldı Kerem bakalım ne dedi:</p>

  <p class="indentmetinbold">Geze geze bir sineğe rast geldim,</p>

  <p class="indentmetinbold">Hançer ile tutup kestim başını,</p>

  <p class="indentmetinbold">Gücüm yetmedi ki alıp götürem,</p>

  <p class="indentmetinbold">Yedi dağ üstüne serdim leşini.</p>

  <p class="indentmetinbold">&nbsp;</p>

  <p class="indentmetinbold">Sinek vızıldadı uçtu havaya,</p>

  <p class="indentmetinbold">Yağın süzdüm üç yüz altmış tavaya,</p>

  <p class="indentmetinbold">Yükledim etini doksan deveye,</p>

  <p class="indentmetinbold">Padişaha yolladım ben leşini.</p>

  <p class="indentmetinbold">&nbsp;</p>

  <p class="indentmetinbold">Alıp onu bir meydana attılar,</p>

  <p class="indentmetinbold">Yüz bin lira deyip etin sattılar,</p>

  <p class="indentmetinbold">Kemiklerin yığıp köprü çattılar,</p>

  <p class="indentmetinbold">Hesap ettik iki bin yıl yaşını.</p>

  <p class="indentmetinbold">&nbsp;</p>

  <p class="indentmetinbold">Ölçüp gördüm yedi karış dizi var,</p>

  <p class="indentmetinbold">Otuz harmandan da büyük gözü var,</p>

  <p class="indentmetinbold">Derisinde yedi karış tozu var,</p>

  <p class="indentmetinbold">Hesaplamak güçtür onun dişini.</p>

  <p class="indentmetinbold">&nbsp;</p>

  <p class="indentmetinbold">Derisinden çadır kurup oturduk,</p>

  <p class="indentmetinbold">Etin kestik on köşeye yetirdik,</p>

  <p class="indentmetinbold">İsfahan’dan bir mirahur getirdik,</p>

  <p class="indentmetinbold">Açıban ağzını, saydı dişini.</p>

  <p class="indentmetinbold">&nbsp;</p>

  <p class="indentmetinbold">Kanatların kırıp döktük deriye,</p>

  <p class="indentmetinbold">Butlarını yığdık yüz çektiriye,</p>

  <p class="indentmetinbold">Kanadını yelken çektik gemiye,</p>

  <p class="indentmetinbold">Fil burnundan uzun gördüm kaşını.</p>

  <p class="indentmetinbold">&nbsp;</p>

  <p class="indentmetinbold">Ben görürüm karanlıkta geleni</p>

  <p class="indentmetinbold">Gelip benim tatlı canım alanı,</p>

  <p class="indentmetinbold">Dertli Kerem söyler böyle yalanı,</p>

  <p class="indentmetinbold">Böyle gördüm güzellerin işini.</p>

  <p class="normal">Toplaşanlar Kerem’e aferin dediler; Keşiş’in Tiflis’te olduğunu bildirdiler. Keremgil gide gide Kür Çayı’nın kenarına vardılar. Kerem baktı ki iki güzel Kür Çayı’nın Kenarında durup çayı seyrediyor. Kerem sazı göğsüne bindirip cuşa geldi, aldı bakalım iki güzele ne dedi:</p>

  <p class="indentmetinbold">Cilvelene cilvelene</p>

  <p class="indentmetinbold">Ne gezersiz koşa dilber?</p>

  <p class="indentmetinbold">Tanrı ayrılık vermesin,</p>

  <p class="indentmetinbold">Havadaki kuşa dilber!</p>

  <p class="indentmetinbold">&nbsp;</p>

  <p class="indentmetinbold">Sevdim huyunu halini,</p>

  <p class="indentmetinbold">Gül yüzde kara benini,</p>

  <p class="indentmetinbold">Görünce gül cemalini,</p>

  <p class="indentmetinbold">Gönül geldi cuşa dilber!</p>

  <p class="indentmetinbold">&nbsp;</p>

  <p class="indentmetinbold">Severim ben öz sunamı,</p>

  <p class="indentmetinbold">Gafil avladın sinemi,</p>

  <p class="indentmetinbold">Gözlerin kanlı harami,</p>

  <p class="indentmetinbold">Sürmeyi sür kaşa dilber!</p>

  <p class="indentmetinbold">&nbsp;</p>

  <p class="indentmetinbold">Bir ok attım zernişana,</p>

  <p class="indentmetinbold">Gitti değdi perişana,</p>

  <p class="indentmetinbold">Dedim belki yumuşana,</p>

  <p class="indentmetinbold">Bağrı dönmüş taşa dilber!</p>

  <p class="indentmetinbold">&nbsp;</p>

  <p class="indentmetinbold">Hayranıyım Aslı Han’ın,</p>

  <p class="indentmetinbold">Kerem dur olsun kurbanın,</p>

  <p class="indentmetinbold">Senin bu deli devranın,</p>

  <p class="indentmetinbold">Varmaz herdem başa dilber!</p>

  <p class="normal">Kerem sözlerini bitirince kızlardan ayrıldı. Tiflis büyük bunlar yabancı. Az gezdiler, çok gezdiler, nasıl desem, sonunda gidip bir kahvehaneye ulaştılar. Kahvede oturanlar Kerem’den Gürcistan’ı anlatmasını rica ettiler. Kerem onları kırmadı, aldı bakalım ne söyledi:</p>

  <p class="indentmetinbold">Seyr eyledim Gürcistan’ın ilini,</p>

  <p class="indentmetinbold">İlleri var, bizim ile benzemez.</p>

  <p class="indentmetinbold">Barlı bahçeleri, karlı dağları,</p>

  <p class="indentmetinbold">Gülleri var, bizim güle benzemez.</p>

  <p class="indentmetinbold">&nbsp;</p>

  <p class="indentmetinbold">Alimleri yazı yazar, manadır,</p>

  <p class="indentmetinbold">Gülleri var, bin bir derde devadır,</p>

  <p class="indentmetinbold">Güzelleri, mahbupları âlâdır,</p>

  <p class="indentmetinbold">Malları var, bizim mala benzemez.</p>

  <p class="indentmetinbold">&nbsp;</p>

  <p class="indentmetinbold">Başlarına keçe papak koyarlar,</p>

  <p class="indentmetinbold">Çağırınca “modi, modi”<sup class="calibre3"><sup class="calibre3"><a href="../Text/KeremAsli_split_006.html#footnote-100-12" id="footnote-100-12-backlink">[12]</a></sup></sup> diyerler,</p>

  <p class="indentmetinbold">Gelin kızlar al yeşili giyerler,</p>

  <p class="indentmetinbold">Dilleri var bizim dile benzemez.</p>

  <p class="indentmetinbold">&nbsp;</p>

  <p class="indentmetinbold">Coşkun coşkun çaylarını geçmişim,</p>

  <p class="indentmetinbold">Serin serin sularını içmişim,</p>

  <p class="indentmetinbold">Kerem der ki dilberlerin seçmişim,</p>

  <p class="indentmetinbold">Halleri var, bizim hale benzemez.</p>

  <p class="normal">Evet, ordan burdan bir süre çalıp söyledikten sonra gece bastırdı, toplaşanlar dağılıp gitti. Çaycı Kerem’den sordu:</p>

  <p class="normal">– Âşık takımı gezgin olur. Söyleyin bakalım, nerden gelip nereye gitmektesiniz?</p>

  <p class="normal">Kerem dedi:</p>

  <p class="normal">– Biz senin dediğin âşıklardan değiliz.</p>

  <p class="normal">Sofu baktı ki çaycının bu soruşma ilgisi Kerem’in hoşuna gitti, hemen söze karışıp dedi:</p>

  <p class="normal">– Bu âşık Ziyad Han’ın oğludur. Babasının veziri Kara Keşişi’in kızıyla sözlüydü. Keşiş sözünde durmadı kızını alıp kaçtı. Şimdi biz diyarı gurbete düştük, onları arıyoruz.</p>

  <p class="normal">Çaycı dedi:</p>

  <p class="normal">– Sizin aradığınız Keşiş aile efradıyla bizim komşumuz olur.</p>

  <p class="normal">Kerem çaycıdan bu haberi duyunca çok sevindi. Ayağa kalkarak hemen gidip Aslı’yı görmek istedi, ama gece olduğu için Sofugil engel oldular. Çaycı onlara yatak serdi. Sofu yatağa girer girmez uyudu. Ama Kerem’i uyku tutmadı. Sanki yorgan döşek bitle pireyle dolmuş. Sabaha kadar gözlerini kapamadı. Sabah olur olmaz Sofu’yu dirsekleyip uyandırdı:</p>

  <p class="normal">– Sofu kardeş, sabah oldu, kalk!</p>

  <p class="normal">Kalkıp sokağa çıktılar. Çaycının verdiği tarifle gidip Keşişin evini buldular. Sofu Keşiş’in kapısını çaldı. Keşiş kapıyı açtı. Kerem’i görünce şaşırıp kaldı.</p>

  <p class="normal">Sofu dedi:</p>

  <p class="normal">– Keşiş, çok iyi biliyorsun ki senin kızınla Kerem sözlüdürler. Gel sen bizi üzme, Aslı’yı ver Kerem’e.</p>

  <p class="normal">Keşiş önce bağırıp çağırmak istedi. Ama baktı ki gürültü patırtı koparsa iyi olmayacak, tatlılıkla dedi:</p>

  <p class="normal">– Sofu, yaptığıma ben de pişman oldum. Oldu bir kere. İçeri gelin. Ben kızımı Kerem’e vereyim. Ancak bugün bizde kalın, yarın vakit geçirmeden burada düğününü yapalım, kızı alıp gidersiniz.</p>

  <p class="normal">Keşiş kolunu Kerem’in boynuna dolayıp yüzünden öptü. Onlara oda açıp buyur etti. Kendisi evden çıkıp şehrin baş keşişine danışmaya gitti. Baş keşiş onun başına geleni dinledikten sonra dedi:</p>

  <p class="normal">– Sen buralarda durma! Hemen bu gece kaç git!</p>

  <p class="normal">Keşiş burada kalsın, şimdi gelelim Kerem’e. Kerem akşamı bekledi, akşamüstü evin avlusuna indi. Daha avluya ayağını atmıştı ki Aslı ile karşılaştı. Kerem’in aşkı cuşa geldi, aldı bakalım ne söyledi:</p>

  <p class="indentmetinbold">Salına salına çıktı karşıma,</p>

  <p class="indentmetinbold">Boyu servi, yanakları al Aslı!</p>

  <p class="indentmetinbold">Huride, melekte eşi bulunmaz,</p>

  <p class="indentmetinbold">Dili şeker, dudakları bal Aslı!</p>

  <p class="indentmetinbold">&nbsp;</p>

  <p class="indentmetinbold">Rastık alıp çekmiş kalem kaşına,</p>

  <p class="indentmetinbold">Al ipek yemeni sarmış başına,</p>

  <p class="indentmetinbold">Sine benzer ahu, ceylan döşüne,</p>

  <p class="indentmetinbold">Aç kolların, gel boynuma sal Aslı!</p>

  <p class="indentmetinbold">&nbsp;</p>

  <p class="indentmetinbold">Kerem der ki yüz yıl sana kul olam,</p>

  <p class="indentmetinbold">İzin ver kapında çiftçilik yapam,</p>

  <p class="indentmetinbold">Kısmet olsun, senden muradım alam,</p>

  <p class="indentmetinbold">Sen de benden muradını al Aslı!</p>

  <p class="normal">İki hasret birbirine sarıldı. Aslı başından geçenleri Kerem’e, Kerem de başına gelenleri Aslı’ya anlattı. Söz gelip Kara Keşiş’in Kerem’e verdiği vadeye gelince Aslı başladı ağlamaya. Kerem sordu:</p>

  <p class="normal">– Peki, niçin ağlıyorsun?</p>

  <p class="normal">Aslı dedi:</p>

  <p class="normal">– Kerem can, babam seni aldatıyor. O beni sana verici değil. Korkarım o, bu gece beni buradan kaçırıp götürecektir.</p>

  <p class="normal">Kerem dedi:</p>

  <p class="normal">– Yok, Aslı, o artık verdiği bu sözden dönmez.</p>

  <p class="normal">İki hasret vedalaşıp ayrıldılar. Kerem ile Sofu gönül rahatlığıyla yatmakta olsunlar, gelelim şimdi namert Keşiş’e.</p>

  <p class="normal">Keşiş geceden yararlanarak ev halkını toparladı. Erzurum’a doğru yola koyuldu. Zavallı Aslı ne kadar telaşlandıysa da Keşiş’in korkusundan ne feryat edebildi, ne de Kerem’e bir haber ulaştırabildi.</p>

  <p class="normal">Sabah oldu. Kerem ile Sofu baktılar ki kuş uçmuş, yuva boş; Keşiş gene kaçıp gitmiş. Kerem’in gönlü gamla doldu, aldı bakalım ne dedi:</p>

  <p class="indentmetinbold">Dolansın eyyamın, dönsün devranın,</p>

  <p class="indentmetinbold">Koymadın ereyim murada felek!</p>

  <p class="indentmetinbold">Kurumaz göz yaşım, açılmaz gönlüm,</p>

  <p class="indentmetinbold">Kalkmışsın benimle inada felek!</p>

  <p class="indentmetinbold">&nbsp;</p>

  <p class="indentmetinbold">Zoruna bir bakın zalim kaderin,</p>

  <p class="indentmetinbold">Derdimi artırdı ben ahuzarın,</p>

  <p class="indentmetinbold">Cefasın ben çektim gül yüzlü yarin,</p>

  <p class="indentmetinbold">Onu nasip etti hoyrada felek!</p>

  <p class="indentmetinbold">&nbsp;</p>

  <p class="indentmetinbold">Elimden aldırdın huri meleğim,</p>

  <p class="indentmetinbold">Aşk oduna yandırmışım yüreğim,</p>

  <p class="indentmetinbold">Bozulur aramız bak ne diyeyim,</p>

  <p class="indentmetinbold">Dökülür nahak kan arada felek!</p>

  <p class="indentmetinbold">&nbsp;</p>

  <p class="indentmetinbold">Kerem der ki, yarsız burda neylerim,</p>

  <p class="indentmetinbold">Abesdir ki bu sözleri söylerim,</p>

  <p class="indentmetinbold">Mahşerde elinden şekva eylerim,</p>

  <p class="indentmetinbold">Onsuz değil, yeter imdada felek!</p>

  <p class="normal">Sofu dedi:</p>

  <p class="normal">– Kerem, sızlanmaktan bir şey çıkmaz. Kalk gidelim, heybelerimizi alıp Keşiş’in ardına düşelim.</p>

  <p class="normal">Kalkıp çıktılar, ilk gün indikleri kahveye gittiler. Cemaat onları böyle üzgün görünce sebebini sordu. Sofu Keşiş’in onları nasıl kandırıp savuştuğunu anlattı. Kerem’in derdi tazelendi, aldı bakalım ne dedi:</p>

  <p class="indentmetinbold">Bir od düştü, yüreğimi dağladı,</p>

  <p class="indentmetinbold">Tutuştu yüreğim, yandım, ağlarım.</p>

  <p class="indentmetinbold">Zalim Keşiş yine hile eyledi,</p>

  <p class="indentmetinbold">Murat hilesine kandım, ağlarım.</p>

  <p class="indentmetinbold">&nbsp;</p>

  <p class="indentmetinbold">Gönlüm ister güzellerin merdinden,</p>

  <p class="indentmetinbold">Kurtulmadım ben bu zulmün derdinden,</p>

  <p class="indentmetinbold">Aman Sofu, Aslı göçüp yurdundan,</p>

  <p class="indentmetinbold">Şimdi ona ben inandım, ağlarım.</p>

  <p class="indentmetinbold">&nbsp;</p>

  <p class="indentmetinbold">Hekim yok, lokman yok, derdimi ana,</p>

  <p class="indentmetinbold">Eritti bağrımı, döndürdü kana,</p>

  <p class="indentmetinbold">Az kaldı ki Kerem odlara yana</p>

  <p class="indentmetinbold">Od tutup bedenim, yandım, ağlarım.</p>

  <p class="normal">Cemaat Keşiş’i kınayıp lanetledi. Dediler:</p>

  <p class="normal">– Sen gel kal bizim burada. Sana beğendiğin kızı alalım, düğününü yapalım. O kızda ne buldun ki ondan el çekmiyorsun?</p>

  <p class="normal">Kerem sazı göğsüne bastırıp dedi:</p>

  <p class="indentmetinbold">Aslı gitti Gürcistan’ın ilinden,</p>

  <p class="indentmetinbold">Benim burda kalışıma ne dersiz?</p>

  <p class="indentmetinbold">İkidilli hercainin elinden,</p>

  <p class="indentmetinbold">Sararıban soluşuma ne dersiz?</p>

  <p class="indentmetinbold">&nbsp;</p>

  <p class="indentmetinbold">Bayram gelse, kına yaksam destime,</p>

  <p class="indentmetinbold">Selam versem yaranıma dostuma,</p>

  <p class="indentmetinbold">Hasta olsam, Aslı gelmez üstüme,</p>

  <p class="indentmetinbold">Garip garip ölüşüme ne dersiz?</p>

  <p class="indentmetinbold">&nbsp;</p>

  <p class="indentmetinbold">Bir zülfüne asılıyım dar diye,</p>

  <p class="indentmetinbold">Gonca güle sarılayım har diye,</p>

  <p class="indentmetinbold">Benim burda tuti dillim var diye,</p>

  <p class="indentmetinbold">Gidip gidip gelişime ne dersiz?</p>

  <p class="indentmetinbold">&nbsp;</p>

  <p class="indentmetinbold">Sabah ile ikindinin arası,</p>

  <p class="indentmetinbold">Aldı beni kaşlarının karası,</p>

  <p class="indentmetinbold">Kimse bilmez nedir derdin çaresi,</p>

  <p class="indentmetinbold">Melül melül bakışıma ne dersiz?</p>

  <p class="indentmetinbold">&nbsp;</p>

  <p class="indentmetinbold">Ben Kerem’im Keremliğim bildirdim,</p>

  <p class="indentmetinbold">Dost ağlatıp düşmanımı güldürdüm,</p>

  <p class="indentmetinbold">Uzun boylu Aslı Han’ı yitirdim,</p>

  <p class="indentmetinbold">Arsız arsız gülüşüme ne dersiz?</p>

  <p class="normal">Kerem sazla, türküyle, dediğini düz dille de dedi:</p>

  <p class="normal">– Sağ olun, kardeşler. Ben sevgili Aslı’mı bulmalıyım.</p>

  <p class="normal">Sofu heybeleri aldı, cemaatla helalleşip vedalaşıp yola koyuldular. Gece yatmadılar, gündüz dinlenmediler, günlerden bir gün bir kervana rast geldiler. Kerem sazını çıkarıp bezirgânbaşıdan Aslı’yı sual eyledi:</p>

  <p class="normal">Kerem:</p>

  <p class="indentmetinbold">Gözünü sevdiğim bezirgânbaşı,</p>

  <p class="indentmetinbold">Aman ağam, Aslı Han’ı gördün mü?</p>

  <p class="indentmetinbold">Nicedir dökerim kanlı gözyaşı</p>

  <p class="indentmetinbold">Aman ağa, Aslı Han’ı gördün mü?</p>

  <p class="normal">Bezirgânbaşı:</p>

  <p class="indentmetinbold">Gözünü sevdiğim gül yüzlü civan,</p>

  <p class="indentmetinbold">Oğlan, bir kız seni anıp ağlardı.</p>

  <p class="indentmetinbold">Ela gözlerine ben oldum hayran,</p>

  <p class="indentmetinbold">Oğlan, bir kız seni anıp ağlardı.</p>

  <p class="normal">Kerem:</p>

  <p class="indentmetinbold">Ak yüzünde, yanağında alı var,</p>

  <p class="indentmetinbold">Emmek için dudağının balı var,</p>

  <p class="indentmetinbold">Her dem örtünecek ipek şalı var,</p>

  <p class="indentmetinbold">Aman ağam, Aslı Han’ı gördün mü?</p>

  <p class="normal">Bezirgânbaşı:</p>

  <p class="indentmetinbold">Yürüyünce keten gömlek dizinden,</p>

  <p class="indentmetinbold">Konuşunca inci saçar sözünden,</p>

  <p class="indentmetinbold">Onu görcek ben de geçtim özümden,</p>

  <p class="indentmetinbold">Oğlan, bir kız seni anıp ağlardı.</p>

  <p class="normal">Kerem:</p>

  <p class="indentmetinbold">Kerem geçti Gencebazar düzünü,</p>

  <p class="indentmetinbold">Siyah sürme mest eyledi gözünü,</p>

  <p class="indentmetinbold">Adı Aslı, Kara Keşiş kızını,</p>

  <p class="indentmetinbold">Aman ağam, Aslı Han’ı gördün mü?</p>

  <p class="normal">Bezirgânbaşı:</p>

  <p class="indentmetinbold">Neden gitmez bizim dağın dumanı?</p>

  <p class="indentmetinbold">Hak götürsün ortalıktan yamanı,</p>

  <p class="indentmetinbold">Tam yerinde bozma gel sen havanı,</p>

  <p class="indentmetinbold">Oğlan, bir kız seni anıp ağlardı.</p>

  <p class="normal">Bezirgânbaşı türküyle söylediğini düz dille de söyledi. Kerem ile Sofu onlardan ayrılıp yola koyuldular. Bir süre gittikten sonra Gürcistan’ın eğri büğrü patikalarına, yollarına düştüler. Kerem dedi:</p>

  <p class="normal">– Sofu, dur biraz, Aslı’yı bir de yollara sorayım.</p>

  <p class="normal">Kerem sazı alıp yollara yöneldi:</p>

  <p class="indentmetinbold">Eğeri büğrü giden yollar,</p>

  <p class="indentmetinbold">Yollar, Aslı’mı gördüz mü?</p>

  <p class="indentmetinbold">Düşmüşüm yarin izine,</p>

  <p class="indentmetinbold">İzler Asıl’mı gördüz mü?</p>

  <p class="indentmetinbold">&nbsp;</p>

  <p class="indentmetinbold">Eğnine giymiştir saya<sup class="calibre3"><sup class="calibre3"><a href="../Text/KeremAsli_split_006.html#footnote-100-13" id="footnote-100-13-backlink">[13]</a></sup></sup></p>

  <p class="indentmetinbold">Yanında var bir çift maya,<sup class="calibre3"><sup class="calibre3"><a href="../Text/KeremAsli_split_006.html#footnote-100-14" id="footnote-100-14-backlink">[14]</a></sup></sup></p>

  <p class="indentmetinbold">Senden haber alsam kaya,</p>

  <p class="indentmetinbold">Kaya Aslı’mı gördüz mü?</p>

  <p class="indentmetinbold">&nbsp;</p>

  <p class="indentmetinbold">Aslının geçtiği yurtlar</p>

  <p class="indentmetinbold">Kerem’in çektiği dertler,</p>

  <p class="indentmetinbold">Koyunları yiyen kurtlar,</p>

  <p class="indentmetinbold">Kurtlar Aslı’mı gördüz mü?</p>

  <p class="normal">Az gittiler, uz gittiler, dere tepe düz gittiler, günlerin birinde yüce bir dağın eteğine vardılar. Baktılar ki bu dağın tepesi karlı, etekleri çayır çimen, bağ bahçe.</p>

  <p class="normal">Kerem dedi:</p>

  <p class="normal">– Sofu kardeş, bu dağın adına Sultan Dağı derler. Bu dağın başından duman, sis eksik olmaz. Bunun tipisi, boranı çok yolcunun, bezirgânın canını almıştır. Tez vakitte bundan uzaklaşalım.</p>

  <p class="normal">Tam dağın gediğini aşmak üzereyken bunların üzerini sis, duman bürüdü; yollarını kaybettiler, ne yana gideceklerini bilemediler. Kerem baktı ki tipi şiddetleniyor, bunların canını alacak, Sofu’ya döndü:</p>

  <p class="normal">– Aman, Sofu kardeş, getir benim sazımı. Dağı merhamete getirmesem, burada ölüp kurda kuşa yem oluruz, dedi.</p>

  <p class="normal">Sofu sazı verdi. Aldı Kerem bakalım ne dedi:</p>

  <p class="indentmetinbold">Sana derler Sultan Dağı,</p>

  <p class="indentmetinbold">Ne dumandır başın senin?</p>

  <p class="indentmetinbold">Sisin basar, duman çöker,</p>

  <p class="indentmetinbold">Hiç gitmez mi kışın senin?</p>

  <p class="indentmetinbold">&nbsp;</p>

  <p class="indentmetinbold">Dört bir yandan mest olmuşsun,</p>

  <p class="indentmetinbold">Dertlilere dost olmuşsun,</p>

  <p class="indentmetinbold">Cümle dağdan üst olmuşsun,</p>

  <p class="indentmetinbold">Ne yücedir başın senin?</p>

  <p class="indentmetinbold">&nbsp;</p>

  <p class="indentmetinbold">Eksik olmaz, karın yağar,</p>

  <p class="indentmetinbold">Bulutlar bir birin kovar,</p>

  <p class="indentmetinbold">Sabah güneş sana doğar,</p>

  <p class="indentmetinbold">Cevahirdir taşın senin.</p>

  <p class="indentmetinbold">&nbsp;</p>

  <p class="indentmetinbold">Alt yanın bağ ile bostan,</p>

  <p class="indentmetinbold">Öbür yanın gül gülistan,</p>

  <p class="indentmetinbold">Ayırdılar beni dosttan,</p>

  <p class="indentmetinbold">Öter garip kuşun senin</p>

  <p class="indentmetinbold">&nbsp;</p>

  <p class="indentmetinbold">Kerem der ki öldüm yittim,</p>

  <p class="indentmetinbold">Bu fani dünyadan gittim,</p>

  <p class="indentmetinbold">Yaşlılardan sual ettim,</p>

  <p class="indentmetinbold">Kimse bilmez yaşın senin.</p>

  <p class="normal">Kerem sözünü tamama erdirdi. Dağın başındaki duman çekilip gitti; her taraf aydınlandı. Yolu bulup sonunda bir obaya ulaştılar. Keşişin bulunduğu yeri öğrenip doğruca oraya gittiler. Baktılar ki Aslı Han orada yoktur. Kerem bahçeyi dolaştı, gene de Aslı Han’ı bulamadı. Ağlaya ağlaya bahçeden dışarı çıktığında, el ele tutuşup dolaşmakta olan birtakım kızlara rastladı. Kızların birini Aslı’ya benzetti. Kendi kendine dedi ki, bak hele, benim sevdiğim beni unutmuş burada eğleniyor. Aldı sazı eline, bakalım kızlara ne dedi:</p>

  <p class="indentmetinbold">Ela gözlüm ben bu yerden gidersem,</p>

  <p class="indentmetinbold">Bir nişan veriyim, al kerem eyle.</p>

  <p class="indentmetinbold">Çok tuz ekmek yedik yar senin ile,</p>

  <p class="indentmetinbold">Şimdengeri hoşça kal, kerem eyle.</p>

  <p class="indentmetinbold">&nbsp;</p>

  <p class="indentmetinbold">Ben gidersem karaları bağlama,</p>

  <p class="indentmetinbold">Dertli sinem ateş ile dağlama,</p>

  <p class="indentmetinbold">Ayrılık günüdür sakın ağlama,</p>

  <p class="indentmetinbold">Gel otur yanıma, gül, kerem eyle.</p>

  <p class="indentmetinbold">&nbsp;</p>

  <p class="indentmetinbold">İşte gidiyorum görecek misin?</p>

  <p class="indentmetinbold">Yıkılmış gönlümü dikecek misin?</p>

  <p class="indentmetinbold">Hasretlik borcunu verecek misin?</p>

  <p class="indentmetinbold">Genç yaşında bunu bil, kerem eyle?</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki var ömür geçir,</p>

  <p class="indentmetinbold">Gel de bir bir ecel şerbetin içir,</p>

  <p class="indentmetinbold">Ey yaradan beni havada uçur,</p>

  <p class="indentmetinbold">Göreyim Asıl’yı gel kerem eyle.</p>

  <p class="normal">Kız Kerem’den bu sözleri işitince dedi:</p>

  <p class="normal">– Delikanlı, sen beni başka kıza benzettin, ben senin dediğin kız değilim.</p>

  <p class="normal">Kerem ondan Keşiş’i sordu. Kız dedi:</p>

  <p class="normal">– Kara Keşiş çoluk çocuğuyla birlikte buradan ayrılıp gitti.</p>

  <p class="normal">Kerem Sofu ile yola revan oldu. Az gittiler, çok gittiler, derken bir çobana rast geldiler. Çoban koyunlarını dağın yamacına yaymış, kaval çalıyordu. Kerem onu görünce Sofu’ya dedi:</p>

  <p class="normal">– Lala, dur bu çobandan Aslı’nın gidişini sorayım.</p>

  <p class="normal">Sofu dedi:</p>

  <p class="normal">– Yahu çoban ne bilir, haydi gidelim.</p>

  <p class="normal">Kerem dedi:</p>

  <p class="normal">– Yok, lala, öyle deme, anlayışlı çoban çoktur, dur hele bir sorayım.</p>

  <p class="normal">Sofu dedi:</p>

  <p class="normal">– Sorarsan sor, ama ondan doğru dürüst bir cevap alamazsın.</p>

  <p class="normal">Kerem çobanla selamlaştıktan sonra dedi:</p>

  <p class="normal">– Çoban kardeş, sana bir şey sorsam cevap verir misin?</p>

  <p class="normal">Çoban dedi:</p>

  <p class="normal">– Niye vermeyeyim, istersen iki sor.</p>

  <p class="normal">Kerem dedi:</p>

  <p class="normal">– Aslı’yı gördün mü?</p>

  <p class="normal">– Yahu, Aslı nedir, kimdir? Bana sor filankesin obası nerededir söyleyeyim.</p>

  <p class="normal">Sofu dedi:</p>

  <p class="normal">– Yahu, başını ağrıtma dedim, bundan bir şey çıkmaz.</p>

  <p class="normal">Bu sefer Kerem çobana sazla dedi:</p>

  <p class="indentmetinbold">Gözünü sevdiğim ey çoban kardeş,</p>

  <p class="indentmetinbold">Çoban benim Han Aslı’mı gördün mü?</p>

  <p class="indentmetinbold">Ağlarım ben, didem döker kanlı yaşı</p>

  <p class="indentmetinbold">Çoban benim han Aslı’mı gördün mü?</p>

  <p class="normal">Çoban dedi:</p>

  <p class="normal">– Yahu, niçin ağlıyorsun? Doğru dürüst sor bakalım, derdin nedir?</p>

  <p class="normal">Kerem:</p>

  <p class="indentmetinbold">Çoban ne güzeldir koyun duruşur...</p>

  <p class="indentmetinbold">Bir ah çeksem karlı dağlar tutuşur,</p>

  <p class="indentmetinbold">Seven sevdiğiyle haçan görüşür?</p>

  <p class="indentmetinbold">Çoban benim han Aslı’mı gördün mü?</p>

  <p class="normal">Çoban dedi:</p>

  <p class="normal">– Benim koyunumun duruşunun derdi sana mı kaldı? Çok otlattım, doydular, onun için durup dinleniyorlar. Soracağın varsa onu sor. Bin kere ah çeksen gene de dağlar tutuşmaz. Kalbinden geçen neyse onu söyle; kimin obasını soruyorsun?</p>

  <p class="normal">Kerem:</p>

  <p class="indentmetinbold">Keşiştir babası, Meryem anası,</p>

  <p class="indentmetinbold">Kerem tutar ona ölünce yası,</p>

  <p class="indentmetinbold">Kızılgül destesi, nergis goncası,</p>

  <p class="indentmetinbold">Çoban, benim han Aslı’mı gördün mü?</p>

  <p class="normal">Çoban dedi:</p>

  <p class="normal">Kara Keşiş’in gidişini mi soruyorsun? Boğazını sabahtan beri bunun için mi yırtıyorsun? O buradan geçeli yedi gün oldu.</p>

  <p class="normal">Kerem gene sazla çobana sordu:</p>

  <p class="indentmetinbold">Hep önünde otlar keçi,</p>

  <p class="indentmetinbold">Kargıyı andırır saçı,</p>

  <p class="indentmetinbold">O Kara Keşiş’in göçü,</p>

  <p class="indentmetinbold">Çoban, burdan ne vakt geçti?</p>

  <p class="normal">Çoban:</p>

  <p class="indentmetinbold">Göçleri karışmaz göçe</p>

  <p class="indentmetinbold">Saçı uzun, beli ince,</p>

  <p class="indentmetinbold">Yenice açılmış gonca,</p>

  <p class="indentmetinbold">Burdan bir akgerdan geçti.</p>

  <p class="normal">Kerem:</p>

  <p class="indentmetinbold">Hep önünde otlar kuzu,</p>

  <p class="indentmetinbold">Giyinip olmuş kırmızı,</p>

  <p class="indentmetinbold">O Kara Keşiş’in kızı,</p>

  <p class="indentmetinbold">Çoban, bundan ne vakt geçti?</p>

  <p class="normal">Çoban:</p>

  <p class="indentmetinbold">Bilezikler kolundaydı,</p>

  <p class="indentmetinbold">Gümüş kemer belindeydi,</p>

  <p class="indentmetinbold">Kırk ince kız yanındaydı</p>

  <p class="indentmetinbold">Bundan bir can alan geçti.</p>

  <p class="normal">Kerem:</p>

  <p class="indentmetinbold">Eridi dağların karı,</p>

  <p class="indentmetinbold">Döküldü yerlere darı,</p>

  <p class="indentmetinbold">O Aslı, Kerem’in yari,</p>

  <p class="indentmetinbold">Çoban, bundan ne vakt geçti?</p>

  <p class="normal">Çoban:</p>

  <p class="indentmetinbold">Çobanım, dedim özümden,</p>

  <p class="indentmetinbold">Kanlı yaş döktüm gözümden,</p>

  <p class="indentmetinbold">Görünce geçtim özümden,</p>

  <p class="indentmetinbold">Bundan bir natüvan geçti.</p>

  <p class="normal">Kerem ile Sofu çobanla helallaşıp yola koyuldular.</p>

  <p class="normal">Kerem baktı ki karşıda kendi dağları görünüyor; yüreği kabardı, gene aldı sazı eline bakalım ne dedi:</p>

  <p class="indentmetinbold">Geldi bahar, yaz ayları,</p>

  <p class="indentmetinbold">Sular akar şimdengeri,</p>

  <p class="indentmetinbold">Her tarafta dudu, kumru,</p>

  <p class="indentmetinbold">Ötüşürler şimdengeri.</p>

  <p class="indentmetinbold">&nbsp;</p>

  <p class="indentmetinbold">Bülbül öter hazin hazin,</p>

  <p class="indentmetinbold">Cennete benzer ilk yazın,</p>

  <p class="indentmetinbold">Menekşe, çiçek yer yüzün,</p>

  <p class="indentmetinbold">Elvan elvan şimdengeri.</p>

  <p class="indentmetinbold">&nbsp;</p>

  <p class="indentmetinbold">Ağaçlar giyer donunu,</p>

  <p class="indentmetinbold">Hakka çevirir yönünü,</p>

  <p class="indentmetinbold">Dertli Kerem vatanını,</p>

  <p class="indentmetinbold">Anar, sızlar, şimdengeri.</p>

  <p class="normal">Kerem’in hali birden değişti, içlenmeye başladı, başı döndü, aklına çeşit çeşit şeyler geldi, yeniden sazı göğsüne bastırıp okumaya koyuldu:</p>

  <p class="indentmetinbold">Halden hale düşen viran gönlümün,</p>

  <p class="indentmetinbold">Her yanında iki cihan yerleşmiş,</p>

  <p class="indentmetinbold">Gâh şah, geda, gâhi bilgin, gâh nadan,</p>

  <p class="indentmetinbold">Gâh her bir yerinde zindan eyleşmiş.</p>

  <p class="indentmetinbold">&nbsp;</p>

  <p class="indentmetinbold">Bir mahallesinde yediler, beşler,</p>

  <p class="indentmetinbold">Bir mahallesinde bezirgân işler,</p>

  <p class="indentmetinbold">Bir mahallesinde dokuz dervişler,</p>

  <p class="indentmetinbold">Bir mahallesinde civan eyleşir.</p>

  <p class="indentmetinbold">&nbsp;</p>

  <p class="indentmetinbold">Bir mahallesinde canan can eyler,</p>

  <p class="indentmetinbold">Bir mahallesinde gül figan eyler,</p>

  <p class="indentmetinbold">Bir mahallesinde bülbül kan eyler,</p>

  <p class="indentmetinbold">Bir mahallesinde gülşen eyleşir.</p>

  <p class="indentmetinbold">&nbsp;</p>

  <p class="indentmetinbold">Bir mahallesinde cemalin görem,</p>

  <p class="indentmetinbold">Bir mahallesinde güllerin derem,</p>

  <p class="indentmetinbold">Bir mahallesinde biçare Kerem,</p>

  <p class="indentmetinbold">Bir mahallesinde canan eyleşir.</p>

  <p class="normal">Keremgil yola koyuldular. Gece gündüz yol aldılar. Bir çay kenarına vardılar; bir de baktılar genç kızlar, gelinler esvap yıkamaktalar. Bunların arasında güzel bir gelin var ki gün gibi ışımakta. Kerem’in aşkı cuşa geldi, aldı sazı, bakalım geline ne dedi:</p>

  <p class="indentmetinbold">Gider iken bir geline rast geldim,</p>

  <p class="indentmetinbold">Yolcuyu yolundan eyler bu gelin.</p>

  <p class="indentmetinbold">Görünce nikabın attı yüzünden,</p>

  <p class="indentmetinbold">Yolcuyu yolundan eyler bu gelin.</p>

  <p class="indentmetinbold">&nbsp;</p>

  <p class="indentmetinbold">Benim Aslı’m cennetteki huridir,</p>

  <p class="indentmetinbold">Bir ah çeksem dağlar taşlar eritir,</p>

  <p class="indentmetinbold">Güzellikte huri, melek, peridir,</p>

  <p class="indentmetinbold">Yolcuyu yolundan eyler bu gelin.</p>

  <p class="indentmetinbold">&nbsp;</p>

  <p class="indentmetinbold">Bir ah çeksem dağlar taşlar iniler,</p>

  <p class="indentmetinbold">Nedir bu sendeki o siyah teller,</p>

  <p class="indentmetinbold">Kınalı parmaklar, o nazik eller,</p>

  <p class="indentmetinbold">Yolcuyu yolundan eyler bu gelin.</p>

  <p class="indentmetinbold">&nbsp;</p>

  <p class="indentmetinbold">Kerem çeker yar yüzünden zilleti,</p>

  <p class="indentmetinbold">Bivefa dost hiç eylemez mürveti,</p>

  <p class="indentmetinbold">Yüzün gören netsin dünya lezzeti,</p>

  <p class="indentmetinbold">Yolcuyu yolundan eyler bu gelin.</p>

  <p class="indentmetinbold">&nbsp;</p>

  <p class="indentmetinbold">Benzer Aslı’m cennetteki huriye,</p>

  <p class="indentmetinbold">Ah çekende dağlar taşlar eriye,</p>

  <p class="indentmetinbold">Dertli Kerem bu yollarda yürüye,</p>

  <p class="indentmetinbold">Yolcuyu yolundan eyler bu gelin.</p>

  <p class="normal">Keremgil Keşişi onlara da sordular. Kızlar Keşiş’in aile efradıyla çaydan geçip gittiğini söylediler.</p>

  <p class="normal">Onlar yeniden yola koyulup geceyi gündüze katarak Ballıca’ya vardılar. Keremgilin başına birçok adam toplandı. Sofu adamlara Keşiş’i sordu. İçlerinden biri atıldı:</p>

  <p class="normal">– A canım, sizin derdiniz ne ki bir kızın ardına düşmüşsünüz. Sanki dünyada başka kız yok. O olmasın, başkası olsun.</p>

  <p class="normal">Buna cevap olarak aldı Kerem bakalım ne dedi:</p>

  <p class="indentmetinbold">Ey ağalar han Aslı’mdan ayrıldım,</p>

  <p class="indentmetinbold">Beni öldürmeli, döğmeli deyin!</p>

  <p class="indentmetinbold">Gece gündüz ah çekerek yanarım,</p>

  <p class="indentmetinbold">Beni öldürmeli, döğmeli deyin!</p>

  <p class="indentmetinbold">&nbsp;</p>

  <p class="indentmetinbold">Bir kerecik hatırını sormadım,</p>

  <p class="indentmetinbold">Geçti ömrüm, muradıma ermedim,</p>

  <p class="indentmetinbold">Fırsat elde iken demler sürmedim,</p>

  <p class="indentmetinbold">Beni öldürmeli, döğmeli deyin!</p>

  <p class="indentmetinbold">&nbsp;</p>

  <p class="indentmetinbold">Elimden aldırdım gözü elayı,</p>

  <p class="indentmetinbold">Onun için terk eyledim sılayı,</p>

  <p class="indentmetinbold">Başıma almışım bunca belayı,</p>

  <p class="indentmetinbold">Beni öldürmeli, döğmeli deyin!</p>

  <p class="indentmetinbold">&nbsp;</p>

  <p class="indentmetinbold">Ben Kerem’im aşk dolusu içirdim,</p>

  <p class="indentmetinbold">Bu sevdayı öz başımdan geçirdim,</p>

  <p class="indentmetinbold">Hayıf han Aslı’mı elden uçurdum,</p>

  <p class="indentmetinbold">Beni öldürmeli, döğmeli deyin!</p>

  <p class="normal">Kerem sözünü sona erdirdi. Baktılar o hak âşığıdır. Keşişgilin geçip gittiği yolu gösterdiler. Keremgil geceleyin orada kalıp sabah erken yola koyuldular.</p>

  <p class="normal">Biraz yol almışlardı ki serin bir meltem başladı. Rüzgâr önden esiyor, onların yüzüne vuruyordu. Kerem dedi:</p>

  <p class="normal">– Sofu, dur bakalım, ben han Aslı’mı bu badısabadan soracağım.</p>

  <p class="normal">Sazı kılıfından çıkarıp göğsüne bastı:</p>

  <p class="indentmetinbold">Durmuyor ki yandan haber sorayım,</p>

  <p class="indentmetinbold">Esip esip gider badısaba hey!</p>

  <p class="indentmetinbold">Kırılsın baisin kolu kanadı,</p>

  <p class="indentmetinbold">Hiç kimse düşmesin yardan cüda hey!</p>

  <p class="indentmetinbold">&nbsp;</p>

  <p class="indentmetinbold">Yudum tülbendini beyaz eyledim,</p>

  <p class="indentmetinbold">Sildim gönül pasın, ayaz eyledim,</p>

  <p class="indentmetinbold">Ben kanlı felekten niyaz eyledim,</p>

  <p class="indentmetinbold">Felek bana verdi çokça cefa, hey!</p>

  <p class="indentmetinbold">&nbsp;</p>

  <p class="indentmetinbold">Durmadan akıyor gözümün yaşı,</p>

  <p class="indentmetinbold">Aktığı yerlerde eritir taşı,</p>

  <p class="indentmetinbold">Böyle imiş kanlı feleğin işi</p>

  <p class="indentmetinbold">Ne şah bilir, ne han, ne de geda, hey!</p>

  <p class="indentmetinbold">&nbsp;</p>

  <p class="indentmetinbold">Ben Kerem’in hoyratlara tay<sup class="calibre3"><sup class="calibre3"><a href="../Text/KeremAsli_split_006.html#footnote-100-15" id="footnote-100-15-backlink">[15]</a></sup></sup> oldum,</p>

  <p class="indentmetinbold">Bivefa yar sevdim, gülünç bay oldum,</p>

  <p class="indentmetinbold">Ömür geçti, gün tükendi, zay oldum,</p>

  <p class="indentmetinbold">Beni boşalttılar kabdan kaba, hey!</p>

  <p class="normal">Biraz oturdular. Az çok dinlenip yorgunluk giderdiler, sonra kalkıp gitmek üzere yola koyuldular. Az gittiler, çok gittiler, derken sonunda bir ören yerine, bir şehir harabesine rastladılar. Kerem duraklayarak Sofu’ya seslendi:</p>

  <p class="normal">– Sofu lala, bir zamanlar bu şehir elbet şenlikti, burada insanlar yaşıyordu. Dur bakalım, bir sorayım, bu şehir neden harap olmuş? İnsanları ne olmuş?</p>

  <p class="normal">Kerem ören yerine dönerek başladı:</p>

  <p class="indentmetinbold">Seyyah olup bu âlemi gezerken,</p>

  <p class="indentmetinbold">Rast gelmişim bu örenin taşına.</p>

  <p class="indentmetinbold">Söyle ören, ne zamandan beridir,</p>

  <p class="indentmetinbold">Ne gelmişti, ne gelecek başına?</p>

  <p class="normal">Kerem’in bu sorgusu üzerine ören dile geldi:</p>

  <p class="indentmetinbold">Hazret Nuh’un zamanından beridir,</p>

  <p class="indentmetinbold">Emri Hakla neler geldi başıma...</p>

  <p class="indentmetinbold">Başıma gelin söyleyim sana,</p>

  <p class="indentmetinbold">Gör ne zehir katılmıştır aşıma.</p>

  <p class="normal">Aldı Kerem:</p>

  <p class="indentmetinbold">Kim işitse senin ah ile zarın,</p>

  <p class="indentmetinbold">Terk eyleyen elde olanın, varın,</p>

  <p class="indentmetinbold">Niçin harap oldu çarşı pazarın,</p>

  <p class="indentmetinbold">Akıl ermez al Hüdanın işine.</p>

  <p class="normal">Aldı ören:</p>

  <p class="indentmetinbold">Üç yüz altmış çeşmem vardı, akardı,</p>

  <p class="indentmetinbold">Güzellerim seyrangâha çıkardı,</p>

  <p class="indentmetinbold">Hanımlarım lalü gevher takardı,</p>

  <p class="indentmetinbold">Bakmaz mısın han yerinde taşıma.</p>

  <p class="normal">Aldı Kerem:</p>

  <p class="indentmetinbold">Dertli Kerem ören sana söyledi,</p>

  <p class="indentmetinbold">Söyle yiğitlerin felek neyledi?</p>

  <p class="indentmetinbold">Kimler gelip seni viran eyledi?</p>

  <p class="indentmetinbold">Felek niye taşın saldı başına?</p>

  <p class="normal">Aldı ören:</p>

  <p class="indentmetinbold">Çokça yiğitlerim vardı burada,</p>

  <p class="indentmetinbold">Kimi saz çalardı, gezip orada,</p>

  <p class="indentmetinbold">Şimdi viran oldum kaldım arada,</p>

  <p class="indentmetinbold">Viranım, onları çektim döşüme.</p>

  <p class="normal">Kerem sözünü tamamlayınca yola koyuldular. Gide gide akşamüstü Çaloba denilen bir yere vardılar. Kerem türlü ağıçlarla, çiçeklerle dolu bir bahçeye girdi. Bahçede bir bölük kız çalıp okuyup oynuyordu. Kerem kızlardan birini Aslı’ya benzetti. Sofu’ya döndü:</p>

  <p class="normal">– Sofu kardeş, dur bir kıta söyleyim, bu kız benim han Aslı’ma benziyor, dedi.</p>

  <p class="normal">Kerem, yüreği demirci ocağı gibi tutuşup yana yana kıza bakarak okumaya başladı:</p>

  <p class="indentmetinbold">Güzeller çıkmışlar seyre,</p>

  <p class="indentmetinbold">Birisi Aslı’ma benzer.</p>

  <p class="indentmetinbold">Allar giyip sallanışı,</p>

  <p class="indentmetinbold">Yürüşü Aslı’ma benzer.</p>

  <p class="normal">Kerem böyle söyleyince aynı kız uzun saç beliklerinde birini saz gibi göğsüne bastırıp karşılık verdi:</p>

  <p class="indentmetinbold">Uzak ilden gelen âşık,</p>

  <p class="indentmetinbold">Senin Aslı’n ben değilim.</p>

  <p class="indentmetinbold">Çoğun derde salan âşık,</p>

  <p class="indentmetinbold">Senin Aslı’n ben değilim.</p>

  <p class="normal">Aldı Kerem:</p>

  <p class="indentmetinbold">Aşkın badesini içtim,</p>

  <p class="indentmetinbold">Bulanık çaylardan geçtim,</p>

  <p class="indentmetinbold">Bir kız gördüm, derde düştüm,</p>

  <p class="indentmetinbold">Duruşu Aslı’ma benzer.</p>

  <p class="normal">Aldı kız:</p>

  <p class="indentmetinbold">Sözüne kanmışım ezel,</p>

  <p class="indentmetinbold">Bahçeme düşmeyip gazel,</p>

  <p class="indentmetinbold">Hayistan’a gitti güzel,</p>

  <p class="indentmetinbold">Senin Aslı’n ben değilim.</p>

  <p class="normal">Aldı Kerem:</p>

  <p class="indentmetinbold">Bana müştak gurbet eller,</p>

  <p class="indentmetinbold">Göz yaşımı kimler siler?</p>

  <p class="indentmetinbold">Kerem ağlar, rakip güler,</p>

  <p class="indentmetinbold">Gülüşü Aslı’ma benzer.</p>

  <p class="normal">Aldı Kız:</p>

  <p class="indentmetinbold">Senin aradığın Aslı,</p>

  <p class="indentmetinbold">Kara kaşlı, kara gözlü,</p>

  <p class="indentmetinbold">Benim adım Hanımnazlı,</p>

  <p class="indentmetinbold">Senin Aslı’n ben değilim.</p>

  <p class="normal">Söz tamam oldu. Kerem ona Keşiş’i sordu; kız dedi:</p>

  <p class="normal">– Senin sorduğun Keşiş bugün aile efradıyla buradan göçüp gitti. Doğuya doğru yola çıktı.</p>

  <p class="normal">Kerem bu haberi kızdan duyar duymaz sazı sinesine basıp bakalım Sofu’ya ne dedi:</p>

  <p class="indentmetinbold">Kalk gidelim, Sofu lala,</p>

  <p class="indentmetinbold">Gene Aslı’m göç eylemiş.</p>

  <p class="indentmetinbold">Kan ağlarım bundan böyle,</p>

  <p class="indentmetinbold">Gene Aslı’m göç eylemiş.</p>

  <p class="indentmetinbold">&nbsp;</p>

  <p class="indentmetinbold">Aslı’m ilinden göçmüştür,</p>

  <p class="indentmetinbold">Elmalı Dağ’dan aşmıştır,</p>

  <p class="indentmetinbold">Taşpınar’dan su içmiştir,</p>

  <p class="indentmetinbold">Gene Aslı’m göç eylemiş</p>

  <p class="indentmetinbold">&nbsp;</p>

  <p class="indentmetinbold">Yardan bana yara değmiş,</p>

  <p class="indentmetinbold">Hiç düzelmez bu müşkül iş,</p>

  <p class="indentmetinbold">Onla bile Kara Keşiş,</p>

  <p class="indentmetinbold">Gene Aslı’m göç eylemiş.</p>

  <p class="indentmetinbold">&nbsp;</p>

  <p class="indentmetinbold">Sofu gel öyle söyleme,</p>

  <p class="indentmetinbold">Yüreğimi heyheyleme,</p>

  <p class="indentmetinbold">Giderim yoldan eyleme,</p>

  <p class="indentmetinbold">Gene Aslı’m göç eylemiş.</p>

  <p class="indentmetinbold">&nbsp;</p>

  <p class="indentmetinbold">Karşımızda karlı dağlar,</p>

  <p class="indentmetinbold">Gönül muhabbeti çağlar,</p>

  <p class="indentmetinbold">Aslı göçmüş, Kerem ağlar,</p>

  <p class="indentmetinbold">Gene Aslı’m göç eylemiş.</p>

  <p class="normal">Keremgil oradan da yola çıkıp bir nice gün yol aldıktan sonra varıp bir köye ulaştılar. Baktılar köyde düğün var. Kerem’in rengi renkli gül yaprağı gibi soldu.</p>

  <p class="normal">Sofu sordu:</p>

  <p class="normal">– Kerem, sana ne oldu?</p>

  <p class="normal">Kerem dedi:</p>

  <p class="normal">– Zalim Keşiş Aslı’yı kocaya vermiş, bak bu düğün de onun düğünüdür.</p>

  <p class="normal">Sofu dedi.</p>

  <p class="normal">– Gel peşimden, Allah kerimdir.</p>

  <p class="normal">Sofu Kerem’i düğün derneğine götürdü. Cemaat Kerem’i baş köşeye buyur etti. Yemek yedikten sonra dediler:</p>

  <p class="normal">– Âşık, biraz çal, oku, yüreğimiz açılsın.</p>

  <p class="normal">Kerem sazını eline aldı, ayağa kalkıp çalmak istediğinde gözü yandaki salona ilişti; baktı bir gelin, yüksekçe bir yere oturmuş, etrafındaki kızlar tarafından süslenmekte. Gelini Aslı’ya benzetti. Aldı bakalım ne dedi:</p>

  <p class="indentmetinbold">Tahta çıkar, divan eyler,</p>

  <p class="indentmetinbold">Aslı kaşların, gözlerin,</p>

  <p class="indentmetinbold">Gözümden kan revan eyler,</p>

  <p class="indentmetinbold">Aslı kaşların, gözlerin.</p>

  <p class="indentmetinbold">&nbsp;</p>

  <p class="indentmetinbold">Şah gibi dilek bitirir,</p>

  <p class="indentmetinbold">Hükmün yerine yetirir,</p>

  <p class="indentmetinbold">Dilsizi dile getirir,</p>

  <p class="indentmetinbold">Aslı kaşların, gözlerin.</p>

  <p class="indentmetinbold">&nbsp;</p>

  <p class="indentmetinbold">Firkatin beni yandırır,</p>

  <p class="indentmetinbold">Dağı, taşı dolandırır,</p>

  <p class="indentmetinbold">Kanlı kanlı dilendirir,</p>

  <p class="indentmetinbold">Aslı kaşların, gözlerin.</p>

  <p class="indentmetinbold">&nbsp;</p>

  <p class="indentmetinbold">Havada şahine benzer,</p>

  <p class="indentmetinbold">Yerdeki laçine benzer,</p>

  <p class="indentmetinbold">Gökte güvercine benzer</p>

  <p class="indentmetinbold">Aslı kaşların, gözlerin.</p>

  <p class="indentmetinbold">&nbsp;</p>

  <p class="indentmetinbold">Kâh ağlatır, kâh güldürür,</p>

  <p class="indentmetinbold">Kâh güzelliğin bildirir,</p>

  <p class="indentmetinbold">Sonda Kerem’i öldürür,</p>

  <p class="indentmetinbold">Aslı kaşların, gözlerin.</p>

  <p class="normal">Herkes Kerem’in güzel sesine aferin dedi. Aralarından biri Kerem’e sordu:</p>

  <p class="normal">– Ey âşık, gel bizim burada âşıklık yap, ev bark sahibi ol. Bizler garipleri severiz.</p>

  <p class="normal">Kerem buna şöyle karşılık verdi:</p>

  <p class="normal">– Ağalar, kulak verin, size bir kıta daha söyleyim.</p>

  <p class="normal">Dediler:</p>

  <p class="normal">– Buyur!</p>

  <p class="normal">Aldı Kerem:</p>

  <p class="indentmetinbold">Tek birce yarimi bana verseler,</p>

  <p class="indentmetinbold">Bu fani dünyada malı neylerim</p>

  <p class="indentmetinbold">Bir imdat olursa mevladan olsun,</p>

  <p class="indentmetinbold">Gayrının verdiği malı neylerim?</p>

  <p class="indentmetinbold">&nbsp;</p>

  <p class="indentmetinbold">Yüce dağ başında şahinler süzer,</p>

  <p class="indentmetinbold">Göllerde yeşilbaş sunalar yüzer,</p>

  <p class="indentmetinbold">Aslı’nın yanağın bir çift ben bezer,</p>

  <p class="indentmetinbold">Gayrının verdiği beni neylerim?</p>

  <p class="indentmetinbold">&nbsp;</p>

  <p class="indentmetinbold">Kerem der ki ben ne idim ne oldum,</p>

  <p class="indentmetinbold">Aslı’nın aşkından sarardım soldum</p>

  <p class="indentmetinbold">Saçlarım uzadı Mecnun’a döndüm</p>

  <p class="indentmetinbold">Aslı’sız ben mülkü malı neylerim?</p>

  <p class="normal">Kerem’in bu söylediklerinden oradakilerin bir şey anlamadığını gören Sofu lala söze karıştı:</p>

  <p class="normal">– Kardeşler, bu, Ziyad Han’ın oğludur. Han’ın veziri Kara Keşiş’in kızına âşık oldu. Kız da buna âşıktır. Keşiş kızını buna vermek istemediği için aldı kaçtı. Bize dediler ki Keşiş buradadır. Biz de buraya geldik. Kerem sandı ki bu düğün onun düğünüdür.</p>

  <p class="normal">Düğün sahibi dedi:</p>

  <p class="normal">– Âşık, bu başka birinin düğünüdür. Senin aradığın Keşiş dün buradan geçip gitti.</p>

  <p class="normal">Kerem’le Sofu geceyi orada geçirdiler. Sabah erken kalkıp yola koyuldular. Onlar gitmekteyken gökte bir katar turna belirdi:</p>

  <p class="normal">Kerem aldı sazı bakalım turnalara ne dedi:</p>

  <p class="indentmetinbold">Turna yolunuz nereye,</p>

  <p class="indentmetinbold">Benden yare selam söyle!</p>

  <p class="indentmetinbold">Gönlüm dolar gözüm ağlar,</p>

  <p class="indentmetinbold">Dönüp yare selam söyle!</p>

  <p class="indentmetinbold">&nbsp;</p>

  <p class="indentmetinbold">Yolunuz gider Aktaş’a,</p>

  <p class="indentmetinbold">Karlı dağlar aşa aşa,</p>

  <p class="indentmetinbold">Hem kavime, hem kardaşa,</p>

  <p class="indentmetinbold">Hem diyara selam söyle!</p>

  <p class="indentmetinbold">&nbsp;</p>

  <p class="indentmetinbold">Turna uçar kana kana,</p>

  <p class="indentmetinbold">Hem o yana, hem bu yana,</p>

  <p class="indentmetinbold">İşte sana bir nişane,</p>

  <p class="indentmetinbold">Varıp yare selam söyle!</p>

  <p class="indentmetinbold">&nbsp;</p>

  <p class="indentmetinbold">Turna gelir yar ilinden,</p>

  <p class="indentmetinbold">Aşıp dağların belinden,</p>

  <p class="indentmetinbold">Dertli Kerem’in dilinden,</p>

  <p class="indentmetinbold">Turnam yare selam söyle!</p>

  <p class="normal">Kerem sözlerini kısa kesti, yola devam ettiler. Bir müddet yol gittikten sonra bir obaya ulaştılar. Kerem obanın kenarında bir kız gördü. Bu kız o kadar güzeldi ki güneş gibi her yana ışık saçıyordu. Kız geçip gitti. Birtakım adamlar Kerem’in çevresine toplandı. Kerem sazı sinesine basıp dedi:</p>

  <p class="indentmetinbold">Sizin ilde ben bir güzel görmüşüm,</p>

  <p class="indentmetinbold">Şavkı vurur Gürcistan’ın iline.</p>

  <p class="indentmetinbold">Bülbül gibi tatlı tatlı şakıyor,</p>

  <p class="indentmetinbold">Bal dökülür dudağından diline.</p>

  <p class="indentmetinbold">&nbsp;</p>

  <p class="indentmetinbold">Kadir mevlam vermiş gül cemalını,</p>

  <p class="indentmetinbold">Onu seven neyler dünya malını,</p>

  <p class="indentmetinbold">Kuşanıp kemerle ince belini</p>

  <p class="indentmetinbold">Boyu benzer yüce servi dalına.</p>

  <p class="indentmetinbold">&nbsp;</p>

  <p class="indentmetinbold">Kerem der ki benim yarim incedir,</p>

  <p class="indentmetinbold">Dudakları yarı açmış goncadır,</p>

  <p class="indentmetinbold">Sümbül sapı topuğundan yücedir,</p>

  <p class="indentmetinbold">Bir tel saçın vermem dünya malına.</p>

  <p class="indentmetinbold">&nbsp;</p>

  <p class="indentmetinbold">Eladır gözleri, inci dişleri,</p>

  <p class="indentmetinbold">Kudretten çekilmiş keman kaşları,</p>

  <p class="indentmetinbold">Dal gerdanda kulaç kulaç saçları</p>

  <p class="indentmetinbold">Sarmaşır, dolanır ince beline.</p>

  <p class="indentmetinbold">&nbsp;</p>

  <p class="indentmetinbold">Ben Kerem’im hep ağlarım zârımı,</p>

  <p class="indentmetinbold">Hak can alsın, ben çekerim çorımı,</p>

  <p class="indentmetinbold">Yukarıdan haber aldım yarımı,</p>

  <p class="indentmetinbold">Dediler göç etti Baycan iline.</p>

  <p class="normal">Söz tamam oldu, Sofu adamlardan Keşiş’i sordu. Gençler Keşiş’in Kars’a gittiğini bildirdiler. Kerem yola revan olup Kars’a doğru yol almaya başladı. Yolda gene bir katar turna gördüler. Kerem Sofu’ya dedi:</p>

  <p class="normal">– Sofu lala, dur bakalım turnalardan bir haber sorayım.</p>

  <p class="normal">Aldı Kerem bakalım turnalara ne dedi:</p>

  <p class="indentmetinbold">Göz yüzünde bölük bölük turnalar,</p>

  <p class="indentmetinbold">Nedir sizin ahvaliniz, haliniz?</p>

  <p class="indentmetinbold">Bir arzuhal etsem, yara yetirin,</p>

  <p class="indentmetinbold">Dost yanına düşer ise yolunuz.</p>

  <p class="indentmetinbold">&nbsp;</p>

  <p class="indentmetinbold">Gökte şahin, sungur görür şaşarsız,</p>

  <p class="indentmetinbold">O yüce dağları nasıl aşarsız?</p>

  <p class="indentmetinbold">Avcıyı görünce kanat açarsız,</p>

  <p class="indentmetinbold">Kışın Karabağ’dır sizin iliniz.</p>

  <p class="indentmetinbold">&nbsp;</p>

  <p class="indentmetinbold">Zalim şahin pençesine düşersiz,</p>

  <p class="indentmetinbold">Yüce dağı, ormanları geçersiz,</p>

  <p class="indentmetinbold">Yaz gelende yaylalarda gezersiz,</p>

  <p class="indentmetinbold">Kırılmasın kanadınız kolunuz.</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki uğradım derde,</p>

  <p class="indentmetinbold">Canım kurban olsun mert oğlu merde,</p>

  <p class="indentmetinbold">Garip turna ne gezersiz bu yerde?</p>

  <p class="indentmetinbold">Yok mu sizin vatanınız, iliniz?</p>

  <p class="normal">Az gittiler, çok gittiler, günlerin birinde varıp Kars şehrine ulaştılar. Burada bir kocakarıya misafir oldular. Etraftan ahali toplaşıp geldi. Misafire hoş geldin dediler, hal hatır sordular. Kerem aldı sazını, toplananların sualine şöyle cevap verdi:</p>

  <p class="indentmetinbold">Ey ağalar, nice olur</p>

  <p class="indentmetinbold">Hali yardan ayrılanın?</p>

  <p class="indentmetinbold">Bir gün düşer gurbet ele,</p>

  <p class="indentmetinbold">Yolu yardan ayrılanın.</p>

  <p class="indentmetinbold">&nbsp;</p>

  <p class="indentmetinbold">Karanfiller kokmaz imiş,</p>

  <p class="indentmetinbold">Gül dikensiz bitmez imiş,</p>

  <p class="indentmetinbold">İşe, güce gitmez imiş,</p>

  <p class="indentmetinbold">Eli yardan ayrılanın.</p>

  <p class="indentmetinbold">&nbsp;</p>

  <p class="indentmetinbold">Şahinler göğe çekilir,</p>

  <p class="indentmetinbold">Sunalar göle dökülür,</p>

  <p class="indentmetinbold">On beş yaşında bükülür,</p>

  <p class="indentmetinbold">Beli yardan ayrılanın.</p>

  <p class="indentmetinbold">&nbsp;</p>

  <p class="indentmetinbold">Dertli Kerem gelir derler,</p>

  <p class="indentmetinbold">Burda ölür kalır derler,</p>

  <p class="indentmetinbold">Konuşmaz lal olur derler,</p>

  <p class="indentmetinbold">Dili yardan ayrılanın.</p>

  <p class="normal">Adamlar Kerem’e dediler:</p>

  <p class="normal">– Âşık, arzun nedir? Bizden nasıl bir armağan istersin?</p>

  <p class="normal">Kerem dedi:</p>

  <p class="normal">– Ben armağan isteyen âşıklardan değilim. Size bir türkü daha söyleyeyim, gönlünüz şad olsun.</p>

  <p class="normal">Aldı Kerem:</p>

  <p class="indentmetinbold">Kadir mevlam budur senden dileğim,</p>

  <p class="indentmetinbold">Bu gelen kışımız bahar, yaz ola.</p>

  <p class="indentmetinbold">Günde otuz yiğit devran eyleye,</p>

  <p class="indentmetinbold">Aksine çevrilip boran düz ola.</p>

  <p class="indentmetinbold">&nbsp;</p>

  <p class="indentmetinbold">Günde bin tavuğum yumurta sala,</p>

  <p class="indentmetinbold">İyi kâtip gerek hesabın ala,</p>

  <p class="indentmetinbold">Bin bir kara karga güvercin ola,</p>

  <p class="indentmetinbold">Bir dem dolusu da ördek kaz ola.</p>

  <p class="indentmetinbold">&nbsp;</p>

  <p class="indentmetinbold">Bin sefinem deryalarda kışlaya,</p>

  <p class="indentmetinbold">Kırk yavrulu bin kısrağım kişneye,</p>

  <p class="indentmetinbold">Yanında iki yüz çoban işleye,</p>

  <p class="indentmetinbold">Her bir sürüsünde bin beş yüz ola.</p>

  <p class="indentmetinbold">&nbsp;</p>

  <p class="indentmetinbold">Deli gönlüm aşk oduna bulana,</p>

  <p class="indentmetinbold">Hey ağalar sözüm yadda saklana,</p>

  <p class="indentmetinbold">Dokuz tavla atım hazır bağlana,</p>

  <p class="indentmetinbold">Bir iki tavla da tüm yağız ola.</p>

  <p class="indentmetinbold">&nbsp;</p>

  <p class="indentmetinbold">Dertli Kerem der ki dünyanın işi,</p>

  <p class="indentmetinbold">Gözümden akıttım kan ile yaşı,</p>

  <p class="indentmetinbold">Ta bu kadar mala malikse kişi,</p>

  <p class="indentmetinbold">Bir eli İran’da bal kaymak ola.</p>

  <p class="normal">Sofu onlardan da Keşiş’i sordu. Dediler:</p>

  <p class="normal">– Keşiş buradan geçip Beyazıt’a gitti.</p>

  <p class="normal">Kerem’le Sofu geceyi orada geçirdiler, sabah erken kalkıp yola koyuldular. Kerem dağ eteği ile gidiyordu. Baktı bir yerde o kadar turaç, keklik var ki o yana bu yana uçuşuyorlar. Birdenbire Kerem’in hali perişan oldu, sazı göğsüne bastırıp haline münasip okumaya başladı:</p>

  <p class="indentmetinbold">Aman felek yardım eyle bu günde,</p>

  <p class="indentmetinbold">Birdenbire geldi aldı dert beni!</p>

  <p class="indentmetinbold">Gece gündüz oda yandım, tutuştum,</p>

  <p class="indentmetinbold">Tuttu yolum yolum yoldu dert beni!</p>

  <p class="indentmetinbold">&nbsp;</p>

  <p class="indentmetinbold">Gurbet elde yüce dağlar aşalı,</p>

  <p class="indentmetinbold">Ah ettikçe kara bağrım deşeli,</p>

  <p class="indentmetinbold">Ben Aslı’mdan ayrı düştüm düşeli,</p>

  <p class="indentmetinbold">Delik delik etti, deldi dert beni!</p>

  <p class="indentmetinbold">&nbsp;</p>

  <p class="indentmetinbold">Felek benim ile inat eyledi.</p>

  <p class="indentmetinbold">Gam ile hicranı ödül söyledi,</p>

  <p class="indentmetinbold">Keskin kılıcıyla bağrım büğledi,</p>

  <p class="indentmetinbold">Bölük bölük etti, böldü dert beni!</p>

  <p class="indentmetinbold">&nbsp;</p>

  <p class="indentmetinbold">Gece gündüz dinmez gözümün yaşı,</p>

  <p class="indentmetinbold">Saldı kanlı felek başıma taşı,</p>

  <p class="indentmetinbold">Erzurum dağında geçirdim kışı,</p>

  <p class="indentmetinbold">Sonunda çöllere saldı dert beni!</p>

  <p class="indentmetinbold">&nbsp;</p>

  <p class="indentmetinbold">Bilmem hayal mıdır, yoksa düş gibi,</p>

  <p class="indentmetinbold">Geldi geçti boran gibi, kış gibi,</p>

  <p class="indentmetinbold">Dertli Kerem yuvasında kuş gibi,</p>

  <p class="indentmetinbold">Tuttu yolum yolum yoldu dert beni.</p>

  <p class="normal">Söz tamam oldu. Yollarına devam edip gide gide Oltu’ya vardılar. Burada da haber aldılar ki Keşiş Beyazıt’a gitmiş. Karınlarını doyurduktan sonra Beyazıt’a doğru yeniden yola koyuldular.</p>

  <p class="normal">Az gittiler, çok gittiler, Beyazıt yakınlarında bir grup kıza rast geldiler. Kerem baktı ki kızların içinde bir kız var ki güzellikte misli menendi yoktur. Kerem’in aklı başından gitti, aldı sazı bakalım ne dedi:</p>

  <p class="indentmetinbold">Sofu lala, bugün bir güzel gördüm,</p>

  <p class="indentmetinbold">Kudretten çekilmiş kara kaşları,</p>

  <p class="indentmetinbold">İstedim ki nazlı yarı söyletem,</p>

  <p class="indentmetinbold">Öfke dindirmekti, bildim, işleri.</p>

  <p class="indentmetinbold">&nbsp;</p>

  <p class="indentmetinbold">Ne güzel süslenmiş gönül sunası,</p>

  <p class="indentmetinbold">Tahtı Süleymandır yarin sinesi,</p>

  <p class="indentmetinbold">Bin naz ile beslemiştir anası,</p>

  <p class="indentmetinbold">Dal gerdanı bürümüştür saçları.</p>

  <p class="indentmetinbold">&nbsp;</p>

  <p class="indentmetinbold">Kerem der ki türlü türlü hali var,</p>

  <p class="indentmetinbold">Yanağında tane tane beni var,</p>

  <p class="indentmetinbold">Ağız şeker, dudaklarda balı var,</p>

  <p class="indentmetinbold">İnci gibi dizilmiştir dişleri.</p>

  <p class="normal">Türkü sona erdi. Yola revan olup bir süre sonra Beyazıt’a vardılar. Kerem şehrin kenarında bekledi. Dönüp şöyle bir geldiği yola baktı. Sazı göğsüne basıp okudu:</p>

  <p class="indentmetinbold">Sofu kardeş üç memleket geçirdik,</p>

  <p class="indentmetinbold">Biri İran, biri Turan, bir Gilan,</p>

  <p class="indentmetinbold">Yiğidin başına üç devlet konar,</p>

  <p class="indentmetinbold">Biri akıl, biri gençlik, biri şan.</p>

  <p class="indentmetinbold">&nbsp;</p>

  <p class="indentmetinbold">Keşişin ettiği böylece kalmaz,</p>

  <p class="indentmetinbold">İki sevgilinin kalbi sağalmaz,</p>

  <p class="indentmetinbold">Bu dünya yüzünde üç şey zay olmaz.</p>

  <p class="indentmetinbold">Biri kayra, biri bilim, bir nan.</p>

  <p class="indentmetinbold">&nbsp;</p>

  <p class="indentmetinbold">Derdi gam yüzünden ben de bizarım.</p>

  <p class="indentmetinbold">Bu dertleri kalem alıp yazarım,</p>

  <p class="indentmetinbold">Çok yerleri bundan böyle gezerim,</p>

  <p class="indentmetinbold">Biri Tiflis, biri Ağrı, biri Van.</p>

  <p class="indentmetinbold">&nbsp;</p>

  <p class="indentmetinbold">Keşke Kerem muradına ereydi,</p>

  <p class="indentmetinbold">Kısmet olup, yar yüzünü göreydi,</p>

  <p class="indentmetinbold">Kadir mevlam bana üç dert vereydi,</p>

  <p class="indentmetinbold">Biri alış, biri tutuş, biri yan.</p>

  <p class="normal">Kerem sözünü bitirince yola revan oldular. Gide gide Van şehrine ulaştılar. Şehrin kenarına varınca Kerem durakladı. Adamlardan Keşiş’in Ardahan’a gittiğini öğrenip yeniden yola koyuldular. Uzak yolu yakın edip Ardaha’a vardılar. Aslı Kerem’in aklına geldi, aldı Kerem bakalım ne dedi:</p>

  <p class="indentmetinbold">Bizim ilden sürdüm burya getirdim,</p>

  <p class="indentmetinbold">Bu dağlardan aşan bir sunam tektir,</p>

  <p class="indentmetinbold">Sis bürüdü, boran oldu yitirdim,</p>

  <p class="indentmetinbold">Bu dağlardan aşan bir sunam tektir.</p>

  <p class="indentmetinbold">&nbsp;</p>

  <p class="indentmetinbold">İniş yerde duman sis pusu besler,</p>

  <p class="indentmetinbold">Âşık olan öz maşukunu ister,</p>

  <p class="indentmetinbold">Kötü günde dostun atmaz yiğitler,</p>

  <p class="indentmetinbold">Bu dağlardan aşan bir sunam tektir.</p>

  <p class="indentmetinbold">&nbsp;</p>

  <p class="indentmetinbold">Yitirdim Aslı’mı durmaz ararım,</p>

  <p class="indentmetinbold">Kesildi kalmadı sabrı kararım,</p>

  <p class="indentmetinbold">Ben Kerem’im aşk oduna yanarım,</p>

  <p class="indentmetinbold">Bu dağlardan aşan bir sunam tektir.</p>

  <p class="normal">Kerem adamlardan Keşiş’i sordu. Adamlar Keşiş’in dün geçip gittiğini söylediler. Bunlar yola koyulup bir süre yol gittiler. Bir dağın eteğinde önlerini kırk haramiler kesti. Kerem bu durumu görünce sazına davrandı:</p>

  <p class="indentmetinbold">Gece gündüz zari zari ağlarım,</p>

  <p class="indentmetinbold">Beni vatanıma gönder yarabbi!</p>

  <p class="indentmetinbold">Bu dünyaya gelen gitmek içindir,</p>

  <p class="indentmetinbold">Buradan kulunu kurtar yarabbi!</p>

  <p class="indentmetinbold">&nbsp;</p>

  <p class="indentmetinbold">Yarabbi sen koru gönlümü gamdan,</p>

  <p class="indentmetinbold">Yitirdim Aslı’mı, can çıkmaz tenden,</p>

  <p class="indentmetinbold">Öldürürler beni, yar gider elden,</p>

  <p class="indentmetinbold">Benim halim sana çatar yarabbi!</p>

  <p class="indentmetinbold">&nbsp;</p>
</body>
</html>
