<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:ba398bfa-2f68-47ca-8ddf-886470932c1c" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_14"><br class="calibre3" />
  14</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Ertesi sabah tuhaf, gerçeküstü bir hisle başladı gün. İşe giderken ve öğleden önce işte geçirdiğim zamanın çoğunda soğuk bir sisin içinde gibiydim sanki. Bluzumun üstüne bir hırka giymeme ve rengi ne bluzuma ne de hırkama uyan bir şala sarınmama karşın bir türlü ısınamıyordum. Benden istenenleri kavramak için normalden birkaç dakika fazlasına gereksinim duyuyordum ve içimdeki dehşet hissini atamıyordum.</p>

  <p class="normal1">Gideon hiçbir şekilde temasa geçmiyordu benimle.</p>

  <p class="normal1">Önceki geceki son mesajımdan sonra ne cep telefonuma ne de <span class="ideitalik">e-mail</span>’ime bir şey yollamıştı. <span class="ideitalik">E-mail</span>’imin gelen kutusunda bir şey yoktu. Ofis içi yazışma yoktu.</p>

  <p class="normal1">Tam bir işkenceydi bu sessizlik. Özellikle de günün Google uyarı mesajı gelip de Gideon’la Bryant Park’ta çekilmiş fotoğraflarımızı ve telefonla çekilmiş videoları görünce. Birlikte nasıl göründüğümüzü –o tutkuyu ve ihtiyacı, yüzlerimizdeki o ıstıraplı özlemi ve barışmanın getirdiği minnettarlığı– görmek hem acıydı hem de tatlı.</p>

  <p class="normal1">Acıyla burkuldu içim. <span class="ideitalik">Gideon</span>.</p>

  <p class="normal1">Şayet bu işi yürütemezsek, bir gün gelip de onu düşünmekten ve keşke demekten vazgeçebilir miydim acaba?</p>

  <p class="normal1">Kendimi toplamaya gayret ettim. Mark bugün Gideon’la görüşecekti. Belki de Gideon bu nedenle benimle görüşmek konusunda harekete geçmiyordu. Ya da gerçekten çok meşguldü belki. Aslında nasıl bir iş takvimi olduğunu düşününce meşgul olduğunu bilmem lazımdı zaten. Ve işten sonra spora gitme planımız da hâlâ geçerliydi bildiğim kadarıyla. İç geçirdim ve her şeyin bir şekilde yoluna gireceğini söyledim kendime. Girmek zorundaydı.</p>

  <p class="normal1">Ofis telefonum çaldığında saat on ikiye çeyrek vardı. Arayanın resepsiyon masası olduğunu görünce düş kırıklığı ile iç geçirdim açarken.</p>

  <p class="normal1">“Selam, Eva” dedi Megumi neşeyle. “Seninle görüşmek isteyen Magdalene Perez adlı bir bayan var burada.”</p>

  <p class="normal1">“Öyle mi?” Şaşkın ve rahatsız bir halde monitörüme baktım. Bryant Park fotoğrafları mı çıkarmıştı acaba Magdalene cadısını saklandığı delikten?</p>

  <p class="normal1">Nedeni her ne olursa olsun onunla konuşmaya niyetim yoktu. “Onu bir süre orada tutabilir misin benim için? Daha önce yapmam gereken bir şey var da.”</p>

  <p class="normal1">“Tabii ki. Oturup beklemesini söylerim.”</p>

  <p class="normal1">Telefonu kapattım ve çantamdan cep telefonumu çıkarıp Gideon’ın ofis numarasını buldum. Numarayı aradım ve Scott açınca rahatladım.</p>

  <p class="normal1">“Selam, Scott. Ben Eva Tramell.”</p>

  <p class="normal1">“Merhaba, Eva. Bay Cross’la mı konuşmak istiyorsun? Şu anda bir toplantıda kendisi ama bağlayabilirim.”</p>

  <p class="normal1">“Hayır. Hayır, hiç rahatsız etme.”</p>

  <p class="normal1">“Bu konuda emri var. Rahatsız olmayacaktır.”</p>

  <p class="normal1">Bunu duymak çok iyi gelmişti sinirlerime. “Bu işi sana yıkmak istemezdim aslında ama senden bir ricam olacak.”</p>

  <p class="normal1">“Ne istersen. Bu konuda da emri var Bay Cross’un.” Sesindeki memnuniyet beni daha da rahatlattı.</p>

  <p class="normal1">“Magdalene Perez burada, yirminci katta. Doğrusunu söylemek gerekirse onunla aramızdaki tek ortak şey Gideon ve bu da pek hayırlı bir şey değil. Eğer söyleyeceği bir şey varsa senin patronunla konuşmalı, benimle değil. Rica etsem birini gönderip onu buradan aldırır mısın?”</p>

  <p class="normal1">“Elbette. Derhal ilgileniyorum.”</p>

  <p class="normal1">“Teşekkürler, Scott. Minnettarım.”</p>

  <p class="normal1">“Benim için zevktir, Eva.”</p>

  <p class="normal1">Telefonu kapatıp arkama yaslandım. Kıskançlığıma yenik düşmediğim için kendimle gurur duyuyordum ve daha şimdiden kendimi daha iyi hissetmeye başlamıştım. Magdalene’nin Gideon’ın zamanını çalması fikrinden hâlâ nefret etsem de Gideon’a ona güvendiğimi söylerken yalan söylemiyordum. Bana karşı güçlü ve derin hisler beslediğine inanıyordum. Tek bilmediğim, bu duyguların onun hayatta kalma güdülerini aşmasına yetip yetmeyeceğiydi.</p>

  <p class="normal1">Megumi tekrar aradı beni.</p>

  <p class="normal1">“Aman Tanrım” dedi gülerek. “Yukarıdan gönderdikleri kişi onu almaya geldiğinde kadının yüzünün aldığı şekli görmeliydin.”</p>

  <p class="normal1">“Güzel.” Sırıtıyordum. “Gelişinin pek hayra alamet olmadığını anlamıştım. Gitti demek?”</p>

  <p class="normal1">“Evet.”</p>

  <p class="normal1">“Teşekkürler.” Mark’ın ofisine giden dar koridor bölümünü geçtim ve ona öğlen yemek için bir şeyler almamı isteyip istemediğini sormak için başımı içeri uzattım.</p>

  <p class="normal1">Yüzünü asıp düşündü bu konuyu. “Hayır, sağ ol. Cross’a yapılacak sunum bitene kadar bir şey yiyemeyecek kadar gergin olurum. O zamana kadar da alacağın şey çoktan bayatlamış olur.”</p>

  <p class="normal1">“Proteinli bir <span class="ideitalik">smoothie</span>’ye ne dersin peki? Yemek yiyene kadar tutar seni.”</p>

  <p class="normal1">“Şahane olur.” Koyu gözleri gülümsemesiyle aydınlandı. “Şöyle votkayla iyi gidecek bir şey olsun. Havaya girmeme yardım eder.”</p>

  <p class="normal1">“Sevmediğin bir şey var mı? Ya da alerjin olan?”</p>

  <p class="normal1">“Yok.”</p>

  <p class="normal1">“Tamamdır. Bir saate görüşürüz.” Nereye gideceğimi gayet iyi biliyordum. Aklımdaki dükkân birkaç blok yukarıdaydı, <span class="ideitalik">smoothie</span>’ler, salatalar ve isteğe göre çeşit çeşit <span class="ideitalik">panini</span> sandviçler yapıyordu, servisi de hızlıydı.</p>

  <p class="normal1">Aşağı inerken Gideon’dan hâlâ çıt çıkmadığı konusunu düşünmemeye çalıştım. Hiç değilse Magdalene olayından sonra ondan <span class="ideitalik">bir şeyler</span> duymayı beklemiştim. Hiç tepki almamak kaygılara sürüklemişti beni yeniden. Döner kapılardan caddeye çıktım. O sırada kaldırıma yanaşan lüks arabadan inen adam bana seslenene kadar ona dikkat bile etmemiştim.</p>

  <p class="normal1">O tarafa dönünce Christopher Vidal’i karşımda buldum.</p>

  <p class="normal1">“Ah... Selam” dedim. “Nasılsın?”</p>

  <p class="normal1">“Seni gördüm, daha iyi oldum. Harika görünüyorsun.”</p>

  <p class="normal1">“Teşekkürler. Sen de öyle.”</p>

  <p class="normal1">Gideon’dan çok farklı olmakla birlikte, kızıl kahve saçları, grimsi yeşil gözleri ve güzel gülüşüyle o da kendi tarzında son derece yakışıklıydı. Bol bir kot pantolon ve krem rengi V yakalı süveter giymişti ve bunlar çok seksi duruyordu üzerinde.</p>

  <p class="normal1">“Ağabeyini görmeye mi geldin?” diye sordum.</p>

  <p class="normal1">“Evet. Ve seni.”</p>

  <p class="normal1">“Beni mi?”</p>

  <p class="normal1">“Yemeğe mi gidiyorsun? Birlikte gidelim, yolda açıklayayım.”</p>

  <p class="normal1">Bir an aklıma Gideon’ın beni Christopher’dan uzak durmam konusunda uyarmış olduğu geldi ama artık bana güveniyordur herhalde diye düşündüm. Hele de kendi kardeşiyle ilgili olarak.</p>

  <p class="normal1">“Şu yukarıdaki sandviç dükkânına gidiyordum” dedim. “Sana da uyarsa.”</p>

  <p class="normal1">“Kesinlikle.”</p>

  <p class="normal1">Yürümeye başladık.</p>

  <p class="normal1">“Neyle ilgili olarak görmek istiyordun beni?” diye sordum daha fazla bekleyemeyerek.</p>

  <p class="normal1">Kotunun geniş kargo ceplerinden birine uzanıp parşömen bir zarfa konmuş resmi bir davetiye çıkardı. “Seni, annemlerin malikânesinde pazar günü vereceğimiz gardenpartiye davet etmeye geldim. Yarı iş, yarı eğlence. Vidal Yapım’la çalışan sanatçıların birçoğu orada olacak. Ev arkadaşının işine yarayacak birileriyle tanışması için iyi bir fırsat olur diye düşündüm – müzik kliplerinde oynamaya çok müsait bir tipi var.”</p>

  <p class="normal1">Yüzüm aydınlandı. “Harika olur bu!”</p>

  <p class="normal1">Christopher gülerek uzattı davetiyeyi. “Ve ikiniz de çok eğleneceksiniz. Kimse annem gibi parti düzenleyemez.”</p>

  <p class="normal1">Elimdeki zarfa baktım bir an. Gideon neden hiçbir şey söylememişti acaba bu olayla ilgili?</p>

  <p class="normal1">“Eğer Gideon’ın sana bundan neden bahsetmediğini merak ediyorsan” dedi sanki aklımdan geçenleri okumuş gibi, “çünkü o gelmeyecek de ondan. O hiç gelmez. Şirketin çoğunluk hissedarı olsa da, müzik sektöründekileri ve müzisyenleri sağı solu hiç belli olmayan tipler olarak görüyor sanırım. Artık sen de anlamışsındır onun nasıl biri olduğunu.”</p>

  <p class="normal1">Gizemli ve gergin. Güçlü bir çekicilik ve yakıcı bir cinsellik. Evet, biliyordum nasıl biri olduğunu. Nereye adımını attığını ne pahasına olursa olsun bilmek isteyen bir adamdı o.</p>

  <p class="normal1">Sandviç dükkânına vardığımızda işaret ettim, içeri girip sıraya girdik.</p>

  <p class="normal1">“Burası şahane kokuyor” dedi Christopher. Bir yandan mesaj attığı için gözü cep telefonundaydı.</p>

  <p class="normal1">“İnan, güzel koktuğu kadar lezzetlidir de buradaki her şey.”</p>

  <p class="normal1">Birçok kadının ayağını yerden kestiğine emin olduğum, hoş ve çocuksu bir gülümseme yayıldı yüzüne. “Annemler seninle tanışmaya gerçekten can atıyorlar, Eva.”</p>

  <p class="normal1">“Ya?”</p>

  <p class="normal1">“Geçen hafta boyunca seninle Gideon’ın fotoğraflarını görmek gerçek bir sürpriz oldu. Güzel bir sürpriz” diye ekledi çabucak, ben yüzümü buruşturunca. “Onun, birlikte olduğu birinden gerçekten hoşlandığını ilk kez görüyoruz da.”</p>

  <p class="normal1">An itibariyle benden pek de hoşlanmadığını düşünerek iç geçirdim. Önceki gece onu yalnız bırakarak korkunç bir hata mı yapmıştım acaba?</p>

  <p class="normal1">Tezgâha ulaştığımızda, ızgara sebzeli ve peynirli bir <span class="ideitalik">panini</span> ile iki de narlı <span class="ideitalik">smoothie</span> ısmarladım ve protein eklenecek olanı ben sandviçimi yiyene kadar bir yarım saat bekletmelerini rica ettim. Christopher da aynı şeyleri sipariş etti ve kalabalık dükkânda kendimize bir masa bulmayı başardık.</p>

  <p class="normal1">İş hakkında konuştuk, son zamanlarda internette salgın halinde dolaşan, çekim hatası havası verilmiş bir bebek maması reklamına ve Christopher’ın birlikte çalıştığı bazı sanatçılarla ilgili birtakım sahne arkası hikâyelerine kahkahalarla güldük. Zaman çabucak geçti ve Crossfire’ın önüne gelip de yollarımızı ayırırken, samimi bir muhabbetle veda ettim Christopher’a.</p>

  <p class="normal1">Yirminci kata çıktım ve Mark’ı hâlâ masasında çalışır buldum. Çok yoğun görünmesine karşın hemen gülümsedi beni görünce.</p>

  <p class="normal1">“Eğer bana ihtiyacın yoksa” dedim, “sanırım ben bugünkü sunuma gelmesem daha iyi olacak.”</p>

  <p class="normal1">Saklamaya çalıştıysa da yüzündeki anlık rahatlama ifadesini gördüm. Hiç de bozulmadım. Stres stresti ve önemli bir iş üzerinde çalışmakta olan Mark’ın kafasını bir de benim Gideon’la olan istikrarsız ilişkimin meşgul etmesine hiç gerek yoktu.</p>

  <p class="normal1">“Sen bir harikasın, Eva, biliyor musun?”</p>

  <p class="normal1">Gülümsedim ve içeceğini önüne bıraktım. “Bunu içmeye bak. Hem tadı güzel, hem de içindeki protein daha bir süre acıkmadan idare etmeni sağlar. Bir şeye ihtiyacın olursa ben masamdayım.”</p>

  <p class="normal1">Çantamı çekmeceye koymadan önce Cary’ye bir mesaj atıp pazar günü için bir planı olup olmadığını ve Vidal Yapım’ın partisine gitmek isteyip istemeyeceğini sordum. Sonra işime döndüm. İleride portföy hazırlarken toparlamak daha kolay olsun diye Mark’ın sunucu üstündeki dosyalarını etiketleyip klasörlere yerleştirerek düzenlemeye başladım.</p>

  <p class="normal1">Mark Gideon’la olan toplantısına gitmek için çıkarken kalp atışlarım hızlandı ve midem bir beklenti hissiyle kasıldı. Yalnızca Gideon’ın tam o anda ne yapıyor olduğunu bilmenin ve onun Mark’ı gördüğünde mutlaka beni düşüneceğinden emin olmanın beni bu kadar heyecanlandırdığına inanamıyordum. Sonrasında ondan bir ses çıkacağına dair bir umut belirdi içimde. Bu düşünce moralimi düzeltti.</p>

  <p class="normal1">Sonraki bir saati, işlerin nasıl gittiğini duymak için sabırsızlanarak huzursuz bir şekilde geçirdim. Mark, yüzünde koca bir gülümseme ve yürüyüşünde bir hafiflikle belirdiğinde odacığımın içinde ayağa kalkıp alkışladım onu.</p>

  <p class="normal1">Gösterişli ve abartılı bir şekilde eğilerek selamladı beni. “Teşekkür ederim, Bayan Tramell.”</p>

  <p class="normal1">“Senin adına çok sevindim.”</p>

  <p class="normal1">“Cross bunu sana vermemi istedi.” Kapalı bir sarı zarf uzattı bana. “Ofisime gel de bütün detayları anlatayım sana.”</p>

  <p class="normal1">Zarf ağırdı ve şıngırdıyordu. Elime alır almaz, daha açmadan anlamıştım aslında içinde ne bulacağımı ama yine de zarftan dışarı kayıp elime düşen anahtarlarımı görmek bir tokat gibi geldi bana. Hatırladığım bütün acılardan daha keskin bir acıyla kesildi soluğum; anahtarlara eşlik eden kartta yazanları okudum.</p>

  <p class="normal1"></p>

  <p class="ortayazi">TEŞEKKÜRLER, EVA. HER ŞEY İÇİN.<br class="chapter" />
  SEVGİLER, G.</p>

  <p class="normal1"></p>

  <p class="normal1">Sepet havası. Başka bir açıklaması olamazdı. Çünkü aksi takdirde iş çıkışı spor salonuna giderken kendisi verirdi anahtarları bana.</p>

  <p class="normal1">Kof bir gümbürtü kopuyordu kulaklarımda. Başım dönüyordu. Yön duygumu yitirmiştim. Korku ve acı içindeydim. Öfkeliydim.</p>

  <p class="normal1">Ve işteydim.</p>

  <p class="normal1">Gözlerimi kapatıp yumruklarımı sıkarak kendimi toparladım ve yukarı çıkıp Gideon’a bir korkak olduğunu haykırma isteğimi dizginledim. Muhtemelen, o düzenli dünyasına istenmeden, davet edilmeden girip her şeyi altüst edecek biri, bir tehdit olarak görüyordu beni. Ondan seksi bedeni ve yüklü banka hesaplarından öte şeyler talep eden biri.</p>

  <p class="normal1">Duygularımı cam bir duvarın ardına kapattım; onların orada, arkada beklemekte olduğunun farkında olsam da işgününün gerisini getirebilecektim böylece. Mesai sonunda aşağıya inerken hâlâ bir ses çıkmamıştı Gideon’dan. Duygusal açıdan öyle felaket bir durumdaydım ki, Crossfire’dan çıkarken tek hissedebildiğim keskin bir umutsuzluk sızısıydı.</p>

  <p class="normal1">Spor salonuna gittim. Beynimi kapattım ve yakında içine düşeceğim kederden kaçmak arzusuyla son sürat koşmaya başladım koşu bandında. Yüzümden ve bedenimden oluk oluk terler akana ve bacaklarım hissizleşip koşamaz olana kadar koştum.</p>

  <p class="normal1">Perişan ve bitmiş bir halde duşa girdim. Sonra da annemi arayıp Dr. Petersen ile olan randevumuz için Clancy’yi gönderip beni spor salonundan aldırmasını rica ettim. İş giysilerimi yeniden giyerken, eve gidip yatağa yığılmadan önce halletmem gereken bu son iş için ihtiyacım olan enerjiyi topladım.</p>

  <p class="normal1">Kaldırımda durmuş arabayı beklerken etrafımda kaynaşan şehirden ayrı ve uzak hissettim kendimi. Clancy yanaşıp bana arka kapıyı açmak için arabadan atladığında annemin içeride olduğunu görmek şaşırttı beni. Daha erkendi. Ben annemin Stanton’la paylaştığı eve götürüleceğimi ve onu orada yirmi dakika filan bekleyeceğimi sanmıştım oysa. Her zaman öyle yapardık.</p>

  <p class="normal1">“Selam, anne” dedim bitkince, yanına yerleşirken.</p>

  <p class="normal1">“Bunu nasıl yaptın, Eva?” Adının baş harfleri işlenmiş olan bir mendile ağlamaktaydı; yüzü kızarmış ve yaşlarla ıslanmış olduğu halde yine de güzeldi. “<span class="ideitalik">Neden?</span>”</p>

  <p class="normal1">Onun perişan hali bana kendi derdimi unutturmuştu. Kaşlarımı çatarak sordum: “Yine ne yapmışım?”</p>

  <p class="normal1">Yeni cep telefonu olayını bir şekilde keşfetti desem, ondan bu kadar dram çıkmazdı. Ve Gideon’dan ayrılmam ise onun haberdar olamayacağı kadar tazeydi henüz.</p>

  <p class="normal1">“Gideon Cross’a anlatmışsın... başına gelenleri.” Altdudağı titredi kederle.</p>

  <p class="normal1">Şoke olmuştum. Bunu nasıl bilebilirdi? Tanrım... Yoksa yeni daireme dinleme cihazı mı yerleştirmişti? Ya da çantama?.. “<span class="ideitalik">Ne?</span>”</p>

  <p class="normal1">“Bilmiyormuş gibi davranma!”</p>

  <p class="normal1">“Sen nereden biliyorsun ona söylediğimi?” Acılı bir fısıltıydı sesim. “Daha dün gece konuştuk.”</p>

  <p class="normal1">“Bugün bu konuda Richard’la konuşmaya gitmiş.”</p>

  <p class="normal1">Stanton’ın yüzünün <span class="ideitalik">o</span> konuşma sırasında aldığı şekli gözümün önüne getirmeye çalıştım. Üvey babamın bunu iyi karşılamış olabileceğini hayal edemiyordum. “Neden yapmış ki bunu?”</p>

  <p class="normal1">“Bilgi sızmalarını önlemek için neler yapıldığını öğrenmek istiyormuş. Bir de Nathan’ın nerede olduğunu öğrenmek istiyormuş...” Hıçkırdı. “Her şeyi bilmek istiyormuş.”</p>

  <p class="normal1">Nefesim dişlerimin arasından ıslık gibi çıktı. Gideon’ın motivasyonunun ne olduğunu bilmiyordum ama beni Nathan yüzünden terk etmiş ve şimdi de buradan kendisine zarar verecek bir skandal çıkmayacağından emin olmaya çalışıyor olması olasılığı her şeyden daha çok yakıyordu canımı. Acıyla kıvrandım, omurgam yay gibi gerilerek uzaklaştı koltuktan. Aramıza giren şeyin <span class="ideitalik">onun</span> geçmişi olduğunu sanmıştım ben, oysa sorunun <span class="ideitalik">benimki</span> olması daha mantıklıydı aslında.</p>

  <p class="normal1">Annemin her şeyden çok kendi derdine yanışı ilk kez işime gelmişti, çünkü bu sayede benim nasıl bir yıkım yaşadığımı fark etmiyordu.</p>

  <p class="normal1">“Bilmeye hakkı vardı” demeyi başardım ama sesim öyle sert çıktı ki sanki konuşan ben değildim. “Ve kendini buradan gelebilecek zararlara karşı korumaya da hakkı var.”</p>

  <p class="normal1">“Daha önceki erkek arkadaşlarının hiçbirine söylememiştin.”</p>

  <p class="normal1">“Hapşırdı diye manşetlere çıkan biriyle de beraber olmamıştım hiç daha önce.” Camdan dışarıya, etrafımızı saran trafiğe baktım. “Gideon Cross ve Cross Holding küresel haber niteliği taşıyor anne. Üniversitede çıktığım çocuklardan birkaç ışık yılı ötede o.”</p>

  <p class="normal1">Annem konuşmaya devam etti ama ben dinlemiyordum. Kendimi korumak için içime kapanmış, birden dayanılmayacak kadar ıstıraplı hale gelen gerçeklikle bağımı kesip atmıştım.</p>

  <p class="normal1"></p>

  <p class="normal1">Dr. Petersen’ın ofisi tam hatırladığım gibiydi. Sakinleştirici, pastel tonlardaki dekorasyonuyla hem profesyonel hem rahat bir havası vardı. Aynı şey, kır saçları, yumuşak ve zeki bakışlı mavi gözleri olan Dr. Petersen için de söylenebilirdi.</p>

  <p class="normal1">Yüzünde geniş bir gülümsemeyle bizi ofisine alırken annemin ne kadar güzel göründüğü ve benim de anneme ne kadar benzediğimle ilgili yorumlarda bulundu. Beni tekrar gördüğüne sevindiğini söyledi ve iyi göründüğümü ekledi ama bunu annemi düşünerek söylediği anlaşılıyordu. Baskılamakta olduğum duygu fırtınalarını kaçırmayacak kadar iyi eğitilmiş bir gözlemciydi o.</p>

  <p class="normal1">“Pekâlâ” dedi, annemle benim oturduğumuz kanepenin karşısındaki koltuğuna yerleşirken. “Sizi bugün buraya getiren nedir?”</p>

  <p class="normal1">Ben annemin benim hareketlerimi cep telefonum aracılığıyla izleyişini ve bunun bende nasıl özel hayatımın ihlal edildiği hissi yarattığını anlattım. Annemse benim Krav Maga’ya olan ilgimi ve kendisinin de bunu nasıl benim kendimi güvende hissetmediğime dair bir işaret olarak aldığını anlattı. Ben annemle Stanton’ın Parker’ın stüdyosunu neredeyse ele geçirdiklerini ve bunun bana boğulma ve klostrofobi hisleri yaşattığını anlattım. Annemse benim son derece şahsi konuları yabancılara ifşa ettiğimi ve bunun kendisini çıplak ve korunmasız hissetmesine neden olduğunu anlattı.</p>

  <p class="normal1">Bütün bunlar olurken, Dr. Petersen dikkatle dinleyip notlar aldı ve nadiren konuştu, ta ki biz eteklerimizdeki bütün taşları dökene kadar.</p>

  <p class="normal1">Bizim sesimiz kesilince sordu: “Monica bana neden söylemedin Eva’nın telefonunu izlettiğini?”</p>

  <p class="normal1">Annem çenesinin açısını değiştirerek o bildik savunma pozuna girdi. “Bunda bir sakınca görmediğim için. Birçok anne baba çocuklarını takip ediyor cep telefonlarından.”</p>

  <p class="normal1">“Küçük çocuklarını” diye yapıştırdım. “Ben bir yetişkinim. Özel hayatım da bir yetişkinin özel hayatı.”</p>

  <p class="normal1">“Eğer kendini onun yerine koysan, Monica” diye araya girdi Dr. Petersen, “sen de onun hissettiği şeyleri hisseder miydin acaba? Birilerinin senin hareketlerini senin haberin ya da iznin olmaksızın izlediğini fark etsen mesela?”</p>

  <p class="normal1">“Eğer o kişi annemse ve ben bunu yapmanın onun içini ferahlattığını biliyorsam olmazdı” diye itiraz etti annem.</p>

  <p class="normal1">“Peki, senin yaptıklarının karşısında Eva’nın içi rahat oluyor mu, düşündün mü hiç?” diye sordu Dr. Petersen nazikçe. “Eva’yı koruma ihtiyacı hissetmen anlaşılır bir şey ama bu konuda atmayı düşündüğün adımları onunla açık olarak konuşmalısın. Eva’nın fikrini alman –ve onun yalnızca kendisi isterse seninle işbirliği yapacağını anlaman– çok önemli. Onun, sınırlarını senin istediğin kadar geniş tutmamaya hakkı olduğunu kabul etmek zorundasın.”</p>

  <p class="normal1">Öfkeyle homurdandı annem.</p>

  <p class="normal1">“Eva’nın kendi sınırlarına ihtiyacı var, Monica” diye devam etti Dr. Petersen, “ve hayatı üzerinde kontrol sahibi olduğunu hissetmeye. Çok uzun bir süre boyunca bunlardan mahrum bırakılmıştı ve bizim onun bunları şimdi kendisi için en uygun şekilde yeniden kurma hakkına saygı göstermemiz gerekiyor.”</p>

  <p class="normal1">“Ya.” Annem mendilini parmaklarına dolamaktaydı. “Hiç böyle düşünmemiştim.”</p>

  <p class="normal1">Altdudağı şiddetle titremeye başlayınca uzanıp annemin elini tuttum. “Geçmişimi Gideon’a anlatmama hiçbir şey engel olamazdı. Ama en azından seni önceden uyarabilirdim. Düşünemediğim için üzgünüm.”</p>

  <p class="normal1">“Sen benim hiç olmadığım kadar güçlüsün” dedi annem, “ama endişelenmemek elimde değil.”</p>

  <p class="normal1">“Benim önerim” dedi Dr. Petersen, “sende kaygı uyandıran olay ve durumların neler olduğuna dair oturup uzun uzun düşünmen. Sonra da bunları bir yere yazman.”</p>

  <p class="normal1">Annem başını salladı.</p>

  <p class="normal1">“Elinde tamamlanmış bir liste olmasa da sağlam bir başlangıç olduğunda” diye devam etti, “Eva’yla oturup bu endişeler hakkında neler yapabileceğinize dair konuşur, ikinize de uygun gelecek stratejiler geliştirebilirsiniz. Mesela, şayet Eva’dan birkaç gün boyunca haber almamak senin için sorun oluyorsa belki bir telefon mesajı ya da <span class="ideitalik">e-mail</span> ile halledilebilir bu.”</p>

  <p class="normal1">“Peki.”</p>

  <p class="normal1">“İsterseniz listenin üstünden birlikte de geçebiliriz.”</p>

  <p class="normal1">İkisi arasındaki bu git-gel, çığlık atma isteği uyandırıyordu bende. Yarama tuz basıyorlardı resmen. Dr. Petersen’ın annemin aklını başına getirebileceğini ummuyordum ama en azından biraz daha sert bir tavır almasını beklerdim – Tanrı biliyor ya bunu artık birilerinin yapması şart olmuştu, annemin üstünde otorite sahibi olan birilerinin.</p>

  <p class="normal1">Saatimiz dolup da çıkmak için hareketlendiğimiz sırada Dr. Petersen’a son bir kişisel ve özel soru sorabilmek için annemden beni bir dakika dışarıda beklemesini rica ettim.</p>

  <p class="normal1">“Evet, Eva?” Karşımda durmuş, sınırsız bir sabır ve bilgelikle bakıyordu bana Dr. Petersen.</p>

  <p class="normal1">“Ben şunu merak ediyorum...” Boğazımdaki düğüm yüzünden zorlanarak yutkundum. “Sizce, geçmişte her ikisi de taciz kurbanı olmuş iki insanın yolunda giden bir romantik ilişkileri olabilir mi?”</p>

  <p class="normal1">“Kesinlikle.” Anında verdiği bu net yanıtla birlikte ciğerlerimde sıkışan hava boşalıverdi.</p>

  <p class="normal1">Elini sıktım. “Teşekkür ederim.”</p>

  <p class="normal1"></p>

  <p class="normal1">Eve vardığımda, kapıyı Gideon’ın iade ettiği anahtarlarla açtım ve oturma odasında bir DVD eşliğinde yoga yapmakta olan Cary’ye uyduruktan bir el sallayarak doğruca odama gittim.</p>

  <p class="normal1">Odamın kapalı kapısıyla yatağım arasındaki mesafeyi kat ederken bir yandan da giysilerimi çıkardım ve sonunda üstümde yalnızca iç çamaşırımla serin çarşafların arasına kıvrıldım. Bir yastığa sarılıp gözlerimi kapattım. O kadar yorgun ve bitkindim ki içim boşalmış gibiydi.</p>

  <p class="normal1">Arkamda kapı açıldı ve bir an sonra Cary yanıma oturdu.</p>

  <p class="normal1">Saçlarımı gözyaşlarının ıslattığı yüzümden çekti. “Neyin var, bebeğim?”</p>

  <p class="normal1">“Kapının önüne konuverdim bugün. Kahrolası bir not marifetiyle hem de.”</p>

  <p class="normal1">İç geçirdi. “Bu işler nasıldır bilirsin, Eva. Senin de herkes gibi onu yüzüstü bırakmanı beklediği için seni sürekli kendisinden uzaklaştırmaya çalışacak.”</p>

  <p class="normal1">“Ve ben de onu sürekli haklı çıkarıyorum.” Cary’nin az önce yaptığı tanımda kendimi görmüştüm. İşler zora girdiği an kaçıyordum hep, çünkü her şeyin sonunun kötü olacağından emindim. Benim kontrolümde olan tek şey, arkada bırakılan olmak yerine çıkıp giden olmaktı.</p>

  <p class="normal1">“İyileşme yolunda kendi kazanımlarını korumaya çabalıyorsun da ondan.” Arkama uzanıp kaslı kolunu bana doladı ve beni kendisine çekti sıkıca.</p>

  <p class="normal1">İhtiyaç duyduğumun farkında bile olmadığım bu fiziksel sevgi gösterisine bıraktım kendimi. “Beni terk etme nedeni kendi geçmişi değil, <span class="ideitalik">benimki</span> olabilir.”</p>

  <p class="normal1">“Eğer bu doğruysa bittiği iyi olmuş demektir. Ama bence siz ikiniz eninde sonunda birbirinizi bulacaksınız. Ya da ben bulacağınızı ümit ediyorum.” İç çekişini yumuşacık hissettim ensemde. “Arızalı kalabalıklar için de ‘onlar ermiş muradına’ denebilsin istiyorum. Haydi Eva, göster hepimize tatlım. İnandır beni.”</p>
</body>
</html>
