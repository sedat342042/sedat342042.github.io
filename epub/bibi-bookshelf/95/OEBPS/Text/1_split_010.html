<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:ba398bfa-2f68-47ca-8ddf-886470932c1c" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_8"><br class="calibre3" />
  8</h1>

  <p><br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Gideon elini saçlarına götürdü ve ofladı. “Ciddi olamazsın.”</p>

  <p class="normal1">Birden kendimi çok yorgun hissettim, onun yüzünden kendimle mücadele etmekten takatsiz kalmıştım. “Gerçekten ciddiyim. Sen ve ben... bir hataydı.”</p>

  <p class="normal1">Çenesi kasıldı. “Değildi. Benim sonrasındaki davranışlarımdı hata olan.”</p>

  <p class="normal1">İnkârının şiddetinden irkilerek baktım ona. “Seksten bahsetmiyorum ben Gideon. Seninle yapmaya razı olduğum şu çılgın sevişelim-ama-yabancı kalalım anlaşmasından bahsediyorum. Bunun çok yanlış olduğunu ta en başından biliyordum. İçgüdülerime kulak vermeliydim.”</p>

  <p class="normal1">“Benimle olmak istiyor musun, Eva?”</p>

  <p class="normal1">“Hayır. Tam da bunu...”</p>

  <p class="normal1">“Barda konuştuğumuz şekilde değil. Ondan daha fazlası.”</p>

  <p class="normal1">Kalbim küt küt atmaya başladı. “Sen neden bahsediyorsun?”</p>

  <p class="normal1">“Her şeyden.” Bardan ayrılıp yakınıma geldi. “Ben seninle olmak istiyorum.”</p>

  <p class="normal1">“Cumartesi günü öyle görünmüyordun ama.” Kollarımı göğsümde birleştirdim sıkıca.</p>

  <p class="normal1">“Sersemlemiştim.”</p>

  <p class="normal1">“Ee? Ben de aynı durumdaydım.”</p>

  <p class="normal1">Ellerini beline koydu. Sonra kollarını kavuşturdu benim gibi. “Tanrı aşkına, Eva.”</p>

  <p class="normal1">Kıvranışını seyrederken bir umut kıvılcımı hissettim. “Bütün söyleyeceğin buysa anlaştık demektir.”</p>

  <p class="normal1">“Anlaşmış filan değiliz.”</p>

  <p class="normal1">“Eğer her sevişmemizden sonra öyle trip atacaksan çoktan bir çıkmaza girdik bile demektir.”</p>

  <p class="normal1">Söyleyecek bir şey bulabilmek için çabaladığını gözümle görebiliyordum. “Ben kontrolün bende olmasına alışkınım. Buna <span class="ideitalik">ihtiyacım</span> <span class="ideitalik">var</span>. Sen limuzinde yerle bir ettin bunu. Ben de pek iyi idare edemedim durumu.”</p>

  <p class="normal1">“Yok canım?”</p>

  <p class="normal1">“Eva.” Yaklaştı. “Daha önce hiç öyle bir şey yaşamamıştım. Bunun mümkün olduğunu bile sanmıyordum. Ama bir kez yaşadım ve... artık onsuz olamam. <span class="ideitalik">Sensiz</span> olamam.”</p>

  <p class="normal1">“Alt tarafı seks Gideon. Süper şahane seks gerçi ama eğer bunu yaşayan kişiler birbirlerine iyi gelmiyorsa insanın dengesi cidden bozulabilir.”</p>

  <p class="normal1">“Saçma. Her şeyi berbat ettiğimi kabul ettim. Olanları değiştiremem ama bu yüzden kıçıma tekmeyi vurmaya kalkarsan pekâlâ tepem atabilir ona göre. Sen kurallarını söyledin, ben de onlara uymak için kendimi ayarladım, oysa sen benim için en ufak ayarlamaya bile yanaşmıyorsun. Senin de ortada buluşmaya razı olman gerek.” Yüzü sıkıntıyla kasılmıştı. “Hiç değilse bir adım gel yahu.”</p>

  <p class="normal1">Ne yapmaya çalıştığını ve bunun nereye varacağını anlamak ister gibi yüzüne baktım. “Ne istiyorsun, Gideon?” diye sordum nazikçe.</p>

  <p class="normal1">Beni yakalayıp kendine çekti ve yanağımı avucuna aldı. “Seninle beraberken hissettiğim şeyleri hissetmeye devam etmek istiyorum. Ne yapmam gerektiğini söyle yeter. Ve elime yüzüme bulaştırdığımda da biraz müsamaha göster. Bunu daha önce hiç yapmadım. Öğrenme eğrisi diye bir şey var.”</p>

  <p class="normal1">Avucumu kalbinin üstüne koyup atışının ritmini hissettim. Kaygılı ve tutkuluydu, bu da beni geriyordu. Nasıl bir yanıt vermeliydim? Yüreğimin sesini mi dinlemeliydim, aklımın mı? “Neyi yapmadın daha önce?”</p>

  <p class="normal1">“Seninle mümkün olduğunca çok vakit geçirebilmek için ne yapmam gerekiyorsa onu. Yatakta ve yatağın dışında.”</p>

  <p class="normal1">Her yanımı saran keyif dalgası inanılmaz derecede güçlüydü. “Aramızdaki ilişkiye ne kadar çok zaman ve emek harcamak gerekeceğinin farkında mısın, Gideon? Benim daha şimdiden canım çıktı. Ayrıca hâlâ birtakım kişisel şeylerle uğraşıyorum ve tabii, yeni işim var... ve çılgın bir annem...” Ağzını açmasına fırsat vermeden parmaklarımla kapattım. “Ama sen buna değersin ve üstelik seni çok istiyorum. Yani seçeneğim yok gibi, değil mi?”</p>

  <p class="normal1">“Eva. İşte bu.” Gideon beni kaldırdı ve bir kolunu popomun altından geçirerek, bacaklarımı beline dolamamı sağladı. Dudaklarımdan sertçe öpüp burnunu burnuma sürttü. “Bir yolunu buluruz.”</p>

  <p class="normal1">“Sanki kolay bir şeymiş gibi konuşuyorsun.” Ben zor bir insan olduğumu biliyordum ve onun da aşağı kalır yanı olmadığı aşikârdı.</p>

  <p class="normal1">“Kolay sıkıcıdır.” Beni bara kadar taşıyıp bar taburelerinden birinin üstüne bıraktı. Servisimin üzerindeki kubbeyi kaldırınca devasa bir çizburger ile patates kızartmaları çıktı ortaya. Tabağın altındaki ısıtılmış granit bloku sayesinde hâlâ sıcaktı yemek.</p>

  <p class="normal1">“Mmm” diye mırıldandım ne kadar acıktığımı fark ederek. Artık konuştuğumuza göre iştahım tam gaz geri gelmişti.</p>

  <p class="normal1">Peçetemi silkeleyerek açıp kucağıma serdi ve dizimi hafifçe sıktı, sonra da yanıma oturdu. “Ee, nasıl yapıyoruz bu işi?”</p>

  <p class="normal1">“Elimizle alıyoruz tabaktan ve ağzımıza götürüyoruz.”</p>

  <p class="normal1">Yüzüme muzır bir bakış atıp gülümsetti beni. Gülümsemek iyi geliyordu. Onunla olmak iyi geliyordu. Genellikle... kısa bir süre için. Çizburgerimden bir ısırık aldım ve tadına vararak zevkten inledim. Geleneksel bir çizburgerdi ama tadı muhteşemdi.</p>

  <p class="normal1">“Güzel, değil mi?”</p>

  <p class="normal1">“Çok güzel. Hatta aslına bakarsan bu kadar iyi çizburgerlerin kaynağını bilen bir adam kendime saklamaya değebilir.” Ağzımı ve ellerimi sildim. “Tekeşliliğe ne kadar karşısın?”</p>

  <p class="normal1">Çizburgerini tabağına koyarken tekinsiz bir sessizliğe büründü. Aklından geçenleri tahmin bile edemiyordum. “Anlaşmamızın bunu içerdiğini varsaymıştım ben zaten. Ama herhangi bir kuşkuya mahal vermemek için, açık ve net olarak söyleyeyim ki hayatında başka erkek olmayacak, Eva.”</p>

  <p class="normal1">Ses tonundaki açıksözlü kesinlik ve buz gibi bakışları yüzünden bir ürperti dolaştı vücudumda. Onun karanlık bir yanı olduğunu biliyordum; gözlerinde tehlikeli gölgeler dolaşan erkekleri tespit etmeyi ve onlardan uzak durmayı öğreneli çok olmuştu. Ama o bildik alarm çanları, belki de çalmaları gerektiği halde çalmıyordu Gideon’ın yanında. “Ama kadınlar olabilir yani?” diye sordum ortamı yumuşatmak için.</p>

  <p class="normal1">Kaşları kalktı. “Ev arkadaşının biseksüel olduğunu biliyordum da senin de öyle olduğundan haberim yoktu.”</p>

  <p class="normal1">“Öyle olsam sorun olur muydu senin için?”</p>

  <p class="normal1">“Seni paylaşmak sorun olurdu. Böyle bir seçenek yok. Senin bedenin bana ait, Eva.”</p>

  <p class="normal1">“Seninki de bana mı? Sadece bana?”</p>

  <p class="normal1">Bakışları alevlendi. “Evet. Ve senin onu sık sık ve dilediğin gibi kullanmanı bekliyorum.”</p>

  <p class="normal1">İyi madem... “Ama sen beni çıplak gördün” diye takıldım boğuk bir sesle. “Ne aldığını biliyorsun. Ben bilmiyorum. Vücudunun şu ana dek gördüğüm yerlerine bayıldım ama pek de fazla bir şey görmüş sayılmam.”</p>

  <p class="normal1">“Bu durumu derhal düzeltebiliriz.”</p>

  <p class="normal1">Onun benim için soyunması fikri, olduğum yerde kıpırdanmama neden oldu. Bunu fark edince şeytani bir ifadeyle kıvrıldı dudakları.</p>

  <p class="normal1">“Yapmasan iyi olur” dedim üzülmüş gibi. “Cuma günü işe geç döndüm zaten.”</p>

  <p class="normal1">“Bu akşam o halde.”</p>

  <p class="normal1">Yutkundum. “Kesinlikle.”</p>

  <p class="normal1">“Programımı saat beş itibariyle boşaltacağım.” Yemeye devam etti. Az önce ikimizin de akıllarımızdaki ajandalara <span class="ideitalik">insanın aklını başından alan seks</span> notu düşmüş olduğumuz gerçeğiyle tamamen barışık görünüyordu.</p>

  <p class="normal1">“Boşaltmana gerek yok.” Tabağımın yanındaki minik ketçap şişesini açtım. “İşten sonra spor salonuna gitmem lazım.”</p>

  <p class="normal1">“Beraber gidelim.”</p>

  <p class="normal1">“Sahi mi?” Ketçap şişesini baş aşağı çevirip dibine avucumla vurdum.</p>

  <p class="normal1">Şişeyi elimden aldı ve bıçağını kullanarak ketçabın tabağıma akmasını sağladı. “Seni soymadan önce biraz enerji boşaltsam iyi olur diye düşünüyorum. Yarın yürüyebilmek istersin eminim.”</p>

  <p class="normal1">Bunu söyleyişindeki sıradanlık karşısında şaşırmış bir halde baktım ona. Yüzünden okunan buruk keyif, söylediklerinin tümüyle şaka olmadığını anlatıyordu. Cinsel organım nefis bir beklenti hissi ile kasıldı. Gideon Cross’a ciddi şekilde bağımlı olabileceğimi düşünmeye başladım.</p>

  <p class="normal1">Gideon’a bağımlı olan bir başka kişiyi düşünerek, birkaç patates attım ağzıma. “Magdalene benim için sorun teşkil edebilir.”</p>

  <p class="normal1">Çizburgerinden aldığı lokmayı yutup, arkasından da su şişesinden bir yudum su içti. “Seninle konuştuğunu anlattı bana. Pek de iyi gitmemiş dediğine göre.”</p>

  <p class="normal1">Magdalene’nin dalavereciliğinin ve önümü kesmek için yaptığı zekice hamlenin hakkını vermek lazımdı. Ona karşı son derece dikkatli olmalıydım. Ayrıca Gideon da bu konuda bir şeyler yapmak zorunda kalacaktı – mesela onunla ilişkisini tamamen kesecekti, nokta.</p>

  <p class="normal1">“Hayır, iyi gitmedi” diyerek onayladım. “Ama senin becerdiğin kadınlara değer vermediğini ve aletini bana daldırdığın an işimin bitmiş olduğunu duymak da pek hoşuma gitmedi.”</p>

  <p class="normal1">Gideon dondu. “Öyle mi dedi sana?”</p>

  <p class="normal1">“Kelimesi kelimesine. Ayrıca senin kendini durulup oturmaya hazır hissedene dek onu kenarda beklettiğini de söyledi.”</p>

  <p class="normal1">“Demek öyle?” İnsanın içini donduran bir sertlik vardı sesinde.</p>

  <p class="normal1">Gideon’ın ne söyleyeceğine bağlı olarak işler çok iyiye de gidebilirdi, çok kötüye de. Düğüm düğüm olmuştu midem. “Bana inanmıyor musun?”</p>

  <p class="normal1">“Tabii ki inanıyorum.”</p>

  <p class="normal1">“Magdalene benim için sorun teşkil edebilir” diye yineledim, inatla.</p>

  <p class="normal1">“Etmez. Konuşurum onunla.”</p>

  <p class="normal1">Gideon’ın onunla konuşacak olması fikrinden hiç hoşlanmamıştım, çünkü kıskançlıktan öldürüyordu bu beni. Bunun en baştan itiraf etmem gereken bir konu olduğunu fark ettim. “Gideon...”</p>

  <p class="normal1">“Evet?” Çizburgerini bitirmiş, patateslerini yiyordu.</p>

  <p class="normal1">“Ben çok kıskanç bir insanım. Mantıksız da davranabilirim bu yüzden.” Bir patates alıp çizburgerimi dürtükledim. “Bu konuyu düşünüp, benim gibi özsaygı sorunları olan biriyle uğraşmak isteyip istemediğine karar vermen iyi olabilir. Bana ilk teklifte bulunduğunda aklıma takılan noktalardan biri de buydu, yani kadınların senin karşında ağızlarının suyunun akması ve benim buna müdahale hakkımın olmamasıydı.”</p>

  <p class="normal1">“Artık hakkın var.”</p>

  <p class="normal1">“Beni ciddiye almıyorsun sen.” Kafamı salladım ve çizburgerimden bir ısırık daha aldım.</p>

  <p class="normal1">“Hayatımda hiçbir konuda bu kadar ciddi olmamıştım.” Gideon uzanıp parmak ucuyla ağzımın köşesini sildi ve sonra yaladı parmağından. “Paylaşmayı sevmeyen tek kişi sen değilsin. Bana ait olan şeyler konusunda çok mülkiyetçiyimdir.”</p>

  <p class="normal1">Bu konuda en ufak bir şüphem yoktu.</p>

  <p class="normal1">Bir ısırık daha alıp önümüzdeki geceyi düşündüm. Hevesliydim. Hem de gülünç derecede. Gideon’ı çıplak görmek için ölüyordum. Ellerimi ve dilimi her yerinde dolaştırmak için ölüp bitiyordum. Ve beni altına alması, üzerimde kıvranması, içime girmesi, ta derinlerime uzun uzun gelmesi için yanıp tutuşuyordum...</p>

  <p class="normal1">“Sen daha düşün öyle şeyleri” dedi sertçe, “sonra bak nasıl geç kalıyorsun.”</p>

  <p class="normal1">Kaşlarımı kaldırarak baktım yüzüne. “Nereden bildin ne düşündüğümü?”</p>

  <p class="normal1">“Tahrik olduğun zaman yüzünün aldığı bir ifade var. O ifadeyi her fırsatta yüzüne kondurmak niyetindeyim.” Gideon tabağının üstünü kapatıp ayağa kalktı ve cebinden bir kartvizit çıkarıp yanıma bıraktı. Arkasına ev ve cep telefonlarını yazmış olduğunu görebiliyordum. “Şu anki muhabbetimizi göz önüne alınca bunu söylemek biraz aptalca geliyor ama cep telefonu numaranı almam lazım.”</p>

  <p class="normal1">“Şey.” Düşüncelerimi zorla yatak odasının dışına sürüklemem gerekti. “Önce bir cep telefonu edinmeliyim ama. Yapılacaklar listemde bu iş.”</p>

  <p class="normal1">“Geçen hafta mesajlaştığın telefona ne oldu?”</p>

  <p class="normal1">Yüzüm buruştu. “Annem o telefonla nerelerde dolaştığımı takip ediyormuş. Biraz... fazla korumacıdır da.”</p>

  <p class="normal1">“Anlıyorum.” Parmaklarının tersiyle yanağımı okşadı. “Annem sapık gibi takip ediyor dediğinde kastettiğin buydu demek.”</p>

  <p class="normal1">“Evet, maalesef.”</p>

  <p class="normal1">“Tamam o zaman. İşten çıkınca spor salonuna gitmeden hallederiz telefon işini. Telefonunun olması daha güvenli senin için. Hem ben de her içimden geldiğinde arayabilmek isterim seni.”</p>

  <p class="normal1">Çizburgerimin bitiremediğim son çeyreğini tabağa bırakıp ellerimi ve ağzımı sildim. “Çok lezzetliydi. Teşekkür ederim.”</p>

  <p class="normal1">“Benim için bir zevkti.” Üzerime eğilip dudaklarını kısacık bastırdı dudaklarıma. “Ellerini yıkamak ister misin?”</p>

  <p class="normal1">“Evet. Çantamdan diş fırçamı da alayım.”</p>

  <p class="normal1">Birkaç dakika sonra, ekranların bulunduğu maun kaplama duvarla kusursuzca bütünleşen gizli bir kapının ardına saklanmış bir banyoda buldum kendimi. Çiftli lavabonun önünde durmuş yan yana dişlerimizi fırçalarken, bakışlarımız aynadaki yansımalarımızda kesişiyordu. Son derece sıradan, <span class="ideitalik">normal</span> bir şeydi bu yaptığımız ama ikimiz de bundan keyif alıyor gibi görünüyorduk.</p>

  <p class="normal1">“Seni aşağıya götüreyim” dedi, ceket askısına doğru yürürken.</p>

  <p class="normal1">Ben de ardından gittim ama masasının oraya gelince yön değiştirdim. Masaya gidip Gideon’ın koltuğunun önüne denk gelen boş alana dokundum. “Günün çoğunu burada mı geçiriyorsun?”</p>

  <p class="normal1">“Evet.” Ceketini sırtına geçirince o kadar enfes göründü ki onu ısırmak istedim.</p>

  <p class="normal1">Onun yerine, zıplayıp masasının üstüne, tam koltuğunun önüne oturdum. Kolumdaki saate göre beş dakikam vardı. İşe dönmeye ancak yetecek kadar bir zamandı ama olsun. Yeni haklarımı kullanmadan edemeyecektim. Koltuğunu işaret ettim. “Otur.”</p>

  <p class="normal1">Kaşları kalktı ama itiraz etmeden gelip zarifçe yerleşti koltuğuna.</p>

  <p class="normal1">Bacaklarımı açıp işaretparmağımla çağırdım onu. “Yaklaş.”</p>

  <p class="normal1">Koltuğunu yaklaştırıp bacaklarımın arasındaki boşluğu doldurdu. Kollarını kalçalarıma dolayıp yüzüme baktı. “Çok yakında bir gün, Eva, seni tam burada düzeceğim.”</p>

  <p class="normal1">“Şimdilik yalnızca bir öpücük” diye mırıldandım ve eğilip dudaklarına uzandım. Dengemi sağlamak için ellerimi omuzlarına koyarak, aralık dudaklarını yaladım, sonra da dilimi içeri kaydırıp oynaştım onunla.</p>

  <p class="normal1">İnleyerek derinleştirdi öpücüğü ve dudaklarımı öyle bir yemeye başladı ki inlemeye ve ıslanmaya başladım.</p>

  <p class="normal1">“Çok yakında bir gün” diye yineledim dudaklarına doğru, “bu masanın altına diz çöküp seni emeceğim. Belki de sen telefonda Monopoly oynar gibi milyonlarınla oynarken. Siz, Bay Cross, Başlangıç’tan geçeceksiniz ve 200 dolar kazanacaksınız.”</p>

  <p class="normal1">Dudakları ağzımın üzerinde kıvrıldı. “Bunun nereye varacağını görebiliyorum. O sımsıkı seksi bedenindeki her yere boşalarak aklımı yitirmeme neden olacaksın sen.”</p>

  <p class="normal1">“Şikâyetin mi var?”</p>

  <p class="normal1">“Meleğim, ağzımın suyu akıyor.”</p>

  <p class="normal1">Kullandığı sevgi sözcüğüne şaşırmakla birlikte tatlılığı hoşuma gitmişti. “Meleğim mi?”</p>

  <p class="normal1">Yumuşak bir mırıltıyla onaylayıp öptü beni.</p>

  <p class="normal1">Şu bir saatin yarattığı farka inanamıyordum. Gideon’ın ofisinden çıkarken ruh halim oraya girerkenkinden tamamen farklıydı. Elini belimde hissetmek, gelirken olduğu gibi ıstırap vermek yerine tatlı bir beklentiyle titreştiriyordu bedenimi şimdi.</p>

  <p class="normal1">Scott’a el sallayarak veda ettikten sonra, gülümsemeyen resepsiyon görevlisine de gülümsedim ışıl ışıl.</p>

  <p class="normal1">“Benden hoşlandığını sanmıyorum” dedim Gideon’a, asansör beklediğimiz sırada.</p>

  <p class="normal1">“Kimin?”</p>

  <p class="normal1">“Resepsiyon görevlinin.”</p>

  <p class="normal1">Gideon o tarafa doğru bakınca yüzü ışıldadı kızın.</p>

  <p class="normal1">“Ama” diye mırıldandım, “senden hoşlanıyor belli ki.”</p>

  <p class="normal1">“Maaşını ben ödüyorum.”</p>

  <p class="normal1">Dudaklarımın kenarları kıvrıldı. “Evet, eminim ondandır. Senin yaşayan en seksi erkek olmanla hiç ilgisi olamaz zaten.”</p>

  <p class="normal1">“Demek öyleyim ha?” Duvarla kendi arasına sıkıştırıp, yakıcı bakışıyla dağladı beni.</p>

  <p class="normal1">Ellerimi karnına koydum ve kaslardan oluşan engebeler elimin altında kasılınca altdudağımı ısırdım. “Ben yalnızca gözlemlerimi aktarıyorum.”</p>

  <p class="normal1">“<span class="ideitalik">Ben</span> hoşlanıyorum senden.” Avuçlarını başımın iki yanında duvara dayayarak, ağzını ağzıma yaklaştırdı ve hafifçe öptü beni.</p>

  <p class="normal1">“Ben de senden hoşlanıyorum. Bu arada, işte olduğunun farkındasın, değil mi?”</p>

  <p class="normal1">“Her istediğini yapamayacaksan patron olmanın ne faydası var?”</p>

  <p class="normal1">“Hımm.”</p>

  <p class="normal1">Asansör gelince, eğilerek Gideon’ın kolunun altından geçip bindim. O da arkamdan geldi ve avının peşindeki bir hayvan gibi etrafımda dolanıp arkama geçti ve beni kendisine çekti. Ellerini ön ceplerime sokup kalça kemiklerime bastırdı ve iyice kendisine yapıştırdı beni. Dokunuşunun sıcaklığını tam da onun için sızlayan yerimin o kadar yakınında hissetmek özel bir tür işkenceydi. Karşılık olarak ben de popomu ona sürttüm ve oflayarak sertleşmesi karşısında gülümsedim.</p>

  <p class="normal1">“Uslu dur” diye azarladı boğuk bir sesle. “On beş dakika sonra bir toplantım var.”</p>

  <p class="normal1">“Masanda otururken beni düşünecek misin?”</p>

  <p class="normal1">“Hiç şüphesiz. Sen de seninkinde otururken kesinlikle beni düşüneceksin. Bu bir emirdir, Bayan Tramell.”</p>

  <p class="normal1">Sesindeki buyurgan kesinliğe bayıldım ve başımı geri atıp göğsüne yasladım. “Nasıl düşünmem bilemiyorum zaten, Bay Cross, gittiğim hiçbir yerde aklımdan çıkmadığınız için.”</p>

  <p class="normal1">Yirminci kata ulaştığımızda benimle birlikte indi. “Yemek için teşekkür ederim.”</p>

  <p class="normal1">“O benim repliğimdi sanırım.” Geri geri uzaklaştım. “Görüşmek üzere, Gizemli ve Tehlikeli.”</p>

  <p class="normal1">Kullandığım takma ad karşısında kaşları kalktı. “Saat beşte. Bekletme beni.”</p>

  <p class="normal1">Sol taraftaki asansörlerden biri geldi. Megumi asansörden inerken Gideon da bindi ve kapılar kapanana dek gözlerini benimkilerden ayırmadı.</p>

  <p class="normal1">“Vay be!” dedi Megumi. “Amma şanslısın. Kıskançlıktan mosmor oldum.”</p>

  <p class="normal1">Ne diyeceğimi bilemedim. Her şey hâlâ çok yeniydi ve nazar değsin istemiyordum. Kafamın içinde bir yerlerde, bu mutlu hislerin fazla sürmeyeceği bilgisi duruyordu. Her şey biraz <span class="ideitalik">fazla</span> iyi gidiyordu.</p>

  <p class="normal1">Masama koşup çalışmaya başladım.</p>

  <p class="normal1">“Eva.” Başımı kaldırınca ofisinin eşiğinde dikilmekte olan Mark’ı gördüm. “Seninle bir dakika konuşabilir miyiz?”</p>

  <p class="normal1">“Elbette.” Her ne kadar ciddi yüzü ve ses tonundan buna gerek olmadığını anladıysam da yine de tabletimi aldım. Mark arkamdan kapıyı kapatınca endişem daha da arttı. “Her şey yolunda mı?”</p>

  <p class="normal1">“Evet.” Ben oturana kadar bekledi ve sonra da kendi koltuğuna oturmak yerine gelip benim yanımdaki sandalyeye oturdu. “Bunu nasıl söyleyeceğimi bilemiyorum...”</p>

  <p class="normal1">“Sen söyle. Ben anlarım.”</p>

  <p class="normal1">Mahcubiyetten ezilerek sevecen gözlerle baktı bana. “Karışmak bana düşmez. Ben senin patronunum ve bu nedenle aramızda aşılmaması gereken bir çizgi olduğunu biliyorum ama bu seferlik aşacağım o çizgiyi, çünkü seni sevdim ve burada daha uzun süre çalışmanı istiyorum.”</p>

  <p class="normal1">Midem kasıldı. “Harika. Ben de işimi çok seviyorum.”</p>

  <p class="normal1">“Güzel. Güzel, buna memnun oldum.” Hızla gülümsedi bana. “Yalnız... Cross konusunda dikkatli ol, tamam mı?”</p>

  <p class="normal1">Konuşmanın aldığı yön karşısında irkilerek gözlerimi kırpıştırdım. “Tamam.”</p>

  <p class="normal1">“Zeki, zengin ve seksi, onu neden çekici bulduğunu anlıyorum. Steven’ı o kadar sevmeme karşın benim bile elim ayağıma dolaşıyor Cross’un yanında. Acayip bir çekim gücü var adamın.” Mark, hızlı hızlı konuşuyor ve belirgin bir mahcubiyetle olduğu yerde kıpırdanıyordu. “Onun seninle neden ilgilendiğini de gayet iyi anlayabiliyorum. Güzelsin, akıllısın, dürüst ve düşüncelisin... Daha devam edebilirim, çünkü harikasın.”</p>

  <p class="normal1">Kendimi ne kadar kötü hissettiğimin dışarıdan anlaşılmadığını ümit ederek “Teşekkürler” dedim alçak sesle. Ben zaten başkalarının beni haftanın güzeli olarak görecekleri kaygısı içindeyken, bir dosttan gelen böyle bir uyarı tam da kendime olan güvensizliğimi besleyecek şeydi.</p>

  <p class="normal1">“Senin incinmene tanık olmak istemiyorum” diye mırıldanırken Mark’ın hali de benden daha az berbat değildi. “Kabul ediyorum ki bunun bencilce bir yanı da var. Üç gün sonra, sen artık eski sevgiline ait olan bir binada çalışmak istemeyeceğin için harika bir asistandan olmak istemiyorum ben.”</p>

  <p class="normal1">“Mark bunu bu kadar önemsiyor olman ve benim kıymetli bir çalışan olduğumu düşünmen benim için çok anlamlı. Ama benim için endişelenmene gerek yok. Kocaman bir kızım ben. Ayrıca hiçbir şey benim bu işten ayrılmama neden olamaz.”</p>

  <p class="normal1">Bir soluk aldı, bariz şekilde rahatlamıştı. “Tamamdır. Artık bu konuyu bir kenara bırakıp işe başlayalım.”</p>

  <p class="normal1">Öyle de yaptık ama ben bu arada Gideon’ın isminin geçtiği haberler için Google’ın günlük uyarı mesajlarına abone olmak suretiyle ileride bana işkence olacak bir şeyi de başlatıverdim. Saat beş olduğundaysa sayısız yetersizliğimle ilgili düşüncelerim bir leke gibi mutluluğumu gölgelemeye başlamıştı.</p>

  <p class="normal1">Gideon’ın dakikliği uyardığı kadar vardı ve kalabalık asansörle aşağı inerken, benim yaşadığım içine kapanık ruh halini fark etmiş görünmüyordu. Asansördeki kadınlardan birkaçı Gideon’a doğru kaçamak bakışlar attıysa da bu tür şeyleri umursamıyordum ben. Adam seksiydi. Bakmasalar şaşardım.</p>

  <p class="normal1">Turnikelerden çıktığımız sırada elimi yakaladı ve parmaklarını parmaklarımın arasından geçirdi. Bu basit ve samimi hareketin o anda benim için anlamı öyle büyüktü ki daha bir sıkı kavradım elini. Ve bu konuda gerçekten çok dikkatli olmam gerektiğini fark ettim. Benimle zaman geçirdiği için ona şükran borçlu olduğumu hissettiğim an sonun başlangıcı olurdu. İkimizin de bana olan saygısı yok olurdu öyle bir durumda.</p>

  <p class="normal1">Bentley kaldırımın kenarında bekliyor, Gideon’ın şoförü de arka kapının yanında hazır vaziyette duruyordu. Gideon bana baktı. “Belki sen kendi spor salonuna gitmekte kararlısındır diye spor giysilerimi hazırlatıp getirttim. Equinox’tu, değil mi? Ya da benimkine gidebiliriz.”</p>

  <p class="normal1">“Seninki nerede?”</p>

  <p class="normal1">“Otuz Beşinci Sokak’taki CrossTrainer’a gitmeyi tercih ediyorum ben.”</p>

  <p class="normal1">Spor salonunun adında yer alan “Cross”u duyunca benim hangi spor salonuna takıldığımı nereden bildiği konusundaki merakım yok olup gitti. “Bu spor salonunun <span class="ideitalik">sahibi</span> sen olmayasın sakın?”</p>

  <p class="normal1">Güldü. “Zincirin sahibi. Genellikle bir kişisel antrenörle birlikte karma dövüş sporları çalışırım ben aslında ama ara sıra salona da uğrarım.”</p>

  <p class="normal1">“Zincir” diye tekrarladım. “Elbette.”</p>

  <p class="normal1">“Seçim senin” dedi kibarca. “Sen nereye istersen oraya giderim ben.”</p>

  <p class="normal1">“Kesinlikle senin salonuna gidelim.”</p>

  <p class="normal1">Arka kapıyı açtı, ben de binip kenara kaydım. El çantamla spor çantamı kucağıma koydum ve araba hareket ederken camdan dışarı baktım. Yanımızda giden otomobil o kadar yakındı ki dokunmak istesem fazla da uzanmam gerekmezdi. Manhattan’ın akşam trafiğine hâlâ tam olarak alışamamıştım. Güney California’da da trafiğin yoğunlaştığı zamanlar olurdu ama öyle zamanlarda kaplumbağa hızıyla ilerlenirdi orada. Burada, New York’ta ise süratle sıkışıklık öyle bir karışıyordu ki sık sık gözlerimi kapatmak ve arabadan sağ salim çıkabilmek için dua etmek zorunda kalıyordum.</p>

  <p class="normal1">Dünyam tamamen değişmişti. Yeni bir şehir, yeni bir ev, yeni bir iş ve yeni bir adam. Birden kabullenebilmek için biraz fazlaydı bunlar. Kendimi biraz dengesiz hissetmemin normal olduğuna karar verdim.</p>

  <p class="normal1">Gideon’a doğru baktım ve onu yüzünde anlaşılmaz bir ifadeyle beni seyrederken buldum. İçimdeki her şey birbirine karışmış, vahşi bir şehvet ve titreşip duran endişelerden oluşan bir yığına dönüşmüştü. Bu adamın yanında ne aradığım hakkında en ufak bir fikrim yoktu ama istesem de ondan uzak duramayacağımı biliyordum.</p>
</body>
</html>
