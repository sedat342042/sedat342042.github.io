<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">BİRİNCİ BÖLÜM: GİRİŞ</span><br />
  OSMANLI MERKEZLİ BAKIŞ VE BATI</h1>

  <p class="nonindent"><span class="dropcaps3lines">K</span>ısa bir süre önce çıkmış bir Osmanlı tarihi kitabındaki bölümlerden biri şöyle bir savla başlıyor: “Osmanlı İmparatorluğu’nun yaşam nedeni savaştı.”<a class="hlink" href="../Text/notlar.htm#not1_01" id="ref1"><sup>1</sup></a> Bu ifade, çoktandır Avrupa ve Amerika Birleşik Devletleri’nde yaygınlaşan, zarar verici ve yanıltıcı bir basmakalıp görüşü tam olarak özetliyor. Osmanlılarda derinlere kök salmış bir saldırganlık olduğunu savunan bu tezin arkasını getiren yazar şöyle diyor: “Bu imparatorlukta her vali bir generaldi, her kolluk görevlisi bir yeniçeri; her dağ geçidinin muhafızları vardı ve her yol askeri bir hedefe gidiyordu”. Bu anlatının iddia ettiğine göre, kendi işinin yanı sıra asker olanlar yalnızca devlet görevlileri değildi; <i>“deli”</i>lerin ya da serserilerin bile bağlı olduğu alaylar vardı; Serdengeçtiler, kale duvarları ve kapılarını yıkmak için insandan koçbaşı ya da su engellerinde insandan köprü niyetine kullanılmaya hiç itiraz etmiyorlardı.” Üstelik, aynı yazara göre, “ülke içinde belaların nedeni barışın başlaması ve ganimet, şan beklentisi içindeki insanların bu yüzden yaygara koparmasıydı”. Bu ve benzeri gözlemler tümden yanlış olmayabilir, belki; ama yanlı oldukları kesindir (“deli” günümüz Türkçe’sinde gerçekten “kaçık” ya da “aklını oynatmış” anlamına gelir; öte yandan Osmanlı Türkçe’sindeki daha doğru karşılığı “cesur”, hatta “kahraman” olurdu) ve ayrıca tehlikeli bir boyutta kabul görmüşlerdir. Osmanlı devletinin tepeden tırnağa ve acımasızca askeri olduğuna dair Batı’da süregelen varsayımları güçlendirirler. Hatta daha da yanıltıcı bir biçimde, böylesi bir militarizmin, her nasılsa, Batılı normlara özellikle yabancı ve ters olduğunu ima ederler.</p>

  <p class="indent">Gerçek şu ki, böylesi betimlemeler, zengin ve çeşitlilik içeren bir dünyanın tek bir yönünü vurgulamaları bir tarafa, erken modern çağda Avrupa’daki hemen hemen her devleti açıklamak için de kullanılabilirlerdi. Erken modern çağdaki Habsburg, Fransız ya da İngiliz devletinin var olma nedeni sanki savaş değil miydi? İngiltere’de, yerel birimlerdeki polis şefleri aynı zamanda hem polis hem de asker değil miydi? Kaşarlanmış “deli”lere karşı bir grup köylüyü ardına takan Münzevi Peter, Hıristiyan çocuklarını ölümüne Haçlı Seferlerine götürenler ve birçok aşırı dindar Hıristiyan, inançlarına, en az çılgın Osmanlı askerleri denli bağnazcasına bağlı değil miydi? I. Bayezid, aynı yakın tarihli metnin<a class="hlink" href="../Text/notlar.htm#not2_01" id="ref2"><sup>2</sup></a> doğruluğunu kabul ettiği, “Ben silah taşımak için doğmuşum” sözünü söylemiş ya da söylememiş olabilir. Ama Bayezid’in Avrupa’da geç feodalite döneminde yaşamış çağdaşlarının aynı sözleri söyleme olasılığı daha mı azdır? William Shakespeare’in, konularını tarihten alan oyunlarındaki baş kişilerin çoğu askerce erdemleri benimser. Coriolanus gibi kimileri (her ne kadar gururlu ruhu sonunda onu yenilgiye sürüklerse de) kesinlikle savaşmak için doğmuş gibidir. V. Henry gibi başkaları, “kralca” görünümlerini, ancak savaş aracılığıyla elde edebilmiştir. Voltaire, belki de alay etmek amacıyla, ama açıkça şöyle söyler: “Kral olan ilk kişi başarılı bir askerdi. Ülkesine iyi hizmet eden kişinin atalara gereksinimi yoktur.” Aynı düşünceyi Sir Walter Scott da paylaşır: “Avrupa’daki en uzun ömürlü kral soyuna bakan, başlangıcının başarılı bir askere dayandığından başka ne görebilir?”<a class="hlink" href="../Text/notlar.htm#not3_01" id="ref3"><sup>3</sup></a> Öyleyse, Habsburglardan V. Karl’ın (Şarlken) ya da Fransa’dan I. François’nın, çağdaşları (Muhteşem ve Kanuni) Süleyman’dan daha az savaşçı olduklarına inanmalı mıyız? Osmanlı devleti ve toplumunun elbette farklı tarafları vardı (hangi siyasi yapının yok ki?). Ama, militarizminde, acımasızlığında ya da iddia edildiği gibi, kadın düşmanlığında veya cinsel isteklerinde sadece Osmanlıya özgü bir yan yoktu; böylesi özelliklerin, şöyle ya da böyle, Osmanlılara özgü olduğunu iddia etmek, Hıristiyan ve Batı efsanelerinin alıcısı olup onlara katkı yapmaktan başka bir işe yaramaz.<a class="hlink" href="../Text/notlar.htm#not4_01" id="ref4"><sup>4</sup></a></p>

  <div class="textbox">
    <p class="center"><img alt="" src="../Images/01.png" /></p>

    <p class="center"><img alt="" src="../Images/02.png" /></p>

    <p class="textbox"><b>Harita 1.</b> Avrupa’nın bir parçası olarak Osmanlı İmparatorluğu.</p>
  </div>

  <p class="indent">Tarih araştırmalarında böylesi Avrupa merkezli efsaneler üretildiği kanıt istemeyecek denli ortadadır.<a class="hlink" href="../Text/notlar.htm#not5_01" id="ref5"><sup>5</sup></a> Özellikle geride kalan dört yüzyılda -genel kabul görmüş adlandırmayla, Avrupa’nın keşifler, genişleme, emperyalizm ve geri çekilme çağlarında- özellikle Batı Avrupa, kendisini siyasal, düşünsel ve coğrafi bakımdan dünyanın merkezi olarak tahayyül etmiştir. Avrupalılar ile Amerika’yı ve başka yerleri yurt tutmuş yeni Avrupalılar, sanat, edebiyat, din, devlet yönetimi ve teknolojiyi oldum olası kendi otoritelerinin terazisinde ve kendi ölçütlerine göre yargılayagelmiştir.<a class="hlink" href="../Text/notlar.htm#not6_01" id="ref6"><sup>6</sup></a> Günümüzde hâlâ geçerli genel kanıya göre, pek az toplum bu standartları tutturabilmiştir -nerde kaldı, baş belası ve görünüşteki “şeytani dinleri” ve “yabanıl, göçebe yaşam biçimleriyle” Osmanlılar. Akademik kurumlar, bu aşağılamayı yansıtmakta devletlerden ve basından geri kalmamıştır; öyle ki, Paris ve Londra’dan ya da yakın zamanlarda Washington ve New York’tan bakıldığında, yerküreye neredeyse dayanılmaz bir “tepeden” bakma isteğine yol açmış bir görüş ortaklığıdır bu. Bu şemada Osmanlı İmparatorluğu acayip, açıklanamaz, değişime kapalı ve Avrupa’nın egemenlerinin gücüne boyun eğen “ötekiler”in yanında yerini alıyor.</p>

  <p class="indent">Yerinde bir deyimle “Şarkiyatçı” olarak nitelenmiş böylesi bir tutum, kimi tarihçilerin, yalnız Osmanlı İmparatorluğu’nu değil, “Batılı olmayan” diğer toplumları ve düşünceleri de Avrupalı devletler bağlaşmasına ve onların kültürel uydularına göre önemsiz saymalarına daha baştan yatkın olmalarına yol açmıştır. Diğerlerinde olduğu gibi Osmanlılar konusunda da araştırmacılar, toplumun Avrupa’dan farklı yönlerine eğilmişlerdir. Osmanlı kültür geleneğinin, dilinin, dininin, hatta örgütlenme yeteneğinin Avrupa standartlarına benzemediğini vurgulamışlardır. Bu ayrı olma saplantısının ardında hemen hemen her zaman bir aşağılık, uygarlaşmamış bir vahşilik (Osmanlı İmparatorluğu’nun büyümesinde yağmanın tek güdüleyici neden olduğunu söyleyen, basmakalıp olmakla birlikte genel kabul görmüş sav gibi) varsayımı yatar. Said’in belirttiği gibi: “İslamın yıldırıyı, yakıp yıkmayı, şeytansıyı, nefret edilen barbar sürülerini simgeler hale gelmesi nedensiz değildi. Avrupa için İslam süreğen bir sarsıntıydı.” Said belki biraz aşırı kesinliğe kaçarak şunu belirtir: “17. yüzyılın sonuna değin ‘Osmanlı tehdidi’ tüm Hıristiyan uygarlığı için sürekli bir tehlikenin temsilcisi olarak Avrupa’nın yanı başında pusuda bekledi; zamanla Avrupa uygarlığı bu tehditle, onun bilgi birikimiyle, önemli olayları önemli simaları, erdemleri, kusurlarıyla, bunlar yaşamının dokusuna katışmışçasına bütünleşti.” Aynı yazar şunları da iddia ediyor: “Müslüman, Osmanlı ya da Arapların Avrupa’ya özgü -Walter Scott’un Sarazenleri gibi- temsil biçimleri, korkutucu Şark’ı denetlemenin bir yolu oldu hep; aynı şey, bir yere kadar, çağdaş akademik Şarkiyatçıların yöntemleri için de geçerlidir.”<a class="hlink" href="../Text/notlar.htm#not7_01" id="ref7"><sup>7</sup></a></p>

  <p class="indent">Kuşku yok ki, Said’in savladığı gibi, Avrupa toplumu içinde birçok kişi doğudaki Osmanlı devinden korkuyordu. Yine de bu tutum sabit değildi; üstelik hiçbir zaman, Said’in öne sürdüğü kadar baskın da olmadı.<a class="hlink" href="../Text/notlar.htm#not8_01" id="ref8"><sup>8</sup></a> Kişi genel olarak, yalnızca Kuzey Avrupa ile Akdeniz Avrupa’sının tutumlarını birbirinden ayırmakla kalmamalı; aynı zamanda, Osmanlı İmparatorluğu’nda yaşayarak, ona biraz korkuyla olsa bile genellikle saygıyla bakmış Batı Avrupalıların tutumlarını da ayırt etmeli. Üstelik, bu gezginlerin dikkatli gözlemler içeren metinlerini okuyan Guillaume Postel ve Jean Bodin gibi siyaset kuramcıları, yazıları aracılığıyla birçok Osmanlı kurumunun saygınlık kazanmasına yardımcı oldular. Yine de, birçok tarihçinin, Osmanlı İmparatorluğu’nu “incelmiş” Batı standartlarına göre bayağı ve aykırı bulma eğilimi, kuşkusuz Osmanlı uygarlığının ince ayrımları yanında, bu uygarlıkla Avrupa’nın geri kalan bölgeleri arasındaki ortak öğeleri karanlıkta bırakmıştır.</p>

  <h2 class="section">Uzaktan Bakıldığında Avrupa</h2>

  <p class="indent">Dünyaya böylesi bir Batı Avrupalı bakış açısından bakmak zorunda değiliz. Fiziksel dünyanın ne bir doruk noktası, ne de bir dibi vardır; durumun aynı ölçüde keyfi olduğu bir örneği ele alırsak, Uzakbatıyı (Batı Avrupa’yı) Yakınbatı (Osmanlı İmparatorluğu) bakış açısıyla incelemek, coğrafi anlamda en az, Hıristiyan dünyanın ardılı devletleri ön plana çıkarmak denli akla yakın olur. Eğer Paris yerine İstanbul’u dünyanın merkezi sayarsak, Osmanlıların Avrupa’nın geri kalan bölümüyle ilişkileri şaşırtıcı bir nitelik kazanır.</p>

  <p class="indent">Tarihçiler genellikle Anadolu ve Balkan topraklarına yapılan Türkmen akınlarını barbar yağmacılığı olarak nitelendirirler; oysa bunların, yeni ve özgürlük getiren bir imparatorluğun temellerinin atılışı olduğu aynı derecede kolaylıkla düşünülebilir. Konstantinopolis’in Osmanlıların eline geçmesinin Batı uygarlığı için bir felaket olarak betimlenmesi bunun en tipik örneğidir; oysa bu rejim değişikliği, canlılık kaynağı art bölgelerinden koparılmış görkemli bir kentin yeniden doğuşu olarak da görülebilir, aynı kolaylıkla.<a class="hlink" href="../Text/notlar.htm#not9_01" id="ref9"><sup>9</sup></a> Osmanlıların Balkanlar’ı fethi, çoğunlukla o bölgenin tarihinin askıya alınması ve dıştan gelen tanrıtanımaz bir yayılmacı gücün “boyunduruğu” altında tutsak edilmiş bir toplumun kıpırdayamaz duruma düşmesi olarak düşünülür. Oysa, bakış açısı değiştirilirse, Osmanlı uygarlığının Avrupa’nın içine işlemesiyle gelen karşılıklı toplum kaynaşması ve kültür harmanlamasına, canlılık ve yaratıcılığın patlaması olarak bakılabilir. Osmanlı İmparatorluğu geleneksel olarak Hıristiyanlara zulmeden bir güç olarak görülmüştür; ama bunun yerine, acımasızca hoşgörüsüz Hıristiyan Avrupa’dan kaçanlar için bir sığınak olarak da değerlendirilebilir. Ne de olsa, Osmanlı dünyasında Hıristiyan dünyasından kaçmış binlerce dönme varken, Hıristiyan Avrupa’da İslam dininden dönenlere hemen hemen hiç rastlanmıyor.<a class="hlink" href="../Text/notlar.htm#not10_01" id="ref10"><sup>10</sup></a></p>

  <p class="indent">Böylesi Osmanlı merkezli bir bakış açısı, Hıristiyan Avrupa’yı Osmanlı İmparatorluğu’ndan ayırmış gibi görünen ideolojik duvarlar yerine, zengin ve karmaşık bir temsil biçiminin çerçevesi olacak bir ilişki ortaya çıkaracaktır. Bunu söylemek, ideolojik düzeyde derin bir yarık olduğunu inkâr etmek anlamına gelmez; Hıristiyan ve Müslüman dünya görüşleri arasında, en azından toplumsal düzeyde hiçbir zaman kalıcı bir uzlaşma olmamıştır. Yine de, pek çok ortak çıkar bu ideolojik ayrılığı daima dengelemiştir.</p>

  <h2 class="section">Büyük Dinsel İnanç Duvarı</h2>

  <p class="indent">Osmanlıların Avrupa’nın geri kalan bölümüyle ilişkilerinin tarihi, alışılmış bir biçimde dini öne çıkarır. İki uygarlığın tarihten gelen duyarlılıkları göz önüne alınınca, dine odaklanma akla yakın gelir. Osmanlı hükümdarları devletlerini göçebe bir uçbeyliğinden, daha önce Bizans ve Latin toprakları üzerinde yükselmiş dinsel bir yapının birincil kalıtçısı haline getirdiler. İslamın Arap ve yayılmacı geleneğinden yararlanarak kendi ideolojisini bu yeniden oluşturma yeteneği, Osmanlı İmparatorluğu’na ünlü esnekliğini, koşullara uyabilmeyi ve uzun ömürlülüğünü edinmesinde yardımcı oldu. Bunun tersine, erken modern çağda Osmanlıların Akdeniz’i paylaştığı devletler -ister Bizans, ister Latin devletleri ya da Habsburglar olsun- dinsel ideolojiyi, kendi yönetimlerini meşrulaştırmak ve halklarını İslama karşı mücadelede harekete geçirmek için kullandılar.</p>

  <p class="indent">Bundan dolayıdır ki, Osmanlı, Venedik ve Habsburg hegemonyalarından önceki uygarlıkların temel yapı taşı olarak dini öne çıkarmak akla yakın gelir. Ne de olsa, erken modern çağ Avrupa’sı, İslama karşı birçok Haçlı Seferinin başını çeken ortaçağ Avrupa’sını tanımlamada ve ona meşruiyet kazandırmada yardımcı olmuş bir Hıristiyan evrenselciliğinden doğdu. Her ne kadar Rönesans ve Reform dönüşümleri ortaçağ dünyasını iliklerine dek sarstıysa da, Hıristiyan Avrupa -özellikle Hıristiyan olmayan toplumlarla ilişkilerinde- varlığını “evrensel” bir inanç kalıbına göre şekillendirmeye devam etti. Bu saplantının en belirgin sergilenişi, 15. yüzyıl ortalarına dek sıçrayan geç Haçlı Seferleridir (“kutsal" bağlaşmalar daha da uzun sürdü). Bu son Haçlı Seferlerinin öç alacağı düşman ve sonunda devirmeyi umduğu kurban Osmanlı devletiydi.</p>

  <p class="indent">Öte yanda, Osmanlı İmparatorluğu pek çok kültür ve geleneğin karışımı olarak ortaya çıktı. Meşruiyetini ise yine “evrensel” bir inançtan -en azından koyduğu kurallar bakımından, değişime <i>(bida)</i> karşı çıkmayı benimsemiş- İslam inancından alıyordu. Padişahlar kendilerini ve toplumlarını Müslüman, devletlerini de İslam devleti olarak tasavvur ettikleri için, her hükümdar dininin yasalarına (şeriata) uymak ya da uyar görünmek zorundaydı. Her yeniliğe, İslamın öğretileri açısından haklı bir gerekçe bulmak gerekiyordu. Dinsel kısıtlamalar pek çok biçimde ortaya çıktı, Osmanlı toplumunu olgunlaşmaya yöneltti ve Osmanlı yayılmasının yönünü belirledi.</p>

  <p class="indent">Örneğin, ilk Osmanlılar kendilerini muhtemelen, inanç uğruna kan dökmeyi haklı gören “gazi” savaşçılar olarak gördüler.<a class="hlink" href="../Text/notlar.htm#not11_01" id="ref11"><sup>11</sup></a> Kendilerini böyle görmeleri, kâfirlere karşı durmamacasına saldırıyı gerektirecekti; aynı zamanda, hükümet açık seçik ve kuşkuya yer bırakmayan bir amaç ortaya koymadıkça, en belalı rakip Müslüman devlete bile saldırmayı yakışık almaz bir duruma sokacaktı. Gerçekte olanlar ise bu anlatılanlardan farklı. Gazi töresi Bizans’ın sınır boylarına yapılan akınları haklılaştırmış olabilse de, Osmanlı fetihleri bir yandan da sayıları gittikçe artan gayrimüslim tebaa halklar üretiyordu. Yeni devlet, varlığını sürdürebilmek için hoşgörüyü öğrenmek ve uygulamak zorundaydı. Bu süreçte şeriatı yeniden biçimlendirdi.</p>

  <p class="indent">Hıristiyan Avrupa ile Müslüman Osmanlı İmparatorluğu’nun dinsel temelleri dikkate değer benzerlikler taşıyordu. Hinduizm ve Taoizm gibi diğer büyük dinlerin tersine, İslam ve Hıristiyanlık temelde, aynı Yakındoğu kökenli, tek tanrılı din öğretisinden kaynaklanır. Bundan dolayı, hem İsa hem de Muhammed’e inananları içine alan “Daha Geniş Bir Batı Dünyası”nı kavramak ve araştırmak, yalnız akla yakın değil, aynı zamanda oldukça verimli bir yaklaşım olur. Bununla birlikte, bu benzerlik uyumluluk anlamına gelmiyor. Tıpkı kardeşlerin çoğu kez birbirleriyle dehşet verici bir yabanıllıkla kavga etmeleri gibi, iki inanç arasındaki bu benzerlik ve tarihsel yakınlık acı bir rekabet doğurdu. Bu düşmanlık, Eski Ahit’teki İshak ile İsmail öyküsünün Hıristiyan ve Müslümanlarca anlatılışında güçlü biçimde kendini gösterir. Öykünün Musevi-Hıristiyan anlatımında, Tanrı İbrahim’den inandığını kanıtlaması için, karısı Sara’dan olma oğlu İshak’ı kurban etmesini ister. Oysa İslamdaki anlatılışında kurban edilecek olan, İbrahim’in hizmetçisi Hacer’den olma büyük oğlu İsmail’dir. Başka bir deyişle, Hıristiyanlar için öykünün kilit kişiliği küçük kardeştir; fakat Müslümanlar için kardeşlerden büyüğüdür.<a class="hlink" href="../Text/notlar.htm#not12_01" id="ref12"><sup>12</sup></a> Bu, İshak’ın İbrani halkına peygamber olarak gönderildiği geleneğini Müslümanların tanımadığı anlamına gelmez. Bununla birlikte, Kuran-ı Kerim İsmail’in Arap halkı açısından benzer ve tarihsel önemde bir rolü üstlendiği konusunda ısrar eder. Aynı ağacın iki dalı olan bu dinler saldırgan tektanrıcılıklar oluşturdular ve rakip inançları, özellikle de birbirlerini tanımadılar, kırdılar, yok saydılar. İşte, araştırmacılar Osmanlıları böyle kan rengi bir kibrin prizmasından gördüler, betimlediler ve yapay duvarlarla Avrupa’nın kalan bölümünden ayırdılar.</p>

  <h2 class="section">Avrupa-Osmanlı Ortakyaşamı</h2>

  <p class="indent">Öyleyse Osmanlılar ve diğer Avrupalı toplumlar kimi konularda birbirlerine düşmandılar. Bu düşmanlık Kosova ve Varna savaşlarında, İstanbul, Malta, Viyana kuşatmalarında ve daha sayısız başka saldırganlık eylemlerinde açıkça ve canlı biçimde sergilenir. Oysa başka bakımlardan, iki uygarlık birbiriyle daha çok -kimi alanlarda neredeyse yaklaşır görünecek denli- bağımlılık ilişkisi içindeydi. Böylesi bir karakter ve amacın kesiştiği noktalar pek az araştırılmıştır. Kesişmelerin en göze çarptığı alan, belki de, Akdeniz havzasında ticaretin iki dünyayı birbirine bağladığı iktisat alanıdır. Ticaretin içerdiği, yalnızca Avrupalıların yokluğunu çektiği ve uzun zamandan beri yalnızca Osmanlı kentlerinden sağlayabildikleri “baharat” değil, aynı zamanda -özellikle 16. yüzyıldan sonra- kuru meyve, pamuk ve tahıl gibi büyük miktarlarda taşınan mallardı.</p>

  <div class="textbox">
    <p class="center"><img alt="" src="../Images/03.png" /></p>

    <p class="textbox"><b>Resim 1.</b> Bu kitap kapağında, Habsburgların imparatoru ile Osmanlı padişahı yan yana getirilmiş. Bu tür resimlerin çoğunun tersine, bu resim soylu ile hain karşılaşmasını anıştırmıyor. İki hükümdar da görkemli görünüyor ve makama ilişkin göstergeler taşıyorlar; resmin üst köşelerinde görülen savaş nişanları -imparatorun orduları için savaş baltası, davul ve tabanca; padişahın orduları için pala, ok ve yay ile tabanca- yan tutmaksızın verilmiş.<br />
    Boissard, <i>Vitae et icones suhanorum turcico</i>.</p>
  </div>

  <p class="indent">Asya’nın aranan mallarını dağıtanın İslam dünyası olması, Batı Avrupalıları bu dünyayla ticari ilişkilerini sürdürme ve geliştirmekte daha da istekli yapsa da, aralarındaki bağı biçimlendiren, Osmanlıların bir İslam toplumunda Müslüman olmayanlara biçtiği roldü. Geç ortaçağın Avrupalı Hıristiyanları “öteki”yle, özellikle Musevilerle ve Müslümanlarla ilişkilerini çoğu kez şiddetli zulüm ve dışlama biçiminde yürütüyorlardı. Osmanlılar kendi içlerindeki “öteki”lere daha az şiddetle, kuramsal bir Müslüman üstünlüğü dayatarak davranıyorlardı (bu üstünlük, Müslüman olmayanlardan alınan bir kelle vergisi ve çoğunlukla belirli simgesel, özel yaşamı düzenleyici kısıtlamalarla belli ediliyordu); bunu yaparken gösterdikleri neredeyse katıksız, fakat etkili bir umursamazlık içinde, imparatorluktaki çeşitli dinler, etnik cemaatler ve yabancılar yan yana yaşıyor ve sonuçta kendi iradeleriyle kaynaşıyorlardı.</p>

  <p class="indent">Çelişkiye bakın ki, Osmanlıların Müslüman olmayanları toplumun iktisadi yaşamına yerleştirdiği bu kültürel yakınlaşmanın en iyi açıklanabildiği yer, Osmanlı savaşçılarının Bizans, Macaristan, Venedik ve Habsburg kuvvetleriyle hem çatışma içinde olup, hem de oraların Hıristiyan yerlileriyle sıkı fıkı oldukları, siyaset ve ticaretçe belirlenen sınır boylarıdır. Özellikle, yüzyıllardır, önce Anadolu’da Bizans ve Osmanlının sınırını belirleyen, daha sonra, Balkanlar’da Katoliklerle Osmanlıların sınırını belirleyen seferlerde, her iki yan da, birbirinin tekniğini ve kültürünü uzlaştırdı, hatla özümsedi.<a class="hlink" href="../Text/notlar.htm#not13_01" id="ref13"><sup>13</sup></a></p>

  <p class="indent">Toplumlar, hangi yanın devleti egemen olmuşsa hemen ona uyum sağladılar; savaşçılar ise olağanüstü ölçüde geçirgenlik gösteren bir sınır boyunda bir o yana bir bu yana yanaştılar. Ne şaşırtıcıdır ki, en büyük ayrımcılık nedeni olan dinin kendisi, sınır boyunda iletişimi sağlayan, hatta kimi zaman Hıristiyanlık ve İslam arasındaki ayrımı belirsizleştiren bir tür geniş görüşlülüğe kaydı.</p>

  <p class="indent">Osmanlı İmparatorluğu’nun kendisi bu tür bir toplum olarak ortaya çıktı. Bizans ve Selçuklu imparatorlukları arasında 14. yüzyılda var olan ara bölgede doğdu; Batı Anadolu’ya doluşmuş irili ufaklı ve yarı özerk bir yığın Türkmen beyliğinden biriydi. Önderleri burada, Karesi, Menteşeoğlu, Aydınoğlu, Saruhanoğlu ve öteki beyliklerin beyleriyle para, mal ve ün kazanma yarışına girdi; sınırlarını genişletmek amacıyla, Bizans İmparatorluğu ve diğer Latin devletlerle savaştı; kendilerini çevreleyen saygıdeğer ülkelerden, hemen hemen hiç ayrım gözetmeksizin, en işe yarar öğretileri, silahları ve siyasal oluşumları kaptı. Bu ortamın ürünü olan koşullara göre şekillenebilirlik yeteneği, Osmanlı devletine adını veren Osman’ın ve kalıtçılarının şaşırtıcı başarılarını açıklayan niteliklerin en başında gelir.</p>

  <p class="indent">Osmanlı İmparatorluğu ile öteki Avrupa devletleri arasındaki ilişkiler, ticaret ve askeri seferlerin ötesine giden ilişkilerdi. Osmanlı İmparatorluğu’nun toprakları ve aslında kurumlarının kendisi, bazı bakımlardan, Bizans İmparatorluğu’nun uzantısıydı. O Bizans İmparatorluğu ki, Roma’nın kalıtçısı olması nedeniyle Avrupa’nın en saygı duyulan devletlerindendi. Her iki imparatorluk da sonsuz topraklar ve her türden insanı bir arada tutan yapıştırıcı olarak dinsel bir ideoloji kullandı. Dahası, Osmanlı İmparatorluğu 1000 yıl önce Constantinus’un Doğu Romalı ardılları gibi, neredeyse aynı bölgeleri ve halkları yönetti. Üstelik Osmanlılar, örfi hukuk aracılığıyla Bizans vergi sisteminin birçok özelliğini benimsedi, bu hukuku İslam hukukunu bütünleyecek biçimde kullandı.<a class="hlink" href="../Text/notlar.htm#not14_01" id="ref14"><sup>14</sup></a></p>

  <p class="indent">Bunu söylemek, Osmanlı siyasi yapısının, kendi öncülünün ona devrettiği bir görüntüyü oluşturmaktan öteye gitmediği anlamına gelmez. Öyle olmadı. İmparatorluk yalnızca Orta Asya geçmişinden gelen geleneklerine dayanmakla kalmadı, aynı zamanda (özellikle parasal ve siyasal konularda) İran ve (dinsel konularda) Arap mirasını benimsedi.<a class="hlink" href="../Text/notlar.htm#not15_01" id="ref15"><sup>15</sup></a> Osmanlıların bu kalıtlarla Bizans kalıtını kaynaştırarak elde ettikleri eşsiz, kendine özgü düzen 500 yıl yaşadı. Dolayısıyla, Osmanlıların dayandığı meşruiyetin örgüsü, doğudan, güneyden ve kuzeyden uzanan ipliklerle dokunmuştu. Yine de, Avrupa’nın büyük çoğunluğunun gözünde Bizans İmparatorluğu’nun yeniden doğuşuydu Osmanlı İmparatorluğu; her ne kadar bu yeniden doğuş biraz biçimsel bozulmalara uğramış olsa da... Batıdan bakıldığında Osmanlı devleti Bizans’ın küllerinden doğmuş bir canavar gibi görünüyordu. Kötü niyetli olsun ya da olmasın, bir büyük Hıristiyan ve Akdeniz uygarlığının ardılı olması nedeniyle, yeni devleti hem Avrupalılar, hem de Osmanlılar Avrupa’nın ayrılmaz bir parçası saydılar. Her ne kadar, pek çok Batı Avrupalı ideolojik düzeyde ondan nefret etmiş bile olsa, çoğu aynı zamanda görmezden gelinemeyeceğini kabul ediyordu, hatta kimileri onun kolayca yerinden atılamayacağını kavramıştı. İyi geçinmenin yolları bulundu.</p>

  <h2 class="section">İstanbul: Ortadaki Kent</h2>

  <p class="indent">Konstantinopolis (Osmanlı İstanbul’u), Avrupa’yla bu fiziksel ve duygusal anlamda iç içe geçmenin canlı örneğidir. İber Yarımadası’nın İslam egemenliğine, Suriye kıyılarının Haçlı devletleri egemenliğine girmesi gibi geçici istisnalar dışında, bir büyük deniz engeli Hıristiyan ve İslam dünyalarını ne zamandır birbirinden ayırmaktaydı. Bu engel, Akdeniz’in bir ucundan öteki ucuna, Cebelitarık’tan Çanakkale Boğazı’na dek kabaca bir yay biçiminde araya giriyordu. Muhammed’in zamanından bu yana, bu duvarın kuzeydoğudaki ucunda Bizans İmparatorluğu’nun başkenti bulunuyordu. Konstantinopolis Avrupalıların “kuma çizdiği çizgiydi”. Hıristiyanlık ile İslamı ayıran sınır, başka yerlerde (özellikle İber Yarımadası’nda) gel-git biçiminde yer değiştirmiş olsa da, burada değişmeden kaldı. 1453 yılında kentin düşmesi ve bundan 39 yıl sonra İber Yarımadası’ndaki son İslam devleti Granada’nın, Fernando ve İsabel’in birleşik kuvvetlerinin eline geçmesiyle, bu kültürel çatışmanın duygusal ağırlık noktası Avrupa dünyasının güneybatı ucundan güneydoğu ucuna kaydı.<a class="hlink" href="../Text/notlar.htm#not16_01" id="ref16"><sup>16</sup></a></p>

  <p class="indent">Avrupa insanının kafasında, Konstantinopolis Roma’nın yerini alan büyük ardıldı. Dev surlarının yanı sıra denizaşırı ve kara bağlantılı art bölgelere erişim olanaklarıyla kent Hıristiyan dünyasına olağanüstü tehlike zamanlarında hizmet etti. Çoktanrılı Gotlarla Müslüman Arapların 4. ve 7. yüzyıllardaki şiddetli saldırılarına dayanmıştı. Ardından 13. yüzyıl başlarında, ortalarında ve 14. yüzyıldaki yıkıcı Latin saldırılarına dayanamamış olsa da, Anadolu ve Doğu Avrupa üzerinden batıya hücum eden göçebe Türkmen ve Moğol gruplarının karşısına bir kale gibi dikilmişti. Bizans’ın güneyindeki ve doğusundaki savunma mevzileri paramparça olmuş, şehrin surları tehlikeli biçimde zayıflamış, fakat kent her defasında saldırıları savuşturmuştu. Batının Katolik kilisesi ile doğunun Ortodoks kilisesi birbirine ne denli yabancılaşmış olursa olsun, bu durum Hıristiyan dünyası için Bizans’ın fiziksel ve simgesel önemini azaltmaz.</p>

  <p class="indent">Kent, İslam insanının kafasında da en az Hıristiyanlar için olduğu denli büyük önem taşıyordu. Muhammed’in kendisi, Konstantinopolis’i dünyanın merkezi olarak düşünüyordu; 7. ve 8. yüzyılın Arap akınları birkaç kez kentin surlarına ulaştı. İlk Emevi Halifesi Muaviye, 670 yılında, kentin surlarında patlayan bir saldırının başındaydı; 716-17’de bir yıl boyunca süren kuşatma da başarılı olamadı. Bundan dolayı, İslamın başlangıç yıllarındaki şaşırtıcı yayılışı, doğuda Hindistan’a, batıda İber Yarımadası’na doğru yön değiştirdi. Kuzeyde ise Konstantinopolis’te durakladı. Buradaki engel yıkılamadı, doğu Hıristiyan kilisesi varlığını devam ettirdi; iki tek tanrılı din burada, neredeyse bin yıl boyunca -bazen düşmanca, bazen de diken üstünde bir barış ortamında- karşı karşıya bulundular.</p>

  <p class="indent">Bununla birlikte, Konstantinopolis yalnızca bir dinsel simge değildi. Constantinus, iki kıtanın kesiştiği noktada, neredeyse bir kıstak işlevi taşıyan ince, uzun bir kara parçası üzerinde atmıştı başkentinin temelini. Jeopolitik bir dayanak noktası olarak konumu stratejik önemdeydi; coğrafi konumu gücünü artırıyordu. Bu konumuyla, yalnızca Karadeniz ile Akdeniz arasındaki ve Küçük Asya ile Balkanlar arasındaki ticareti denetlemekle kalmıyor, Kırım yarımadasından ta Mısır ve ötesine uzanan uçsuz bucaksız ve deniz taşımacılığına dayalı gereksinim sağlama kuşağına da istediği zaman sırtını dayayabiliyordu. Konstantinopolis’in düşmesiyle II. Mehmed (Fatih) yalnızca İslamın bir düşünü gerçekleştirmekle kalmadı, aynı zamanda, sözü edilen kuşağın büyük kısmını çoktan kapsamış ve Bizans olarak bilinen toprakların çoğunu içine almış bir imparatorluğun çekirdeğini özgürlüğe kavuşturdu.</p>

  <p class="indent">1453’ten önce Avrupalılar için, Selçuklu olsun, Osmanlı olsun Türk soyundan yayılmacıların gelişini, ne denli uzun sürerse sürsün, Hıristiyanlığın ilerleyişinde geçici bir duraklama olarak düşünmek mümkündü. Avrupalı devletler ve halklar bu baş belası göçebelerle uyuşmanın yollarını buldular, hatta onlarla ticari ilişkilere girdiler, antlaşmalar yaptılar. Ama pek azı onları sabit bir siyasal sahnenin parçası olarak gördüler. 1453’ten sonra bu dünya görüşünü sürdürmek zorlaştı. Bizans İmparatorluğu Konstantinopolis’in eşsiz stratejik konumunu sömürerek 1000 yıl ayakta kalmıştı. Osmanlı İmparatorluğu’nun da aynısını yapmaması için hiçbir neden yoktu.</p>

  <h2 class="section">Yakınlaşan Cemaatler</h2>

  <p class="indent">Bizans’ın başkenti Konstantinopolis’in düşmesinin, Avrupalıların çoğuna dehşet verici bir dönüm noktası olarak göründüğü yorumu tarihçilerin çoğu tarafından kabul edilir. Öte yandan, olay kenti boğucu bir kuşatılmışlıktan kurtarmıştı. Biraz paradoksal bir biçimde, Hıristiyan Avrupa ve Osmanlı dünyalarının kaynaşmasının da başlangıcı olmuştu. Düşmanlıkların arkası kesilmedi kuşkusuz.</p>

  <p class="indent">Süleyman’ın 16. yüzyıl ortalarındaki Macaristan seferleri, Viyana ve Malta kuşatmaları ya da 1571’de İnebahtı savaşıyla doruğa ulaşan, patlarcasına çoğalan deniz kapışmaları görmezden gelinemez. Yine de, bağlaşmalar, ticaret ve insan dolaşımı, diğer Avrupa ve Osmanlı uygarlıkları arasındaki ilişkileri gitgide daha da kurumsallaştırdı ve karmaşıklaştırdı.</p>

  <p class="indent">Örneğin, 1453’ten önce, Güney (İslam dünyasına ait) Akdeniz havzasında ticaret çoğunlukla Avrupa’nın inisiyatifinde yürürdü. Avrupa’nın bu bölgedeki ticari ağırlığının nedenlerinden biri, çoğu Hıristiyan ülkelerde Müslümanların ticaret yapıp yerleşmesi neredeyse olanak dışıyken, Avrupalı Hıristiyanların, “Kitap ehli insanlar” olarak (başka bir deyişle, Musevilik, Hıristiyanlık ya da İslamın kutsal metinlerini dikkate alan insanlar olarak) pek çok İslam ülkesinde yaşayabilmesiydi.<a class="hlink" href="../Text/notlar.htm#not17_01" id="ref17"><sup>17</sup></a> Geç ortaçağın Memluk İmparatorluğu’nda, örneğin, İskenderiye, Halep ve daha başka yerlerde Venedikli ve Cenevizli tüccarların oturduğu mahalleler vardı. Daha da önemlisi, Avrupa, Müslüman Ortadoğu halklarının ilgisini çekecek denli ilginç bir şey üretmiyordu açıkçası. Suriye ve Mısır limanlarından oluk gibi akan ipek, karabiber, tarçın ve başka baharat peşindeki İtalyan tacirlerin, karşılığında külçe altından başka sunacağı çok şey yoktu. Her ne kadar Müslümanlar bu ticarette kesinlikle yer almış olsalar da, onların işi oturdukları yerde yürütülen türdendi. Akdeniz’in ticaret yollarında dolaşanlar kuzeybatıdan gelen tüccarlardı.</p>

  <p class="indent">Hıristiyan Avrupa Müslüman tüccarları çekmeye 1453’ten sonra birdenbire başlamadı. Ama, o tarihten sonra, Osmanlı tüccarların Avrupa dünyasına girmeyi göze almaya başlamasıyla birlikte, ticaretin öncülüğü Osmanlı İmparatorluğu’na geçti. Ne var ki bu işi üstlenenler nadiren Müslümanlar arasından çıkıyordu. Bu tüccarlar, toplumsal bakımdan karmaşık imparatorluğun öteki kulları arasından çıktı: Ermeni Hıristiyanlar, Rum Ortodoks Hıristiyanlar ve Museviler aynı anda hem Osmanlı topraklarında dolaşabilme, hem de Güney ve Batı Avrupa’nın liman kentleriyle karşılıklı alım satım ağları örgütleyebilme avantajlarından yararlandılar.<a class="hlink" href="../Text/notlar.htm#not18_01" id="ref18"><sup>18</sup></a></p>

  <div class="textbox">
    <p class="center"><img alt="" src="../Images/04.png" /></p>

    <p class="textbox"><b>Resim 2.</b> İlk Osmanlı padişahlarının çoğunun portreleri gibi, Konstantinopolis’i fetheden Sultan Mehmed Han’ın bu resmi de büyük ölçüde stilize bir sanat biçemine uygun olarak çizilmiş. Yine de, belki Gentile Bellini’nin resminin hep örnek alınmasından dolayı, bu ağaç oyma çoğundan daha gerçekçi görünüyor.<br />
    Boissard, <i>Vitae et icones sultanorum turcico</i>, s. 41.</p>
  </div>

  <p class="indent">İran’dan çıkan Ermeni aracı tüccarlar çok aranan bir mal olarak ipeğe yöneldiler; 17. yüzyıl başlarına gelindiğinde Kuzey Avrupa ve Doğu Asya’nın en uzak köşelerine dek uzanmışlardı. Osmanlı İmparatorluğu’nda Ermeniler, devletin din, iktisadi yaşam, hatta iç siyasette özerklik tanıdığı bir Hıristiyan topluluktu. Ayrıca, dinleri onlara Hıristiyan Avrupa ülkelerine erişim kolaylığı sağlıyordu. Böylece, her iki toplumda da kolayca dolaşabildiler.</p>

  <p class="indent">Osmanlı yönetimi, Ermeni tüccarların bu riskli çabalarını sürdürmeleri için onlara güvence sağlayarak, bu yaygın ticaret ağını yerli yerinde tutan dingil çivisi görevini yerine getiriyordu. Öte yandan Ermeni çerçiler, Osmanlılara Doğu’nun bilgisini getirmekle kalmadılar, geniş Batı dünyasının iki dinsel kesimi arasında bağlantıyı sağlamaya da yardımcı oldular. İstanbul ve İzmir Ermenileri Venedik, Livorno, Marsilya, hatta Amsterdam ve St. Petersburg’a değin gittiler. Bu ticaret ağı Akdeniz ve Avrupa dünyalarının her yerinde birörnek bir ticaret yönteminin, Osmanlı İmparatorluğu ile Avrupa’nın geri kalan bölümü arasında bir teknolojik ve kültürel etkileşimin ve zaman içinde, iki bölge arasında başlıca iletişim ortamı durumuna gelen yeni bir halkın, yani Levantenlerin doğmasına yardımcı oldu.</p>

  <p class="indent">Her yere uyum sağlayabilen bu insanlar -başka bir deyişle, iki ya da daha çok topluma uyum sağlayabilirken, her ikisinden de ayrı olma özelliğini koruyan insanlar- var kalabilmek için çok dil bilmeyi ve yumuşak başlı olmayı gerektiren uluslararası ticaretin uzun zamanlardan beri içinde olmuşlardır. İktisadi bakımdan böylesi bir marjinallik tanımı, en azından, hem Hıristiyan Avrupa, hem de Osmanlı Avrupa’sında var olan biçimiyle Musevi topluluğuna neredeyse tamamen uyuyordu.<a class="hlink" href="../Text/notlar.htm#not19_01" id="ref19"><sup>19</sup></a> Her iki durumda da Museviler rakip tektanrılı dinin siyasal egemenliğine boyun eğmiş bir dinsel azınlıktı. Böyle olunca, ev sahiplerinin toplumunu iyi tanımalı, bu topluma uyum sağlamaya razı olmalı ve dillerini konuşabilmeliydiler. Ne ilginçtir ki, hem Hıristiyanlar hem de Müslümanlar birbirlerine duydukları denli bir düşmanlığı Musevilere karşı da gösterirken, Museviler -özellikle tüccarlar olarak ve 16. yüzyılın büyük çatışmaları sırasında- Avrupa’nın büyük bölümü ile Osmanlı İmparatorluğu’nu ayıran ideolojik uçurumu kapatmakta yardımcı oldular.<a class="hlink" href="../Text/notlar.htm#not20_01" id="ref20"><sup>20</sup></a></p>

  <p class="indent">Konstantinopolis’in düşmesi, sonuçları bakımından Akdeniz ötesi ticaretin gelişmesine yaşamsal katkı sağladı. 1453 öncesinde Akdenizli Museviler en az üç topluluk içinde yer alıyorlardı: İspanyolca konuşan İberyalılar, Arapça konuşan Mısırlı ve Suriyeliler, Rumca konuşan Bizanslılar. 1453’ten sonra bu topluluklara bağlı ayrımlar belirsizleşti. Birincisi, Padişah II. Mehmed’in İstanbul’a Anadolu ve Balkanlar’dan Museviler yerleştirme siyaseti sonunda, Aşkenazi (Alman), Romanyot (Rum) ve Karai (heterodoks) Musevilerin yeni bir karması ortaya çıktı. İkincisi, İber yarımadasının yeniden Hıristiyanların eline geçmesi ve buna bağlı olarak 1492 yılında Musevilerin sürülmesiyle doruğa ulaşan baskı siyaseti binlerce Sefardi Museviyi Osmanlı topraklarına iteledi. Üçüncüsü, 1516-17’de Suriye ve Mısır’ın alınması, kadim Arap-Yahudi topluluğunu Osmanlı illerine aktardı.<a class="hlink" href="../Text/notlar.htm#not21_01" id="ref21"><sup>21</sup></a></p>

  <p class="indent">1550 yılına gelindiğinde, bu topluluklar yeni bir toplum oluşturmak üzere Avrupa’dan olduğu kadar Ortadoğu’dan da çeşitli uygarlıkları içine alan, rahatsız bir karışımın potasında buluşmuşlardı. Toplumun özellikle Sefardi kökenli öğeleri, Hıristiyan-Avrupa ve Osmanlı yönetimlerinin ve iktisadi yapılarının, birbirinin ticaret ilkelerine karşılıklı uyum sağlamasına yardımcı oldular. Osmanlı tebaası ilk kez, Venedik, Bordeaux, Amsterdam ve Londra’da yerleşen Museviler aracılığıyla İstanbul, İzmir, Halep ve İskenderiye’deki yabancı yerleşmesine karşılık verdiler. Osmanlı Musevi tebaası Güney ve Batı Avrupa’yla doğrudan yüz yüze gelmenin kazandırdığı bilgilerden iyi yararlandılar. Osmanlı kumaş üretimi alanına girdiler ve Batı Avrupalı tüccarlarla rekabet edebilmek için Batı Avrupa’nın ticaret tekniklerini kullandılar. Museviler ayrıca, Osmanlı mâliyesinde mevkiler satın aldılar ve Venedikli, Fransız, İngiliz ve Felemenkli tüccarlarla gümrük vergilerinin pazarlığını yaptılar; Musevi simsarlar, aracılar ve tercümanlar, Osmanlı kasaba ve köylerinde, Osmanlı görevlileri karşısında yabancı tüccarları ve diplomatları temsil ettiler. Çoğunlukla Osmanlı Arap Müslümanlar, Ermeni Hıristiyanlar, Ortodoks Rumlar ve Türk Müslümanlarla ortaklaşa girişimleri dolayısıyla kurdukları ticaret ilişkileri, kültür bağlarına dönüştü. İngilizler, Fransızlar ve Osmanlılar bu iş ve kültür alış verişlerinde yer aldılar ve böylelikle iktisadi, kültürel ve siyasal köprüler kurup bu köprülerden geçtiler.</p>

  <p class="indent">18. yüzyılda Rum Ortodoks ticaretinde canlanma görüldü. Bu yüzyılda büyük Osmanlı limanlarındaki dindaşlarıyla bağlantı kuran Fenerli Rumlar yalnızca Osmanlı Akdeniz dünyasındaki ticarete egemen olmakla kalmayıp, ayrıca devletin parasal uygulamalarını yönlendirecek, hatta Atlas Okyanusu’na kıyısı olan devletlere kendi antrepolarında meydan okuyacaktı. Oysa Rum Ortodoks tüccarların imparatorluklar arası taşımacılığı yönetmesi, Rum simsarların pek çok Osmanlı liman kentinde ticaret borsalarını denetim altında tutması yeni değildi ve Osmanlı deniz taşıma ve ticaretinin temelinde katkısı olan, uzun süre omurgasını oluşturan Rum denizcilerdi.<a class="hlink" href="../Text/notlar.htm#not22_01" id="ref22"><sup>22</sup></a></p>

  <p class="indent">Böylece, Sultan Süleyman’ın İmparator V. Karl’a Akdeniz’de ve Balkanlar’da askeri ve ideolojik bakımdan meydan okuduğu sırada, Osmanlı kulları harıl harıl Osmanlı ile Hıristiyan Avrupa’nın ticari ve toplumsal kumaşını dokumaya uğraşıyorlardı. İstanbul, Halep ve Selanik sokaklarında olduğu kadar ticaret ortaklıklarının yöneticileri arasında, devlet meclislerinde ve özellikle Babıâli’de de din uyuşmazlıkları çoğu kez kişisel çıkarlarla çarpışıyordu. Ermeni, Rum Ortodoks, Musevi diyasporaları, hatta oluşma evresindeki Müslüman ticaret diyasporaları iletişimi kolaylaştırdı ve bu çevrelerde daha bütüncül bir bakış açısına varılmasını teşvik etti. Güney Avrupa devletleri ile Osmanlı İmparatorluğu arasındaki ilişkiler 15. yüzyılda tek tük ve daha çok kuramsal kalmışsa da, 16. yüzyıl sonuna gelindiğinde, geniş bir çıkarlar dizisi Osmanlıları Avrupa devletler düzenine ve ekonomisine sarmaş dolaş bağlamıştı. Gelecekteki iktisadi ve toplumsal bunalımlar bu sistemi sarsacaktı. 1700 yılına gelindiğinde ortaya çıkansa, Osmanlı İmparatorluğu’nun bir Avrupa devleti olduğuna ilişkin neredeyse evrensel anlayıştı.</p>

  <h2 class="section">Avrupa’nın Değişen Görüntüsü</h2>

  <p class="indent">Oysa modern tarihçiler, Osmanlı İmparatorluğu’nu bu dönemde bile Avrupa’nın bir parçası olarak düşünmezler pek. Hep aynı kaldığını düşledikleri Doğu’nun tersine, Avrupa’ya bunalımı, değişimi ve iyiye gidişi yakıştırırlar. 16. yüzyıl kin ve düşmanlığın körüklediği din savaşlarıyla son buldu; korkunç Otuz Yıl Savaşları bir sonraki uzun süreli çatışmanın kapısını araladı. Yiyecek üretiminde, nüfus bilgilerinde, küresel ticarette ve yönetimde şiddetli dönüşümler meydana geldi. İngiltere ve Hollanda’da uluslar topluluğu (<i>commonwealth</i>) sistemi ortaya çıktı; yönetimlerde merkezin ağırlığı arttı. Bu mutasyonların harmanı olarak ortaya çıkan 1700 başının Avrupa’sı, 1500 yılındakine göre kökten değişmiş bir görünüm kazanmıştı. Bu dönüşümü kimi tarihçiler teleolojik anlamda, moderniteye ya da bir başka açık ya da kastedilmiş ereğe doğru bir tırmanış olarak yorumlamışlardır. Bu değişimlerin çoğu Osmanlıları da, Avrupa’nın geride kalan bölümü kadar sarstı. Ne var ki, bilimciler bu dönüşümlerin Osmanlı devletinde de görüldüğünü kabul ettiklerinde bile, “Şark” bağlamında, ilerlemenin göstergesi olmak yerine çöküşü belirlediğini söylediler.</p>

  <p class="indent">Osmanlı İmparatorluğu’nun Avrupa’nın diğer bölümüyle ilişkilerinin nasıl çarpıcı biçimde değiştiğine bakılınca, böyle bir sonuç akıl dışı değil. Askeri denge, kuşkusuz, tamamen Batı’ya kaymıştı; Hıristiyan Avrupalılar artık “Türk”ün yağmalayarak, köleleştirerek, din değiştirterek hızla batıya ilerlemesinden korkmuyorlardı. Oysa, bu yeni dengede mutlak bir Osmanlı gerilemesi görmenin savunulur yanı yok. İspanya, Portekiz ve İtalya devletleri 17. yüzyıl bunalımlarına nasıl İngiltere ya da Fransa’dan farklı ve daha az başarıyla tepki göstermişse, Osmanlı İmparatorluğu da öyle tepki gösterdi. Ama bu Akdeniz devletleri hiçbir durumda geniş Batı dünyasının dışında kalmadılar, hiçbir durumda Avrupa’nın geride kalan bölümünce bir başlarına bırakılıp unutulmadılar.</p>

  <p class="indent">Osmanlı örneğinde, Avrupa’yla bütünleşme yönündeki ilerleyiş gerçekten de 17. yüzyılda hızlandı. Bu durumun çoğu kez farkına varılmaması, belki Osmanlı devletinin siyasetine yansımamış olmasındandır; çünkü kendisini “ıslah” ederek eski şanlı günlerine dönme peşindeki Osmanlı devleti Avrupa’nın geri kalan bölümündeki yenilikleri benimsemeye bir sonraki yüzyıla dek başlamadı. Öncülüğü devlet üstlenmedi, Akdeniz’in liman kentlerinde ve Balkan uç boylarında oturan Osmanlı tebaası ve yabancılar görüş alışverişlerini yoğunlaştırdılar ve Osmanlı uç boylarında kendilerine ticari ve toplumsal anlamda ayrı bölgeler açtılar. Osmanlı merkez yönetimiyle iyi ilişkiler kurmaya artık eskisi denli gereksinim duyulmadığı bu taşra ortamlarında, kültürler arası iletişimin aracıları Museviler ve Müslümanlar ticari üstünlüklerini yitirmeye başladılar.</p>

  <p class="indent">İktisadi gücün Osmanlının tebaası arasında bir halktan ötekine aktarılması, Osmanlı devletinin zayıflamasına (ama belki de Osmanlı toplumunun değil) katkıda bulundu; çünkü Batı Avrupalı ve yerel Osmanlı tüccarlar ile devlet görevlileri arasındaki yeni ilişkinin sonuçlarından biri olarak İstanbul gümrük vergileri ve öteki vergiler üzerinde denetimini yitirmeye başladı. İktisadi ve siyasi alanlarda merkezin gücünü yitirmesi, pek çok Osmanlı tebaasının işine yaradı ve Osmanlı ekonomisin Avrupa’nın geri kalanınkiyle daha da bütünleşmesine yardımcı oldu. Yalnız Ermeniler ve Rum Ortodoks Hıristiyanlar değil, İngilizler, Felemenkliler ve Fransızlar da Musevi ve Müslüman aracıları dirsekleyip kendi çoklu bağlaşmalarının biçimlendirdiği yeni Levanten dünyasında başat noktalarda görevler üstlendiler. Hem Osmanlı hem de Batı Avrupa toplumunu eş zamanlı etkileyen değişimler, Levantenlerin iletişim yeteneklerini geliştirdi. Örneğin, 1640’lardaki kendi iç savaş karışıklıklarından kaçıp Osmanlı topraklarına gelen İngilizler, aynı dönemde Osmanlı İmparatorluğu’nu sarsan benzer karışıklıları kendi çıkarlarına kullanabildiler.<a class="hlink" href="../Text/notlar.htm#not23_01" id="ref23"><sup>23</sup></a></p>

  <p class="indent">Osmanlı İmparatorluğu’nu 1400’lerin sonları öncesinde Avrupalı saymamak muhtemelen doğru olacaktır. Her ne kadar iki yapının ortak pek çok yanı olsa da, ideolojik, siyasi, askeri, iktisadi ve tarihsel benzemezlikler hâlâ yığınladır. Oysa izleyen iki yüzyıl boyunca Osmanlı İmparatorluğu ve Avrupa’nın diğer bölgeleri birbirlerinden daha çok şey öğrendi ve birbirlerine gitgide daha çok benzediler. Ayrılıklar, özellikle de ideolojik alanda, sürüp gitti. Her ne kadar, 18. yüzyılda Osmanlılara, Richard Knolles’in 16. yüzyılın sonlarında dediği gibi,<a class="hlink" href="../Text/notlar.htm#not24_01" id="ref24"><sup>24</sup></a> “Avrupa’nın dehşet saçan belası” diyen Batı Avrupalı az kaldıysa da, bu bakışın yerini alan “Avrupa’nın hasta adamı” imgesinin daha olumlu olduğu hiç de söylenemezdi: Avrupa Osmanlıları daha fazla kendinden sayıyordu, fakat onlara olumsuz bir gözle bakıyordu. Pek çok Hıristiyan Avrupalının kafasında korkunun yerini saygı ya da kendi içine kabul etme değil, hor görme almıştı.</p>

  <p class="indent">Yine de gerçeklik -gerek dönemin, gerekse 20. yüzyıl tarihçilerinin de açıkladığı biçimiyle- neredeyse tam bir ayrıma yol açanın din düşmanlığı olduğunu söyleyen yalınkat görüşe bir türlü uymuyordu. Ne denli isteksizce olursa olsun, Avrupa kendinden bir parça olan Osmanlı’yı Bizans’ın kalıtçısı olarak kabul etmeyi öğrenmişti. Felemenk, İngiliz, Fransız ve Venedik elçileri İstanbul’da oturdular ve Osmanlılar 15. ve 16. yüzyılda İtalya’da ortaya çıkan uluslararası diplomatik sistemin bir parçası -hatta belki de çekirdeği- durumuna geldiler. Ermeni, Rum Ortodoks ve Musevi Osmanlı tüccarları Akdeniz’de, hatta Atlas Okyanusu sularında dolaştılar. Modern çağın başında evrensel Katolik kilisesinin parçalanmasıyla birlikte, din ve toplum ilişkisinin yeniden değerlendirilmesi sırasında İslam ve Musevilik (kabul edilmese bile) tanındı. İdeolojik anlamda bile ayrılıklar geriye itildi ve iki yanda yer alan toplumlar gittikçe birbirini andırır duruma geldi. Bu durumun incelenmesi tarihçiye yeni bir araştırma ve yorumlama dünyasının kapısını açıyor.</p>
</body>
</html>
