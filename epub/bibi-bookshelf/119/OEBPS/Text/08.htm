<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">SEKİZİNCİ BÖLÜM</span><br />
  SONUÇ: DAHA GENİŞ BİR BATI DÜNYASI</h1>

  <p class="nonindent"><span class="dropcaps3lines">B</span>ir devletin doğuşunu açıklamak hiçbir zaman kolay olmaz. Niçin bir halk bir başka halk karşısında başarı kazandı? Belirli bir aile nasıl olup da monarşik bir sistem kurmayı becerdi? Bir ordunun başka bir orduyu yenmesini hangi etkenler hazırladı? Bir etnik, dilsel ya da kültürel grup bir başkası üzerinde neden egemenlik kurmayı öğrendi? Aslında, devletin kuruluşunun hiçbir zaman tek bir ya da en iyi açıklaması yoktur; bu sürecin ayrıntıları hep eleştirel bir nitelik taşır, birey ve grubun kimliğine ve önyargılarına göre değişir. Örneğin, zengin ve gelişkin eski Pers İmparatorluğu, Herodotos ile diğer kadim Yunan tarihçilerinin gözünde barbar zorbalığının temsilcisiydi; Amerikalıların “yazgı gereği” ya da İngilizlerin “beyaz adamın külfeti” dediği şey, Amerika yerlileri ya da İrlandalılar için acımasızlık ve kötü talihten başka bir şey değildi. Şurası gerçek ki, devletlerin oluşum tarihleri, her zaman bir miktar gerçeğe dayanmakla birlikte, çoğu kez daha sonraki dönemlerin arzularına göre inşa edilmişlerdir; devlet ya da ulus kimliğinin çekirdeğini bu tarihler oluşturur.</p>

  <p class="indent">Osmanlı devletinin kuruluş öyküsü de bunun dışında değil. Osmanlı hanedanının soyunun soylu ve çok eski bir geçmişi olduğunu, ya da Osman, Orhan ve Murad’ın becerikli siyasetçi ve yırtıcı savaşçılar olarak ün kazandıklarını iddia eden kabul görmüş anlatıları destekleyecek pek az kanıt var. Gerçekten de, somut belgelere dayanma anlamında, hanedanın etnik köken bakımından Türk olduğunda bile kesinlik yok. Türkmen olduğu denli pekâlâ Arap, İran, hatta Fransız kökenli bile olabilirdi (gerçi, sağduyu ve ikinci derecede kanıtlar Orta Asya kökenli olmasını gerektiriyor). Ne var ki, kimlik dediğimiz şey tarihsel ve toplumsal kurgular olduğuna göre, bu durumda tarihsel açıdan en önemli olan, başkalarında olduğu gibi, Osman’ın gerçekte Orta Asya’dan mı kopup geldiği ya da anadilinin Türk, Hint-Avrupa ya da Sami kökenli mi olduğu değil, ondan sonra yaşayanların onun belirli şeyler yapmış olduğuna ve belirli biçimlerde davranmış olduğuna inanmalarıdır. Başka bir deyişle, Osmanlı kimliğinin merkezindeki inanç, hanedanın Orta Asya’dan gelmiş olduğuydu; Türkiye Cumhuriyeti’nde kimliğin vazgeçilmez bir yanı Osman’ın Türk olduğudur ve Osmanlı toprakları üzerinde sonradan yükselen diğer devletlerin kendilerini algılayışlarındaki kesin bir yargı da Osmanlı hükümdarlarının Türk olduğu, kendilerininse kesinlikle Türk olmadığıdır.</p>

  <p class="indent">Ayrıca sağduyunun akla getirdiği bir başka konu da, her ne kadar Osmanlı soyu (en azından erkek kolu) Türk kökenli de olmuş olsa, Osmanlı Beyliğinin ideolojik ve siyasal biçimlenmesi İran, Arap toprakları, Bizans İmparatorluğu ve İtalyan kent devletlerine çok şey borçlu olduğudur. Bunlarla birlikte, başlangıç yüzyıllarında devlet Ortadoğu ve İslam uygarlıklarından yararlanmıştı. Üstelik, Bizans’a komşu olmakla yetinmedi; bu Rum Ortodoks devletiyle fiziksel anlamda da sarmaş dolaş oldu ve Osmanlı beyleri kısa sürede gerek Ceneviz, gerekse Venedik’le çabucak ticari ilişkiler kurdular. Böylesi bir ara bölgede yaşayan Osmanlılar, Hıristiyan dünyası ve o dünyanın kurumları hakkında bilgiler edinmekte ve kimilerini benimsemekte ustalık gösterdiler. Osmanlıların eşleri ve cariyeleri çoğu kez Avrupa devletlerinden ve hanedanlarından geldi; devlet bürokrasisi ve yönetimi Bizans kaynaklarına çok şey borçluydu; devletin iktisadi ve ticari politikaları Ceneviz ve Venedik modellerini örnek almıştı. Eğer 15. yüzyıl başlarında bir Avrupa uygarlığı kavramı var olsaydı, bu devlete orada kesinlikle bir yer olurdu.</p>

  <p class="indent">Erken modern çağ dünyasında birleştirici bir “Avrupa” kavramı tabii ki yoktu. Din, Hıristiyan ve İslam dünyalarını birbirinden ayıran güçlü bir duvar olarak kaldı. Gerçekten de, 1453 yılında Konstantinopolis’in ele geçirilmesi, yeni doğmuş bu Müslüman devlete karşı Hıristiyan dünyasının duyduğu korku ve nefreti derinleştirirken, Osmanlılarda kaçılmaz bir yazgı duygusunu büyütmüştü. Başka bir deyişle, ekonomik ve toplumsal ilişkilerin, kız alıp vermelerin neden olmuş olabileceği, daha geniş bir Avrupa ile ruhsal ve fiziksel bütünleşme düşüncesine ilişkin ne varsa, İstanbul’un fethi onları henüz başlangıç aşamasındayken kesintiye uğrattı. Yine de, Hıristiyan dünyasının bir felaket olarak algıladığı bu durum bile, bazı açılardan uzlaşma düşüncesini esinledi. İstanbul’un ele geçirilmesinin, Osmanlıların Roma İmparatorluğu’nun vârisi olma iddialarına meşruluk kazandırdığı kuşkusuzdu. Ayrıca, imparatorluğun göbeğinde bulunan bir iktidar boşluğunu doldurdu ve Doğu Akdeniz’de etkinliği olan bütün tüccarların hükümetlerini bu Müslüman devletle ticari ve siyasi anlaşmalara girmek ve topraklarında yerleşimler kurmak zorunda bıraktı. Elini en çabuk tutan İtalyanlardı: Galata’daki Ceneviz kolonisi, daha Konstantinopolis düşmemişken, bir antlaşma bağladı; Venedik Senatosu haberi alır almaz ticaret anlaşması bağlamak üzere acele bir temsilci gönderdi. Sonraki yıllarda İtalya’yı, Fransa, İngiltere, Felemenk ve diğerleri izledi.</p>

  <p class="indent">Yabancılar ve hükümetleri, temel kuralların belirlendiği bu tür antlaşmalar yardımıyla Osmanlılarla iletişim kurabildikleri gibi, Osmanlı toplumunu da doğrudan tanıma imkânı buldular. 16. yüzyıl boyunca ve 17. yüzyıl başlarında, konsolosların, rahiplerin ve tüccarların Kahire, Halep ve İzmir gibi kentlere yerleştikleri sırada, bazı Avrupalı devletler diplomatlarını İstanbul’da görevlendirdiler. Fransız, İngiliz, Felemenkli ve diğer konuklar kısa sürede bu kentlerin bir parçası oldular ve deneyimlerini, izlenimlerini hükümetlerine ve memleketlerindeki insanlara ilettiler. Bu tür buluşmalar Hıristiyan ve İslam dünyaları arasındaki ideolojik uçurumu kapatmaya yardımcı olduğu gibi, imparatorluğun daha az acayip ve korkunç görünmesini sağladı.</p>

  <p class="indent">Osmanlıların, diğer Avrupa krallıklarında böyle uç yerleşimler açmaya kendi devletlerinin de hakkı olduğunda ısrar etmelerine karşın, Osmanlı topraklarındaki bu Batı Avrupalı yerleşimlerine pek dengiyle karşılık verilmedi. Erken modern çağda, deniz kazalarından kurtulmuş ve tutsak edilmiş Türklerin yolu kimi zaman Londra, Paris ve Ceneviz sokaklarına düştüğü gibi, ara sıra devlet temsilcilerinin de Batı Avrupa ülkelerine gittiği olurdu. Yine de, 16. yüzyıl sonlarının Venedik’inde Osmanlı Müslümanlarının kurduğu küçük bir <i>fondaco</i>’yu saymazsak, Osmanlı toprakları dışındaki başka herhangi bir Avrupa kentinde, 18. yüzyıla gelinceye dek bir Osmanlı Müslüman mahallesi bulunmuyordu. Bu nedenle, her ne kadar Osmanlı liman kentlerinin halkı yerli ve yabancı Hıristiyanların yabancısı olmasalar da, imparatorluğa girme yürekliliğini gösteren bu az sayıda Batı Avrupalı dışında Osmanlı Müslümanlarını -yolu Avrupa’ya düşmüş köle, tutsak ya da olağandışı elçiler dışında- tanıyan Avrupalı pek yoktu. Üstelik, bu tek yanlı tanışıklıkta ortaya çıkan bir başka nokta da, birçok Osmanlının yabancıları tek tek, kişi olarak tanımasına karşın, o kişileri üreten uygarlığı pek azının doğrudan tattığıydı. Benzer biçimde, her ne kadar Osmanlı hükümeti, temsilcilerden, din değiştirenlerden, tüccarlardan ve din yayanlardan Batı konusunda pek çok şey öğrenmiş olsa da, Osmanlı halkı, başka Avrupa devletleri ve toplumları konusunda, onların Osmanlılar konusunda bildiklerinden büyük olasılıkla çok daha azını biliyordu. Sonuç olarak, erken modern çağda Osmanlı İmparatorluğu ile Avrupa’nın geri kalan bölümü arasındaki etkileşim hakkındaki bilgimiz büyük ölçüde Osmanlı dışı kaynaklara dayanıyor.</p>

  <p class="indent">Kısmen belgelerin ağırlıkla böyle dış kaynaklı olması nedeniyle, tarihçiler öteden beri 16. yüzyıl Osmanlı İmparatorluğu’nu ve özellikle Kanuni Sultan Süleyman’ın hükümdarlık dönemini (1520-66) çok parlak bir dönem olarak düşünmüşlerdir. Sık sık “Altın Çağ” diye nitelenen bu dönem boyunca imparatorluk Balkanlar, Akdeniz ve Ortadoğu dünyalarında “doğal” sınırlarına ulaştı. Osmanlılar ayrıca, düşmanlarına karada ve denizde askeri üstünlük sağladılar ve en uzak eyaletlerde bile “despot” bir denetim kurdular. En önemlisi ise, iddia edildiğine göre, imparatorluğun toplumsal ve idari kurumları öylesine katışıksız bir kusursuzluğa ulaşmıştı ki, oradan sonrası ancak yozlaşma olabilirdi. Kısacası, birçok araştırmacı Süleyman’ın kurduğu yönetimi, erken dönem Osmanlılarının ulaşmaya çabaladığı ve ondan sonra da, belki de kaçınılmaz olarak, yozlaştırdıkları bir ideal olarak kavramlaştırdı.</p>

  <p class="indent">Bu modeli hem Süleyman’ın kendi soyundan gelenler kabul etti, hem de Osmanlı vakanüvisleri onun kalıcılaşmasına katkıda bulundu. Böyle bir model önermeyi mümkün kılacak pek çok nokta vardı, çünkü tarihçilerin genellikle örnek olarak gösterdiği kurumlar -yeniçeri ocağı, tımar sistemi, kanunnameler ve saray- Süleyman’ın hükümdarlığı sırasında özellikle iyi işledi. Yine de, bu modelin kabul edilmesi, bir ortaçağ kilisesinin içini incelemeden dış cephesine hayranlık duymaya benzer. Osmanlı İmparatorluğu’nun birkaç kuruma indirgenemeyecek denli karmaşık bir yapısı olması bir yana, daha Süleyman döneminde bile yeni gelişen bazı örgütlenmeler “gerileme” sürecine girmişti ya da tümüyle terk edilmişti; kimileri ise henüz ortaya çıkmamıştı. Sık sık benzersiz ya da tipik Osmanlı kurumları şeklinde nitelenenler bile daha sonraki dönemlerin onlara yüklediği kusursuzluğa hiçbir zaman erişmemişti. Bu kurumlar, her zaman olduğu gibi Süleyman döneminde de sürekli değişim içindeydi, geçirgendi ve geçiciydi.</p>

  <p class="indent">Osmanlı kurumlarının hiçbir zaman değişmez olmadığı gibi, Osmanlıların Avrupa’nın geri kalan bölümüyle ilişkileri de hiçbir zaman sabit kalmadı. 14. yüzyıl ile 15. yüzyıl başlarında Osmanlıların uluslararası ilişkilerinde öne çıkan taraf, Bizans İmparatorluğu ve diğer devletlerle olan esnek bir ilişkidir. Ama 15. yüzyıl ortalarına gelindiğinde, Rum Ortodoks devi tükenmişti. 1453 yılından sonra Osmanlı İmparatorluğu Katolik Avrupa’yla hem Balkan Yarımadası’nda, hem de Akdeniz’de doğrudan karşı karşıya geldi. Bu davetsiz giriş bütün Katolik devletleri, fakat özellikle artık İslam deviyle ortak sınırlar paylaşan Polonya, Macaristan ve Venedik gibi devletleri yılgınlığa düşürdü, karışıklığa itti.</p>

  <p class="indent">Osmanlıların batıya doğru ilerleyişi, birinci saldırı dalgasından sağ çıkan Katolik devletleri arasında, büyük olasılıkla en çok Venedik Cumhuriyetini etkilemiş ve dönüştürmüştü. Çünkü artık Venedik Osmanlılarla yalnız ortak bir sınıra sahip olmak ve Osmanlı liman kentlerinden tahıl, baharat ve öteki malları sağlamak zorunda kalmayıp, ayrıca önceki birkaç yüzyıl boyunca Akdeniz’de zorluklarla kurduğu deniz ticaret imparatorluğunun yavaş yavaş elden çıkışına alışmak zorundaydı. 1453 yılında İstanbul’un alınmasıyla başlayıp, iki yüzyıl sonra, 1669 yılında Venedik’in elindeki Girit’in fethiyle sona eren dönemde Osmanlı İmparatorluğu Venedik İmparatorluğunu, bu kent-devletinin elinde Adriyatik’in doğusunda birkaç ada kalana dek, yavaş yavaş yuttu.</p>

  <p class="indent">15. yüzyıl sonlarına doğru Venedik İmparatorluğu Osmanlılarla askeri bakımdan boy ölçüşür durumda idiyse de, yüzyılın başlarında, artık denizlerde bile rekabet edebilir durumda değildi. Üstelik, yirmi otuz yıl içinde kent-devleti, ancak diğer güçlü ve saldırgan güçlerle ittifaka girerek savaşmaya razı olacaktı. O zaman bile, çatışmaya girmekte isteksiz davranacaktı, çünkü her çatışmayla Eğriboz, İnebahtı ve Kıbrıs gibi kolonilerini birer birer yitirdikçe, sınırları ve kaynakları daralacaktı. 17. yüzyılın ortalarına gelindiğinde ise Girit örneğinin kanıtladığı gibi, Venedik’in artık diğer Hıristiyan devletlerin tarafsız kalacağına güveni kalmamışta. Girit örneğinde, Felemenk, İngiliz ve Fransız gemilerinin tümü, Osmanlı askerlerini taşımaya ve yiyecek, mühimmat gereksinimlerini karşılamaya yardımcı olarak, Venedik’in Girit’i yitirmesine doğrudan katkıda bulunmuşlardı.</p>

  <p class="indent">Dikkat çekici olan şu ki, Osmanlı-Venedik ilişkileri, bu küçük düşürücü kayıplar sonucunda çökmedi. Tersine Venedik, imparatorluğun yerine ticareti, gücün yerine diplomasiyi koymayı öğrendikçe ilişkiler daha da zenginleşti ve karmaşıklaştı. Uyum sağlama yeteneği sayesinde Serenissima, Osmanlı İmparatorluğu’nun Avrupa’nın geri kalan bölümüyle bütünleşmesinde anahtar role sahip olduğunu kanıtladı. Hıristiyan ile Müslüman Avrupa arasına yuvalanmış bir uç boyu ülkesi olarak Venedik bir tür ara bölge durumuna geldi; varlığını sürdürebilmek için değişen koşullara uyum sağlamak zorundaydı. Birçok Venedikli, Osmanlılara ait İstanbul, Eğriboz, İnebahtı ve Kıbrıs’ta tüccar olarak ikamet ediyordu. Buralarda Osmanlının yol ve yordamını öğrenerek, bu bilgiyi Batı Avrupa’nın her yerine yaydılar ve imparatorluğunu yitirmesine karşın Venedik’in iktisadi gücünün ayakta kalmasını sağladılar.</p>

  <p class="indent">Venedik’in Osmanlılar karşısındaki bu kırılgan durumu, yöneticilerini o ünlü diplomatik yapıyı oluşturma yolunda kamçıladı. Becerikli görevliler bu yeni devle en kolay nasıl geçinip başa çıkılacağını öğrenmek üzere İstanbul, Halep, İskenderiye ve diğer Osmanlı kentlerine yerleştiler. Venedikliler diğer Avrupa devletlerine zaman içinde bu alanda öncülük yapmakla kalmayıp, aynı zamanda, Osmanlı ülkesinde yetkinleştirdikleri diplomasi tarzlarını diğer İtalyan devletleri ve sonra da Avrupa’nın geri kalan bölümüyle ilişkilerinde uyguladılar. Erken modern çağ diplomasisinin gelişmesinde bu ilk modeller yaşamsal önem taşıdı.</p>

  <p class="indent">Osmanlı İmparatorluğu Avrupa’nın derinliklerine ilerledikçe, Osmanlı toplumunun yapısı da evrim geçirdi ve bünyesine katılan milyonlarca Hıristiyan ve Musevi tebaaya ve Avrupa’dan gelen binlerce ziyaretçiye adapte oldu. Osmanlının uyum sağlama süreci ekonomi, diplomasi, din ve hatta uygarlık alanındaki eklemlenmeleri büyük ölçüde kolaylaştırdı. Gerçekten de, Osmanlı yayılmasında önemli bir öğe de, devletin ve toplumun Avrupa uygarlıklarından öğrenme yeteneği ve Avrupa’nın temel değerlerine kendini uyarlamasıydı. Hıristiyan ve İslam uygarlıkları arasındaki sınırların, Osmanlının klasik çağında -Batı emperyalizmi zorlamadan çok önce- yıkılmaya başlaması, Avrupa'nın öğrenme merakı kadar Osmanlı esnekliğinin bir yansımasıydı. İdeolojik duvarlar yerle bir oluyor değildi; bir yandan bunlar hâlâ Doğu ile Batı arasında engel oluşturmayı sürdürüyor, bir yandan da, 16. yüzyılda Hıristiyan dünyası parçalandığında olduğu gibi, Avrupa’nın ortasına yenileri dikiliyordu. Bununla birlikte, dinsel inanç birincil toplumsal kimlik olmaktan yavaş yavaş çıkıyordu; yerini, içinde Osmanlıların kendilerine daha rahat yer bulabilecekleri -zaman içinde oldukça olumsuz bir hal alsa da- başka yapılara bırakıyordu.</p>

  <p class="indent">İmparatorluğun kendini 16. ve 17. yüzyıl Avrupa dünyasına yerleştirmesine olanak sağlayan şey, kısmen, Osmanlı esnekliğiydi. Hükümet artık erken modern çağ Avrupa dünyasında kendine dilediği gibi yer beğenemeyeceğini ve gittikçe, dengi olan ve hatta daha güçlü devletlerle pazarlığa oturmak zorunda olduğunu iyice anlamıştı. Bu dönüşümün nedenleri bir ölçüde içeriden kaynaklanmış olabilir. 16. yüzyılın sonlarına doğru, Osmanlı İmparatorluğu aynı anda hem daha çok bürokratikleşti, hem de daha az merkeziyetçi bir yapı edindi. Sonuçta, padişahın hükümetinin, silahlı insan gücünü denetleme ve yönlendirme becerisini karmaşıklaştıran bir iktidar dağılımı ortaya çıktı. 17. yüzyılın ortalarına gelindiğinde Osmanlılar, değil Habsburgları ya da Safevileri, Venediklileri bile yenemez duruma düştüler. Osmanlı devletinin Avrupa’nın geri kalan bölümüyle ilişkilerindeki siyasetini pazarlık ve hatta ödünler gittikçe daha çok belirlemeye başladı.</p>

  <p class="indent">Öte yandan, Avrupa içi güç dengesindeki değişmeler de Osmanlı bütünleşmesini harekete geçiren bir etmen oldu. Önce İtalya’nın, ardından Avrupa’nın geri kalan bölümünün parçalanması, bir Hıristiyan birliğini akla getiren ne varsa hepsini yok etti ve yerini, evrensel bir Hıristiyanlık düşüncesine katkıları laftan öteye gitmeyen prensler ve hükümdarlar aldı. Bu seküler siyasetin doğmasının hemen ardından, Rönesans’ın siyaset alanında yaptıklarını ideoloji alanında gerçekleştirecek, Protestanlık biçiminde ortaya çıkan ilkeler gelişti. 17. yüzyıla gelindiğinde, Osmanlı toprakları dışında kalan Avrupa, dinsel ve siyasal farklılıkları yalnız daha kolay uzlaştırabilme yeteneği geliştirmekle kalmadı; aynı zamanda, Osmanlı savaş makinesi karşısında Habsburg İmparatorluğu’nun, Venedik Cumhuriyeti’nin, Felemenkli ve İngiliz korsanların kazandığı büyük başarılar, Avrupa’nın geri kalan bölümünün bu büyük ülkeye duyduğu korkuyu büyük ölçüde azaltmıştı.</p>

  <p class="indent">Üstelik, Batı Avrupa’nın Osmanlılardan daha az korkmaya başladığı sırada, coğrafyasının ufku da genişlemekteydi. 15. yüzyılda Akdeniz ile Atlas Okyanusu kıyısı devletlerinin din yayma ve ticari faaliyetlerinin odağı Doğu iken, 16. yüzyıla gelindiğinde Amerika kıtası çekicilik kazanmıştı; 17. yüzyılın ortalarına gelindiğinde ise, Atlas Okyanusu kıyısı devletlerinin başlıca dikkati batıdaki denizlere kaymıştı. Bunun ışığında bakınca, Cromwell’in 1655 yılında Akdeniz yerine Karayip Denizi’ne donanma gönderme kararı, sık sık daha erken bir tarihte başladığı söylenen yaşamsal bir değişimin işaretiydi.</p>

  <p class="indent">Avrupa genişlemesini ve emperyalizmini incelerken tarihçiler Ortadoğu’yu görmezden gelip Amerika ve Asya kıtaları üzerinde yoğunlaşma eğiliminde olmuşlardır. Oysa bu vurgu bir ölçüde tarihe bugünün gözüyle bakmanın ürünüdür. Batı Avrupalı toplumların çoğu, 17. yüzyılın ortalarına değin paralarını ve insan gücünü, Uzakbatı ya da Uzakdoğu’ya değil, Akdeniz dünyasına ayırmayı sürdürdüler. Örneğin, 17. yüzyılda Osmanlı İmparatorluğu’nda oturan İngiliz ve Fransızların sayısı, büyük olasılıkla Amerika kıtasında oturanlardan daha çoktu; Felemenk, İngiliz ve Fransız Levant şirketleri, Doğu Hint Adaları ve Amerika kıtasındaki kardeş şirketlerinden daha çok gelir elde ettiler. Öte yandan, aşağı yukarı bu dönemden sonra, Amerika kıtasına göçler ve oradan sağlanan gelir arttı; Hindistan ve Maluku Adaları’ndan gelen kumaş ve baharatın sağladığı gelir Akdeniz kaynaklarından sağlananı geride bırakmaya başladı.</p>

  <p class="indent">Bunun sonucunda, 17. yüzyıl sonlarının Daha Geniş Avrupa Dünyası yeni bir biçime büründü. Artık Akdeniz suları bu dünyanın orta yeri sayılmıyordu; Avrupa devletleri artık dikkatlerini anakaranın güneydoğu ucuna toplamıyorlardı, artık Osmanlı devleti aralarında önemli bir oyuncu olarak yer almıyordu. Bunun yerine, Avrupa’nın göbeği kuzeybatıya kaymış ve bu kıtanın en güçlü devletlerinin gözü Amerika kıtasına ve Doğu Asya’ya çevrilmişti; Osmanlı İmparatorluğu ise aralarında ikinci sırada bir güç durumuna düşmüştü. 17. yüzyılın ortalarına gelindiğinde, bu Müslüman devletten artık korkan kalmamıştı (gerçi toplumsal ve dinsel çeşitliliğine hayranlık duyanlar vardı); artık birçok devletten sadece biri olarak görülüyordu. Modern dönemde imparatorluk, Avrupa’nın geri kalan bölümü için yeniden bir tehlike teşkil edecekti; fakat bu kez tehlike, kuvvetinden daha çok, zayıflığından kaynaklanacaktı. Erken modern dönem Avrupa’sının en büyük kaygılarından biri, bu her zaman görkemli, durmadan değişen ve kimi zaman saldırgan Osmanlı devletini nasıl kavrayacağı, denetim altında tutacağı, ondan nasıl borç alacağı ve onunla nasıl bütünleşeceği iken, 18. ve 19. yüzyılların “Doğu Sorunu” farklı bir mesele etrafında dönüyordu: Sorun bu kez aynı varlığa destek olup olmamak, olunacaksa nasıl destek olunacağıydı. En sonunda, can çekişe çekişe parçalanmasına acımasızca seyirci kalındı.</p>

  <p class="indent">Osmanlı İmparatorluğu 16. ve 18. yüzyıllar arasındaki dönemde kısa bir süre, Avrupa devletlerinin oluşturduğu birliktelik içinde tam ve etkin bir üye olarak yer aldı. Ama modern dünyanın doğmakta olan imparatorluklarına koşut bir yol izlemedi, ya da büyük olasılıkla izleyemedi. 18. ve 19. yüzyıllarda İngiltere, Fransa ve Prusya, modern ulus-devleti meydana getirecek siyasi, iktisadi ve toplumsal kurumları geliştirmede başı çekti; ne Venedik, Habsburglar, Osmanlılar, ne de başka herhangi Akdenizli bir güç onların açtığı yolda etkili biçimde ilerlemeyi başarabildi. Özellikle Osmanlılar, Avrupalı ulus-devletlerin yükselişini şekillendiren ve onlarda ortak bir kamusal ruh ve yurttaşlık duyguları uyandıran modernleşme, demokratikleşme, anayasal özyönetim, merkezileşme ve sanayileşme süreçlerinde birçok engelle karşı karşıya kaldı. Örneğin Fransa, halkının çoğu için (ama tümü değil) ortak dil, ortak din, ortak yönetim, ortak tarih ve ortak sınırlar düşüncesine dayalı ortak bir kimlik inşa etmeyi öğrendi. 1800 yılına gelindiğinde, Fransa halkının çoğu Fransızlıklarını kimliklerinin özü olarak görüyorlardı. Oysa Osmanlı İmparatorluğu’ndaki halklar hiçbir zaman benzer bir Osmanlı kimliği geliştirmediler. Ülkede bir dil bolluğu vardı; birkaç dini kabullenmişlerdi; yönetim anlayışları, yalnızca patriklik ve hahambaşılığa otorite ve iktidar dağıtmakla kalmıyor, Katolik, Ortodoks ve Protestan Osmanlı kullarına karşı Osmanlıların nasıl davrandıklarını denetlemekte kararlı Fransız, Rus ve İngilizlere de müdahale alanı bırakıyordu. Geçmişe bakışları çeşit çeşitti; yabancı güçlerin ticari, siyasi ve misyonerlik amaçlı giriş-çıkış konusunda ısrar etmeleri yüzünden sınırları gittikçe daha belirsiz ve eğip bükülebilir duruma gelmişti. Bir ulusal kimlik yaratılmasının önündeki bu tür engeller üstesinden gelinemeyecek denli çoktu. İmparatorluk 18. yüzyılda ikincil bir güç duruma düştü. 19. yüzyıla gelindiğinde ise birçok devlet adamına göre güç bile sayılmazdı; ancak olası bir sorun kaynağıydı.</p>

  <p class="son_paragraf">İmparatorluğun tepetaklak gidişinin daha iyi bir göstergesi, Osmanlı hükümetinin özellikle 1839 yılından sonra giriştiği ve Batı’nın esinlediği siyasal ve toplumsal yeniden örgütlenmeden daha çok, 1838 yılında İngilizlerle yapılan ticaret sözleşmesidir. Bu sözleşme yalnız “Büyük Britanya vatandaşlarına ve gemilerine var olan kapitülasyonlar ve antlaşmalarla tanınan bütün hakların, ayrıcalıkların ve bağışıklıkların şimdi ve ilelebet tasdik edildiğini” bildirmekle kalmaz, ayrıca, “Majesteleri Britanya Kraliçesinin tebaasının ya da temsilcilerinin Osmanlı egemenliğindeki her yerde, istisnasız her türlü malı satın alabileceklerini”<a class="hlink" href="../Text/notlar.htm#not1_08" id="ref1"><sup>1</sup></a> de güvence altına alır. Bu sözleşme, Osmanlı hükümetinin sınırlarından giren çıkan mallar üzerinde denetimini elinden alıyordu ve İngiliz tüccarlara Osmanlı ürünlerine ve pazarlarına özgürce erişebilme hakkı tanıyordu. Başka bir deyişle, İngiliz iktisadi emperyalizminin hukuksal çerçevesini oluşturuyordu; Osmanlıları iktisadi özerklikten yoksun bırakarak imparatorluğu Avrupalı uluslar birliğinden koparıyor ve pek çoğunun düşüncesine göre, onu yalnız İngiltere’ye bağımlı duruma getirmekle kalmıyor, aynı zamanda, sömürgeleştirilecek bir hedef durumuna getiriyordu. 1887 yılında yazdığı yazıda bir İngiliz şöyle bir gelecek düşleyebiliyordu: “[Batı Anadolu’nun] uçsuz bucaksız ovaları ve verimli yamaçları, tarımda geçmiş dönemin batıl inançları, söylencelerinin etkisinde kalmış insanlar yerine [aklından geçen Türklerdi], bilimin kılavuzluğunda nitelikçe üstünleşmekte olan bir çiftçi soyunca [aklından geçen İskoçlardı] işletilecektir.”<a class="hlink" href="../Text/notlar.htm#not2_08" id="ref2"><sup>2</sup></a> Bu görüşler, erken modern dönemde Avrupalıların Osmanlı İmparatorluğu’na karşı hissettikleri korkunun ve saygının 19. yüzyılın ortalarına gelindiğinde tümüyle aşınıp azaldığını vurgulamaktadır.</p>
</body>
</html>
