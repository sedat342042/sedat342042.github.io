<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">BEŞİNCİ BÖLÜM</span><br />
  OSMANLI-VENEDİK ÇIKAR BİRLİĞİ</h1>

  <div class="block">
    <p class="bl_nonindent">Venedik, en azından estetik anlamda, Doğu ile Batı’nın en doğal biçimde buluşur göründüğü yer olarak hâlâ Doğu’ya sahip çıkıyor: Orası, Gotik kulenin Bizans kubbesiyle buluştuğu, sivri kemerin yuvarlak kemerle karşılaştığı, İslam süslemelerinden izlerin Hıristiyan yapılarını bezediği, ejderhalarla develerin yontuları sardığı ve doğunun bütün güzel kokulu çağrışımlarının kuzeyin daha soğuk hamaratlığıyla eşleştiği yerdir. Augsburg’un bu sokaklarda İskenderiye’yle tanışması çok eskilerde olmuştur ve bugünlerde Piazza’da güvercinlere yem atarken sıkça görülen, peçeli karılarının önünde Merceria’yı boydan boya kurumlanarak geçen ya da o eski resimdeki beli bükük ziyaretçi gibi Japon yapısı fotoğraf makinelerini St. Theodore üzerinde deneyen cüppeli şeyhlerden başka hiç kimse daha iyi oturmaz Venedik'in kent düzenine.<a class="hlink" href="../Text/notlar.htm#not1_05" id="ref1"><sup>1</sup></a></p>
  </div>

  <p class="nonindent"><span class="dropcaps3lines">O</span>smanlılar 1453 yılında Konstantinopolis’i aldıktan sonra, imparatorluğun Avrupa’nın geri kalan bölümüyle bağlantısı zamanla daha çok birkaç anahtar kent üzerinden yürüdü. Bunlardan Venedik ya da Viyana gibi bazı kentler imparatorluğun dışında kalıyordu; İstanbul, İzmir, Halep gibi birçoğu ise Osmanlı kentleriydi. Bu kaymanın başlıca nedeni, erken modern çağ Akdeniz dünyasının iki ayrı yarısında sergilendikleri biçimiyle İslam ve Hıristiyan öğretilerinde bulunabilir. Katolik kuzeybatıda, İber ve İtalyan yarımadalarındaki devletler kentlerine erişimi kesinlikle sınırlarken, Müslüman güneydoğuda Osmanlı devleti kentsel nüfusun çeşitlilik içermesine izin veriyordu.</p>

  <p class="indent">Bu kuralın, kısmi de olsa bazı istisnaları vardı. Bunların en ünlüsü, kuşkusuz, bir liman kenti olarak başlıca ekonomik gücünü Doğu Akdeniz dünyasıyla deniz ticaretinden alan Venedik’ti. İki uygarlığın tavırları arasındaki bu karşıtlık, Venedik’te kronik ve etkileyici bir gerilim doğurdu: Bir yanda İslam dünyasına karşı aralıksız Haçlı Seferleri düzenlemeyi tasarlayan dinsel ideoloji, diğer yanda doğuya uzanan uluslararası ticaret yollarını denetimi altında bulunduran İslam devletleriyle bağ kurma zorunluluğu. Katolik dünyasının bakış açısına göre, Venedik’in böylesi bir ticarete sırtını dayaması, Müslüman düşmanlarla bir dizi karşılıklı utanç verici kabule yol açtı.</p>

  <p class="indent">En kötü ün yapmış olanı, Anadolu’da Selçuklu Türklerine karşı kutsal bir savaşa girme niyetindeki bir Haçlı ordusunu taşıyan Venedik gemilerinin 1204 yılında yön değiştirmesiydi. Gemilerin orduyu Konstantinopolis’e götürmesi sonucunda, Hıristiyan Bizans İmparatorluğu’nun başkenti 60 yıl işgal altında kaldı. Venedik’le Osmanlı İmparatorluğu’nun 1453 yılından sonra çabucak uzlaşması, adı kötüye çıkmış İslam-Venedik uzlaşmasının bir başka örneğidir. Venedik Senatosu, Doğu Roma İmparatorluğu başkentinin düştüğünü öğrenir öğrenmez, Padişah II Mehmed’i yumuşatmak ve onunla anlaşma koşullarının pazarlığını yapmak üzere yeni Osmanlı başkentine alelacele tam yetkili bir temsilci gönderdi. Çoğunlukla dalkavukluk olarak yorumlanmış bu uzlaşmacı tutum, genişleyen Osmanlı dünyasının başlıca kentlerinde Venedik’in ticari koloniler kurmasını sağlamakla kalmadı, Osmanlı tebaasının da Venedik’te koloniler oluşturmasının yolunu açtı.</p>

  <h2 class="section">Sıkıntılı Bir Uyum</h2>

  <p class="indent">Erken modern çağ Doğu Akdeniz’inin en güçlü iki devleti olan Osmanlı ve Venedik imparatorlukları arasındaki ilişkiler her zaman çapraşıktı. Bugün geriye baktığımızda iki devlet daima ya savaşın eşiğindedir ya da gerçekten savaşmaktadır. Hakikat ise daha karmaşık ve düşünmeye sevk edicidir; II. Mehmed’in saltanatının son yıllarına egemen olan uzun savaş (1463-79) olağandışı bir durumdu. Öldüğü 1481 yılıyla 1645 yılı arasında iki devlet, her biri yaklaşık üç yıl, üç kısa süreli savaşa tutuştu. Bunun dışında iki imparatorluk, kimi zaman alışılmadık ölçüde iyi geçinerek, yan yana var oldu.</p>

  <p class="indent">Bu görece dingin dönem, birkaç etmene bağlanabilir. En başta, 16. yüzyılın ilk başlarında her iki devletin de evine yakın amansız düşmanlarının bulunması, Osmanlı-Venedik ilişkilerini karmaşıklaştırdı ve kavgaları tatlıya bağlama eğilimi doğurdu. Venediklilere baktığımızda, gerek Fransızlar ve İspanyolların zaman zaman kışkırttığı İtalyan anakarasından rakipleri, gerekse daha sonra Kutsal Roma İmparatoru V. Karl bu kent devletinin diplomatlık becerilerini zorlamış, hazinesini boşaltmış ve asker gücünü tüketmişti.<a class="hlink" href="../Text/notlar.htm#not2_05" id="ref2"><sup>2</sup></a> Osmanlılara baktığımızda, doğusunda, güneyinde ve kuzeyindeki topraklarda yerleşik düşmanlar, Akdeniz ekseninde batı yönünü zorlamaya kararlı bir yönetimi bocalattı. Dikkati başka taraflara çeken bu tür olaylar, gelecekteki bütün Osmanlı hükümdarlarını İtalya’yı doğrudan rahatsız etmekten alıkoyacaktı; başka bir deyişle, 1480 yılında II. Mehmed’in, Roma üzerine yürüme hazırlığı içinde -papa kaçma hazırlıklarına başlamıştı- Otranto’ya asker çıkarması gibi kalkışmalar bir daha gerçekleşmedi. (Batı’nın “kızıl elma”sına karşı yapılan bu sıkı hamleyi, ancak padişahın ertesi yılki ölümü durdurabilmişti.)</p>

  <p class="indent">Osmanlı-Venedik ilişkilerinde coğrafyadan kaynaklanan düşüncelerin de büyük payı vardı. Üzerinde her iki devletin üstünlük iddiasında bulunduğu Akdeniz, Afrikalı, Asyalı ve Avrupalı kıyı devletlerini yalnızca kültürel bakımdan birbirine bağlamakla kalmıyor, onları siyasal olarak da, sınırı Sicilya’dan Tunus’a incecik geçiş olmak üzere, doğu ve batı şeklinde iki kuşağa ayırıyordu. Roma’dan beri hiçbir devlet Akdeniz havzasının tümünü tek bir egemenlik altında birleştiren bir sistem kuramamıştı; hatta Roma bile, iki karşı uçtaki sınır boylarını sonsuza değin bir arada tutamayıp, 4. yüzyılda Doğu ve Batı şeklinde ikiye bölünmüştü.</p>

  <p class="indent">15. yüzyılda bu eksenin her iki yanında meydana gelen siyasi parçalanma tek bir kent devletinin, yani Venedik’in doldurduğu bir boşluk bırakmıştı. Öte yandan, 16. yüzyılın yirmili yıllarında Sultan Selim, Suriye ve Mısır’ı (1516-17) ele geçirdi ve bütün Doğu Akdeniz’i Osmanlı denetimine soktu. Neredeyse aynı anda Batı Akdeniz, bir dizi rastlantısal veraset olayları sonunda, Habsburg hanedanının vârisi İspanya kralı I. Karlos’un (Kutsal Roma İmparatoru V. Karl olarak 1519’da taç giydi) hükümdarlığı altında birleşti. Katolik Avrupa üzerinde Habsburg hegemonyası böylece başlatılmış oldu. Bu iki devin ortaya çıkışıyla, Venedik Cumhuriyeti bir tür uç boyu prensliğine dönüştü. Nasıl uç boylarında yaşayan bir kişi komşularının niteliklerini benimserse, aslında tam da tıpkı Osmanlıların gelişme yıllarında pek çok İran ve Bizans biçimini taklit ettiği gibi, Venedik de gittikçe komşularını daha çok taklit etti. Bu kent devletinin iki büyük rakibiyle maddi ve askeri güç bakımından yarışamayacağı açıktı; hayatta kalması giderek daha çok diplomasi, uzlaşma ve taklide bağlı hale geldi.</p>

  <div class="textbox">
    <p class="center"><img alt="" src="../Images/30.png" /></p>

    <p class="textbox"><b>Harita 5.</b> 16. Yüzyılda İmparatorluklar.</p>
  </div>

  <p class="indent">Kişilerin başka bir kültürün özelliklerini özümsemeleri kimi zaman dikkati çeken boyutlara ulaştı; bu durum, bir yüzyıl önce Bizans-Osmanlı sınırında karşılaşılan yoğrulmalara çok benziyordu. Örneğin, uzun süre İstanbul’da oturmuş bir Venedik soylusu Andrea Gritti'nin beş çocuğu vardı: biri Venedikli karısından, dördü, İstanbul’da yaşadığı uzun zamanı birlikte geçirdiği Osmanlı cariyesinden. Düşman başkentindeki bu konukluk yükselmesine engel olmadı: Osmanlı kültürüne olan sevgisine ve Osmanlı dünyasıyla iyiden iyiye bütünleşmiş oğullarının (bunlardan Alvise, sadrazamın yakın dostuydu ve Buda’da Macarlara karşı bir Osmanlı ordusuna komuta etti) neden olduğu zorluğa karşın, Gritti 1523 yılında Venedik’e duka seçildi.<a class="hlink" href="../Text/notlar.htm#not3_05" id="ref3"><sup>3</sup></a> Gritti ve çocukları, Osmanlı yönetiminin olanaklarına, canlılığına ve incelmişliğine kendilerini kaptırarak, Hıristiyan ve İslam uygarlıkları arasındaki bulanık sınırı geçip her kültür boyasına boyanabilen, hatta, o dönemin deyimiyle, “Türkleşen” tutku dolu bir yığın Venediklinin en seçkinlerindendi.<a class="hlink" href="../Text/notlar.htm#not4_05" id="ref4"><sup>4</sup></a></p>

  <h2 class="section">Batı Cephesini Tamamlamak</h2>

  <p class="indent">Hıristiyan Avrupa’dan çıkan “dönekler” sadece Venedikliler değildi. Çok daha tanınmış ve adı kötüye çıkmış binlerce Avrupalı, Müslüman korsanlara uzmanlıklarını sunuyor, Kuzey Afrika devletlerinin korsanlarına katılıyorlardı. Bununla birlikte, bu kent devletinin hem doğudan getirilen baharat ve diğer malların Avrupa’ya dağıtım kanalı olarak tarihsel konumu, hem de Yunanistan ve Ege Denizi’nde sahip olduğu pek çok koloni nedeniyle Venedik (ve dolayısıyla Venedikliler) Osmanlı İmparatorluğu’nu hoşnut tutma konusunda özel bir baskı hissediyordu. 16. yüzyıldaki ilk üç Osmanlı-Venedik savaşının sonuçları bu zorunluluğu ortaya çıkardı. Kapışma, Osmanlı donanmasının 1499 yılında Yunan denizinde görünmesi üzerine başladı.</p>

  <p class="indent">Yeni yüzyılın başındaki Osmanlı seferi birçok bakımdan eksik kalmış bir hesabın görülmesiydi; başka bir deyişle, sonucunda Ege’de Eğriboz ve Limni adalarının alındığı, Çanakkale ve İstanbul boğazlarına sahip olmakla Osmanlıların kesin denetim altında tuttukları Karadeniz’de ticaret yapabilme hakkına karşılık Venediklilerin haraç ödemeyi kabul ettiği uzun Osmanlı-Venedik Savaşı’ndan (1463-79) kalanların temizlenmesi harekâtıydı. O savaşta Osmanlılar, Venedik’in koloni olarak elinde tuttuğu liman kentleri İnebahtı, Mudon, Koron ve Navarin ile bu kentlerin yakın art bölgeleri dışında kalan tüm Yunanistan’ı ele geçirmişlerdi.</p>

  <p class="indent">Yeni harekâtın nedenlerinden biri, Osmanlıların geride kalan bu Venedik kalelerinin denetimini ele geçirmekteki kararlılığıydı. Aynı ölçüde önemli bir başka neden de Memluklarla savaşmak üzere Mısır yolundayken fırtınaya tutularak hırpalanan ve saldırıya karşı korumasız duruma düşen bir Osmanlı donanmasına Venediklilerin Kıbrıs’ta bir limana sığınma izni vermeyi reddetmiş olmalarının doğurduğu öfkeydi. Osmanlı devlet adamlarını özellikle çileden çıkaran, Venedik’in Kıbrıs’ı, Osmanlı-Venedik imparatorlukları arasında daha önce olan bir çatışmanın tesadüfi bir sonucu olarak (elbette dolaylı bir biçimde ve Osmanlılardan değil de Fransız bir despottan) kazanmış olmasıydı. Nihayet, yerinden hiç kıpırdamayan Sultan II. Bayezid, sonunda küçük kardeşi Cem’in 1495 yılında Napoli’de (kuşku uyandıran bir biçimde de olsa) ölmesinin ardından, Cem’i ellerinde rehin tutmuş ve dolayısıyla Osmanlıların batıya doğru yayılmalarını durdurmuş Hıristiyanlara karşı savaş açmak için kendini birdenbire özgür duyumsamış olabilir.</p>

  <p class="indent">Yüzyılın başına rastlayan bu savaş, Osmanlıların Avrupa’nın siyasal altyapısıyla biraz daha bütünleşmesini simgeliyordu. Fransa’nın yanı sıra daha önemsiz birkaç Katolik devlet, Fransız ve İspanyol ordularıyla kaynayan ve aynı zamanda kronik iç çatışmalarla perişan olan İtalyan anakarasından Venediklileri uzak tutmak için, Osmanlıları saldırmaya kışkırtmışlardı.<a class="hlink" href="../Text/notlar.htm#not5_05" id="ref5"><sup>5</sup></a> Bu karmaşık savaşta Osmanlıları da bir oyuncu kabul ederek bu devletler, Akdeniz dünyasında ideolojinin önemsiz hale gelmesine katkıda bulunmuş oldular.</p>

  <p class="indent">1499 yılının haziran ayında, Küçük Davud Paşa Gelibolu’dan demir alarak, büyüklüğüyle Venedik gözlemcilerini şaşkına çeviren ve dehşete düşüren bir donanmayı Çanakkale Boğazı’ndan çıkarıp güneybatıya yöneltti. Aynı sıralarda, Sultan II. Bayezid de büyük bir orduyla karadan İstanbul’dan Edirne’ye, oradan da aşağıya Mora Yarımadası’na doğru ilerlemeye başladı. Çok da yaratıcı olmayan bu planın amacı (Kserkses aşağı yukarı aynı şeyi yaklaşık 2000 yıl önce denemişti) İnebahtı’yı Osmanlı ordusu ile donanması arasında ezmekti. Planın yeni olan yanı, Osmanlı devletinin açık denizde Venediklilere meydan okuyacak denli büyük ve donanımlı bir armadayı denize indirebilmesiydi. Konstantinopolis kuşatmasında II. Mehmed’in bir donanması vardı, ama yardımcı kuvvet olarak. Eğriboz Adası’nın fethinde de bir donanma kullanmıştı, ama yalnızca askeri anakaradan karşıya geçirmek amacıyla. Arkasında kendisine destek olacak kara askeri varken bile, hem 1453’te, hem de 1470’te bütün bir Venedik donanmasıyla çatışmaya girmenin sonuçlarını göze almaya cesaret edemeyecekti. Otuz yıl sonra büyük padişahın oğlu ise donanmayı daha saldırgan bir biçimde kullanmaya hazırdı.</p>

  <p class="indent">Venedikliler Osmanlı seferinden haberdardı, buna rağmen İnebahtı’nın ele geçirilmesinde sonucu belirleyen deniz harekâtı oldu. Venedik kuvvetlerinin başındaki Amiral Antonio Grimani, donanmasını Mudon’da bekletiyordu; oradan ilerleyip Korintos Körfezi’ne girişi korudu. Rüzgârın Venedik kuvvetlerinden yana esmesine karşın, kısa süreli bir çarpışmanın ardından iki Venedik, bir de Osmanlı gemisi yanarak battı ve adam sayısı yetersiz Venedik amirali paniğe kapılarak destek kuvvetlerini beklemek üzere Korfu Adası'na çekildi. Bu geri çekilme Küçük Davud Paşa’nın boğazlardan Korintos Körfezi’ne dalmasına olanak sağladı; körfezde toplanan Osmanlı ordu ve donanmasının gücü, İnebahtı kalesinin kumandanı Zoan Mori’yi kısa sürede teslim olmaya zorladı.</p>

  <p class="indent">İnebahtı kentinin yitirilmesi, Venedik’in planlarını altüst etti; tüm Korintos Körfezi kıyılarını denetim altında tuttuğu için hem kolayca ikmal yapabilen, hem de kıyı boyunu istediği gibi kullanabilen Osmanlı kadırgaları herhangi bir kıyı savaşında başa çıkılmaz bir stratejik üstünlük kazanmış oluyordu. Grimani daha sonra, küçük düşürücü geri çekilişi nedeniyle nişanları sökülerek Venedik’ten sürgün edildiyse de, böylesi bir armada ile daha önce ne o, ne de bir başka Venedikli amiral karşılaşmıştı ve yerinde daha deneyimli bir başka amiral de olsa bocalardı.</p>

  <p class="indent">Venedik Osmanlı kara askerinin neredeyse yenilmezliğini çoktandır kabullenmişti. Yine de, cumhuriyetin 15. yüzyıl boyunca denizdeki üstünlüğü, deniz ticaretini ayakta tutmasına, adalarını ve Osmanlı dünyasının orta yerine düşen kıyı bölgelerindeki limanlarını bile korumasına yardımcı olmuştu. Bir Osmanlı ordusunun 1499 yılında İnebahtı’nın surları önüne ulaşmasına karşın, kaleyi savunan Venedik askerleri boyun eğmeyi akıllarından geçirmediler. Ne de olsa deniz ulaşımı kesilmiş değil, diye düşünmüş olmalıydılar; güçlü donanmaları da Adriyatik’te dolaşmaktaydı ve İnebahtı’ya hemen asker, mühimmat ve yiyecek yetiştirebilirdi. Ağustos başında gelen donanmanın, Aziz Markos’un simgesi kanatlı aslanlı Venedik bayrağını değil de, ay yıldızlı Osmanlı bayrağını taşıdığını görünce şaşkına dönen savunmacılar kaçınılmaz olan yazgılarına razı oldular.</p>

  <p class="indent">Yunanistan yazının sıcağı II. Bayezid’i çoktan İnebahtı ovalarından uzaklaştırmıştı. Dolayısıyla, kentin simgesel anahtarını kabul eden kişi padişah değil, Rumeli Beylerbeyi Mustafa Paşa oldu. Bu zaferden sonra, Osmanlılar Korintos Korfezi’ni denizden gelecek saldırılara karşı korumaya girişerek körfezin ağzına karşılıklı kuleler diktiler; deniz harekâtını başarmış olan donanmayı anayurda gönderdiler ve kısa bir süre sonra da sefer mevsimini kapattılar. Her ne kadar Osmanlılar donanmalarını yardımcı kuvvet olarak görmeye devam etmiş olabilirlerse de, ilk kez bir Osmanlı donanması Venedik armadasına meydan okuyup püskürtmekle kendisinden bekleneni yerine getirmişti.</p>

  <p class="indent">1499-1500 yılının kışında Venedikliler İstanbul’a Lui Maventi’yi elçi gönderdiler. Bayezid'in huzuruna çıkan elçi, Venedikli tüccarlar için özgürlük ve İnebahtı’ya eski konumunun kazandırılması isteğinde bulundu. Padişah, söylentiye göre, şöyle karşılık vermiş: “Eğer barış istiyorsanız, Mudon, Koron ve Navarin'i teslim edeceksiniz ve her yıl vergi ödeyeceksiniz.”<a class="hlink" href="../Text/notlar.htm#not6_05" id="ref6"><sup>6</sup></a> Bu yanıt, Venedik elçisinin ve Senatosunun cesaretini iyiden iyiye kırmış olması gereken bir kendine güvenin göstergesiydi. Ayrıca, Venedik’i bir açmaza sokmuştu; bunun üzerine Maventi ayrıldı.</p>

  <p class="indent">Ertesi yaz, Venedik’in Mora’daki kalelerine karşı Osmanlılar yeniden sefer düzenledi. Bayezid, 1500 yılı ağustosunun ortasında, tıpkı bir önceki yıl olduğu gibi, ordusuyla kenti kuşatıp bunaltırken yardıma gelen Venedik donanmasını kovmak amacıyla yine Mudon’daki yeni donanmasından yararlandı. Osmanlılar sırayla Navarin ve Koron’u dövüşmeksizin aldılar; 16 Ağustosta Mora’nın tamamı Osmanlı silahlarına boyun eğmişti; bu başarıyla, Venediklilerin Doğu Akdeniz’de sahip olduğu son anakara parçalarını da ellerinden aldılar ve batı sınırlarındaki Osmanlı egemenlik alanını tamamladılar.</p>

  <p class="indent">Sefer Venedikliler açısından bütünüyle bir felaket sayılmazdı. Ertesi yıl, papayı, St. Jean Şövalyelerini ve Macarları sonunda bağlaşmaya ikna edince, cumhuriyetin donanması yeniden denizlerdeki egemenliğini kazandı (gerçi Venedik bundan böyle, Müslüman rakibinin karşısına hiçbir zaman “tek başına” çıkmayacaktı). Bu “kutsal bağlaşma” önce, Anadolu kıyılarına yakın Midilli Adası’na saldırdı. Bu sefer başarısızlıkla sonuçlanınca, Grimani’den sonra Venedik amiralliğini üstlenmiş olan Benedetto Pesaro bağlaşıklarını Yunan denizine geri dönüp Lefke Adası’ın vurmaya ikna eti ve ada ele geçirildi. Pesaro ayrıca, önemli Yunan denizi adalarından Korfu, Kefalonya ve Zanta’yı da Venedik’e bağladı. Bu adalar grubu stratejik açıdan yaşamsal önemdeydi, çünkü bunlar (özellikle Korfu) Venedik’in kendi denizi saydığı Adriyatik Denizi’ne giriş çıkışı denetliyordu.</p>

  <p class="indent">Savaş Venedik’in deniz gücünün böylece yeniden kanıtlanmasıyla sona erdi, çünkü 1502 yılının sonuna gelindiğinde iki taraf da savaşmaktan bıkmıştı. Bayezid, özellikle Venedik’in bağlaşığı Macarlara Osmanlıların duyduğu kin yüzünden, avantajlı durumunu sonuna kadar zorlama hevesine kendisini kaptırabilirdi, çünkü o yaz Macarlar Tuna boyunda, Vidin’e yakın uç boyu köylerini yağmalayıp kesik Osmanlı kellelerini sıra sıra kazıklara geçirerek Budin’de II. Ladislas’ın sarayının önünde yüzsüzce sergilemişlerdi. Bununla birlikte, Safevi Şah İsmail’in yakında Osmanlı topraklarını vuracağına ilişkin söylentiler, imparatorluğun batı sınırında sükûnetin ivedilikle sağlanmasını zorunlu kılmıştı. Sonuç olarak, Osmanlılarla Venediklilerin 14 Aralık 1502 yılında vardıkları antlaşma, Osmanlılara Yunanistan’daki toprak kazançlarını, Venediklilere Yunan denizindeki kazanımlarını bırakmakla kalmıyor, Venediklileri yıllık 10.000 duka altın ödemek zorunda da bırakıyordu. Kısacası bu antlaşmayla, II. Bayezid’in iki yıl önce istediği ne varsa eksiksiz yerine getiriliyordu.</p>

  <p class="indent">Askeri açıdan bakıldığında, 1499-1502 savaşı Akdeniz’in Hıristiyan ve Müslüman dünyaları arasında kemikleşen bir sınır çizgisi oluşturulmasında belirleyici bir nokta olarak görünüyor. Bu çatışmanın sonucunda, Osmanlılarla Venedikliler arasındaki sınır bütünüyle kıyı boyunu izlemiş ve böylece açık seçik çizilmiş oldu. Oysa coğrafya ve ideolojinin koyduğu bu sert duvar aldatıcıdır, çünkü askeri alanda güç dengesinin değişmesi yüzyıl boyunca devam etti; başka alanlardaysa, iki imparatorluk arasındaki sınırlar gerçekten daha geçirgenleşiyor ve kimi durumlarda tümden siliniyordu.</p>

  <p class="indent">Engellerin eriyerek ortadan kalkışı, ekonomi ve diplomasi alanlarında özellikle belirgindi. Ekonomi alanında, Venedikliler taze bir çabayla güçlerini Osmanlıların egemen olduğu Balkanlar’a, Karadeniz’e ve Anadolu’ya, Suriye ve Mısır’a (1516-17’den sonra) uzanan ticaret yollarını açık tutmaya ve yaygınlaştırmaya yoğunlaştırdılar. Bu strateji, Osmanlı yönetimiyle ticaret anlaşmaları yapılmasını sağladı, İstanbul ve diğer Osmanlı kentlerinde büyük ticaret topluluklarının yerleşmesine yol açtı ve kafa karıştırıcı Osmanlı siyaset dünyası ve toplumu konusunda cumhuriyete çok şey öğretti. Doğmakta olan bu bağın temelini atanlar, birçok yabancı işadamı ile becerikli bir grup konsolos, balyos ve elçiydi; başka bir deyişle, Osmanlı ve Venedik devletlerinin arasını bulmakta çok yararlı, ayrıntılara inebilen bir görevliler topluluğu idi. Sonuçta, ortaya çıkan toplumsal örtüşme kaçınılmaz olarak birçok Venedikli bukalemun yarattı.</p>

  <h2 class="section">Denizde Kurulan Üstünlük</h2>

  <p class="indent">1499-1502 savaşı, Osmanlıların denizdeki yeni yetkinliğinin kanıtlanmasıydı. Yüzyıl ilerledikçe olgunlaşan bu yeni becerinin ardında yerli halkın ustalığı kadar, daha kabul görmüş bir açıklamaya göre, Osmanlı donanmasında usta Rum denizcilerin hizmet etmiş olması ya da Kuzey Afrika ülkelerinin hükümdarlarıyla (dayılar) varılan ünlü işbirliği de yatmaktadır. Bu dayıların en ünlüsü Barbaros Hayreddin Paşa idi. Yüzyılın ikinci Osmanlı-Venedik savaşının patladığı 1537-39 yıllarına gelindiğinde, başında Barbaros’un bulunduğu eksiksiz bir Osmanlı donanması, bütün Katolik Akdeniz dünyasının toplam kuvvetlerini şaşırtmak ve alt etmekle kalmayıp, aynı zamanda savaşı Ege, hatta Adriyatik’teki Venedik kalelerine taşıyacaktı.</p>

  <p class="indent">Bu savaşın doğrudan nedeni, Habsburglardan V. Karl ile Kanuni Sultan Süleyman arasında, Akdeniz sularında üstünlük kurmak amacıyla sürüp giden savaşımdı. Karl iki yıl önce Tunus’u alarak uzun sürmeyecek bir zafer elde etmişti.<a class="hlink" href="../Text/notlar.htm#not7_05" id="ref7"><sup>7</sup></a> Papanın Venedik ve Habsburg İmparatorluğu ile bir araya gelerek bir bağlaşma kotarmadaki becerisi, Osmanlılara doğrudan bir darbe indirmek için elverişli koşulları yarattı. Bu güçlü ortaklıkta Venedik papanın en kararsız ortağı çıktı. Kent devleti, son otuz beş yılı Osmanlılarla dostluğunu geliştirmeye hasretmişti. Bu süreçte Venedik’in birçok etkili ileri geleni İstanbul’da bulunmuştu. Andrea Gritti gibi kimileri, o büyük kentte uzun süre yaşamaları, ev bark sahibi olmaları ve oğullarından bazılarının Osmanlı yönetiminde görev almaları nedeniyle, Osmanlı toplumunda derin kökler salmıştı. 1537 yılında, Venedik Senatosu ancak uzun tartışmalardan sonra, Gritti ve onunla aynı düşüncede olanların ateşli karşı çıkışlarına rağmen savaş ilan edebildi. İki toplum arasındaki örtüşme o boyuttaydı ki, sanki devletler arasında değil de yurttaşlar arasında bir savaşmış gibi, birçok Venedikli baba kendini oğluyla çarpışırken, birçok Venedikli kardeş kendi kardeşini öldürürken buldu.</p>

  <p class="indent">Bu savaşta Osmanlılar daha önce Mora’da çok başarılı olmuş stratejilerini yinelediler: Ordu ve donanmalarını denizde birleştirdiler, Venediklilerin ve başka devletlerin kalelerine karşı kıskaç harekâtı yürüttüler; donanma, kurtarmaya gelen filoları kaleleri, orduyu, hatta kumsalları kalkan gibi kullanarak püskürttü. Can alıcı yeniliklerden biri, artık donanmanın orduya yardımcı bir kuvvet olarak kullanılmamasıydı; artık kara kuvvetleriydi denizcilere destek olan. Kısacası, şimdi bütün Doğu Akdeniz kıyılarındaki Osmanlı kara birliklerinin işi, donanmanın önündeki lojistik engelleri kaldırmaktı. Katolik devletlerin dev kadırgaları ne zaman doğu denizlerine açılsalar ihtiyaçlarını tedarik edememe tehlikesiyle karşı karşıya kalırken, Osmanlı gemileri ta Tiren Denizi’nin ortalarına dek geldiklerinde bile taze su, yiyecek, mühimmat ve insan gücüne bir iki günden çok uzaklıkta olmuyorlardı.<a class="hlink" href="../Text/notlar.htm#not8_05" id="ref8"><sup>8</sup></a> Bu stratejik üstünlük, savaşın başındaki ilk çatışmalarda, Şehzade Mehmed ile Selim Osmanlı Arnavutluk’u kıyılarındaki Avlonya’ya doğru orduyla yürürken, Barbaros’un sözüm ona “Venedik Denizi” diye bilinen Adriyatik ortalarına dek saldırganca yelken açmasından belli oluyor. Ordunun görevi, yalnızca Venedik ajanlarının kışkırttığı yerel ayaklanmaları bastırmak değil, daha önemlisi, ana üssünden onca uzakta olan donanmaya adam, yiyecek ve mühimmat sağlamaktı.</p>

  <div class="textbox">
    <p class="center"><img alt="" src="../Images/31.png" /></p>

    <p class="center"><img alt="" src="../Images/32.png" /></p>

    <p class="textbox"><b>Harita 6.</b> Doğu Akdeniz ve Osmanlılar.</p>
  </div>

  <p class="indent">Birleşik Katolik donanmasının Cenevizli amirali Andrea Doria kısa süren hafif bir çarpışmadan sonra Sicilya’nın Messina limanına çekilince, Sultan Süleyman Adriyatik Denizi’nin ağzında, Otranto’nun karşısındaki Korfu Adası’na (Venedik’in elinde bulunuyordu) saldırılmasını buyurdu. Bu harekât tümüyle bir deniz harekâtı olduğu için Barbaros’un kanadı saldırıya açık kalmıştı; Osmanlı Arnavutluk’undan doğrudan gelecek stratejik desteğe bel bağlayamazdı. Ayrıca, yeni bir savunma tarzıyla -Osmanlı toplarını göğüslemek üzere inşa edilmiş kalın ve geniş surlarla- karşılaşmıştı. Kuşatma başarısızlıkla sonuçlandı. Bunun üzerine, ertesi yaz Barbaros Ege adalarına dönerek çok daha iyi sonuçlar elde etti. Burada Naksos takımadalarını ve başka bazı küçük Venedik adalarını aldı ve Venedik’in elindeki Girit kıyı kasabalarını yağmaladı.</p>

  <p class="indent">Bu savaşın büyük çarpışması 1538 yılında Preveze kıyısının açığında oldu. Andrea Doria’nın donanması Müslüman donanmasından belki daha büyüktü, ama Osmanlı karasularında harekâta girişmek zorunda kaldığı için dezavantajlı durumdaydı. Barbaros, koruma altındaki gemileriyle, Arnavutluk kıyılarındaki Osmanlı birliklerince eksikleri giderilen ve dinlendirilen askerleriyle zamanın kendinden yana olduğunu biliyordu. Düşman donanmasının askerleri, açık denizin etkisinde bekliyor olmaları nedeniyle, gittikçe güçten düştüler. Doria istemese de geri çekilme emri vermek zorunda kaldı. İşte tam bu noktada, sayıca az olan Osmanlı donanması, dövüşken kaptan-ı deryasının soluk aldırmadan ileri sürdüğü diri kürekçileriyle, hızla ileri atılarak artık aksayan bağlaşık donanmasını Preveze ile Lefke Adası arasında, 28 Eylül 1539’da yakaladı.</p>

  <p class="indent">Bu buluşmayı izleyen çarpışmada Doria ne gemilerine Osmanlıların rampa etmesini engelleyecek alan bulabildi, ne de onları arkadan çevirmeye elverecek rüzgâr. Sonuçta Katolik kuvvetleri ağır bir bozguna uğradı. Bağlaşık donanmasından otuz altı gemi ele geçirildi, 3000 dolayında denizci tutsak edildi, Doria utançla kaçarak Korfu kentine sığınmak zorunda kaldı, Barbaros tek bir gemi bile yitirmedi (ne gariptir ki, iki gün sonra kopan bir fırtına donanmasını Dalmaçya kıyılarına attı ve 60 ya da 70 kadırgasını paramparça etti). Savaşın ardından imzalanan antlaşmada bağlaşıkların savaşa katılmakta en isteksizi Venedik en büyük kayba uğrayan devlet oldu. Sultan Süleyman Serenissima’yı yalnızca Dalmaçya kıyısındaki kalelerini Osmanlılara vermeye zorlamakla kalmadı, aynı zamanda, Osmanlı donanmasının önceki yaz ele geçirdiği Ege adalarını resmen terk etmek zorunda bıraktı.</p>

  <p class="indent">Papa ve bağlaşıklarının, isteksiz Venedik Senatosunu katılmaya zorladığı 1537-39 savaşından Venedik her bir devlete kıyasla daha çok zarar görerek çıktı. Osmanlı donanmasının aynı anda hem bir birleşik Katolik donanmasının gücünü kırabilmesi, hem de bazı Venedik kalelerine ve adalarına boyun eğdirebilmesi, artık bu kent devletinin Doğu Akdeniz’de tatmin edici bir askeri varlığı örgütleyemediğini gösteriyordu. Bu denizlerde boy göstermesi, bundan böyle rakibi Osmanlı devletinin göz yummasına bağlı kalıyordu. Bu koşullarda, Venedik’in Osmanlıların emellerine razı olması, hatta Osmanlının “yolu”ndan gitmek üzere bir başkalaşım sürecini başlatması olası görünüyordu. “Denizlerin Hanımefendisi”nin önündeki tek seçenek, deniz imparatorluğundan vazgeçmekti. Venedik’in askeri zayıflığının farkına varması, 16. yüzyıl sonlarında bu kent devletinin, İstanbul merkezli çok gelişkin bir diplomatik ağ kurmasında büyük olasılıkla başlıca etmendi.</p>

  <p class="indent">Dağınık Ege adalarının yitirilmesinden daha da yıkıcı olanı, artık Osmanlıların Adriyatik’in güneydoğu kıyılarının büyük bölümünü imparatorluklarına katmaya muktedir olmalarıydı. Venedikliler bu denizin kıyılarını uzun zamandan beri kendilerinin saymaktaydılar ve Dubrovnik (Ragusa) kent devletine, papalığın limanı Ancona’ya ve bölge üzerinde hak iddia eden başkalarına karşı haklarını korumada başarılı olmuşlardı. Venedik’in paha biçilmez denizci ve kürekçilerinin çoğunu uzun zamandır sağlayan Dalmaçya’nın büyük bölümünü yöneten ve neredeyse yenilmez ordulara ve donanmalara sahip dev yaratığa karşı aynı başarıyı elde etmek artık cumhuriyetin olanaklarının çok ötesindeydi. Dalmaçya kıyılarının yitirilmesi ve Balkanlar’ı Avrupa’nın geri kalan bölümüne bağlayan yaşamsal ticari bağlantı noktalarının parçalanma olasılığı çatışmadan kaçınmayı, uzlaşma ve uyum sağlamayı her zamankinden daha çok aklın gereği kılıyordu.</p>

  <h2 class="section">Batıdaki Aksilik</h2>

  <p class="indent">Venediklilerin 1565 yılındaki Malta kuşatmasını -16. yüzyılda Osmanlıların yaşadığı ilk deniz yenilgisini- kaçırmış olmaları işte büyük olasılıkla bu nedenlerden dolayıdır. Osmanlı devletinin Malta Adası’nın peşine düşmesinin nedeni, kısmen, adanın Süleyman’ın 1522 yılında Rodos’tan attığı Haçlı St. Jan Şövalyelerinin sığınağı olmasıydı. Öte yandan daha yaşamsal nedeni ise, adanın Doğu ve Batı Akdeniz’in buluşma noktası oluşuydu. Erken modern çağ Akdeniz’inde deniz savaşlarının başlıca silahı olan kadırgaların erimi sınırlıydı. Sonsuz miktarda yiyecek ve su tüketen kalabalık kürekçi ve asker yükü dolayısıyla, yaklaşık her iki haftada bir dost kıyılara ulaşmak zorundaydılar, kış mevsiminde de güven içinde yol alamazlardı. Sonuç olarak, ordular için olduğu gibi donanmalar için de, ikmal zorunluluğu ve sefer mevsiminin sınırlılığı, girişilecek harekâtın alanını ciddi biçimde sınırlıyordu.</p>

  <p class="indent">Nasıl, komutanı ve askerlerinin çoğu her yıl Edirne’den, hatta İstanbul’dan yola çıkan bir Osmanlı ordusu için Viyana lojistik sınırı temsil ediyor idiyse, Çanakkale Boğazı’ndan yola çıkan ve ancak en yavaş giden teknesinin hızı kadar (belki saatte 2 deniz mili) yol alabilen bir donanma için de Malta bir sınır anlamı taşımış olabilirdi. Dahası, herhangi bir Balkan ya da Kuzey Afrika (Berberi kıyıları) kentinin, seferdeki bir Osmanlı ordusundaki muazzam sayıda insana yetecek kaynaklara sahip olmaması yüzünden (gerçi devlet her bölgeyi elinden geldiğince sömürüyordu), bütün büyük seferler İstanbul’un geniş kaynaklarına yaslanmak zorundaydı.<a class="hlink" href="../Text/notlar.htm#not9_05" id="ref9"><sup>9</sup></a> Benzer biçimde, nasıl yeni bir lojistik merkez olmak için olanaklara sahip Viyana’nın alınması Orta Avrupa’yı Osmanlılara açabilecek idiyse, çok kalabalık bir ordunun kışlayabileceği Malta’nın alınması da İtalya’yı, hatta İber Yarımadası’nı Osmanlı ordularına açacaktı.</p>

  <p class="indent">Malta kuşatması Viyana kuşatmasının tökezlemesine yol açan neredeyse aynı nedenlerden dolayı başarısızlıkla sonuçlandı. Kesinlikle beceriksizlik ve yetersizlik değildi neden; gerek Piyale Paşa komutasındaki Osmanlıların, gerekse Don Garcia de Toledo komutasındaki İspanyolların nasıl büyük bir ustalıkla manevra yaptıklarını Guilmartin kanıtlamış bulunuyor ve hatta bu çarpışmayı “16. yüzyıl deniz savaşının doruk noktası”<a class="hlink" href="../Text/notlar.htm#not10_05" id="ref10"><sup>10</sup></a> olarak adlandırıyor. Öte yandan, Osmanlı kuvvetlerinin komutanının iletişim hatları, İspanyol düşmanınkilere göre çok daha uzun ve kırılgandı ve Malta’nın büyük limanına girişteki St. Elmo hisarını, adamları güçten düşmeden ve hava bozmadan önce Malta kenti kalesini ele geçirmeye zaman tanıyacak denli çabuk alamadı. Ana üssünden bu denli uzakta olduğu içindir ki, Piyale Paşa hiçbir yanlışı kaldıracak durumda değildi; yaptığı birkaç yanlış da onu çok gerekli zaman ve kaynaklardan yoksun bırakmaya yetti.</p>

  <p class="indent">Osmanlı devletinin Viyana’da olduğu gibi Malta kuşatmasında da işlerinin ters gitmesindeki bir başka önemli etken, daha önceki fetihlerde sonuç vermiş yöntemlerle ilişkiliydi. Hıristiyan Balkanlar’a ve Müslüman Arap topraklarına doğru atılışlarında Osmanlılar yerli halkın desteğini alabilmek için politikalarını yabancı yönetimlerin kötülüklerine dayandırdılar. Osmanlılar, nasıl 14. ve 15. yüzyıllarda Balkanlar’daki Katolik lordlara karşı Rum Ortodoksların öfkesini, acısını çomaklamada ustalaşmış idilerse, 16. yüzyılda da Memluklara karşı Suriyeli ve Mısırlı Arapların desteğini yanlarına almak amacıyla, -Memlukların yerli halkı siyaset ve yönetim yaşamına kaynaştıramamasını ve Portekizlilerin Hint Okyanusu’na saldırıları karşısında etkisiz kalışını fırsat bilerek- bu dışarıdan gelmiş yöneticilerin beceriksizliğinden yararlandılar.</p>

  <p class="indent">Oysa, Avusturya’da ve Malta’da yaşayan halkların dinleri, dilleri ve hatta etnik kökenleri hükümdarlarınınkiyle aynıydı. Üstelik, yüzyıllarca süren çatışma ve düşünce aşılaması sonucu, hiçbir zaman yan yana yaşamadıkları ve bu yüzden insan olarak tahayyül edemedikleri “Türk”ler bu toplumların kafasında şeytani bir niteliğe bürünmüştü. Bunun sonucunda, yayılmacılar hem Osmanlı fetih yönteminin etkili “böl-fethet” özelliğini uygulayamadılar,<a class="hlink" href="../Text/notlar.htm#not11_05" id="ref11"><sup>11</sup></a> hem de İslam ve Osmanlı devletinin oluşturduğu toplu dehşetten ürken ve saldırganlara canla başla karşı koyan bir yerli halkla karşılaştılar. Süleyman’ın 1529 yılındaki ordusu ile Piyale Paşa’nın 1565 yılındaki donanması yalnızca aşılmaz lojistik zorlukların kurbanı değildi; her ikisi de, Osmanlılara karşı hiç de dostane olmayan halkların yaşadığı uzak topraklarda yalıtılmış duruma düşmüşlerdi. Kısacası, aleyhteki faktörler çok fazlaydı ve Osmanlı devleti bunları azaltmanın yolunu bulamadı.</p>

  <h2 class="section">Bir Ege Adasının Ele Geçirilmesi</h2>

  <p class="indent">Bazı adalarında Katolik soyluların Rum Ortodoks yerlileri hâlâ yönetmekte olduğu Doğu Akdeniz’de durum böyle değildi. Her ne kadar Osmanlılar bu bölgede yenilmez gibi görünse de, 1560’larda Ege bile bütünüyle ellerine geçmiş değildi. Stratejik ve ekonomik bakımdan yaşamsal önemde bir ada olan, Anadolu’nun bağrına sokulmuş Sakız Adası, Süleyman’ın bütün hükümdarlığı süresince, tanınmış bir Ceneviz ailesi olan Giustiniani’lerin elindeydi. Ege Denizi’ne güneyden girişte enine uzanan Girit’le birlikte bir avuç küçük ada hâlâ Venediklilerdeydi.</p>

  <p class="indent">Bu Latin uydu topluluklarının uzun ömürlü oluşu, etkili bir direniş göstermelerinden ziyade, Osmanlıların bu konudan endişelenmemelerini yansıtıyor. Şurası kesin ki, Preveze savaşından sonra Venedikli ve Cenevizli yerleşimciler, istemeye istemeye de olsa, Ege havzasında Osmanlı egemenliğini kabul ettiler. Çoğu -genellikle vergi vermeye razı olarak, Osmanlıların ticaret yapmasına güvence sağlayarak ve Müslüman korsanların ara sıra yağma yapmasını hoş görerek- bu göstermelik iktidara karşılık gerçek anlamda bağımsızlıktan vazgeçtiler. Bunun karşılığında Osmanlı yönetimi bu küçük krallıkları egemen oldukları yanılsamasıyla besledi.</p>

  <p class="indent">15. yüzyıldan bu yana Giustiniani ailesi başkanlığında bir Onikiler Meclisi’nce yönetilen Sakız Adası tam böyle bir durumun örneğidir.<a class="hlink" href="../Text/notlar.htm#not12_05" id="ref12"><sup>12</sup></a> II. Mehmed’in Eğriboz Adası’nı 1470 yılında ele geçirmesinden sonra, adanın ileri gelenleri özerkliğin sürmesi karşılığında yıllık bir vergi ödemeyi kabul ettiler. I. Selim’in 1512 yılında vergiyi 10.000 dukaya yükselterek yenilediği antlaşma (aslında bu, özgül ayrıcalıkları ve sorumlulukları bildiren bir “ahitname” yani padişah fermanıydı) Sakızlılara önemli ticari haklar bağışlıyordu.</p>

  <p class="indent">Büyük olasılıkla, gümrük gelirleri yanında ipek ve az bulunan sakızağacı sakızının dış satımıyla karşılanan bu vergiden daha önemli olan, adanın Osmanlı İmparatorluğu ile Batı Akdeniz ve Avrupa arasında bir “ara liman” konumunda oluşuydu. 16. yüzyılın ilk yılları boyunca, Batı Avrupa’nın külçe altın ve kumaşı ile Batı Anadolu’nun pamuk ve kuru meyvesi, anakaradaki kardeş liman Çeşme yoluyla Sakız kasabası üzerinden karşılıklı akacaktı. Bu bakımdan konumu, aynı sıralar bir miktar özerklik karşılığında Osmanlı Balkanlar’ının Adriyatik üzerindeki antreposu olarak hizmet gören Dubrovnik’ten çok farklı değildi.<a class="hlink" href="../Text/notlar.htm#not13_05" id="ref13"><sup>13</sup></a> Her ikisi de ayrıca, uygarlıkların kesişme noktasına özgü o doğurgan çoğulculuğu sergiliyordu.</p>

  <p class="indent">1560’larda yaşanan iktisadi durgunluk Sakız’ın vergisinin ödenmesini ciddi biçimde geciktirdi. Bu mali bunalım, 1565 yılında beceriksizlik yüzünden kötü giden Malta seferi karşısında Osmanlıların duyduğu çaresizliğin Sakız Cenevizlilerinin saldırıyı boşa çıkarmak amacıyla St. Jean Şövalyelerine haber uçurduğuna ilişkin kuşkuyla birleşmesi, Sakız’ın talihini değiştirmeye yetti. Habsburglara karşı Macaristan topraklarına doğru “son seferi”ne hazırlandığı 1566 baharında Kanuni Sultan Süleyman’ın en öfkeli eylemlerinden biri, Kapudanpaşa Piyale Paşa’yı adaya el koymakla görevlendirmek oldu.</p>

  <p class="indent">Kapudanpaşanın bu buyruğu yerine getirişindeki kolaylık, adanın uzun süreden beri yarı bağımsız yaşayabilmesinin Osmanlıların üstü örtülü bir oyunu olduğunu doğruluyor. Doğrudan ada üzerine yürümektense, Piyale Paşa yetmiş dolayındaki gemisini Çeşme’ye demirledi. Sakız’dan iki saat uzaklıktaki bu anakara limanına adanın pek çok soylusunu çağırttı ve orada alıkoydu. Ancak bundan sonradır ki, aradaki dar kanaldan askerlerini gemilerle karşıya taşıdı, Sakız kasabasındaki Ceneviz kalesine yerleşti ve kale kumandanı olarak Kırşehir Sancakbeyi Muzaffer’i atadı. Muzaffer Bey hemen tekrar mühimmat depolamaya ve surları onarmaya başladı.</p>

  <p class="indent">Bu görevi neredeyse hiç kan dökülmeksizin yerine getiren Piyale Paşa, Sakız’ın başlıca Cenevizli ailelerini kadırgalarına yükleyip Karadeniz’deki Kefe limanına doğru yola çıktı. Bu bir dönemin beylerini, imparatorluğun kuzeydeki uç noktasını belirleyen köle pazarlarında satmayı amaçlamıştı büyük olasılıkla. Ama Cenevizliler bir yolunu bulup bu alınyazısından kurtuldular. Osmanlı yönetimi daha sonra bunların çoğunu Haliç’in karşı kıyısındaki Galata Ceneviz kolonisine yerleştirdi. Erkek çocuklardan birkaçı İstanbul’daki İbrahim Paşa sarayına götürülüp İslam dinine döndürülerek padişahın kulları arasına katıldılar.</p>

  <p class="indent">Sakız Adası’nda oturan Rum çoğunluğa karşı Osmanlıların tutumu daha da yumuşak oldu. Gerçekten de halk adanın Osmanlı yönetimine bağlanmasının hemen hemen can yakmadan gerçekleşeceğini, hatta acımasızlığıyla ünlü Latin egemenliğine kıyasla böylesinin daha iyi olacağını muhtemelen biliyordu. Rumların Katolik kilisesine duyduğu nefreti bilmek, yalnızca bu işgalin kolaylığını açıklamakla kalmıyor, Osmanlıların Ege ve Balkan dünyalarında diğer ilerleyişlerini açıklamakta da çok işe yarıyor. Osmanlı başarıları, askeri bir temele dayanmaktan çok, ahlaki bir temele dayanıyordu; daha önceki yönetimler, tek sözcükle, nefret üretmişlerdi. Her ne kadar Osmanlı yayılması kimseyi özgürleştirmemişse de (eğer modern çağ başlarının koşullarında özgürlüğün kavranabilirliği bile söz konusu ise) hem Rum Ortodoks sapkınlığına karşı (çoğu kez şiddet yoluyla inanç değiştirten din adamları ve yerle bir edilen kiliseler biçiminde kendini gösteren) Katolik aşağılamasını durdurma, hem de Katolik emperyalistlerin Rum vasallarından alçakça ve zorla aldıkları ezici vergi ve angarya karşısında biraz nefes alma olanağı sağlamıştır.</p>

  <p class="indent">Sakız’ın 1566 yılında Osmanlıların eline geçmesinin ilk sonucu hiç kuşkusuz bu yöndeki iyileşmelerdi. Yönetim hiç zaman geçirmeden adanın nüfus ve ürün tahrirlerini başlattı. Bu girişimin bir nedeni, Sakız Adası’nın mal varlığını saptayarak onlardan tam anlamıyla ve tutarlı bir biçimde yararlanmaktı; diğer neden ise, çoğu Darü’l-İslam’a direniş göstermeden katıldığı için, halkının örfüne uygun yasalar oluşturmak ve adanın Osmanlı dünyasıyla bütünleşmesinin ister istemez getireceği dini ve hukuki kopuklukları en aza indirmekti.</p>

  <p class="indent">Sonuç, adanın Rum Ortodoks, Ermeni ve Musevi nüfusuna tanınan görülmemiş bir vergi muafiyeti, imparatorluğun diğer bölgelerinden artarak gelen göç ve Sakız’ın ticaretindeki ani tırmanıştı. Yeni yönetim, Rum köylüsünün toprak ürünleri üzerinden ödediği -Ceneviz yönetiminde tarımsal üretimin yüzde ellisine varabilen- öşürü yaklaşık yüzde sekize indirdi. Aynı zamanda da adanın hızla gelişen ipekçiliğini yeniden titizce düzenledi, kârlı damla sakızı ticaretini tekeline aldı ve uygarlıklar arasında bir ara liman konumunu ayakta tutmaya çaba gösterdi. Bunların ötesinde, Osmanlılar elbette, Sakız Adası’nın halkıyla ve kaynaklarıyla yalnız kaleyi savunan askerlerini beslemesini değil, devletin ordusuna asker, hazinesine gelir sağlamasını da bekliyordu.</p>

  <p class="indent">Saray ve İstanbul halkı bu serbest limanın bereketli Anadolu kıyılarına yakınlığından en az Cenevizliler kadar yararlanagelmişti. Osmanlı sarayı pamuk, üzüm, zeytin, incir ve öteki meyveleriyle bunca zengin bu bölgeyi payitahtın başlıca yiyecek sağlama alanı sayıyordu; öyle olunca, yönetim bu temel amaçtan şaşmaya izin vermedi. Dolayısıyla, anakarada bulunup da nüfus ya da ticaret yönünden İstanbul’a rakip duruma gelebilecek kasabaların gelişimini engellemekte elinden geleni ardına koymadı; 1566 yılında Foça, Çeşme, İzmir ve diğer Batı Anadolu liman kasabalarının İstanbul’a ve Sakız üzerinden Batı Avrupa’ya gönderilecek ürünlerin geçiş noktaları olmaktan öte bir önemi yoktu.</p>

  <p class="indent">1567 tarihli Sakız Adası tapu tahririnin giriş bölümündeki kanunname, adayı bölgenin en önemli ticaret kavşağı olarak tutmakta Osmanlının kararlılığını yansıtıyor. Kanunnamede II. Selim adada yaşayan Rum Ortodoks, Musevi ve hatta Katolik cemaatleri, Müslümanların ve birbirinin olası sömürüsüne karşı korumaktaydı. Ayrıca padişah, Sakızlı çocukların devşirilmesi yükümlülüğünü kaldırdı; daha önceki hukuki düzenlemeleri tasdik etti; yıkılmış, zarar görmüş, terk edilmiş bütün Rum Ortodoks kiliselerinin (kadı’nın onayıyla) onarımına izin verdi; var olan Ceneviz ticaret ağını yerinde bırakmaya ve yaygınlaştırmaya çaba gösterdi. Sakızlıların lüks olan ve olmayan malları, bu arada özellikle ipek, buğday ve arpayı gümrük ödemeden aktarmalarına izin verdi; anakaradan ithal edilen diğer mallara yeni vergi yükü bindirmedi; adaya uğrayan Karadeniz çıkışlı gemilere -taşıdıkları malları adada satmadıkları sürece- vergi muafiyeti tanıdı ve Çeşme’nin adayla özel ticaret ilişkisini onayladı.</p>

  <h2 class="section">Venedik Elindeki Kıbrıs’ın Fethedilmesi</h2>

  <p class="indent">Osmanlıların Sakız’ı bu denli kolay ele geçirmiş olmaları, onları büyük ihtimalle başka yerlere saldırmaya da yüreklendirmişti. Gerçekten de, bu olayın Kıbrıs’ı ele geçirme savaşlarının, yani 16. yüzyılda yaşanan en ünlü Osmanlı-Venedik dramının birinci perdesini oluşturduğu söylenebilir.<a class="hlink" href="../Text/notlar.htm#not14_05" id="ref14"><sup>14</sup></a> Anadolu’nun burnunun dibinde oluşu ve Suriye’de son bulan kervan yollarına yakınlığı Kıbrıs’a stratejik ve ekonomik bakımdan yaşamsal bir önem kazandırıyordu. Fransız Lusignan krallarının egemenliğinde Kıbrıs, ilk Haçlı Seferinin ardından Suriye kıyılarında mantar gibi biten özgül Katolik derebeyliklerinin en sonuncusuydu. Ayrıca konumu dolayısıyla, her zaman istilaya maruz kalmış, dolayısıyla öteden beri birçok halkın birlikte yaşadığı bir yer olmuştu; 20. yüzyılda “Rum” ve “Türk” kesimleri olarak bölününceye dek ada farklı dinlerin yan yana olduğu, farklı etnik kökenlere sahip insanların bulunduğu, birçok dilin konuşulduğu bir yerdi.</p>

  <p class="indent">1470 yılında Osmanlılara kaptırdığı Eğriboz Adası’nın yerini tutacak bir Doğu Akdeniz adasına ölesiye gereksinim duyan Venedik yönetimi bundan sonraki yirmi yılı Kıbrıs’ı kucağına düşürmek için oyunlarla (hatta adayı kazanabilmek için neredeyse aile babası rolüne soyunarak) geçirdi.</p>

  <p class="indent">Sonunda, 1489 yılında hanedanlar arası akıllıca bir evlilik yoluyla ve açıkça güç kullanarak Venedik Cumhuriyeti adayı denetimi altına aldı.</p>

  <p class="indent">Bundan sonraki seksen yıl boyunca Venedikliler ada halkına ve topografyasına kendi özgül gereksinimlerine göre biçim verdiler. Buyurganlığının en azılı günlerinde Venedik kadim ve çoğunluğu zarif yapıları yerle bir edip yerine Osmanlıların Konstantinopolis karşısında onca etkili biçimde kullandığı dev toplara pes ettirmek üzere tasarlanmış çirkin engeller ve hisarlar inşa etti; Kıbrıs’ın toprağa bağlı Rum Ortodoks kölelerini acımasızca (kaldırılan ürünün en az üçte biri oranında) vergilendiren ve (haftada üç günü bulan) angaryaya koşan zorba bir sömürge yönetimi oluşturdu. Bu gaddarlığı besleyen yalnızca bir buyurganlık psikolojisi değildi; Rumların dinine karşı duyulan aşağılama hissi ve Osmanlıların yaydıkları dehşet de bunda rol oynamıştı. O Osmanlılar ki, 1516 yılından sonra toprakları adanın kuzeyinde 50 kilometre ve doğusunda 100 kilometre yakına gelmişti ve kadırgaları Kıbrıs kıyılarında hiç durmadan fırsat kollayıp dolaşıyordu. Dolayısıyla, kent devleti güvenlik ve egemenlik kurma gerekçeleriyle gözü dönmüş bir sertlik oluşturdu. Osmanlılar en sonunda, Kıbrıs’a 1570 yılında çıktıklarında, Kıbrıslıların çoğu Venediklilerin her gerileyişi karşısında sevince boğuldular.</p>

  <p class="indent">Nasıl Sakız Adası 1566 yılına değin Cenevizliler elinde kaldıysa, Kıbrıs da aynı nedenlerle 1571 yılına değin Venediklilerin elinde kaldı. 1489-1570 arasında Venedikliler önce Kahire’deki Memlukları, 1517’den sonra da İstanbul’daki Osmanlıları yatıştırmak ve onlarla iyi geçinmek için çok çaba harcadılar. Hatta “Denizlerin Hanımefendisi,” daha önce Memlukların Lusignan krallarına ödettirdiği büyük miktarda vergiyi bile ödemeyi kabul etti. Osmanlılar Memluk topraklarını ele geçirdikten sonra adayı neredeyse her istediği an -kuşkusuz çok kan dökülme pahasına- ele geçirebilirdi. Oysa daha çok ekonomik ve siyasal çıkarları nedeniyle, Osmanlı devleti Venedik’in verdiği ödünlere on yıllar boyu razı olacaktı.</p>

  <p class="indent">Kıbrıs’ın Suriye kıyıları, Mısır ve Güney Anadolu’yu İstanbul’a bağlayan denizyollarını kesen konumu, Osmanlılarla Venedikliler arasında dostça giden ilişkiler açısından bir talihsizlikti. Suriye ve Mısır’ın Osmanlıların eline geçmesiyle bu toprakların tümü imparatorluğa bağlandı; öte yandan, çok geçmeden korsanlar adanın çevresindeki denizlerde kol gezer oldu; bu korsanlar, Kıbrıs’ın korunaklı limanlarına, koylarına, ırmak ağızlarına kendilerini atmadan önce, Mısır’dan tıka basa pirinç ve tahılla, Suriye’den yükte hafif pahada ağır maddelerle yüklü olarak İstanbul’a giden Osmanlı gemilerine çullanıp yağmalıyorlardı. Ada kıyılarına saçılmış birçok hisardaki Venedik askerleri kendilerini bir açmazla karşı karşıya buldular: Yağmayı din uğruna savaşmanın gereği sayan bu yarı kutsanmış teknelere kanat germeyi onur sayıyordu Venedik askerleri; bu tavır doğal olarak Osmanlıları Kıbrıs’ın kıyı kasabalarına dengiyle karşılık vermeye kışkırtıyordu. Bu tür misilleme yağmaları sıklaştı, hatta sürekli hale geldi. Her ne kadar balyos devamlı olarak Divan-ı Hümayun toplantılarına katılıp vatandaşlarının yaptığı çapulculukta Venedik’in sorumluluğunu inkâr etse de, Hıristiyanların hükümetin izniyle korsanlık yapması ve Osmanlı misillemesi iki imparatorluk arasında işleyen bir yara açılmasına neden oldu.</p>

  <p class="indent">Kıbrıs’ın yazgısını belirleyen, büyük olasılıkla Süleyman’ın 1566 yılında ölmesi oldu. Yayılmacılık geleneğinin gereği olarak her tahta çıkan padişah yeni bir toprak kazanımıyla başlangıç yaparak, kendine meşruiyet sağlamalıydı. II. Mehmed Konstantinopolis’e boyun eğdirmişti, I. Selim Suriye’yle Mısır’ı almıştı, Süleyman da Belgrad’la Rodos’u. Bir önceki yüzyılda bu duruma istisna tek padişah, II. Mehmed’in oğlu II. Bayezid olmuştu. Babasının varı yoğu tüketen savaşkanlığı, küçük kardeşi Cem’le uzun süren taht savaşımı, onun dövüşkenlik sergilemesine hükümdarlığının son yıllarına dek engel olmuştu. Gelenekten bu tek sapma kötü sonuçlar doğurdu: Bayezid’in pasifliğinden duyulan hoşnutsuzluk, ondan umut kesmiş danışmanlarını 1512 yılında oğlu I. Selim’in Bayezid’i tahtan indirmesine ve kısa bir süre sonra da (söylentiye göre) zehirlenmesine yardımcı olmak zorunluluğuna inandırdı. 1566 yılında önemli danışmanlarından kimileri (gerçi sadrazam bunlar arasında yoktu) II. Selim’in de bir hamle yapması gerektiğini ileri sürüyorlardı; Kıbrıs bu iş için biçilmiş kaftandı.</p>

  <p class="indent">1570 yılının başlarında Dubrovnik’ten Divan-ı Hümayun’a ulaştırılan bir haberde, Venediklilerin İspanyollar ve Papalıkla Osmanlılara karşı yeni bir bağlaşmaya katıldığı bildirildi; işte bu haber, zaten düşünülüp taşınılmış, tartışılmış ve büyük olasılıkla karara varılmış bir girişimin gününün de belirlenmesine yol açtı.</p>

  <p class="indent">Osmanlı saldırısı hızla gelişti. 300 dolayında gemiden oluşan büyük bir donanma 1570 yılı Haziran ayının sonlarına doğru Çanakkale Boğazı’ndan çıkıp Ege sularına açıldı. Bunun hemen ardından, Selim’in çocukluk öğretmeni, Divan-ı Hümayun’daki “savaş yandaşları”nın ateşli önderi ve Sokollu Mehmed Paşa’nın amansız rakibi Lala Mustafa Paşa büyük çoğunluğu Güney Anadolu’dan gelme sipahilerden oluşan bir orduyu Kıbrıs’ın güney kıyılarına çıkardı. Tıpkı dört yıl önce Sakız Adası’nda olduğu gibi, Kıbrıs’ın sevinç içindeki Rum halkı Mustafa Paşa’yı Katolik kıyıcılardan kendilerini kurtaran kişi olarak karşıladılar. Bu yerel coşku, adanın içlerindeki Venedik başkenti Lefkoşa üzerine hızla yürümesinde paşaya yardımcı oldu. Başkent kısa süren kanlı bir kuşatmanın ardından düştü.</p>

  <p class="indent">Yerli halkın büyük çoğunluğu işgalcilere destek olunca, savaş kısa sürede darmadağınık bir kaçışa dönüştü ve haziran ayının sonunda, savunması güçlü liman kenti Magosa dışında adanın tümü Mustafa Paşa’nın eline geçmişti. Kıbrıs’ın Venedikli amirali Marco Antonio Bragadino’nun umarsız, ama inançlı komutasında, Osmanlı deniz kuşatmasını yüreklice yaran küçük bir Venedik kadırga filosu sayesinde, kent tam on ay dayandı. Yine de, işi başından aşkın bir bağlaşık donanması sürekli deniz desteği sağlayamayınca, savunma bir işe yaramadı ve kent 1 Ağustos 1571’de düştü.</p>

  <p class="indent">Kıbrıs’ın “fethedilmiş” olmasına ve böylece padişahın mülkü arasına katılmasına karşın, II. Selim yönetimi adanın ele geçirilişini bir kurtarma olarak da görme yolunu seçti. Bu yaklaşım bütünüyle hayali sayılmazdı, çünkü temelde Rum Ortodoks inancı taşıyan ada, Üçüncü Haçlı Seferi sırasında İngiltere Kralı I. Richard’ın eline düştüğünden bu yana, önce Lusignan krallarının, ardından da Venedik’in egemenliğine geçmişti ve halkın çoğunluğu Katolik derebeylerinden nefret etmeyi, korkmayı öğrenmişti. Fethi “kurtarma” gibi göstermek kolaylık getiriyordu, çünkü devletin gazi akıncılara yağma hakkı tanımamasına ve Osmanlı yönetiminin yumuşak bir geçişi örgütlemesine olanak sağlıyordu.<a class="hlink" href="../Text/notlar.htm#not15_05" id="ref15"><sup>15</sup></a></p>

  <p class="indent">Tıpkı Venedikliler ile dördüncü Haçlı ordusunun 1204 yılında Konstantinopolis’i Osmanlıların 1453 yılında yaptığından çok daha beter yerle bir edip yağma ettiği gibi, Kıbrıs’ın anıtlarının çoğunu yerle bir eden ve hazinelerini çalan da (bunlardan bazıları günümüzde Venedik müzelerinde gururla sergilenmektedir) Osmanlılar değil, Venediklilerdi. Bunu söylemek, her iki olay için de Osmanlılardan yana belirli bir sevgi göstermek anlamı taşımaz (yeniçeriler ve diğer Osmanlı askerleri yağmalayabildiklerini yağmaladılar); fakat her ikisinde de Hıristiyan rakipleri kadar kötülük dolu, vahşi ve açgözlü değillerdi.</p>

  <p class="indent">Magosa’nın düşmesinin hemen ardından adanın servetini, nüfusunu ve yasalarını saptamak üzere Osmanlı devleti bir sayım yaptırdı. Osmanlı yönetimi, çoğu Venedik’e ve başka yerlere kaçmış Katolikleri, yenilgiye uğrattığı düşmanlar olarak görüyordu; Rumlara ise tebaa halk olarak davrandı. 1572 yılı sayımına dikkatli bakıldığında, örneğin, Venedik dönemi ile Osmanlı dönemi arasında doğrudan vergilerde çarpıcı bir düşüşle birlikte, halkın lanetlediği angaryanın ve tuz vergisinin de sona erdiği görülür.</p>

  <p class="indent">Osmanlılar Kıbrıs’ta, Sakız’da uyguladıkları yöntemlerden birini dikkate değer biçimde değiştirerek uyguladılar. Halkları göçe zorlama (sürgün) biçimindeki bu farklı uygulama, günümüz Kıbrıs’ı, Yunanistan’ı, Sırbistan’ı ve diğer Balkan devletlerinde Osmanlıların üzerinde en çok tartışılan ve suçlanan siyasetlerinden (ve büyük olasılıkla imparatorluğun bu topraklarda en gözle görülür kalıtlarından) biridir. 14. yüzyıl sonlarından bu yana yönetim sürgün politikasını birbirini tamamlayan iki değişik amaçla kullanmıştı: Söz dinlemez toplulukları yuvalandıkları topraklardan uzaklaştırmak ve yeterince nüfusu olmayan bölgeleri, kentleri nüfusça canlandırmak. Bunun başarılı (fakat kötü ünlenmiş) bir örneği, Doğu Anadolu’dan zorla sökülüp Balkanlar’a yerleştirilen -ileride Macaristan ve Habsburglara karşı seferlerde akıncı olarak etkili biçimde hizmet edecek- göçebe Türkmenlerdi. Bir ikinci örnek de, II. Mehmed’in Ermeni Hıristiyanları, Ortodoks Rumları ve Musevileri İstanbul’a yerleştirmesidir (1453’ün hemen ardından Anadolu’da ve Osmanlı Balkanlar’ında yaşayan Musevi toplulukları yerlerinden koparıldılar). Yeni gelenler neredeyse terk edilmiş bir kente canlılık getirmeye yardımcı oldular. Önceleri pek çoğunun içerlediği anlaşılan bu yerinden edilme uygulaması uyarınca</p>

  <div class="block">
    <p class="bl_nonindent">kenti ele geçiren padişah her eyalete asker göndererek “isteyenler İstanbul’a gelsinler; o kişilere ev, tarla, bağ, bahçe ve mülk vereceğiz”, buyurdu. Gelenlere bunlar verildi. Kente yerleşip gelişmesine, gönencine katkıda bulundular. Padişah ayrıca bir ferman daha çıkarak, yerlerinden sürülecekler arasında zengin yoksul ayrımı yapılmamasını buyurdu. Her eyaletin kadısına ve kolluk güçlerine adamlar göndererek halkı yerinden sürmek için her yola başvurmalarını buyurdu; sınırlı bir süre içinde, bu yolla geleceklere de ev vaadinde bulundu.<a class="hlink" href="../Text/notlar.htm#not16_05" id="ref16"><sup>16</sup></a></p>
  </div>

  <p class="indent">Birçok kişi zaman içinde, hızla gelişip büyüyen bir metropolün sunduğu, muhteşem olanakların tadına varmayı öğrendi ve İstanbul kısa sürede, insanları çektikçe çekim gücü artan bir merkez durumuna geldi.</p>

  <p class="indent">Kıbrıs’a sürülenler ise değişik bir konuydu, çünkü Osmanlıların 1571 yılından sonra bu adaya Anadolu’dan gönderdiği insanlar Müslüman göçebeler ve çiftçilerdi. 21. yüzyıl başının penceresinden bakıldığında, bu yurtlandırma (iskân) bir Yunan adasını Türklerle doldurup taşırmak girişimi gibi görünüyor, oysa amaçlanan bu değildi. Anlayabildiğimiz kadarıyla, Osmanlılar, günümüz ulus-devletlerinin benzer durumlarda yaptığının aksine, sürgünü hiçbir zaman belirli bir etnik grup ya da dinden insanlara karşı uygulamadı; bu bir yana, Kıbrıs’ın Rum Ortodoks halkının özellikle isyankâr olduğuna, hatta içten içe isyankârlık duyguları beslediğine ilişkin pek kanıt yok. Devletin amacı, daha çok, yüzyıllar sürmüş sömürü ve yüzüstü bırakılmışlık nedeniyle felç olmuş bir ekonomik yapıyı canlandırmaktı. Gerçekten de yönetim, Anadolu’dan Kıbrıs’a yalnızca Müslümanları getirmedi. İstanbul 1570’lerde Magosa ve Lefkoşa’nın yıkıntılarını yeniden ayaklandırmak üzere Safed, Kudüs ve Suriye’nin başka yerlerinden Musevilerin yerleştirilmesine ilişkin, (bazılarını Joseph Nassi ve diğer etkili Osmanlıların iptal ettirtmeyi başardığı) buyruklar gönderdi.<a class="hlink" href="../Text/notlar.htm#not17_05" id="ref17"><sup>17</sup></a></p>

  <h2 class="section">Bir Büyük Tersine Dönüş</h2>

  <p class="indent">Osmanlıların 1570 yazında Kıbrıs'ı ele geçirmesiyle başlayan Osmanlı-Venedik çatışması bir yıl sonra iki eşzamanlı olayla doruğa ulaştı: Bunlardan biri, Osmanlıların Magosa’yı alması, diğeri İnebahtı kıyıları açığındaki bir deniz savaşıdır. Magosa’nın neredeyse bir yıl süren bir kuşatma sonunda ele geçirilişi daha önceye rastlar ve söylendiğine göre, kenti koruyan bütün Venedik askerlerinin ve 50.000 Osmanlı askerinin yaşamına mal olmuştur. İnebahtı Savaşı bir ay sonra, 6-7 Ekim tarihinde oldu; sonucu açısından ise, Magosa’da ortaya çıkan durumu tersine çevirmiş gibiydi.</p>

  <p class="indent">Erken modern çağ Akdeniz dünyasının bu son büyük deniz kapışmasında, Avusturyalı Don Juan komutasında kadırgalar ve destek gemilerinden oluşan çok güçlü bir armada, bir yıl önce Kaptan-ı Derya Piyale Paşa’nın yerini almış Müezzinzade Ali Paşa komutasındaki, rakibi denli büyük bir Osmanlı donanmasını bozguna uğrattı. Kadırga savaşına klasik bir örnek sayılan bu savaşta her iki amiral de gemilerini savaş alanına kusursuz biçimde yaymıştı; her iki donanma da en kısa sürede düzene girip birbirine karşı ilerledi ve her bir birim üzerine düşeni neredeyse kusursuz biçimde yerine getirdi. Katolik Birliği’ne savaşı kazandıranın, büyük ticaret gemilerinden bozma, olağanüstü yüksek iskeleler üzerine top yerleştirilerek savaş amacına uyarlanmış, dört adet üç direkli kadırganın yaratıcı biçimde kullanımı olmuş olabilir. Don Juan’ın bu canavarları donanmasının ön sırasına dizmesi ve düşman gemi safının arkasına dolanırken durmadan ve doğrudan hedefe atış buyruğu vermesi, Osmanlı savaş dizilişini işe yaramaz duruma düşürüp belki de parçalayarak Osmanlı kadırgalarını ikinci ve çok daha kalabalık bir Katolik Birliği filosunun ölümcül borda ateşi ve çevirme saldırılarına karşı korumasız bırakmış olabilir.</p>

  <p class="indent">Savaşı bitiren başlıca neden ister bu gemilerde uygulanan yenilik, ister Osmanlıların karşıdaki donanmayı sol kanadından çevirip, Müslüman kadırgalarının çok elverişli olduğu “göğüs göğse” savaşa zorlamakta başarısızlığı olsun, sonuç Osmanlıların arzuladığı hedef bakımından bir felaketti. Yalnız 200 dolayında geminin çoğu düşman eline geçmek ya da yok olmakla kalmadı, aralarında Müezzinzade Ali Paşa da olmak üzere 30.000 Osmanlı denizcisi ve askeri öldü. Katoliklerin kaybı ise önemsiz düzeydeydi.</p>

  <p class="indent">Batı Avrupa ve onun tarihyazıcıları Kıbrıs’ta olup bitenin önemini küçültürken, bu deniz savaşına oldum olası yaşamsal önem vermişlerdir. Neredeyse iki yüz yıllık bir aşağılanmanın ardından 1571 yılında bir Katolik birliğinin İnebahtı’da zafer kazanmasıyla, Osmanlı “veba”sının bahtının tersine döndüğü düşünülüyordu. Bu çarpışmanın ayrıca, gelecek 350 yılı yavaş yavaş dağılmayı önlemeye çalışmakla geçiren Osmanlı İmparatorluğu’nun gerilemesini başlattığı da söylenmişti.</p>

  <div class="textbox">
    <p class="center"><img alt="" src="../Images/33.png" /></p>

    <p class="textbox"><b>Resim 24.</b> Türklerin tarihi konulu, 1631 baskılı bir kitaptan alınmış bu iç kapak resmi, İnebahtı Savaşı’nın üzerinden 60 yıl geçtikten sonra bile, Haçlı inanışının Batı Avrupa’da ne denli canlı olduğunu düşündürüyor. Kapağın en üstünde Hz. İsa var. Sağında gönlü korkuyla karışık saygı dolu, erinç içinde Hıristiyan askerleri yer alıyor. Oysa solunda yenilgiye uğramış, dehşet içinde Müslüman savaşçılar sinmiş, geri çekilmiş durumda. Resmin sol yanında, yenilgiye uğramış Müslümanı ayağının altına almış muzaffer Haçlı ile sağ yanında, kırılmış ok ve yayı ile ellerinden zincire vurulmuş Türk bu imgeyi güçlendiriyor.<br />
    Baudier, <i>Inventaire de l'histoire Générale du serrail</i>.</p>
  </div>

  <p class="indent">Bu yorum sorgulanmış ve büyük ölçüde reddedilmiştir.<a class="hlink" href="../Text/notlar.htm#not18_05" id="ref18"><sup>18</sup></a> Karşı savlardan biri, bu ağır yenilginin ardından Osmanlıların donanmalarını çabucak yeniden kurmuş olmalarıdır. Osmanlılar 200’ün üzerinde geminin yok edilmesi ya da ele geçirilmesinin ardından toparlanmak için engin kaynaklarına el attılar; Galata Kulesi’nden boynunu her uzatan, Haliç kıyısında bulunan ana tersanedeki zorlu çalışmanın, 1571 yılını 1572’ye bağlayan kış boyunca çılgınca bir hız kazandığını kolayca görebilirdi. Ertesi bahar devlet, belki de simgesel anlam taşısın diye, tam yitirilen gemilerin sayısı ve taşıma kapasitesindeki bir donanmayı yeniden denize indirdi. Bunlar hiç de bitip tükenmiş, yılmış bir düşmanın yapacağı işler değil. Bununla birlikte, kadırga savaşında insanın -hele de yitirilenler usta okçular ve kürekçilerse- gemilerden daha önemli olduğu inandırıcı biçimde savunulmuştur.<a class="hlink" href="../Text/notlar.htm#not19_05" id="ref19"><sup>19</sup></a> İnebahtı’nın donanma kadar Osmanlı insan gücünü de mahvettiği kuşku götürmez ve 1572 yılında denizlerde boy gösteren donanmanın sağdan soldan toplama adamlarla yola koyulmuş olma olasılığı yüksek. Osmanlıların yeniden ayağa kalkışının hızı karşısında şaşkınlıktan donup kalan rakip kuvvetlerin, Batı Akdeniz sularına Osmanlı saldırılarını uzun süredir önleyen ya da temelli durduran böylesi yetersizlikleri anlamış olmaları bile zayıf bir olasılıktır.</p>

  <p class="indent">Şurası bir gerçek ki, savaşı kazananlar sonraki yıllarda bu üstünlüklerinden yararlanamadılar ve bu büyük başarı Katolik devletler bağlaşmasını ileri götürücü etki yapmadı. Gerçekten İnebahtı, “Türk”e karşı (kutsal bağlaşma özlemlerini değilse bile) kutsal bağlaşmalar gerçekleştirilmesini sona erdirdi; Hıristiyan ve Müslüman deniz kuvvetleri arasındaki son büyük deniz çarpışması oldu. İnebahtı, kadırga çağında “denizleri denetim altına almanın” (hatta bir strateji olarak bile) olanaksızlığının kanıtı olarak görülebilir.</p>

  <p class="indent">1571’den sonra Akdeniz’e egemen olma savaşlarının niteliği, hatta savaşanların bileşimi bile değişti. Artık açık sularda, hazinenin kökünü kurutan büyük donanmalar dolaşmaz oldu. Bunun yerine, çoğunlukla kendi hesabına çalışan küçük filolar, denizyollarında ve kıyılarda mekik dokuyarak, genellikle ayrım gözetmeksizin korumasız topluluklara ve tek başına seyreden gemilere saldırır oldu. Bu dönem, korsanların, deniz haydutlarının ve hükümetlerden izinli korsanlık yapanların dönemiydi; saldırıya uğrayan açısından, saldıranın Berberi, Felemenk, İngiliz, Fransız, Mayorkalı, Maltız ya da İspanyol bandırası taşımasının önemi yoktu.<a class="hlink" href="../Text/notlar.htm#not20_05" id="ref20"><sup>20</sup></a> Kendi memleketlisi, insanın boğazını bir yabancı kadar kolaylıkla biçebildiği gibi, bu tür gemileri dolduran çeşit çeşit gemici için geminin bayrağının anlam taşıdığı seyrek görülürdü. Dahası, her saldırı için gerekçe hemen hazırdı, çünkü birçok diyasporanın yaşandığı bu dünyada, her Venedik gemisi Musevi ve Müslüman kâfirleri ya da onların mallarını taşımaktaydı; her Osmanlı gemisi de Hıristiyanların mallarını. Osmanlı ve Venedikli denizciler ile tüccarlar ufukta bir gemi direği görünür görünmez korkmayı öğrenmişlerdi. Ne ilginçtir ki, İnebahtı sonrasında her iki imparatorluğun da kıpırdayamaz hale gelişi, büyük olasılıkla sınırlardaki geçirgenliği artırmıştı, çünkü bu, yağmacı, kaçakçı ve kanun kaçaklarının işine yarayan bir dünyaydı. Koşullara en iyi uyum sağlayanlar, Acem kılıcı gibi iki yanlı kesenlerdi.</p>

  <h2 class="section">Venedik’in Doğuya Kayışı</h2>

  <p class="indent">Öte yandan, askeri üstünlüğü ne denli kısa sürmüş olursa olsun, kutsal bağlaşmanın İnebahtı’daki başarısı, papa ve İspanyollar açısından kesinlikle yürek coşturan bir zaferi simgeliyordu; tıpkı Osmanlılarca psikolojik bir felaket ve kötüye gidiş belirtisi sayıldığı gibi. Başlangıçtaki iyimserliklerine karşın Venedikliler açısından bakıldığında, savaşın sonucu daha belirsizdi ve bunun tek nedeni aynı sırada Kıbrıs’ı yitirmiş olmaları değildi. 1571 yılına gelindiğinde, cumhuriyetin duygu ve çıkar ortaklıklarının artık Batı Avrupa’nınkiyle aynı yanda olmadığı açıkça ortadaydı. İnanılmaz gibi gelse de, Veneto’yu yakıp yıkanlar Hıristiyan krallar ve imparatorlardı; Venedik taşımacılığını neredeyse yok düzeyine indiren Hıristiyan korsanlardı ve Venedik’in uluslararası baharat ve kumaş ticaretini çökerten Hıristiyan kâşiflerdi. Hollanda ve İngiltere’nin Akdeniz’de devlet eliyle yaptırdığı korsan yağmacılığından, Portekizli gezgin deniz satıcılarının Hint Okyanusu’ndaki girişimlerinden hem kendilerinin, hem de Osmanlıların zarar gördüğünü Senatörler biliyordu. Osmanlıların her başarısızlığı Venedik’in ticaret kapasitesine de zarar veriyor, her Osmanlı zaferi Doğu Akdeniz dünyasındaki Venedik deniz taşımacılığını koruyordu.</p>

  <p class="indent">Gerçekten, Venedik İmparatorluğu’nun ticarete dayalı doğası, deniz ulaşımını ve ticaretini kesintiye uğratan uzun deniz savaşlarından korku duymasında belirleyici oldu. Francesco Guicciardini’nin daha öncelerdeki bir çatışmaya ilişkin gözlemi pekâlâ burada da geçerlidir:</p>

  <div class="block">
    <p class="bl_nonindent">Türklere karşı savaşı çok büyük zorluklara göğüs gererek, sonsuz harcamalara girerek destekledikten ve artık bu girişimden herhangi bir kâr beklentisi kalmadığını gördükten sonra, başka Hıristiyan beylerin saldırısına uğramaktan çok daha fazla korkan Venedikliler, Türklerle bir barış anlaşmasına varmayı her zaman istediler.<a class="hlink" href="../Text/notlar.htm#not21_05" id="ref21"><sup>21</sup></a></p>
  </div>

  <p class="indent">Venedik Senatosu, ticari zarara uğrama kaygısı ve İtalya içindeki düşmanlara karşı duyulan korkudan dolayı, genelde bağlaşıklarını Osmanlı donanmasıyla bir an önce kapışmaya teşvik etmiş, çatışmanın çabucak ve sağa sola bulaşmadan son bulmasını daima umut etmişti. Ayrıca mali ve ticari çıkarların baskısı, Venediklileri düşmanla hemen pazarlığa oturmaya ve çoğu kez donanmaları daha çatışma halindeyken bile, tüccarlarını Osmanlı limanlarına ve art bölgelerine göndermeye zorluyordu. Acımasız bir kapışmaya sahne olan ve yoğun bir tutkuyla savaşılan Kıbrıs’ta bile, Osmanlı tüccarları Venedik’te, Venedikliler de İstanbul, Halep ve İskenderiye’de işlerine devam ediyorlardı. Bu tür “biz işimize bakalım” yaklaşımı, 16. yüzyıl Osmanlı-Venedik savaşlarının kısa sürmesinin nedenlerini açıklamaya yardımcı olur, ama o sırada Venedik’in bağlaşıkları tarafından yüreksizlik ve arkadan vurmayla suçlanmasına da yol açtı. Oysa Venedik’in ünü herkesçe bilinen elçileri Roma, Madrid, Viyana ve daha başka yerlerde bağlaşık devletleri kendi yanlarına çekebilmek için onca emek harcamıştı.</p>

  <p class="indent">Venedik'in kararsızlığının temelinde, kent devletinin Doğu’dan Batı Avrupa’ya baharat, ipek ve başka mallar taşımaya dayalı ticaretine kendi bağlaşıklarının Osmanlılardan daha büyük bir tehlike oluşturması yatıyordu; Senatörler biliyordu bunu.<a class="hlink" href="../Text/notlar.htm#not22_05" id="ref22"><sup>22</sup></a> Venedikli banker Girolamo Priuli daha 1499 yılında, Asya’ya bütünüyle denizden ulaşan bir deniz yolunun Portekizlilerce bulunmasının, Venedik’in kıtalararası ticaretini çökerteceğini öngörmüştü; Portekizli kâşif Pedro Cabral, 1499-1502 Osmanlı-Venedik savaşının üçüncü yılında, on üç gemisinin ambarları biber ve başka baharatla yüklü olarak Hindistan’dan dönmüştü. O sırada gerek Osmanlılar, gerekse Venedikliler Hint Okyanusu’nda Portekiz gemilerinin varlığından haberliydi ve her iki hükümet de karayolu ticaretine Portekiz’in oluşturduğu tehlikeyi kavramıştı. Venedik, 16. yüzyılın ikinci on yılında Osmanlıların Suriye ve Mısır’ı ele geçirişini ve Kızıldeniz’e bir donanma indirişini, Portekizlilerin Hint Okyanusu’nda baskınlarını önleyecek diye, olumlu karşılıyordu. Bu heyecanı Osmanlılar da paylaşıyordu; bu toprakları ele geçirme nedenleri muhtemelen, Memluklara öfke ya da Mekke ve Medine kentlerini yönetmeye hevesli olmalarından çok, Portekiz’in güneydoğuya sinsice çöreklenmesiyle ilgiliydi.</p>

  <p class="indent">Uygarlıklar arası ticaretin, 16. yüzyılda meydana gelen üç Katolik-Osmanlı çatışması sırasında kesilmemiş olması, hatta canlanması, sınırların sabit olduğunu düşünen yaklaşımla karşıtlık oluşturuyor. Her savaştan sonra (hatta her savaş sırasında) daha çok Osmanlı ve Venedikli tüccar, birbirinin ülkesinin topraklarında oturdu ve özgürce dolaştı. Venedik ticaret kolonileri yalnızca Galata’yla sınırlı kalmadı; Venedik ayrıca Edirne, Selanik ve (1517’den sonra) Halep, İskenderiye ve diğer Osmanlı kentlerinde yerleşimler oluşturdu; karşılıklı yarar sağlayan bu süreç, yüzyıl ilerledikçe daha da hızlanmış görünüyor. Venedik donanması zayıfladıkça, kent devletinin Osmanlılarla ilişkilerinde ticari zorunluluklar, askeri ve ideolojik kısıtlamaları aştı.</p>

  <p class="indent">Bu görünürdeki karşıtlığın çeşitli nedenleri arasında yabana atılmayacak bir neden de Venedik İmparatorluğu’nun daima ticari bir karakteri olmasıdır. Anakaralar mı, yoksa adalar ve kıyı bölgeleri mi seçiminde Venedik Senatosu hep ikinciyi seçmiştir. Dördüncü Haçlı Seferi (1204) sırasında ele geçirilen Konstantinopolis’in Katolikler arasında bölüşüldüğü denli erken bir tarihte bile, kör ama acımasız Enrico Dandolo, Bizans’ın ölüsünden her istediğini alabilecek durumdayken, kararlı duka Venedik’in payını stratejik konumlu adalar, seçme limanlar ve eski Bizans’ın tümü içinde özgürce ticaret yapma hakkıyla sınırlı tutmuştu.<a class="hlink" href="../Text/notlar.htm#not23_05" id="ref23"><sup>23</sup></a></p>

  <p class="indent">1204’te Venedik parçalanmış Bizans devletinin içinden kendi payına bir deniz imparatorluğu çıkarmıştı. Üç yüzyıl sonra bu imparatorluğun fiziksel kaybı, ille de Venedik’in tümden çöktüğü anlamına gelmiyordu. Venediklilerin yöneldiği alternatiflerden biri İtalya anakarasına dönmekti; ticaret yollarının yanı sıra, güvenli tahıl üretim bölgelerine ve ormanlık alanlara talep de iştahlarını bu yönde kabartmıştı. Araştırmacılar son zamanlarda bu alternatifi vurgulamaktalar.<a class="hlink" href="../Text/notlar.htm#not24_05" id="ref24"><sup>24</sup></a></p>

  <p class="indent">Ne var ki, Venedik denizleri yalnızca Osmanlıların deniz üstünlüğü yüzünden terk etmedi. <i>Pax ottomanica</i> ve ötesinde yalnız ticarete dayanarak gelişip büyümüş sayısız diyaspora bulunmaktaydı; bu mülklerini yitirmiş olmak Serenissima’nın gururunu denizdeki gücünü yitirmekten daha çok incitmiş olabilir. Ticaret için yaşamsal olan, egemenlik kurmak değil, erişilebilirlikti; işte, Venedik’in kaynaklarını büyük olasılıkla sağıp bitiren, egemenliği altındaki yerleşimlerden gelen korunma talepleriydi. Osmanlılar önce Bizans, ardından Macar, Memluk ve Venedik topraklarından kılıç zoruyla parçalar çıkaradursun, Venedik ticaret diyasporalarına her geçen gün daha çok önem verdi, tüccarlarının Osmanlı genişleyen kıyılarındaki liman kentlerine ve art bölgelerine özgürce yerleşip ticaret yapabilmelerini sağlama bağlamaya çalıştı.</p>
</body>
</html>
