<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter">Kubad'ın Başına Kurtulmalık Konması</h1>

  <div class="block">
    <p class="bl_nonindent">Türkler beni en çok Senj’li çeteler yüzünden uğraştırdılar. Çeteler barçalarıyla, Morlakların ülkesinin aşağısındaki Obrovac’a doğru geçip kıyıya çıkıyor ve Türklere çok zarar veriyorlar. Türkler denizden gelecek belalara karşı kendilerini korumaktan siz majestelerinin sorumlu olduğunu söylüyor ve tazminat ödememizi istiyorlar. İşte bu yüzden Senjanileri ve adı geçen uskokları, becerebildiğim kadar yanaştırmamaya çalıştım.<a class="hlink" href="../Text/notlar.htm#not1_e6" id="ref1"><sup>1</sup></a></p>
  </div>

  <p class="nonindent"><span class="dropcaps3lines">K</span><i>ubad en sonunda yurduna, sevgili kentine doğru yola çıktığında İnebahtı’nın üzerinden neredeyse iki yıl geçmişti. Kıbrıs’ın ele geçirilmesi ve İnebahtı Savaşı’nın ardından Kutsal Katolik Birliği ile Osmanlı İmparatorluğu arasındaki savaşın kuru gürültüsü bir yıl kadar daha sürdü. Bu zaman boyunca Kubad Venedik’te önce tutsak, sonra da müzakereci olarak bulundu. İnebahtı’yı izleyen haftalarda Grimani, tutsak Osmanlıyı pek çok kez ziyaret etti. Önceleri Venedikli saygıdeğer soylunun, yalnızca “oh olsun” demek istercesine, zaferin tadını çıkarmak için uğradığı açıktı. Oysa Venedik tersanesinin sessizliğine karşılık, İstanbul’dakinin alışılmadık kadar koşuşturmayla uğuldadığının haberleri geldikçe, konuşmasının havası değişti. 1572 yılı nisan ayının başlarında, Grimani Kubad’a sinirli bir tavırla, Haliç’teki tersanede 200 parça kadar yenilenmiş ve yeni inşa edilmiş çektirme, kadırga ve başka tip geminin denize indirildiği söylentilerini haber verdi</i>.</p>

  <p class="indent"><i>Değişik kaynaklardan gelen haberler, Grimani’nin korkularını kısa sürede doğruladı: İnebahtı sonuçsuz, kuru bir zafer olarak kalacaktı. Kubad, İnebahtı’nın ardından Venedik’te ve başka yerlerdeki coşkulu kutlamaların yavaş yavaş hızının kesildiğini fark etti. Memleketlisi Musevilerden duyduğuna göre, Latinlerin iyimserliği damla damla umutsuzluğa dönüşüyordu. Katolik güçler arası büyük bağlaşma ne yapacağını şaşırmış durumdaydı: Bir yanda İngiltere ve Fransa’nın yeniden oluşturduğu tehdit ve İspanyol Hollanda’sında çıkan ayaklanma; diğer yanda ise, görünüşte her zamankinden daha güçlü ve kendini yenilemiş olarak Adriyatik’te gizli gizli fırsat kollayan, hatta Batı Akdeniz sularına uzanan Osmanlı donanması.<a class="hlink" href="../Text/notlar.htm#not2_e6" id="ref2"><sup>2</sup></a> Ayrıca, Venedik devletinin ve donanmasının deniz taşımacılığını, rakip tüccarların ve korsanların -üstelik Müslümanlardan daha çok Hıristiyanların- saldırılarından koruyamaması yüzünden Venedikli tüccarlardan ve denizcilerden yükselen yakınmalar da Kubad’ın kulağına geldi.<a class="hlink" href="../Text/notlar.htm#not3_e6" id="ref3"><sup>3</sup></a> Savaş, Venedik donanmasını tümüyle güçsüz bırakmak ve devleti parasal felakete sürüklemekle kalmamış, ticaret imparatorluğunun yerinin Avrupalı rakiplerince doldurulmasına da olanak vermişti. Ragusa ve Ceneviz gibi eski rakiplerin ticaret kadırgaları Osmanlı limanlarına demirlemeye başladı; öte yandan, Fransa gibi yeni rakipler Marsilya’dan doğuya uzanmak, hatta Atlas Okyanusu sularına bile açılmak amacıyla en modern ve dayanıklı yelkenlilerden sonuna dek yararlandılar; İstanbul’da diplomatik temsilcilik oluşturdular ve padişahın hükümetiyle öylesine elverişli koşullarda ticaret anlaşmaları bağladılar ki, başka devletlerin gemileri -Venedik gemileri bile- Fransa bayrağı altında ticaret yapmaya başladı. Bu tehlikelerin Müslüman değil Hıristiyan devletlerden kaynaklandığını Osmanlı temsilcisi Grimani’ye alay edercesine anımsatmıştı; Senato bu tehdidi geçiştirmek için canla başla barışı istiyordu. Venedikliler kendilerini güçten düşüren bu çıkar çatışmasına nasıl son verilebileceği konusunda bir kez daha Kubad’ın görüşlerine başvurdular</i>.</p>

  <p class="indent"><i>Sadrazam Sokollu Mehmed ve başkalarının Kıbrıs’ın alınmasına, tam da Katolik dünyasını birleştireceği korkusuyla karşı çıktıklarını bilen elçi, seçilecek en uygun yolun Habsburglar ve Papalıkla ittifaklarını sona erdirme olacağına Venediklileri inandırmaya çalıştı. Osmanlı devletinin böylesi tek başına bir yaklaşımı hoş karşılayacağını ve uygun koşullu bir barış anlaşması bağışlayacağını öne sürdü. Bu tavsiye, Venedik’teki tahıl ve yiyecek kıtlığı ile daralan ticaret-zanaat etkinliğinin zaten dayattığı şeyleri yalnızca doğrulamış oluyordu; 1573 başlarında olağanüstü yetkilerle donatılmış bir heyet İstanbul’a doğru yola çıktı. Bununla eşzamanlı olarak, duka Kubad’a Venedik’ten ayrılma izni verdi</i>.</p>

  <p class="indent"><i>Bir an önce memleketine dönme telaşındaki Kubad askeri bir filonun yola çıkmasını beklemeden, ya da çok uzun süren karayolculuğuna çıkmak yerine, Mayıs 1573’te Adriyatik’te “tarifesiz” seyreden -ticaret için Spalato, Korfu ve Modon’a uğramak niyetindeki-, İstanbul’a doğru yola çıkmış bir Venedik ticaret kadırgasına bindi. Gemi varmayı tasarladığı ilk limana hiçbir zaman varamadı.<a class="hlink" href="../Text/notlar.htm#not4_e6" id="ref4"><sup>4</sup></a> Tam Venedik’ten bir günlük uzaklıktaki Pola burnunu döndüğü sırada, kırk kadar küçük tekne doğudan önlerine atıldı ve koca, hantal kadırganın etrafini çabucak sardı. Elçi bunların, mensuplarının birçoğunun Osmanlı elindeki Bosna ve Sırbistan’dan kaçıp Kuzey Dalmaçya’da bir kıyı kasabası olan Senj’de yuvalanmış, Habsburg devletinin müsamaha gösterdiği, kendini İslamla kavgaya adamış yoksul, fakat gözü kara korsan topluluğu Uskoklar olduğunu anladı. Osmanlıların can düşmanı olmalarına karşın, Adriyatik’teki “Venedik denizi”nde meydana gelen Uskok saldırılarından en çok zarar görenler Venedik gemileri olmuştu. Uskokların canla başla savaşmaları, hemen hemen her zaman Müslüman ve Musevi tüccarları ve mallarını taşıyan, dolayısıyla da -uskokların mantığına göre- büyük düşman Osmanlıyla işbirliği içinde olan Venedik gemilerine saldırılarının hoş görülmesine yol açıyordu</i>.</p>

  <p class="indent"><i>Kubad kendi durumunun özellikle tehlike oluşturduğunu biliyordu. Hıristiyan oldukları için canlarının bağışlanmasını dileyebilecek Venedikli tüccar ve denizcilerle Dalmaçyalı kürekçilerin tersine, bir Müslüman ve Osmanlı görevlisi olarak Uskoklar onu hiç bekletmeden, oracıkta öldürebilirdi. Bu yüzden, gemiye çıkmalarını engellemek için canını dişine takan yazgı arkadaşı denizcilere ve yolculara canla başla yardımcı oldu; ama boşuna. Rahatına düşkün tüccarlar ile yeterince beslenememiş denizciler, hantal Venedik gemisinin çevresinde tekneleriyle dört dönen bu sağlam yapılı, inatçı dağlılarla başa çıkamazdı. Geminin gövdesine korkunç bir hızla birkaç tekne borda etti ve düzinelerle Uskok güverteye tırmandı. Boşuna direniş sona erdi ve kadırga teslim oldu; acınacak durumdaki yolcularla tayfalar birbirlerine sokularak pruvada toplandılar</i>.</p>

  <p class="indent"><i>Tutsaklar arasında dini yüzünden özel bir tehlikeyle karşı karşıya kalan, fakat rütbesi nedeniyle özel bir değer taşıyan Kubad da bulunuyordu. Bu acımasız korsanlar kendisine üç türlü davranabilirlerdi: Tehlikeli bir düşman olarak onu çok uzatmadan öldürebilirlerdi; bu seçenek akla yakın gelse de, çavuş bir Osmanlı-Venedik anlaşmasının pazarlıklarına karıştığını saklayabildiği sürece, uzak bir olasılıktı. Uskoklar, boğazını kesip de onu Cenevizlilere ya da Papalık’a bağlı devletlere forsa olarak satmakla ya da fidye karşılığında tutmakla elde edecekleri gelirden olmayı göze alamayacak denli çaresiz, yoksul, bir o kadar da bağnaz insanlardı. Kubad’ın köle olarak satılma olasılığı da yok gibi görünüyordu. İnebahtı’yı izleyen görece dingin dönemde forsaya olan talep de çok düşüktü; öyle orta yaşlı, pelteleşmiş bir devlet adamı on ya da on beş dukadan çok etmezdi. Oysa yüksek düzeyde bir Osmanlı devlet görevlisinin kurtulmalık bedeli 300 dukayı bulabilirdi. Gerçekten de Kubad bu miktarda bir kurtulmalığı kendi cebinden ödeme sözü verebilirdi. Durum böyleydi. Çavuş bir hafta geçmeden Bihac sancağının Osmanlı askeri valisiyle anlaşarak, hemen 300 duka getirmek üzere yola çıkarılacak bir süvari birliğinin kendisiyle Osmanlı-Hırvat sınırındaki Slunj kasabası yakınında buluşmasını ayarladı. Burada değiş tokuş yapıldı ve Kubad İstanbul’a doğru yeniden yola koyuldu</i>.</p>

  <p class="indent"><i>Kubad payitahta bir an önce dönme isteğini bastırıp memlekete karayoluyla dönmek zorunda kaldı. Bosna’yı boydan boya geçerek, Tuna’dan aşağı inip, sonra Plevne, Edirne üzerinden Osmanlı başkentine varışı ağustos sonunu buldu. Görüşmelerin dışında kalmış olmak canını çok sıkadursun, Venedikliler ayrı bir anlaşmayı çoktan bağlamışlardı; bereket, koca İstanbul şehri kibirli ve tanıdık Osmanlı görünümüyle yerli yerindeydi. Padişahın kulu yeniden günlük işlere döndü</i>.</p>
</body>
</html>
