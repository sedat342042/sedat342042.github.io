<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">İKİNCİ BÖLÜM</span><br />
  OSMANLI DEVLETİNİN KURULUŞU</h1>

  <div class="block">
    <p class="bl_nonindent">O zamanlar [I. Murad’ın hükümdarlığında (1362-89)] vergiler düşük idi. Koşullar öyleydi ki, kâfirler bile baskı görmeden yaşıyordu. Keselerine [giysilerine?], öküzlerine ya da oğullarına, kızlarına el atılıp satılamazlar ya da rehin alınamazlardı. O zamanlar hükümdarlar aç gözlü değildi. Ellerine geçeni yeniden dağıtırlardı; hazinenin ne olduğunu bilmezlerdi. Fakat ne zaman ki Hayreddin Paşa Babü’s-saade’den içeri adım attı, doymak bilmez âlimler hükümdarların akıl hocası kesildiler. Önce dindarca davranışlar sergileyerek başladılar işe, sonra fetvalar çıkarır oldular: “Hükümdar olan kişinin hazinesi olmalıdır”, dediler. O zamanlar, hükümdarları kendi yanlarına çekip, etki altına aldılar. Açgözlülük ve zulüm ortaya çıktı. Gerçekten de, aç gözlülüğün olduğu yerde zulüm olması kaçınılmazdır. Günümüzde daha da arttı. Bu ülkede nice zulüm ve yolsuzluk varsa hepsi ulemanın başının altından çıkıyor.<a class="hlink" href="../Text/notlar.htm#not1_02" id="ref1"><sup>1</sup></a></p>
  </div>

  <p class="nonindent"><span class="dropcaps3lines">O</span>smanlı devletinin ilk yıllarına ilişkin gerçek anlamda kayıtlar yoktur. Birkaç mimari kalıntı ve sikkeler dışında, ilk beyler Osman Bey, Orhan Bey ve Murad Bey’e ilişkin hemen hemen tüm bildiklerimiz söylentidir. Bu devletin doğuşuna ilişkin bilgilerimizin bir bölümü Bizanslı, Cenevizli ve diğer “dış” şahitlere dayanıyor; büyük kısmı ise 15. ve 16. yüzyıldaki Osmanlı devletini haklı çıkarmak ya da suçlamak amacıyla, büyüklerinin karmakarışık anılarına dayanarak geçmişi yeniden inşa etmeye çalışan daha sonra yaşamış Osmanlıların yazdığı tarihlerden gelmekte. Bu bölümün başında alıntıladığımız, yazarı belli olmayan vakayiname kesinlikle bunlardan biri: Padişah II. Mehmed’in yönetimini ve çevresini saran dolandırıcı “ulema” çetesini eleştirmek için, belgelendirilmemiş bir Murad Bey zamanı masalına başvuruyor. Osmanlı devletinin nasıl şekillendiğinden ziyade, yazarın içinde yaşadığı hoşnutsuzluk dönemi üstüne birçok şey söyleyen bu alıntı, başlıca kaygısı (yazarın duruşuna bağlı olarak) o günkü Osmanlıyı göklere çıkaracak ya da yerin dibine batıracak bir geçmişi kurmayı amaçlayan bir tarihyazımı biçemine örnektir.<a class="hlink" href="../Text/notlar.htm#not2_02" id="ref2"><sup>2</sup></a></p>

  <p class="indent">Dolayısıyla tarihçi, bu dünya devletinin doğuşunu yeniden inşa etmeye çalışırken, yayılmacı bir İslam devletine karşı savaşan korku dolu yabancıların zaman zaman kendilerini kaptırdıkları düşünceler kadar, yerini sağlamlaştırmış bir dünya imparatorluğu temsilcilerinin işlerine gelen anıları da ayıklamak zorundadır. Kimileri bu girişimi olmayacak bir iş, göze alınmaz bir çaba gibi görerek şunu savlar: Kaynaklarımız öylesine siyasete batmış ve bu kaynakları yaratanlar Osmanlı hanedanını meşrulaştırmayı öylesine kafalarına koymuşlar ki, devletin kuruluşunun gerçekte nasıl olduğundan çok, Osmanlılar ve düşmanları nasıl olmasını istediyse onu kesinleştirmekten başka işe yaramıyor.<a class="hlink" href="../Text/notlar.htm#not3_02" id="ref3"><sup>3</sup></a> Bazıları da, olaylardan iki üç kuşak sonra yazılmış Osmanlı vakayinamelerinin dediklerini neredeyse olduğu gibi kabul eder. Hatta Osman Bey’in gördüğü söylenen rüya bile aynen olmuş gibi kabul edilir; bu rüyada bir sufi şeyhinden doğan ay Osman’ın göbeğine girer, sonra buradan bir ağaç çıkar ve gölgesi tüm dünyayı kaplar. Elbette Osmanlı hanedanının gelecekteki dünya imparatorluğunu simgelemektedir bu rüya.<a class="hlink" href="../Text/notlar.htm#not4_02" id="ref4"><sup>4</sup></a></p>

  <p class="indent">Hatta şu bile öne sürülebilir: Modern tarihçiler de, Osmanlı devletinin ilk dönemine eğilirken, Osmanlı vakanüvislerinden geri kalmayarak, zaman zaman, konudan çok kendi zamanlarından ve kendilerinden söz etmişlerdir. İstanbul’da yaşamış bir Amerikalı olan Gibbons’ın kaleme aldığı ve Birinci Dünya Savaşı sırasında yayımlanan, böylesi anlatıların en erken tarihlilerinden birinin amacı, çöküşün eşiğinde sendeleyen bir imparatorluğun nereden geldiğini açıklamaktı.<a class="hlink" href="../Text/notlar.htm#not5_02" id="ref5"><sup>5</sup></a> “Büyük Savaş”a ilişkin üstü örtülü dokundurmaları ve yüzyılın başındaki milliyetçiliğin ırkçı temellerini eleştirisiz benimsemesi yanında, yazar Batı’nın uygarlaştırıcı etkilerini Doğu’nun barbarlığının karşısına koyarak, Osmanlıların görkeminin Bizans’ın kurumlarına dayandığı ve onulmaz eksiğinin kanlarında bir vahşilik kalıntısı taşımak olduğu sonucuna varır.</p>

  <p class="indent">Bu tez tarih yazarları arasında, 20. yüzyıl boyunca süren ve ötesine sarkan bir tartışma başlattı. Tartışmanın odak noktası Osmanlı dehasının köklerine ilişkindir: Osmanlı İmparatorluğu Bizanslıların ya da Arapların mirası üzerinde mi yükselmişti, yoksa Orta Asyalıların mı? Osmanlıların kendilerine neredeyse tümüyle anlamsız gelmiş olacak bu sorunun 20. yüzyılda kasırga gibi gündemi doldurması, bir yanıyla, Batı’nın Doğu’ya uygarlık getirdiğini iddia ederek emperyalizm öğretisinin kendi kendisini haklı çıkarmasından kaynaklanıyordu. Aynı derecede önemli olan bir nokta da şudur: Osmanlının ardından kurulan devletlerin milliyetçilik ideolojileri, Osmanlınınki gibi rakip kimlikleri silerek kendi uluslarının kimliklerini düşledikleri bir geçmişin ortasına oturtmayı zorunlu kılmıştır.<a class="hlink" href="../Text/notlar.htm#not6_02" id="ref6"><sup>6</sup></a> Bu kuşku götürür kaynakların ve bulandırıcı gündemlerin karışımı, Osmanlıların kökenlerine ilişkin yargıda bulunmayı özellikle kurgusal ve tehlikeli bir duruma getiriyor; elinizdeki kitapta ortaya konan görüşler, var olan kanıtları insan psikolojisi ve Ortadoğu, Amerika ve başka yerlerdeki benzer tarihsel etkinliklerin ışığında değerlendirerek olasılıklar sunmaktan ileriye gitmiyor.</p>

  <h2 class="section">Hayalî Başlangıçlar</h2>

  <p class="indent">Haçlı Seferleri döneminde (1097-1453 dolayları) Akdeniz dünyasının her yerine din nüfuz etmişti. Din, Batı ile Doğu’yu birbirinden ayırmaya yarıyordu; savaş, kıyım, cinayete hem özür uyduruyor, hem de haklılık gerekçesi buluyordu. Hem Katoliklik, hem Sünni İslam, genel katı bakışlarını titizlikle koruyorlardı. İnatçı bir biçimde geleneğe bağlı bu tektanrılı dinler, uyarlama ve gözden geçirmeye hemen hemen hiç yer bırakmıyorlardı. Gerçekten de, Haçlılar bugün bile dinsel anlamda mazur gösterilmiş acımasızlığın bir simgesidir. Yine de, bu ideolojik dünyada bile, İslam ve Hıristiyan Avrupa dünyaları arasındaki çizgiler -özellikle uç boylarında- geçirgendi ve ilişkiler çoğunlukla birbirine bağımlı ortak yaşama biçimindeydi. İslam toplumları Haçlıların Suriye ve Filistin’de kurdukları küçük devletlerin çevresini sarmıştı; bu yeni yerleşenler kısa sürede komşularıyla yan yana var olmayı öğrendiler. Arap tarihçi Usame yeni gelen Haçlıların cahilliklerini şöyle anlatır: “Frenk ülkesinden her yeni gelmiş göçmen, Müslümanlarla uzun zamandan beri ilişkide bulunmuş ve uyum sağlamış olanlara göre daha kaba sabadır.” Ardından aşağıdaki öyküyü kanıt olarak anlatır:</p>

  <div class="block">
    <p class="bl_nonindent">Ne zaman Kudüs’e gitsem el-Aksa Camii’ne giderdim. Caminin bitişiğinde, Frenklerin kiliseye çevirdiği küçük bir cami vardı. Şövalyelerin elindeki el-Aksa Camii’ne girdiğim zaman -şövalyelerle arkadaştım- dua edebilmem için bitişikteki küçük camiyi boşaltırlardı. Bir gün bu camiye girdim; “Allahu ekber” diyerek namaza henüz durmuştum ki, Frenklerden biri hızla üzerime geldi; yakaladığı gibi yüzümü doğuya çevirerek: “Bu yana dönüp ibadet etmelisin!” dedi. Şövalyelerden bazıları telaşla gelip onu yakaladılar ve benden uzaklaştırdılar... Af dileyerek şöyle dediler: “Bu kişi Frenk ülkesinden yeni gelmiş bir yabancıdır; daha önce doğu dışında bir yöne dönüp ibadet eden insan görmemiştir.”<a class="hlink" href="../Text/notlar.htm#not7_02" id="ref7"><sup>7</sup></a></p>
  </div>

  <p class="indent">Usame bu anı-öyküyü yalnızca Haçlıların bilgisizliğini, görgüsüzlüğünü belirtmek için anlatmamıştı; aynı zamanda, İslam dünyasıyla karşılaşmanın Batı’dan gelen barbarları nasıl değiştirdiğini (ya da ona göre “uygarlaştırdığını”) göstermek için anlattı. Başka bir deyişle, böyle vahşi bir ortamda bile, kişisel ilişki “Öteki”nin algılanışını inceltti ve karmaşıklaştırdı. Korku ve bilgisizliğe dayanan basmakalıp algılamalar, ilişki kurulmasıyla birlikte dağılıp gitti. İlişki kurma sürecinde, fetihçi Haçlıların kişilikleri kadar, yerel kurbanlarının kişilikleri de değişime uğradı.</p>

  <p class="indent">Usame uçboyu toplumlarına özgü süreçleri somut biçimde betimliyor. Haçlı Seferlerinin ilk andaki sonuçları ne denli zalimce olmuşsa olsun, uzun erimli sonuçlarından biri de düşman tarafların birbirini tanıması ve aralarında ticaret ve kültür ilişkileri kurulmasıydı. Tarihte Amerikan batı sınır boyu da benzer bir biçimde “ara zemin” olarak betimlenmiştir.<a class="hlink" href="../Text/notlar.htm#not8_02" id="ref8"><sup>8</sup></a> Avrupa tarihinden anılarımız içinde, 1099 yılında Kudüs ele geçirildikten sonra sokaklarında “kan ırmakları" akması gibi Haçlı kasaplıkları -Ortadoğu’daki geçici konukluklarının başka yönlerine göre- nasıl aklımızdan çıkmıyorsa, aynı biçimde, Amerika yerlileriyle sömürgeciler arasındaki ilişkilerde sık sık araya giren savaşlar ve toplu kırımlara da sıkça dönme eğiliminde oluyoruz ve Amerika kıtasına yerleşmeye gelen Avrupalıların nüfus saldırısı öncesinde, hatta saldırı boyunca, on yıllarca süren birlikte var oluşu, karşı kimliğe geçmeyi ve “kız alıp vermeleri” unutuyoruz.</p>

  <p class="indent">Anadolu’nun bir ucundan öteki ucuna Türkmen ilerleyişi de benzer biçimde anımsanmalı. Selçukluların Bizans ordusunu yenilgiye uğrattığı 1071 Malazgirt savaşı ile Osmanlıların 1453 yılında Konstantinopolis’i ele geçirmesi arasındaki, neredeyse 400 yıllık Türkmen-Bizans ilişkileri bir dizi kanlı askeri sefere indirgenemez. Bu dönem aynı zamanda, oluşma sürecindeki bir uç boyu toplumunun, ancak çevresindeki uygarlıkların yapılarına ve stratejilerine uyum sağlayarak, onları kendine mal ederek ayakta kaldığı ve zamanla serpildiği bir uzlaşma, uyum sağlama ve karşılıklı öğrenme dönemiydi.</p>

  <p class="indent">Osmanlı devletini doğuran siyasal sistem kesinlikle böyle bir uçboyu toplumu yapısındaydı. Doğusunda, 13. yüzyıl başlarında Ortadoğu üzerinde patlayan Moğol dalgasının ardından ortaya çıkan devletler bulunuyordu; batısında, İslama karşı 600 yıl boyunca ileri tabya görevi yapmaktan dolayı doğu sınırları artık Batı Anadolu’ya değin gerilemiş Bizans İmparatorluğu vardı. Bu iki canavar arasına bir dizi yarı bağımsız beylik sıkışmıştı. Bunların ancak unvanda kalan başı, başkenti Konya olan (Moğollara yenilmiş olmaktan dolayı zayıflamış) Anadolu Selçuklularıydı. Yine de, 14. yüzyıl başlarına gelindiğinde aralarında Menteşeoğulları, Aydınoğulları, Saruhanoğulları, Karesioğulları ve doğal olarak Osmanoğulları’nın bulunduğu bir dizi görece küçük beylik ortaya çıkarak hem üzerlerindeki Selçuklu egemenliğine, hem de Batı Anadolu’daki Bizans denetimine kafa tutmuşlardı.</p>

  <p class="indent">Bu uç boyu, birçok bakımlardan iki uygarlığı -Bizans ve İslam uygarlıklarını- birbirinden ayıran bir askeri sınırdı. Öte yandan, böylesi sınırlar durağan ve değiştirilmez olmaya yatkınken, bu sınır kesinlikle böyle değildi. Bu tampon beyliklerin varlığı bir “ara zemin” duygusu, uzlaşma, uyarlama ve heterodoksluk eğilimleriyle yeni kurumlar ve dünya görüşleri doğurabilecek bir dünya yarattı. Öyle görünüyor ki, bu durumu kamçılayan, bu “devletçik”lerin yabancılığının ta kendisiydi. Önderleri Orta Asya’dan henüz gelmiş, Türki diller konuşan, sürü sahibi göçebelerdi. Bazıları büyük olasılıkla, animist inançlarını koruyordu; ama Müslüman (ya da Hıristiyan) olanların bile bu dinleri benimsemelerinin üzerinden henüz çok geçmemişti. Bunun ötesinde, bunların siyasal alışkanlıkları kadar dinsel alışkanlıkları da Ortadoğulu olmaktan çok Orta Asyalı olarak kalmıştı. Bu gerçek en açık biçimde, geldikleri yörelerin miras törelerinde ortaya çıkıyordu: Yöneticiler topraklarını oğulları, erkek kardeşleri ve öteki akrabaları arasında bölüştürürlerdi; göçebe toplumlarda işlerliği olan böyle bir uygulama şimdi, birbiri ardından hem Moğol, hem Türkmen devletlerinin çabucak çöküşüne ve Anadolu uç boylarında siyasal parçalanmaya yol açmıştı.<a class="hlink" href="../Text/notlar.htm#not9_02" id="ref9"><sup>9</sup></a></p>

  <p class="indent">Bu uç boyu toplumunun siyasi parçalanmalar kadar kültürel kırılmalar da meydana getirmiş olması gerektiği anlaşılmadan Osmanlı devletinin doğuşu kavranamaz. Örneğin, sınırları içinde liman kenti İzmir’in bulunduğu Aydınoğulları gibi bir beyliğin toprakları çabucak göçebe geçmişini üzerinden attı, denizlere açıldı ve Ege’de bir deniz gücü durumuna geldi. Devletin kuruluş döneminde dört yanı karayla kuşatılmış Bitinya bölgesine yerleşen Osmanlıların denizde böyle bir varlık gerçekleştirmeleri yüzyıllar aldı. Benzer biçimde, yalnız Bizans’a bitişik olmakla kalmayıp, aynı zamanda, İznik ve Bursa gibi Bizans kentlerini (daha sonra Edirne ve Konstantinopolis’i) çevreleyen kırsal alanı uzun süre denetim altında tutan Osmanlılarınki gibi bir devlet, Hıristiyanlıktan ve Bizans kurumlarından, Doğu Roma İmparatorluğu ile yalnızca denizden komşu Aydınoğulları’nın etkilenmesinden çok daha fazla etkilenmiş olmalıdır. Başka bir deyişle, her ne kadar beylikler büyük olasılıkla, doğa vergisi etkileme gücü olan aşiret reislerince kurulmuşsa da, ardıllarının özgül nitelikleri ve bulundukları konumlar, onları ayrı ayrı yönlere ve değişik değerlere yöneltmişti.</p>

  <p class="indent">Bu beyliklere meşruiyet kazandıran, insanları beyliklere çeken ve beylikleri fetih yoluna iten neydi? Bu sorular muamma olarak kalmış ve sert bir tarihyazımsal tartışmanın doğmasına katkıda bulunmuşlardır. Kimileri Bizans kurumlarının baş önemde olduğunu ileri sürerken, kimileri Türkmen töresini, kimileri İslamın ve kimileri de kapsamlı bir aşiret örgütleşmesinin merkezi önemde olduğunu ileri sürmüşlerdir.<a class="hlink" href="../Text/notlar.htm#not10_02" id="ref10"><sup>10</sup></a> Bu varsayımlardan üçüncüsü (en yaygın bilinen adıyla “gazi tezi”) en uzun ömürlü ve en kabul göreni olmuştur. Bu sava göre, kuruluş döneminin Osmanlıları ve Batı Anadolu Türkmenleri, Orta Asya, İran ve Anadolu üzerinden göçlerinin bir noktasında İslam dinini kabul etmişler ve kendini “gaza”ya (din uğruna savaşa) adamış sadık, hatta gözü dönmüş savaşçılar olmuşlardır. Dolayısıyla, Bizanslı kâfirlerle savaşlarına haklılık veren ve hız katan bu gazi ideolojisi olmuştur.</p>

  <div class="textbox">
    <p class="center"><img alt="" src="../Images/06.png" /></p>

    <p class="textbox"><b>Resim 4.</b> Bu ve bir sonraki resim, Osmanlı hanedanına adını veren Osman Bey’in resimleridir. Her ikisi de, 16. yüzyıl sonlarına doğru Batı Avrupalı ressamlarca yapılmıştı ve her ikisinde de anlatım tümüyle stilizedir. Lonicer’in kitabı Osmanlıların askeri başarıları üzerinde durur; vurguladığı yiğitlik yanı, Osman Bey’in hükmeden bakışlarına, gözdağı veren bıyıkları, asası ve kalkanına yansımıştır.<br />
    Loncier, <i>Chronicorum turcicorum</i>, c. 1, s. 9.</p>
  </div>

  <p class="nonindent">Başkaları bu hem çekici hem de tutarlı savı çeşitli bakımlardan sorgulamışlardır: Sav, etnik köken ve din bakımından dışlayıcı değil, epeyce kapsayıcı olan Türkmen toplumunun göçebe yapısını göz ardı etmektedir; bu devletlerdeki pek çok İslam dışı, hatta Hıristiyan kurumların varlığını açıklayamaz; daha yeni din değiştirmiş böylesi gruplar -kanıtların işaret ettiği gibi, ikide bir Hıristiyanlığın ve İslamın değişik biçimlerini kabul edip sonra vazgeçtiklerine bakılırsa- din uğruna savaşın gerektirdiği kuralcı/katı İslamı temsil edemezler. Hatta Osmanlı hanedanının kurucusu Osman Bey’in Müslüman olmadığı, Türk halklarından bile olmadığı ileri sürülmüştür!</p>

  <p class="indent">Gazi tezini bütün ayrıntılarıyla yeniden gözden geçiren yakın tarihli bir çalışma bu itirazların çoğunu yanıtlıyor.<a class="hlink" href="../Text/notlar.htm#not11_02" id="ref11"><sup>11</sup></a> Yazar savını daha esnek bir gazi tanımına dayandırıyor ve böylesine yoğrumlu ve değişken (ulus-devlet çağından çok farklı) bir dünyada ideolojinin de yerli yerine oturmamış olması gerektiğini ileri sürüyor. İlk dönemdeki Osmanlıların (ve onlar kadar başarılı olmamakla birlikte, öteki beyliklerin) nasıl çeşitli gelenek, göreneği ve inancı üst üste yığıp kaynaştırarak yeni bir uygarlığa ulaştıklarını betimlemek için “yamalı bohça” (<i>bricolage</i>) terimini kullanıyor. Bu savın en göze çarpan yanı, dinsel fanatikliğin kuralcılık/katılık (ortodoksluk) gerektirmediğini söylemesidir. Başka bir deyişle, dini yeni kabul etmiş bir kişi, inancının temel ilkeleri karşısında ne denli aykırı durursa dursun, bilgisiz olursa olsun, çoğu kez en tutkuyla inananlardandır; hatta aynı zamanda inancını en kolay terk etmeye de hazır olduğu gibi... Hıristiyanlıktan Museviliğe, Musevilikten İslama, oradan Budizme aydınlanma ardında koşan, o sırada hangi inanca sarılmışsa coşkuyla o yolda çaba harcayan, şu ya da bu tutucu inancın katı savunucuları arasında yer alan ve sonunda Bahailik, Üniteryanizm gibi evrenselci bir inanca bağlanan böylesi bireyleri hepimiz görmüşüzdür. Öyleyse, belirli inançları zorlayacak ne kuvvetli bir merkezi erkin, ne de yerleşmiş bir kültür geleneğinin olduğu bir beylikler dünyası neden daha değişik olsun? 1300’ler dolayında, Batı Anadolu’da, kararsızlık içinde yalpalayan Hıristiyan ve Müslümanların kız alıp vermeleri, birbirinin dinini kabul etmeleri ve birbirinin toplumsal ve siyasal yapılarını örnek almaları sıradan olaylardandı; hatta iki inançtan o an hangisini bağırlarına basmışlarsa, sözcüğün tam anlamıyla, o uğurda yaşamlarını bile verdikleri olurdu.</p>

  <h2 class="section">Kuruluş Döneminde Osmanlı Devleti</h2>

  <p class="indent">Bu uç beyliklerinin var oluşlarını, ideolojilerini ve davranış özelliklerini açıklamakta tarihsel bağlam (dönemin koşulları) yardımcı olabilir; ama aralarından belirli bir beyliğin kendisini bir dünya imparatorluğuna nasıl dönüştürdüğüne açıklık getirmez. Gerçekten de, kolayından “büyük adamlar” kuramına başvurmak, kuruluş dönemi Osmanlılarının devletin yapısına ve savaş yöntemlerine ilişkin aldığı belirli kararları dehaya bağlamak, Osman, Orhan, Murad beylerin ve Bayezid’in siyasal ve askeri dehasına inanıp bununla yetinmek gerçekten çekici gelir. Kuşkusuz, büyüklük azımsanmamalıdır. Yukarıda adı geçen tarihçinin ısrar ettiği gibi, “Osmanlılar ele geçirdikleri toplumları gereksinimlerine göre yeniden biçimlendirmeyi denemeye çok daha açıktılar; ister Altay halklarından, İslamdan, ister Bizans’tan kaynaklansın, değişik geleneklerden ‘yamalı bohça’ oluşturmada rakiplerinden daha yaratıcıydılar.”<a class="hlink" href="../Text/notlar.htm#not12_02" id="ref12"><sup>12</sup></a> Yine de, aynı yazarın ayrıca iddia ettiği üzere, yerel koşullar ve rastlantılar kuruluş evresindeki Osmanlı devletine epeyce yarar sağladı.</p>

  <p class="indent">Tarihçiler Osmanlıların başarısını birkaç tanrı lütfü etkene bağlıyorlar. Bu etkenler, uç boyunda yerleşmiş olmaları; aralıksız Moğol baskısının yerlerinden ettiği, sonu gelmez gibi görünen bir savaşçı kaynağı; siyasal ve ideolojik esnekliğe izin veren birleşimci bir İslam anlayışı; ve Bizans’ın savunma sisteminde bozulma vb idi. Bir başka beylikle yapılacak karşılaştırma, koşulların özel biçimde bir araya gelişinin ne kadar etkili olduğunu göstermeye yardımcı olacaktır. Aydınoğulları, birleşimci bir ideoloji ve bol insan gücü bulunması bakımından Osmanlılarla ortak özelliklere sahipti; yine de, Anadolu kıyılarına varmalarının üzerinden çok geçmeden, ötesinde düşman bulunan bir sınırdan yoksun kaldılar ve muhtemelen bayrakları altına akıncı toplamakta güçlük çektiler. Başka bir deyişle, öteki beylikler yüzünden -kuzeyde Saruhanoğulları, güneyde Menteşeoğulları- Aydınoğulları artık karada genişleyemezdi. Beylik, Latin kuvvetlerine karşı Bizans’la bağlaştı ve 1345 yılında bir Haçlı ordusu bu hanedanı çökertti. Marmara Denizi’ne ulaşan Osmanlılar da benzer bir açmazla karşı karşıyaydılar; ama onlar, Çanakkale Boğazı’nı aşıp Trakya’ya geçerek (bunu ancak Bizans’ın yardımı sayesinde yapabildiler) açmazın üstesinden geldiler.</p>

  <div class="textbox">
    <p class="center"><img alt="" src="../Images/07.png" /></p>

    <p class="textbox"><b>Resim 5.</b> Bu resimde Osman Bey’in yüz çizgileri toptan dönüşüme uğramış görünüyor. Yalnız burnu yumuşamakla, gözleri daha belirginleşmekle ve sakal bırakmakla kalmamış, Lonicer’in yorumuna göre daha az korkutucu, çok daha sağgörülü ve bilge bir görünüm kazanmış.<br />
    Boissard, <i>Vitae et icones sultanorum turcico</i>, s. 4.</p>
  </div>

  <div class="textbox">
    <p class="center"><img alt="" src="../Images/08.png" /></p>

    <p class="textbox"><b>Harita 2.</b> Yaklaşık 1320’de Türkmen Beylikleri.</p>
  </div>

  <p class="indent">Kuruluş aşamasındaki Osmanlı devletinin Bizans sınırında boy göstermesi, Bizans açısından özellikle elverişsiz yer ve zamana rastlamış görünüyor. 1261 yılı, Dördüncü Haçlı Seferi sonucunda imparatorun Marmara Denizi’nin karşı kıyısında sürgüne gönderildiği İznik’te atmış yıl kaldıktan sonra, başkentini yeniden Konstantinopolis’e taşıdığı yıldır. Bu yer değişimi, Bizans’ın dikkatini Anadolu’daki topraklarından Avrupa’daki topraklarına çevirmesine yol açtı ve Batı Anadolu’nun tümünün, Orta Asya, İran ve Doğu Anadolu’da Moğol yayılmasından kaçanların neden olduğu gittikçe sıklaşan Türkmen akınlarına açık duruma gelmesinde yol açtı. Bu Türkmen gruplarından Osman Bey’in aşireti, Osmanlı söylencesine göre, Bitinya bölgesinde İznik yakınlarını yurt tuttu; kısa sürede siyasi ve askeri bir güç durumuna geldi. Devlet, 14. yüzyıl başlarında, kısa sürede yayıldı. 1301 yılı dolayında Osman Bey Koyunhisar’da küçük bir Bizans kuvvetini yendi; 1326 yılında oğlu Bursa’yı ele geçirdi; 1331 yılında eski Bizans başkenti İznik düştü.<a class="hlink" href="../Text/notlar.htm#not13_02" id="ref13"><sup>13</sup></a> Bir on yıl kadar sonra, Osmanlı kuvvetleri Çanakkale Boğazı’nın Avrupa yakasında görünmeye başladılar ve 1350’lerin başında Çimpe ve Gelibolu’nun alınmasıyla bu askeri varlık siyasi varlığa dönüştü.</p>

  <p class="indent">Osman Bey ve ardılları, konumlarının sağladığı üstünlükten, Bizans’ın zayıflığından ve doğudan sürekli gelen Türkmenlerden sonuna dek yararlandılar. Bunu yapabilmek için bazı yaratıcı stratejiler gerekliydi. Birincisi, beylik ordusunun Çanakkale Boğazı üzerinden Avrupa’ya geçebilmesi için önce, yine Anadolu’nun kuzeybatı ucunu ve Trakya yolunu elinde tutan Karesi Beyliğinin topraklarından geçmek gerekiyordu. Orhan Bey’in askerlerinin 1330’lar ile 1340’larda -Karesilerdeki taht çatışmasının bu beyliğin direnişini kırmasının da yardımıyla- Karesi Beyliğini ele geçirdikleri anlaşılıyor. Orhan’ın ardılları, yenilgi sonucunda yeni yetme devletlerine duyulan düşmanlığı ve bu devletin komşu gazi devletlere saldırmaya dünden hazır olduğunu, belleklerden ancak güçlükle (biraz da Karesi Beyliğinin ele geçirilmesinin tarihini değiştirerek) silebildiler. İkincisi, Osmanlıların deniz gücü olmadığı için, yabancı yardımı olmadan bir orduyu Avrupa'ya geçiremezlerdi. Böyle bir yardımı, bir dizi ustaca askeri bağlaşmalarla ve Bizans tahtına düzmece adaylarla evlilik bağları kurarak (Orhan Bey böyle bir antlaşmayı imzalamak için Kantakuzenos ailesine damat oldu) Bizanslılardan sağladılar. Osmanlılar ve adına gazi denen başkaları, açıkçası Hıristiyanlarla uyuşmak ile kendi değerleri arasında bir çelişki görmediler -hatta Bizans’a duydukları sözde düşmanlığı paylaşan devletlere karşı bile...</p>

  <h2 class="section">Bir Hanedanın Oluşması</h2>

  <p class="indent">Bu çabuk ulaşılmış başarılar uzun erimde çok anlam taşımamış olsa gerek; çünkü Moğol ve Türkmen töresine göre, beyliğin tahtın vârisleri arasında paylaştırılması, birkaç kuşak içinde devletin birliğini nasıl olsa parçalayacaktı. Selçukluların, Cengiz Han’ın imparatorluğunun ve daha pek çok küçük devletin kaderi hep böyle olmuştu. Osmanlılar devlet kurmadaki bu zayıflığa yenilmemiş tek beylik değildi belki; fakat seçenekler bulmakta en başarılı olan onlardı. Acımasız olsa da yaratıcılık ürünü gibi görünen bir strateji izleyerek, Batı Avrupa'da yerleşik kural durumuna geldiği şekliyle en büyük evladın tahta geçmesi <i>(primogeniture)</i> yerine, Osmanlıların geliştirdiği çözüm, oğullardan birini veliaht olarak belirlemekti (<i>unigeniture</i>).<a class="hlink" href="../Text/notlar.htm#not14_02" id="ref14"><sup>14</sup></a> Yani bey (daha sonra padişah) öldüğünde, erkek kardeşleri ya da oğullarından birçoğu yerine, oğullarından biri onun yerine geçecekti. Bu yol gösterici ilkenin ne zaman, niçin ve nasıl yürürlüğe girdiğini bilmiyorsak da, böylesi bir uygulama -kardeşleri dururken Orhan Bey’in babasının yerine geçtiği- yaklaşık 1324 yılı denli erken bir tarihte yürürlüğe girmiş olmalı.</p>

  <p class="indent">Yerine Orhan Bey’in geçmesini istediğini Osman Bey’in bildirmesi, Orhan Bey'in başa geçişini meşrulaştırmaya yardımcı olmuş olabilir; fakat durumu yeterince açıklamıyor. Babaların isteklerinin yerine getirildiği ender görülmüştür; Osmanlılarda bile, tahta geçen şehzade her zaman babasının gözdesi değildi. Yine de, kimi ciddi kalkışmalara karşın, Osmanlı ülkesi hiçbir zaman evlatlar arasında bölüşülmedi. Avrupa’daki toprak kazanımlarının ülkeyi Boğazlar’dan ikiye ayırmayı akla yakın göstermiş olabileceği sırada bile, hiçbir Osmanlı hükümdarı ülkeyi paylaştırmayı aklından geçirmiş görünmüyor. I. Murad (1362-89), I. Bayezid (1389-1402), I. Mehmed (1413-21) ve II. Murad (1421-44, 1446-51) hep, devlet erkini paylaşmaktansa (ya da yitirmektense) acımasızca kardeşlerini ve öteki rakiplerini ortadan kaldırdılar. Sonunda II. Mehmed’in (1444-46, 1451-81) hükümdarlığında, kardeş katline izin veren yeni ilke yasalaştırıldı.<a class="hlink" href="../Text/notlar.htm#not15_02" id="ref15"><sup>15</sup></a></p>

  <p class="indent">Böylesi kararlılık belirtilerine karşın, şehzadeler arasından veliaht belirlemenin zorlukları sona ermedi; tek veliaht sisteminin kurumlaştırılması, bir strateji işi olmak bir yana, talihe kaldı. Örneğin Bayezid yetenekli ağabeyi Yakub’u saf dışı bırakmayı başarabildi; çünkü 1389 yılında babası Kosova’da şehit düştüğünde savaş alanında olan Bayezid’di; Balkanlardaki Osmanlı egemenliğini tehdit eden Haçlı ordusunun bozgununu noktalayan Bayezid’di; Osmanlı ordusunun da çoğunun Hıristiyanlardan oluştuğu bir zamanda, anası Hıristiyan olan Bayezid'di. Diğer yanda Yakub Anadolu’da uzak kalmış olma talihsizliğine uğramıştı.</p>

  <p class="indent">Bayezid’in küçük oğul olması ve hem Bayezid, hem de Yakub’un orduların başında bulunması gerçeği, Osmanlılar ile öteki Avrupa monarşileri arasında yaşamsal önemde bir ayrımın varlığını akla getiriyor: Osmanlılarda, tahtın el değiştirdiği ana değin, yasal olarak herhangi bir gözde aday söz konusu değildi. Başka bir deyişle, bütün oğullar tahta çıkmaya hazırlanıyordu; içlerinden sadece biri tahta çıkacak olsa bile, bütün oğulların görevi üstlenmeye hazır durumda olmaları beklenirdi. Orta Asya’daki geçmişlerinden taşıdıkları pek çok öğeyi atarken bu özgül öğeyi saklamış olmaları Osmanlı yaratıcılığının (ya da talihinin) bir başka örneğiydi; çünkü hanedan böyle davranarak yetenekli hükümdarların kuşaklara yayılması olasılığını artırmış oluyordu. Bu örnek ayrıca, bu uç boyu devletinin devraldığı miras içinden ayıklama yoluyla seçtiklerini, nasıl yenilikçi ve başat bir bütün içinde kaynaştırdıklarını da sergiliyor.</p>

  <p class="indent">İktidarın devredilmesini düzenleyen yasalarda Osmanlıların yaptığı değişiklikler bazı zorluklar yaratmadı değil. Orhan Bey ve Murad Bey’in iktidarı ele geçirmeleri büyük olasılıkla iç savaşsız olmadı; Bayezid ve I. Mehmed’in tahta çıkışlarının ise iç savaşla olduğu kesin. Başa geçen bu iki şehzade de rakiplerini yakalatıp öldürttü. Bu tür şiddet, devlet erkini tek elde toplamış olabilir, çünkü ne zaman bir şehzade öldürülse, belli ki, Osmanlı devleti için riskli bir an yaşanıyor demekti; ama aynı zamanda, bu şiddet bir barbarlık olarak algılanıyor, kızgınlık ve direniş yuvaları doğuruyordu. Örneğin, Yakub’un öldürülmesinden sonra, Bayezid Anadolu’daki rakip beyliklere karşı uzun süren bir mücadeleye giriştiğinde, bu beylikler, kahramanları Yakub’un Osmanlı tahtını ele geçirmek için girdiği savaşımı yitirmesine öfkelenen -Osmanlı beyliğine bağlı- Türkmenlerden bile destek aldı.</p>

  <p class="indent">Elbette böylesi tehditlerin kökünü kazıma, yetenekli ellerde bir avantaja dönüştürülebilirdi. Örneğin, I. Murad’ın ileride yeniçeri ocağına dönüşecek yeni bir ordunun temelini atması, çoğunlukla ona içerleyen -gücünü pekiştirmesine, gösterişe önem vermesine ve beyliklere özgü sınıf dayanışması anlayışının yok olmasına içerleyen- en güçlü yardımcılarını (beyleri) dengelemek isteğine bağlanmıştır. Benzer biçimde, (bu bölümün başlangıcında alıntılanan, adı bilinmeyen vakanüvise göre) “önce dindarca davranışlar sergileyip sonra fetvalar çıkarmaya” dek giden tutuculuğa doğru kayış, Şeyh Bedreddin gibi heterodoks ve karizmatik rakiplerin çekiciliklerine karşı bir tepki olarak açıklanmıştır. On bir yıl süren iç savaşın (1402-13) ardından tam I. Mehmed’in ülkeyi tek buyruk altında toplamaya çabaladığı sırada, Bedreddin, uç beylikleri döneminin yok olmaya yüz tutan hoşgörü ruhunun özlemi içindeki (aralarında pek çok önemli akıncının bulunduğu) halka dinsel inançlar arasında toplumsal uyumu öğütlüyordu (1416). Bundan sonraki yirmi-otuz yılda Mehmed ve ardıllarının, gelişmekte olan devleti ortodoks İslama doğru götürürken, İslamın anavatanından bilginler getirtip itibar gören medreseler kurmaları rastlantı değil, hiç kuşkusuz.</p>

  <p class="indent">Yakub ile Bayezid’in analarının ayrı olması ayrıntısı, Osmanlı hanedanının aile içi özelliklerinden birini -çok sayıda eş ve/veya cariyenin varlığını ve her şehzadenin anasının ayrı olabileceği beklentisini- öne çıkarmaktadır. Bu özellik hem Orta Asya, hem de İslam geleneklerinin Osmanlılara özgü biçimiyle ortaya çıkışını gösteriyor. Kuruluş dönemindeki Osmanlı devletinde hükümdar -nasıl Osman Bey, sanıldığına göre, Umur Bey’in kızı ile Şeyh Edebali’nin kızını kendisine eş almışsa- bir bey kızını da alabilirdi, dini bir önderin kızını da. Ya da Orhan Bey’in Yarhisar tekfurunun ve Bizans İmparatoru VI. İoannes Kantakuzenos’un kızlarıyla evlenmesi gibi, siyasal rakiplerinden kız alabilirdi. Ya da bu kız, Murad’ın cariyesi (ve Beyazıd’ın annesi) olup daha önce de Karesi Beyliğinden bir şehzadenin karısı olan Gülçiçek gibi, bir akında tutsak alınmış olabilirdi. Beyin karısının, yukarıda sayılan her durumda, aşağıdaki koşullardan birini taşıyor olması çarpıcıdır: Hemen hemen her zaman aşiret dışından geliyordu; kültürel arka planı, dinsel inançları hiç önemli değildi; ayrıca, birisinin karısı olmak, köle olmak, açık ya da koyu tenli olmak (en azından doğacak çocukların meşruluğu bakımından) belirleyici değildi.<a class="hlink" href="../Text/notlar.htm#not16_02" id="ref16"><sup>16</sup></a></p>

  <p class="indent">Eşlerin özgeçmişleri karşısındaki bu umursamaz tutum büyük olasılıkla Osmanlı siyasal kültürü ve soyun sürdürülmesi anlayışının şiddetle ataerkil olmasından kaynaklanıyordu, bir yanıyla. Başka bir deyişle, mirastan pay alabilme açısından, ananın soyağacı belirleyici değildi; mirasla ilgi kurulabilmesi için babanın hükümdar olması yeterliydi. Yine de, Osmanlılar akılcı seçimler yaptılar ve hanedanı tanımlamada çeşitli geleneklerden yararlandılar. “Akınlar” sırasında eş edinilmesi, büyük olasılıkla doğrudan bir Orta Asya geleneğinden geliyordu; çokeşlilik geleneği, büyük olasılıkla İslam kaynaklarına dayanıyordu; cariye tutmayı Osmanlılar İranlılardan öğrenmiş olabilirler; evlilikler yoluyla bağlaşmalar ve antlaşmalar yapma düşüncesini Bizanslılardan uyarlamış olabilirler.</p>

  <p class="indent">Bu yapıları nereden almış olurlarsa olsunlar, Osmanlıların bunlardan yararlanma biçimi hanedana olağanüstü esneklik kazandırdı, hanedanın ömrünün uzun olma olasılığını büyük ölçüde artırdı ve sürekli bir “taze kan” girişini güvence altına aldı. Esneklik, devletin evlilik sayesinde -Osman, Orhan ve Murad’ın yapmış göründükleri gibi- çok yanlı bağlaşmalar oluşturabilmesinden ileri geliyordu. Hanedanın ömrünün uzaması, beylik ailesinin -çok sayıda eş sayesinde- veliaht çıkarmayı garanti etmesinden ileri geliyordu. (İngiltere’nin adı kötüye çıkmış VIII. Henry’si en başta olmak üzere, pek çok Avrupalı hükümdarın çok zorlandığı da, işte tam bu veliaht çıkarma sorunuydu; 20. yüzyıla değin cariyelik yöntemiyle gelen Japonya hanedanının 2500 yıldır sürmesine olanak sağlayan da işte bu çokeşlilikti.) “Taze kan”, hanedanın benimsediği dışarıdan eş bulma sayesinde, Habsburglar ve öteki Avrupa hanedanlarını zayıflatan türden akrabalar arası evliliği önlemekle sağlanıyordu.</p>

  <p class="indent">Osmanlılar bu yaklaşımlarının hepsini birden aynı anda benimsemediler. Stratejileri devletle birlikte evrildi. Örneğin, beylik ailesi başlangıç yıllarında rakip hanedanlarla pek çok evlilik sözleşmeleri yaptı; ama bir kez yerini sağlamlaştırdıktan sonra, kölelerden eş almanın verdiği güven duygusunu, kâfir ya da sapkın bir eş ya da annenin, hükümdarın değerlerine ve davranışına leke sürmesi olasılığına yeğledi (tıpkı 1630’lar ve 1640’larda, I. Charles’ın Fransız Katolik karısının yaptıklarından İngiltere’nin korktuğu gibi). Gerçekten de, Murad anası cariye olmayan son hükümdar olabilir. Osmanlılar evliliği bir yana atmadılar; fakat evlilik kurumunu çocuk doğurtma olayından ayırdılar. 15. yüzyıl boyunca ve 16. yüzyıl başlarında, padişahlar daima cariyelerle eşleşmekle kalmadılar; aynı zamanda, yazılı olmayan bir kural, kendilerine bir kez bir oğul verdikten sonra aynı kadınla bir daha cinsel ilişkiye girmelerini yasakladı.<a class="hlink" href="../Text/notlar.htm#not17_02" id="ref17"><sup>17</sup></a> Bu yasak büyük olasılıkla, şehzadeyi annesinin tek ilgi odağı durumuna getirmek gibi akla yakın bir amaçtan kaynaklanıyordu. Amaç iki yoldan gerçekleştiriliyordu: Birincisi, çeyiz getirmemiş olması ve Osmanlı bağlamı dışında herhangi bir siyasal güçten yoksun olması, cariyeyi hanedana tümüyle muhtaç bırakıyordu; ikincisi, cariyenin padişahla olan yakın ilişkisinin zayıflaması, bütün ilgisini oğlunun yetenekleri üzerinde toplamaya zorluyordu (eğer tahtı ele geçirmeyi başaramazsa, bu onun da başarısızlığı anlamına gelecek ve en iyi koşullarda, tek başına sürgünde yaşamaya gönderilecekti). Bu tür çıkarcı uygulamaların ne hangi dönemde ortaya çıktığını biliyoruz, ne de Osmanlı hanedanına ne kadar özgü olduklarını. Bununla birlikte, etkili oldukları yadsınamaz.</p>

  <h2 class="section">İlk Fetihler ve Osmanlı Toplumunun Yeniden Tasarımı</h2>

  <p class="indent">Başlangıç dönemindeki yayılma örüntüsü, “gaza”nın erkenden önemli bir Osmanlı ilkesi durumuna geldiğinin bir göstergesi; çünkü Karesi Beyliğinin dışında, ilk üç Osmanlı beyinin ele geçirdiği topraklar, genellikle Hıristiyan devletlerin denetimindeki topraklardı.<a class="hlink" href="../Text/notlar.htm#not18_02" id="ref18"><sup>18</sup></a> Osman Bey daha çok, bölgedeki en önemli Bizans kenti Bursa’yı kuşatmaya ve böylece onu yalıtmaya çalışmışa benziyor. Yaklaşık 1321’de bu amacına ulaşmıştı. Yine de, büyük olasılıkla, kuşatmanın meyvelerini toplayamadı; çünkü kuşatılmasına karşın Bursa’nın Osman Bey’in oğlunun eline geçmesi, yaklaşık 1326 yılını buldu. Orhan Bey Bursa’yı başkent yapıp çevredeki bölgeleri toparlamayı sürdürerek, sonraki on beş yıl içinde İznik ve Üsküdar’ı aldı; ardından bütün Karesi Beyliğini ele geçirdi. 1340’ların ortalarına gelindiğinde, Orhan bey Anadolu’nun bütün kuzeybatı basamağına sahip olmuştu.</p>

  <p class="indent">1340’ların sonu, ortaya çıkmakta olan Osmanlı devleti için endişe verici bir dönemdi. Artık yalnız siyasal bağımsızlığını ilan edecek denli güçlü olmakla kalmıyordu; aynı zamanda bir karar vermek durumundaydı: Anadolu devleti olarak mı kalacaktı (bu durumda ancak yakını Müslüman-Türkmen devletleri yönünde yayılabilirdi), yoksa Avrupa’ya geçecek miydi? İlk bakışta, gaza ideolojisinin benimsenmesi, öteki Müslüman devletlerin üstüne yürüme kararını olanaksızlaştırmış görünüyor. Yine de, eğer Osmanlıların İslamı daha yeni benimsediğini ve hâlâ heterodoks özellikler taşıdığını düşünmek doğruysa, onların da, tıpkı kendilerine bağlı halkların pek çoğunun kimlik değiştirmeye yatkın olduğu denli kolaylıkla, özellikle bir tektanrılı dinden ötekine geçmeyi becerebilmiş olmaları gerekir. Ne de olsa, sadece topraklarında yaşayan insanların büyük çoğunluğu değil, kendi akıncılarının ve hanedan üyelerinin de çoğu Hıristiyandı.</p>

  <p class="indent">Dahası, ilk dönem Osmanlılarının karşılaştığı biçimiyle İslamın yerleşik kurallı olduğu hiç de söylenemezdi; en azından olgunluk dönemindeki Osmanlı devletinin tanımlayacağı anlamda.<a class="hlink" href="../Text/notlar.htm#not19_02" id="ref19"><sup>19</sup></a> Olasıdır ki, Osmanlıları ve diğer Türkmen gruplarını dinle tanıştıranlar sufi dervişleri olmuştur. Bunlar, İslamın temel ilkelerini tanıdık biçimde ve buyurgan olmayan bir bağlamda iletebilen, heterodoks din yaymacılarıydı. Örneğin, Osman Bey’in din konularındaki danışmanı olmuş olabilecek ve -efsaneye göre- kızını aldığı Şeyh Edebali, büyük olasılıkla, Selçuklu iktidarına başkaldıran Baba İlyas adında bir Türkmen’in müridiydi. Baba İlyas öğretisinde, şamanlık inancıyla İslam inancını, geleneksel öğrenim görmüş çoğu İslam bilgininin sapkın bulacağı, fakat Türkmenlere hoş gelen bir biçimde bir araya getirmiş görünüyor. Bunu söylemek, kuruluş dönemi Osmanlılarının kendilerini “iyi” Müslüman saymadıkları, İslama ve “gaza”ya inancı sağlam, hatta yürekten bağlı müminler olmadıkları anlamına gelmez; ancak, İslamın tam ne olduğunu, hangi durumda kişinin bundan sapacağını tanımlayacak, kapsayıcı siyasal ve dinsel bir altyapı olmadığı anlamına gelir. Başka bir deyişle, sapkınları “aforoz edecek” ve böylece toplum dışına sürecek konumda bir yetke yoktu. O ortamda Müslüman olmanın ve kalmanın işe yarar ödülü toplumsal değil, siyasi ve askeri idi. Devletlerin oluşmasına meşruiyet getiriyordu; yağmacılık ve öteki savaş durumlarına gerekçe oluşturuyordu.</p>

  <p class="indent">Osmanlı devleti 14. yüzyıl ortasında çökmediği gibi, daha büyük devletlerle de bütünleşmedi. Bunun yerine, o dönemin taht kavgalarının belirleyici bir niteliği olan iç savaşlarda yardım almaya istekli Bizans hiziplerinin isteğine uyarak, Avrupa içlerine silahlı kuvvetlerini gönderen öteki beyliklere katıldı. Orhan Bey 1346 yılında, rakibi Karesi Beyliğinden yardım isteyen V. İoannes Paleologos’a karşı destek dileğinde bulunan VI. İoannes Kantakuzenos’un yardımına gitti. Ardından, 1352’de Bizans imparatoru Çanakkale Boğazı’nın Avrupa yakasındaki Çimpe kalesini Orhan’a verdi. İki yıl sonra, oğlu Süleyman Gelibolu kasabasını aldı. Bu köprübaşının kurulmasından sonra, ideoloji ve dinde kökten bir değişiklik düşünülemez duruma geldi. Hicri 1. yüzyıldan bu yana, kâfirlerle savaşta Avrupa’ya geçen ilk İslam devleti olmanın saygınlığı Osmanlı Beyliğine, beylikler arasında seçkin bir yer kazandırdı. Osmanlı başarıları hem Müslüman, hem de Hıristiyanlardan oluk oluk destekçileri Osmanlı bayrağı altında topladı.</p>

  <p class="indent">Bir sonraki elli yılda, Orhan Bey’in oğlu Murad ve torunu Bayezid, Avrupa içlerinde ilerlemek için gaza düşüncesinden büyük olasılıkla daha açık seçik yararlandılar. 1361 yılında Edirne, ardından 1363’te Filibe düşünce Trakya’nın tümü Osmanlı egemenliğine girdi. Murad, 1389 yılında Kosova ovasında son bulacak hükümdarlığının geride kalan yıllarının çoğunu, Avrupa içlerine üç yönden yürüyerek geçirdi: Karadeniz kıyılarından kuzeye doğru, Bulgaristan üzerinden Sırbistan’a doğru ve Selanik’e dek batıya doğru. Her ne kadar gaza ideolojisi öteki İslam devletlerine saldırıyı haklı göstermeyi zorlaştırmış olsa da, Osmanlı toprakları Anadolu’da da genişledi. Murad ilkin, oğlu Bayezid’i komşu Germiyan beyinin kızıyla evlendirerek, hatta bazı toprakları satın alarak diplomatik hesaplar yaptı. Fakat sonunda, savaşa başvurmadan edemedi: 1389 yılında Sırbistan Kralı Lazar’ın başında bulunduğu Haçlı ordularına karşı durmak için yeniden Avrupa’ya doğru dönmeden önce, Hıristiyan askerlerden yararlanıp Karamanoğulları’nı yendi. Böylece Bayezid’e neredeyse Güneydoğu Avrupa’nın tümü yanında Batı Anadolu’yu da kapsayan bir beylik kaldı.</p>

  <p class="indent">1389 yılının Osmanlı devleti büyüktü belki, ama aynı zamanda kırılgandı. Avrupa’da karşı koyuş yalnız Makedonya, Konstantinopolis ve başka yerlerde sürmekle kalmadı; Macaristan Kralı Sigismund da Osmanlı ilerleyişine karşı çıktı. Anadolu’da Osmanlı saldırganlığına karşı öfke arttı ve Bayezid sık sık, iki cephede birden ayaklanmalara ve saldırılara karşı orduların başına geçip yetişmek zorunda kalıyordu (“Yıldırım” sanını alışı işte bu hızından dolayıdır). Osmanlıların başarıları doğal olarak yandaşlar çektiği gibi, rakipleri de harekete geçiriyordu. Devlet yalnızca Haçlı ordularıyla başa çıkmak zorunda kalmıyordu; ayrıca Timur’un önderliğinde doğuda yeniden baş gösteren tehlikeyle de başa çıkmak zorundaydı. 1402 yılında, Ankara yakınlarında Bayezid’in ordusunu yenilgiye uğratan Timur’un kuvvetleriydi; padişahı tutsak eden, halk önünde aşağılayan ve idam ettiren, Osmanlı devletini parçalayarak on bir yıl süren (1402-13) bir iktidar boşluğu dönemine iteleyen de oydu.</p>

  <div class="textbox">
    <p class="center"><img alt="" src="../Images/09.png" /></p>

    <p class="textbox"><b>Resim 6.</b> Külah biçimli başlığı ve kaba saba, paralanmış giysisi, bu kişinin toplum içinde sapkın bir din tarikatının üyesi olduğunun göstergesi. İslamda açıkça yeri olmayan bir dinsel törensellik içinde, sağdaki adamın el falına bakarken görülüyor.<br />
    Nicolay, <i>Le navigationi et viaggi nella Turchia</i>, s. 207.</p>
  </div>

  <div class="textbox">
    <p class="center"><img alt="" src="../Images/10.png" /></p>

    <p class="textbox"><b>Resim 7.</b> 17. yüzyıl başlarından kalma bu haritada Gelibolu kasabası (Osmanlıların Avrupa’da ele geçirdikleri ilk önemli yer) ile birlikte Çanakkale Boğazı’ndan geçişi denetleyen hisar da açıkça ve dikkati çekecek biçimde gösterilmiş.<br />
    Breuning, <i>Orientalische Reyss dess Edlen</i>, s. 42.</p>
  </div>

  <p class="indent">1402 yılında aşağılayıcı bir biçimde sona eren bu çok hızlı Osmanlı yayılması, yaratıcı toplumsal, siyasal ve askeri iyileştirmelerle birlikte yürümüştü. Toplumsal değişmelerin pek çoğunun hızlandırıcısı nüfusun yapısıydı; çünkü, özellikle Anadolu’da din değiştirme ve göçler zaman içinde Hıristiyan çoğunluğu eritmiş olsa da, Osmanlıların biçimlendirdiği ve bir düzene sokmak zorunda kaldığı toplumun ağırlığı Hıristiyanlardan oluşuyordu.<a class="hlink" href="../Text/notlar.htm#not20_02" id="ref20"><sup>20</sup></a> Öyleyse bu yayılmacı İslam devleti, çeşitli yollardan uyum sağladığı, çoğunluğu Hıristiyan kullardan oluşan bir nüfusa sahipti. Öte yandan, devletin belli başlı destekleyicilerine karşı iktidarı tek elde toplayacağı yönündeki beklenti, yerlerinden edilen askeri ve siyasi gruplarda ayaklanmaları kamçıladı; dolayısıyla baştakileri, bunları dengeleyecek askeri ve siyasi karşı kurumlar yaratmaya sevk etti.</p>

  <p class="indent">Öncelikli sorunlardan biri, bir Hıristiyan yönetime alışmış olan ve hem İslamdan, hem de İslamı Avrupa içlerine taşımakta olan Orta Asya savaşçılarından korku duyan insanları siyasal ve toplumsal bakımdan bütünleştirmekti.<a class="hlink" href="../Text/notlar.htm#not21_02" id="ref21"><sup>21</sup></a> Bu tür engeller bugün görünebileceğinden daha az ürkütücüydü; çünkü Osmanlıların yerinden ettiği rejimlerin zaten meşruiyeti yoktu ve çok kötü itibarı vardı. 1204 yılındaki Dördüncü Haçlı Seferi, bu Rum Ortodoks topraklarının çoğuna yalnızca Katolik ve dolayısıyla sapkın beyler oturtmakla kalsa iyiydi; bu hükümdarlar aynı zamanda, yüksek vergiler salarak ve ağır kişisel hizmetlerde kullanarak (nefret edilen angarya -<i>corvée</i>-, yani soylunun, toprağa bağlı serflerinden birkaç gününü kendi hizmetine ayırmasını istemesi dahil) tebaalarını sömürdüler. Bu tür sömürüye, kullarının çoğuyla aynı dini paylaşmış olsalar da, umutsuz durumları nedeniyle Latinlere ödün vermekten başka seçeneği olmayan ve halkına ağır vergiler salan Bizanslı hükümdarlar bile alet oldular.</p>

  <p class="indent">Bizans’ın koşullarını çoktandır deneyimleriyle bilen bir uç beyliği olarak Osmanlılar bu tür sarsıntılardan nasıl yararlanacaklarını biliyorlardı. Osmanlı yayılmasının gerekçesi (başka bir deyişle, “darü’l-harb”ı “darü’l-İslam”a dahil etmek) dinsel olabilirdi, fakat kullandıkları yöntemler ve sonuçta ortaya çıkan toplum yapısı açık bir biçimde siyasaldı. Birincisi, beylikler her zaman doğrudan ele geçirilmiyordu. Bunun yerine, yerel Latin ve Rum beyleri kimi zaman para karşılığında askeri destek alıyorlardı (VI. İoannes Kantakuzenos’un 1450’de yaptığı gibi); ya da haraç vererek kendi iç düzenlerini koruyabiliyorlardı. Osmanlılar bu tür düzenlemeleri, İslam dünyasına katılmada bir ara konak olan “darü’l-ahd” kavramına dayandırdılar; buna göre toplumlar çoğu kez yutulmayı epey bir zaman erteleyebildiler. Ragusa (Dubrovnik), Eflak ve Sakız Adası böylesi haraçlar ödeyerek özerkliklerini uzun süre korudular. Yine de bu tür önlemler genellikle yalnızca ilk adım oluyordu; bunları, veliahtların Osmanlı başkentinde rehin tutulması, durmadan artan haraçlar ve Osmanlı seferlerine zorunlu asker katkısı izliyordu.</p>

  <p class="indent">Rum Ortodoks Hıristiyan kulların var olan Katolik rejimlere duydukları öfke, yönetimleri altında Müslüman olmayanların zenginleştiği Osmanlıların işini kolaylaştırdı.</p>

  <p class="indent">İslam hukukuna göre Hıristiyanların ve Musevilerin “cizye” adı altında özel bir kelle vergisi ödemek zorunda oldukları doğrudur. Ne var ki, vergi-ürün miktarında büyük bir indirim ve angaryanın kaldırılması, bu kelle vergisini dengelemekten de öte, vergi yükünü aza indirmekle kalmadı; aynı zamanda, İslam kurallarının özellikle ılımlı bir yorumu, din açısından zorunlu böylesi vergileri bile hafifleştirdi (ki, başlangıçta, genellikle miktarları düşük tutulmakta ve bir kerelik <i>-maktu’-</i> götürü biçimde alınmaktaydı). Dahası, bu vergilerin ödenmesi, dinsel, kültürel, hatta belirli bir siyasal özerklik sağlıyordu. Başka bir deyişle, Osmanlılar, Katolik ve Rum Ortodoks dünyalardaki dar görüşlülüğü benimsemeyi yeğlemediler. Yerine, tek tanrılı gayrimüslimlerin görece özgürlük içinde yaşayıp çalışabilecekleri bir toplum kurmak üzere, Orta Asya’nın eşitlikçiliğinden, katılımcı geleneklerinden ve İslamın göreli hoşgörüsünden yararlandılar. Dışlayıcı Hıristiyan devletlerin ezilen yurttaşları böyle bir seçeneği çok çekici buldular.</p>

  <p class="indent">Elbette, yönetimlerinin merkeziyetçi ve uzlaştırıcı stratejilerini Osmanlı tebaasının tümü onaylamıyordu. Örneğin, pek çok Türkmen, monarşik yapının sivrilmesine koşut olarak toplumsal statülerini yitirmelerine öfkelenmekle kalmıyor, devletin tutucu bir Sünni anlayışa doğru kayışını da onaylamıyordu. İster güçlerini yitirmekten, ister geçerli olana aykırılıktan (heterodoksluktan) ya da Şiiliğin etkisine girmekten olsun, 14. yüzyıl sonu ve 15. yüzyılda Osmanlının doğu uç boylarında süregelen ayaklanmalar bela haline gelmişti. Her ne kadar devlet bu sorunu hiçbir zaman kökten çözemese de, aşiretleri yerlerinden koparıp Osmanlı Avrupa’sına yerleştirerek (“sürgün” siyaseti) durumu iyileştirmeye çalıştı. Bu siyaset yalnızca, huzursuzluk yaratan insanları doğal ortamlarından çekip almakla kalmamış, sınır bölgelerine etkili bir askeri gücü de şırıngalamış, aynı zamanda çoğunlukla Hıristiyan olan Balkanlar’da İslamın yerleşmesine yardımcı olmuştu. Öyleyse, ironik bir biçimde, tam Katoliklerin İber Yarımadası’nı yeniden ele geçirmeleriyle İslamı Güneybatı Avrupa’nın yapısındaki bir öğe olmaktan çıkardıkları sırada, Osmanlılar dinlerini Güneydoğu Avrupa’ya yerleştiriyorlardı.</p>

  <p class="indent">İlk dönemlerde Osmanlıların iktidarı paylaştıkları aşiret reisleri, bu iktidarı pekiştirme sürecinde etkilerini yitirdiler ve önde gelen savaşçılar olarak, hoşnutsuzlukları ciddi bir tehdit oluşturdu. Örneğin Bayezid böylesi hoşnutsuzlarla iki kez karşı karşıya geldi: 1391-92’de, hoşnutsuzlar takımını Hıristiyanlardan topladığı askerlerle yendi. 1402’de ise bunlar Timur’un gücünü arkalarına alarak Bayezid’i yendiler. Bayezid’in geçirdiği deneyimlerin işaret ettiği gerçek şuydu ki, eğer Osmanlılar istikrarlı bir İslam devleti kurmak istiyorlarsa, gayrimüslimlerden asker toplanması ya da paralı asker tutulması geçici önlemler olabilirdi ancak. Rejimin uzun erimli çözümü, Türkmen atlılarını dengeleyici bir güç olarak yeni bir ordu (yeniçeriler) meydana getirmekti.</p>

  <div class="textbox">
    <p class="center"><img alt="" src="../Images/11.png" /></p>

    <p class="textbox"><b>Resim 8.</b> Bir Osmanlı padişahının bir başka tuhaf betimi; bu öfkeli, sert bakışlı savaşçı resmi I. Murad'ı tasvir etmeyi amaçlamış.<br />
    Lonicer, <i>Chronicorum turcicorum</i>, c.1 (tek ciltte), s. 11.</p>
  </div>

  <p class="indent">Osmanlı geleneğine göre, Karamanlı bir bilgin olan Kara Rüstem’in yardımıyla yeniçeri ocağını kuran I. Murad’dır. Hükümdar olarak ve İslam hukukuna uygun biçimde, yalnızca tutsaklardan vergi toplamaya başlamakla yetinmedi, beş tutsaktan birine de el koydu. Devlet bu “gençleri” yalnız devşirmekle kalmadı; bunları “Türkçe öğrensinler diye eyaletlerdeki Türklere verdiler... Birkaç yıl sonra yeniden Saray’a getirip, yeniçeri adıyla asker yaptılar.”<a class="hlink" href="../Text/notlar.htm#not22_02" id="ref22"><sup>22</sup></a> Yeniçeri ocağının bulunuşuna ilişkin bu açıklamayı yüzeysel olarak anlamamalıyız. Öyle ya da böyle, bu açıklama akla yakın şöyle bir öneriyi içinde barındırmakta: Düşünce, çoktan beri köle ordularının kurulduğu İslam yurdundan kaynaklanmış ve Osmanlılar bunu yaratıcılıklarını kullanarak bulundukları koşullara göre değiştirmişlerdir. Sonuçta ulaşılan, hükümdarın sahibi olduğu, yalnızca dönmelerden oluşan, yalnızca savaş tutsakları arasından seçilmeyip Osmanlı Balkanlar’ının Hıristiyan nüfusundan devşirmelerle kurulan ve askerlerine özgül bir Osmanlı yüksek kültürü verilen bir ordu (ve zaman içinde bir de yönetim) oldu.<sup>23</sup></p>

  <h2 class="section">Yeni Bir Uygarlığın Biçimlenişi</h2>

  <p class="indent">Biçimine Murad ne kadar katkı yapmış olursa olsun, 1402-13 yıllarındaki iktidar boşluğu döneminin (Fetret Devri) ardından Osmanlı devletinin yeniden yaratılmasında son nokta yeniçeri ocağıyla konmuş oldu. Bayezid’i yenilgiye uğratan Timur onun topraklarına el koymadı. Bunun yerine, Murad ile Bayezid’in ortadan kaldırdığı Anadolu beyliklerini yeniden kurdu ve Osmanlılara Bizanslılardan ele geçirdikleri toprakları bıraktı. Sonuç olarak, 15. yüzyılın ilk on yılı, gerçek bir iktidar boşluğu dönemi olarak değil, Bayezid’in oğulları ile birkaç düzmece taht talibi arasında bir iç savaş içinde geçti. Osmanlı devleti toparlandı, çünkü, kısmen, Osmanlı tahtına kimin geçeceği konusunda Osmanlıların bir önceki yüzyılda oluşturdukları yaklaşım uyarınca, saltanatın vârisi şehzadelerin her biri yetenekli ve kararlı kişilerdi. Bir o denli önemli olan da, Avrupa’nın derinliğinde bir coğrafi çekirdeğin bulunuyor olması, ayrıca yönetsel ve askeri bir altyapının var olmasıydı. Osmanlı tımar sistemi sipahilere mali, askeri, idari hizmet karşılığında toprak verdi ve yeniçeri ocağı da devlete üstün bir silahlı kuvvet kazandırdı.</p>

  <p class="indent">1413’ten sonra yeniden ortaya çıkan imparatorluğu başlangıçtakinden ayıran yan, iktidar sahiplerinin bu yeni kurumların değerinin farkında olmasıydı. Gelecek elli yıl boyunca tımar sistemi yaygınlaştırıldı, uygulama standartlaştırıldı; hem Hıristiyan, hem de Müslüman beyler hizmetleri karşılığında büyük dirliklerle ödüllendirildiler; Osmanlı toplumundaki dinsel kimlikler kurumsallaştırıldı; Anadolu’dan Balkanlar’a Türkmenlerin aktarılması hızlandırıldı; tutucu Sünnilik gittikçe daha çok devlet yönetimine egemen ideoloji durumuna geldi ve yeniçeri ocağının Osmanlı ordusunun omurgasını oluşturduğu kabul edildi. Birçok yanıyla Batı Anadolu uç boylarında yaşamanın bir sonucu olan bu yenilikler, Osmanlı toplumunun dengeye kavuşmakta ve daha ortodoks bir yapı geliştirmekte olduğu sırada bile, Osmanlı devletini güçlendirmekte yardımcı oldu. Yenilikler ayrıca imparatorluğun hem taht kavgalarını, hem de 1453’te İstanbul’un alınmasıyla ve uçsuz bucaksız Arap topraklarının imparatorluğa katılmasıyla (1516-17) birlikte gelen uygarlıklar arası geçişmeleri daha sarsıntısız bir biçimde emmesine olanak sağladı.</p>

  <p class="indent">Düzenin restore edilmesi kolay gerçekleşmedi. I. Mehmed hükümdarlık süresinin çoğunu kardeşleri, düzmece vârisler ve rakip devletlerle savaşarak geçirdi; oğlu II. Murad ilk yıllarını beyliğini parçalamak isteyen amcasına, kardeşine, çeşitli Balkan ve Anadolu devletlerine ve eski hükümdarlara karşı koymaya adadı. İki hükümdar da, varlıklarını devam ettirmelerinin özgül bir biçimde Osmanlı kurumlarına bağlı olduğunu; özellikle de saygınlıklarını Osmanlıların toprak üzerindeki denetimine borçlu olan tımarlı sipahilere ve saltanat ailesinin malı olan ordu ve bürokratlara bağlı olduğunu anladılar. Bu kurumlar, düşmanlarına karşı Osmanlılara kesin bir üstünlük kazandırıyordu ve II. Mehmed 1451’de (ikinci kez) tahta çıktığında, yeniçeriler ordunun başlıca dayanağını oluşturuyordu; tımar sistemi ise Osmanlı topraklarındaki başlıca düzenleyici kurumdu.<sup>24</sup></p>

  <p class="indent">Her ne kadar Osmanlı tarihinin “klasik dönem”i İstanbul’u alan II. Mehmed’le başlamış kabul edilirse de, dönemin en önemli savaşlarının kazanılması ve en yaşamsal kurumlarının kusurlarından arındırılması, babasının hükümdarlığı döneminde olmuştur. II. Murad 1421’de tahta çıktığında, önce Bizans’ta tutsaklığı sona erip yeni sultana karşı uç beylerinden bir ordunun başına geçen amcası Mustafa ile başa çıkmak zorunda kaldı; ardından, Batı Anadolu beyliklerinin kışkırtmasıyla baş kaldıran (yine Mustafa adlı) kardeşiyle karşı karşıya geldi. Bu rakipleri yendikten sonra Murad, önündeki yirmi yılın büyük bölümünü, 1430 yılında Selanik’in yeniden alınmasıyla son bulan bir dizi seferde Venediklilere karşı ve 1440’ların başında Murad'a başarıyla karşı koymuş Yanoş Hunyadi’nin başında bulunduğu Macarlara karşı bir dizi sefere çıkarak geçirdi. Yirmi yıl boyunca kesintisiz süren savaş sonunda anlaşılan yorgun düşen Osmanlı sultanı, 1444 yılında rakipleriyle hem Anadolu, hem de Avrupa’da barış antlaşmaları imzaladı ve tahtı on iki yaşındaki oğlu Mehmed’e bıraktı.</p>

  <p class="indent">O güne değin görülmedik biçimde hükümdarlıktan feragat ettiğinde, Murad’ın istediği şey belki de sadece yazmak ve düşünmek için zaman bulmak değildi; aynı zamanda, kendinden önceki padişahların ölümleriyle gelen kanlı çatışmalardan kaçınmak, barışçıl bir el değiştirme geleneğini kurmak istemişti. Ama birkaç düşmanın -en tehlikelisi, Macaristan, Eflak ve Venedik’ten oluşan Avrupalı güç birliğinin- ortaya çıkıvermesi yüzünden bu amaçlar gerçekleşmedi. Osmanlıların yeniden tahta geçmeye çağırdığı Sultan Murad 1444 yılının kasım ayında Varna’da bir Haçlı ordusunu darmadağın etti. II. Mehmed iki yıl daha hüküm sürdü, sonra 1446’da başlayan yeniçeri ayaklanması üzerine emekliliği bırakan II. Murad yine tahta geçti ve 1451 yılındaki ölümüne dek başta kaldı.</p>

  <p class="indent">Murad’ın döneminde sık sık meydana gelen çatışmalar, Osmanlı askeri ve bürokratik kurumlarının gelişmesine ivme kazandırdı. Murad yalnız yeniçeri ocağını büyütmekle kalmadı, Venedik deniz gücüyle Ege ve Karadeniz’de boy ölçüşmek üzere bir donanma da meydana getirdi. Osmanlıların, barutu benimseyerek hem yaya askerleri kaval tüfeğiyle donatmaları, hem de kuşatmalarda büyük toplar kullanmaları da II. Murad’ın hükümdarlığına rastlar. Bu yeniliklerle atbaşı giden ve yenilikleri gerçekleşme aşamasına getiren iktisadi büyüme sayesindedir ki, gelir artmış ve Osmanlı bürokrasisi ile yönetici sınıfı genişlemişti. Sonuç olarak, II. Mehmed 1451 yılında ikinci kez tahta oturduğunda, Tuna’dan İç Anadolu’ya dek uzanan topraklarının büyüklüğü ve kaynakları kendinden öncekilerin sahip olduklarını kat kat aşmıştı.</p>

  <p class="indent">Ülke fiziksel açıdan büyürken, Osmanlıların kimlik duyguları da olgunlaştı. Orta Asya, İran, Arabistan, İslam ve Bizans uygarlıklarının hepsi imparatorluğun yönetici sınıfını biçimlendirmeye katkıda bulunmuştu; bu uygarlıkların harmanlanmasından ortaya çıkmış bir töreler toplamının adıdır Osmanlı. Osmanlıca, ayırt edici niteliği, yapısı bakımından Türkçe’ydi; fakat karmaşık Fars, Arap şiir ve düzyazı gelenekleri ve sözcük dağarlarıyla zenginleşmişti; kullanımı ise İstanbul ve öteki büyük Osmanlı kentlerinde oturan belirli bir azınlıkla sınırlı kalmıştı. Bu ayrıcalıklı sınıfın etnik, ırksal ya da dinsel bir temeli yoktu. Üyeleri arasında Arap, Rum, İtalyan, Musevi, Slav, Sahra altı Afrikalısı, Türk ve daha çok çeşitli soydan insan vardı. Müslümanların yanı sıra Hıristiyan ve Museviler dahil yönettikleri tüm insanlardan kendilerini dikkatle ayırmanın yolu, zor beğenen ve ince bir kültürün sergilenmesiydi.</p>

  <h2 class="section">Bir İmparatorluk Merkezi Yaratmak! İstanbul’un Kazanılması</h2>

  <p class="indent">1451 yılında yeni padişahın başında sorunlar eksik değildi. Konstantinopolis’in “Türk” mahallesinde, Bizans’a kapılanmış, Osmanlı tahtı üzerinde hak iddia eden, baş ağrısı bir Orhan vardı. Daha kötüsü, Mehmed’in 1444 yılında babasını tahta çağırmaktan ve 1446’da tahttan indirilmesine yol açan yeniçeri ayaklanmasını tezgâhlamaktan sorumlu tuttuğu Çandarlı Halil Paşa beş yıl sonra hâlâ vezir-i azamdı; güçlü uç boyu beylerinin ve ulemanın temsilcisi, Bizans ve öteki Avrupalı güçlerle barışın baş savucusuydu. Öyle anlaşılıyor ki, Halil, Mehmed için ayrıca, tahttan utanç verici biçimde indirilişinin, silik ve korku salamayan bir önder olacağına neredeyse herkeste yaygın olan inancın simgesiydi. Hem bir yandan Orhan tehlikesini ortadan kaldırmak, hem kendisini etkili ve inançlı bir komutan olarak göstermek, hem de güçlü ve göz korkutan bir Osmanlı devlet adamını (onunla birlikte temsil ettiği sözde aristokrasiyi) alaşağı etmek amacıyla Mehmed, sonunda İslam adına Konstantinopolis’i fethetmeye karar verdi.</p>

  <p class="indent">Bizans’ın düşüşünün öyküsü pek çok kez anlatılmıştır;<a class="hlink" href="../Text/notlar.htm#not25_02" id="ref25"><sup>25</sup></a> çünkü bu olay Avrupa tarihi için de, Osmanlı tarihinde başka hiçbir olayın olmadığı denli önemli bir olaydı. Gerçekten de, ortaçağ Avrupa’sının sona erip modern çağ Avrupa’sının başladığı an olarak kimilerince bir dönüm noktası bile sayılmıştır. Bu değerlendirmede belirli bir ironi var. Birincisi, kent daha önce, 1204 yılında, kör Venedik Dukası Dandolo’nun başını çektiği ateşli, acımasız ordu kente saldırdığında, Dördüncü Haçlı Seferi’nde alınıp yağmalanmıştı. Öyleyse, Konstantinopolis’in sanat yapıtlarının ve varlığının uçuverip -Venedik sarayına ve başka saraylara, kamu yapılarına düşmesi- ve kültürel yapıtların çoğunun yok edilmesi 1453’te değil 1204’te oldu; Büyük Kütüphane’nin yok edilmesi 1204 yılında oldu, 1453’te değil. İkincisi, Bizans’ın ününü aldığı o masalsı servetten 1453 yılında geriye pek az kalmıştı. Kent iki yüz elli yıl önce yalnız yağmalanmakla kalmadı; aynı zamanda, Bizanslılar bir önemli yeniden doğuşa kaynak sağlayabilecek bir art bölgeye bir daha hiçbir zaman sahip olamadılar. Bizans topraklarının çoğu Latin ve Türkmen beylerinin elindeydi; geride kalanlarsa, 14. ve 15. yüzyıllarda Osmanlılarca yutulmuştu. 50.000 kişilik Osmanlı ordusuna karşılık kenti savunan yalnızca 8500 kişilik bir ordunun bulunduğu gerçeği, yalnızca, çırpınırcasına bir çabanın boşunalığını anlatmakla kalmıyor, Bizans varlığının ne denli önemsizleştiğini de gösteriyor. Başka bir deyişle, Konstantinopolis’in Hıristiyanlık açısından başlıca önemi, İslam ve göçebe güruhlar -ister Moğol, ister Türkmen olsun- karşısında simgesel bir engel oluşturmasıydı. Kentin düşmesinin ilk andaki sonuçları simgeseldi. İşe yarayan sonuçları ise, hemen değil, gelecekte görülecekti; çünkü kentin denetimi Osmanlı hanedanına çok büyük zenginlik, saygınlık ve güç kazandıracaktı.</p>

  <p class="indent">Her ne kadar II. Mehmed kentin Avrupa açısından simgesel bir merkez oluşunun kesinlikle farkındaysa da, onu kenti fethetmeye sevk eden neden uluslararası olduğu kadar iç kaynaklıydı. Hizipçilik, yönetimini bölmüştü. Bir yanda, temkinli olmayı, sıkı durmayı öğütleyen Çandarlı Halil ve diğer ulema mensuplarının temsil ettiği ve Mehmed’e babasından yadigâr kalmış “barış yanlıları”; öte yanda ise, padişahın savaşçı lalası Zağanos’un başını çektiği “savaş yanlıları” vardı. Mehmed’in lalasına yakınlığı yanında, 1446 yılında tahttan indirilmesini düzenleyen adama karşı duyduğu kin, saldırganca bir tutum izleme kararında etkili olmuş olmalı. Yine de, bu görkemli, fakat zayıf düşmüş kente saldırı, siyasal ve ideolojik bakımdan da akla yakın geliyordu; özellikle, dünyanın kararsız ve silik bir kişiymiş gibi algıladığı bir sultan için.</p>

  <p class="indent">Genç padişaha başlıca tehdit Bizans’ın kendisinden değil, olası güçlü bağlaşıklarından, özellikle donanmaları ile kuşatmaya denize açık yandan soluk aldırabilecek Cenevizler ve Venediklilerden geliyordu. Bu nedenle ilk yaptığı iş, yarım yüzyıl önce büyükbabasının babası Bayezid’in yaptırdığı Anadoluhisarı’nın karşısına Rumelihisarı’nı yaptırmak oldu. Tahta geçişini izleyen bir yıl içinde bu hisarın yapımı tamamlandı ve iki hisara yerleştirilen toplar, Karadeniz’den denizyoluyla geçişi etkili biçimde engelledi. Bu önlemle takviye kuvvetlerin gelme olasılığı azaltılmış oldu; üstelik, Galata’daki Ceneviz kolonisinin yansızlığını açıklaması, gemileri karadan geçirip Haliç’e indirebilme yetisi, kentin duvarlarını dövecek dev bir topun döktürülmesi ve mevzilenmesi, özellikle yeniçerilerin direngenliği ve kenti savunanlarda -kentin Rum nüfusunun büyük kesiminin bir Latin yönetimi görmektense Osmanlı yönetimi görmeyi belki de yeğlemesinin de artırdığı- umutsuz bir kaçınılmazlık duygusu, 54 günlük bir kuşatma sonunda 1453 yılının mayıs ayında Konstantinopolis’in Osmanlıların eline geçmesini sağladı. Hemen aynı ay içinde, Venedik ve Macar birliklerinin yolda olduğu haberlerinin gelmesi üzerine, arkalarından gelecek bir saldırı korkusuyla, Osmanlıların tam son saldırıdan önce neredeyse kuşatmayı kaldırma noktasına geldiklerini, kenti savunanlar büyük olasılıkla hiçbir zaman öğrenemedi.</p>

  <p class="indent">Kent saldırı sonunda düştüğü için, Mehmed yasalar açısından askerlerine Konstantinopolis’in mallarına el koyma ve halkını köle alma izni vermek zorundaydı; bundan dolayı epey yağma oldu. Yine de, belki de kent nüfusunun zaten yoksul olması ve kentin bir çok bölgesinin terkedilmiş olması nedeniyle, yıkımın boyutları 1204’teki yağmayla karşılaştırıldığında hafif kaldı. Dahası, II. Mehmed kenti başkent yapmak amacındaydı ve elinde taneleri gitmiş bir mısır koçanının kalmasını istemiyordu. Sonuçta, yağmayı bir günle sınırladı; bazı önemli yapıları (bu arada, camiye dönüştürerek kutsadığı büyük Ayasofya kilisesini) yağmadan korudu ve derhal kentin yeni başkent olduğunu açıkladı.<a class="hlink" href="../Text/notlar.htm#not26_02" id="ref26"><sup>26</sup></a></p>

  <p class="indent">Konstantinopolis’in alınmasıyla Osmanlı İmparatorluğu bir dünya merkezi kazanmış oldu. İdeolojik bakımdan, saltanat makamı artık kendisini, Bizans’ı ele geçirmekle aynı zamanda Roma’nın mirasına konmuş, büyük yayılmacı bir İslam hanedanı olarak görüyordu. Askeri bakımdan, koskocaman bir bölgenin ortasındaki kentin heybetli surları devlete, güvende olma duygusu ve ilerideki fetihler için bir sıçrama noktası veriyordu. İktisadi bakımdan, yeni başkentin Balkanlar’da ve Batı Anadolu’da geniş art bölgeleri denetim altında bulundurması yanında, o gün bilinen dünyanın mallarına denizyoluyla erişebilmesi, bu kenti büyük finansal ve ticari buluşma merkezi durumuna dönüştürecek, halkına ve imparatorluğun kasasına büyük servet akıtacaktı. Toplumsal bakımdan, kentin 1453 yılındaki tenhalığı, Osmanlıların kenti yeniden kendilerine göre biçimlendirmelerine olanak sağladı; önce zorla, sonra tercih ettikleri için getirtilen Ermeni, Rum, Musevi, yabancı ve Müslüman Türk yerleşimciler kısa zamanda çokdilli, çokırklı ve çokdinli bir metropol inşa ettiler. Bu büyük kent, Akdeniz ve Avrupa dünyalarındaki Osmanlı olmayan başka kentlerle çarpıcı bir karşıtlıkta varlığını sürdürdü ve zenginleşti.</p>
</body>
</html>
