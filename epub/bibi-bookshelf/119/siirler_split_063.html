<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>siirler.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_50"><br class="chapter"/><br class="chapter"/>KAFKAS</h1>
				<p class="normal"> </p>
				<p class="normal">Altımda Kafkas Dağı. Göklerde yalnızım,</p>
				<p class="normal">Karlar üstündeyim, kıyısında bir uçurumun;</p>
				<p class="normal">Bir kartal, koparak üstünden uzaktaki bir doruğun,</p>
				<p class="normal">Süzülüyor benimle aynı yükseltide, kanat çırpmaksızın.</p>
				<p class="normal">Görüyorum buradan doğuşunu dağ ırmaklarının,</p>
				<p class="normal">Ve ilk devinimini müthiş çığların.</p>
				<p class="normal"> </p>
				<p class="normal">Bulutlar geçip gidiyor üzerimden usulcacık,</p>
				<p class="normal">Ve aralarından, alçalarak, gürüldüyor çağlayanlar;</p>
				<p class="normal">Onların altında çıplak gövdeleriyle kayalar,</p>
				<p class="normal">Daha aşağılarda cılız yosun örtüsü ve kuru çalılık;</p>
				<p class="normal">Ve sonra yemyeşil korular, çayırlar göz alabildiğine,</p>
				<p class="normal">Kuşların ötüştüğü, geyiklerin sıçradığı keyifle.</p>
				<p class="normal"> </p>
				<p class="normal">Ve daha aşağılarda, tepelerde, köy evleri,</p>
				<p class="normal">Yayılarak iniyor koyun sürüleri bol otlu yamaçlardan,</p>
				<p class="normal">İniyor çiçekli ovalara doğru bir çoban,</p>
				<p class="normal">Aragva'nın gölgeli kıyılar arasından akıp gittiği,</p>
				<p class="normal">Ve yoksul bir atlının gizlendiği bir derbentte,</p>
				<p class="normal">Terek'in sıçrayıp oynadığı, kuduruk bir neşeyle;</p>
				<p class="normal"> </p>
				<p class="normal">Sıçrayıp oynuyor, böğürüyor, genç bir canavarın hırsıyla,</p>
				<p class="normal">Dışarıda yiyecek bir şeyler gören demir kafesinden;</p>
				<p class="normal">Çarpıyor kıyılara, çırpınıyor öfkesinden,</p>
				<p class="normal">Ve yalıyor kayaları soğuk dalgalarıyla...</p>
				<p class="normal">Boşuna! Onu bekleyen ne yiyecek ne sevinç var:</p>
				<p class="normal">Sadece ürkünç kütleleriyle sıkıştıran dilsiz dağlar.</p>
				<p class="sagnormal">1829   </p>

		</body>
</html>