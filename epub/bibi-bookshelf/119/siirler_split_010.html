<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>siirler.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_7"><br class="chapter"/><br class="chapter"/>KÖY</h1>
				<p class="normal"> </p>
				<p class="normal">Kimsesiz köşecik, selam sana,</p>
				<p class="normal">Dinginliğin sığınağı, çalışmanın ve esinin,</p>
				<p class="normal">Günlerim burada fark etmeksizin</p>
				<p class="normal">      Akıyor mutluluk ve unutuşun koynunda!</p>
				<p class="normal">Seninim ben: Kirke'nin<sup class="calibre3"><a href="siirler_split_085.html#footnote-500-3" id="footnote-500-3-backlink" name="footnote-500-3-backlink">3</a></sup> utançlı konağını</p>
				<p class="normal">Tantanalı şölenleri,eğlenceleri,yoldan çıkmaları</p>
				<p class="normal">Değiştirdim meşelerin barışçıl hışırtısıyla , tarlaların sessizliğiyle</p>
				<p class="normal">Ve özgür başıboşlukla,düşünmenin yoldaşı.</p>
				<p class="normal"> </p>
				<p class="normal">      Seninim ben:Bu karanlık bahçeyi seviyorum</p>
				<p class="normal">      Serinliğiyle,çiçekleriyle,</p>
				<p class="normal">Bu çayırlığı,kokulu tınazlarla kaplı.</p>
				<p class="normal">Burada berrak derecikler fundalıklarda şırıldar,</p>
				<p class="normal">Nereye baksan devingen tablolar:</p>
				<p class="normal">Şurada iki gölün mavi düzlükleri,</p>
				<p class="normal">Beyaz balıkçı yelkenlisinin görünüp yittiği,</p>
				<p class="normal">Onların ardında tepe dizileri, tarla çizgileri,</p>
				<p class="normal">      Uzakta serpiştirilmiş köy evleri.</p>
				<p class="normal">Nemli kıyılarda yayılan sürüler,</p>
				<p class="normal">Dumanlı ambarlar,yel değirmenleri;</p>
				<p class="normal">      Her yerde mutluluk ve emek izleri...</p>
				<p class="normal"> </p>
				<p class="normal">Buradayım, boş kaygıların prangasından kurtularak,</p>
				<p class="normal">Mutluluğu gerçekte bulmayı öğrenmiş olarak,</p>
				<p class="normal">Yasaya bağımsız bir ruhla tapınmayı,</p>
				<p class="normal">Eğitimsiz kalabalığın mırıltısına kulak asmamayı,</p>
				<p class="normal">Yürekten katılmayı utangaç duaya</p>
				<p class="normal">      Ve imrenmemeyi yazgısına</p>
				<p class="normal">Adil olmayan bir yükseklikteki kötünün ya da aptalın.</p>
				<p class="normal"> </p>
				<p class="normal">Yüzyılların bilgeleri,sorularımı burada soruyorum sizlere!</p>
				<p class="normal">      Burada,yüce yalnızlıkta</p>
				<p class="normal">      Erinç veren sesiniz daha güçlü duyuluyor;</p>
				<p class="normal">      O ses, tembelliğin somurtkan uykusunu kovalıyor,</p>
				<p class="normal">      Çalışmak ateşi doğuyor içimde,</p>
				<p class="normal">      Ve yaratıcı düşünceleriniz</p>
				<p class="normal">      Olgunlaşıyor ruhumun derinliğinde</p>
				<p class="normal"> </p>
				<p class="normal">Fakat burada ruhu korkunç bir düşünce karartıyor :</p>
				<p class="normal">      Çiçekli tarlaların ve dağların arasında</p>
				<p class="normal">İnsanlığın dostu kederle fark ediyor</p>
				<p class="normal">Bilgisizliğin öldürücü ayıbını her yanda.</p>
				<p class="normal">      Burada yazgının insanlara bela ettiği</p>
				<p class="normal">Yabanıl, duygusuz, acımasız efendilik</p>
				<p class="normal">Göz yaşlarını görmeksizin, iniltilere kulak vermeksizin,</p>
				<p class="normal">Ele geçirdi zorbalık sopasıyla</p>
				<p class="normal">Emeğini de, mülkünü de, zamanını da çiftçinin.</p>
				<p class="normal">Eğilip yabancı pulluğa, kamçıya boyun eğip</p>
				<p class="normal">Sürükleniyor sıska kölelik</p>
				<p class="normal">      Dizginlerinde aman bilmez efendinin.</p>
				<p class="normal">Burada ağır boyunduruk herkesi mezara kadar sürükler;</p>
				<p class="normal">İçlerinde umut ve heves beslemeye cüret etmeksizin</p>
				<p class="normal">Burada genç kızlar çiçeklenirler</p>
				<p class="normal">      Ruhsuz zorbanın keyfi için.</p>
				<p class="normal">Yaşlı babaların desteği oğullar</p>
				<p class="normal">Sevimli,genç çalışma arkadaşları</p>
				<p class="normal">Baba ocağından koparılırlar</p>
				<p class="normal">Çoğaltmak için bey çiftliğinin</p>
				<p class="normal">Acı çeken uşak kalabalığını.</p>
				<p class="normal">Ah, sesimle titretebilseydim yürekleri!</p>
				<p class="normal">Neden yanıyor bu yararsız ateş göğsümde,</p>
				<p class="normal">Ve yazgı neden vermedi bana</p>
				<p class="normal">Söylevcinin müthiş yeteneğini?</p>
				<p class="normal">Ey dostlar! halkın ezilmediğini görecek miyim bir gün</p>
				<p class="normal">Ve köleliğin düştüğünü çarın işaretiyle,</p>
				<p class="normal">Ve sonunda doğacak mı yurdumun üzerinde</p>
				<p class="normal">Güzel şafağı bilginin ve özgürlüğün?</p>
				<p class="sagnormal">1819   </p>

		</body>
</html>