<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>siirler.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_49"><br class="chapter"/><br class="chapter"/>"GEÇİP GİDERKEN GÜRÜLTÜLÜ SOKAKLAR BOYUNCA..."</h1>
				<p class="normal"> </p>
				<p class="normal">Geçip giderken gürültülü sokaklar boyunca,</p>
				<p class="normal">Girerken kapısından insanla dolu bir tapınağın,</p>
				<p class="normal">Otururken çılgın gençler arasında,</p>
				<p class="normal">Kendi hayallerime dalarım.</p>
				<p class="normal"> </p>
				<p class="normal">Derim ki kendime, yıllar uçup gidecek,</p>
				<p class="normal">Ve hepimiz geçeceğiz altından sonsuz kemerlerin-</p>
				<p class="normal">Ne kadar çok görünürsek görünelim burada</p>
				<p class="normal">Son saati çalmak üzeredir birilerinin.</p>
				<p class="normal"> </p>
				<p class="normal">Bakarken yalnız bir meşeye,</p>
				<p class="normal">Düşünürüm: Atası ormanların</p>
				<p class="normal">Benim unutulmuş çağımdan daha çok yaşayacak</p>
				<p class="normal">Nasıl daha çok yaşadıysa çağından atalarımın.</p>
				<p class="normal"> </p>
				<p class="normal">Okşamaktayken sevimli bir çocuğu,</p>
				<p class="normal">Vedalaşırım içimden sessizce:</p>
				<p class="normal">Senin olsun dünyadaki yerim,</p>
				<p class="normal">Benim çürüme çağım, senin çiçeklenme.</p>
				<p class="normal"> </p>
				<p class="normal">Geçen her günü, her yılı,</p>
				<p class="normal">Alıştım hep aynı düşünceyle uğurlamaya:</p>
				<p class="normal">Hangisi gelecekteki ölümümün</p>
				<p class="normal">Yıldönümü olacak acaba?</p>
				<p class="normal"> </p>
				<p class="normal">Ve ölümü nerede gönderecek bana yazgı?</p>
				<p class="normal">Savaşta mı, yolculukta mı, koynunda mı dalgaların?</p>
				<p class="normal">Ya da şu komşu ovada mı</p>
				<p class="normal">Toprağa karışacak soğumuş tozlarım?</p>
				<p class="normal"> </p>
				<p class="normal">Ve duygusuz bedenimin</p>
				<p class="normal">Fark etmese de nerede çürüyeceği,</p>
				<p class="normal">Yine de sevdiğim yerlerin yakınında</p>
				<p class="normal">İsterdim sonsuz dinlenceyi.</p>
				<p class="normal"> </p>
				<p class="normal">Ve girişinde mezarımın</p>
				<p class="normal">Oynasın genç yaşam tüm sevinciyle,</p>
				<p class="normal">Ve umursamaz doğa</p>
				<p class="normal">Parlasın sonsuz rengiyle.</p>
				<p class="sagnormal">1829   </p>

		</body>
</html>