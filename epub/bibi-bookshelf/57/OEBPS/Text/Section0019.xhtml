<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>15</h2>

  <p>— Merhaba, dedi Kasdan.</p>

  <p>Cevap alamadı.</p>

  <p>— Kim olduğumu biliyorsun, değil mi?</p>

  <p>Yine sessizlik.</p>

  <p>Parmaklığın üzerindeki ampullerden birinin ölgün ışığında Kasdan onun yüzünü rahatlıkla seçebiliyordu. Hem de fotoğrafından çok daha net. Dikkatini çeken ilk şey herifin yakışıklılığıydı. Sarkis yalan söylememişti; yağmurdan kafasına yapışmış saçlarına ve üç günlük sakalına rağmen göz kamaştıran genç bir adam. Düzgün yüz hatları, kalın kaşların altında, parlak iri gözler, Grunge ekolünün mirasçısı genç rock şarkıcılarınınkini andıran, son derece biçimli kösnül bir ağız.</p>

  <p>— Şüphesiz "harmansın". Ama inanmıyorum. Hiç de öyle görünmüyor.</p>

  <p>Volokine kılını bile kıpırdatmadı. Ayaklarını el arabasının ön çeperine dayamış, gözlerini uzak bir noktaya dikmişti, saçlarını ıslatan çisentiye aldırmıyordu.</p>

  <p>Ermeni çevresine bakındı; dört ayaklı destekler üzerine bırakılmış kazıkları gördü. En kalınında karar kıldı. Tek bir harekette, iki eliyle, sanki bir Japon kılıcıymış gibi sopayı kavradı, kafasının üstünde çevirdi ve hızla Volo'ya doğru indirdi.</p>

  <p>Büyük bir başarıyla gerçekleştirdiği bu hareket her şeyin başlangıcı oldu. Volokine, kafasına doğru hızla inmekte olan sopayı sol koluyla havada bloke etmişti bile. Sağ kola gelince, Kasdan kendi gırtlağına birkaç milim kala duran yumruğun titreşimini hissedebiliyordu. Tepeden tırnağa ürperdi, bu genç asi, onu, yüz on kiloluk iriyarı adamı, tek darbede temize havale edebilirdi.</p>

  <p>— Bakıyorum reflekslerini geri kazanmışsın.</p>

  <p>Volokine başıyla onayladı. Ceketinin cebinde, sigara kâğıdının içinde duran sarı tütün yerinden kıpırdamamıştı bile.</p>

  <p>— Sizinkinden daha iyi olduğu kesin, babalık.</p>

  <p>Kasdan geriledi, yumruğun etki alanından çıktı. "Kılıcını" yere attı.</p>

  <p>— Bundan şüphe yok, evlat. Ama böyle sevimsiz sıfatları kullanmamanı tercih ederim. Ellerini birbirine vurdu. Tanışma faslına geçelim mi?</p>

  <p>— Gereksiz. Kim olduğunuzu biliyorum.</p>

  <p>— Öğrenmek istediğim de buydu zaten. Benim hakkımda ne biliyorsun?</p>

  <p>— Lionel Kasdan. Ermeni haçlı. Bütün imkânları seferber ederek dulları, öksüz ve yetimleri, masumları korumaya her an hazır biri... Özellikle de kendi ülkesinden gelenleri.</p>

  <p>— Şu cinayet, nasıl öğrendin?</p>

  <p>— Emniyet'ten. Orada çalışan bir kız arkadaşım bana sürekli bilgi verir. Özellikle de beni ilgilendiren vakaları.</p>

  <p>En başından beri Kasdan doğru tahmin etmişti. Oyunu sürdürmeye karar verdi.</p>

  <p>— Onu beceriyor musun? diye sordu göz kırparak.</p>

  <p>— Hayır. Volokine sigarasını sarmıştı. Sizin gibi değilim.</p>

  <p>— Benim gibi mi?</p>

  <p>— Bana duvarda bir delik bile görseniz becerdiğinizi söylediler.</p>

  <p>Ermeni gevşediğini hissetti. Hâlâ bir damızlık olarak tanınıyor olmak hoşuna gitmişti. Ama yine de incinmişti. Meslek yaşamı süresince, her ne kadar tam anlamıyla doğru olmasa da ağızdan ağıza dolaşan bu efsane bugün ona çok bayağı geliyordu. Tam karşısında duran, kadidi çıkmış, üç günlük sakalı olan bu genç adam çok daha çekici bir saflık sergiliyordu.</p>

  <p>— Boş ver şimdi bunları. Vernoux'nun teleksi sana ulaştı mı?</p>

  <p>— Evet, e-posta yoluyla.</p>

  <p>— Saat kaçta?</p>

  <p>— Dün akşam. 23:00'e doğru.</p>

  <p>— Ve bu sabah da, Sabıka Kaydı Bürosu'nu aradın, değil mi?</p>

  <p>— Soru sormayı bırakın. Cevapları biliyorsunuz.</p>

  <p>— Bilmediğim tek şey, neden bu olayla ilgilendiğin.</p>

  <p>— Çocuklarla ilgili.</p>

  <p>— Sadece <i>bir</i> çocukla. O da tanık. Kendinizi uzman mı sanıyorsunuz.</p>

  <p>Rus gülümsedi. Dudaklarının kenarında beliren ve hiç şüphesiz Emniyet Müdürlüğü'nde bütün kapıları açan çapkın bir gülümsemeydi bu.</p>

  <p>— Kasdan, geçmişimi gayet iyi biliyorsunuz. Vakit kaybetmemize gerek yok.</p>

  <p>— Çocukları Koruma Bölümü'nde polissin. Sübyancılara, oğlancılara takık bir polis. Ama ne cinayet uzmanısın ne de bu olayda adı geçen çocukları sorgulamaya yetkili bir psikolog.</p>

  <p>Gülümsemesi, şüphe götürmez bir şeyleri açığa vurarak iyice belirginleşti. Kasdan'ın görmeyi beklemediği bir gençliği, canlılığı, yaşama sevincini.</p>

  <p>Rus sigarasını yaktı ve Kasdan'a doğru uzattı:</p>

  <p>— Bana ihtiyacınız var.</p>

  <p>— Çocukları sorgulamak için mi?</p>

  <p>— Sadece o kadar değil. Bu olayın altında yatanları bulmak için de.</p>

  <p>Kasdan bir kahkaha patlattı.</p>

  <p>— Bu kadar ketum olma; bana bir ipucu ver.</p>

  <p>Genç polis sigarasından derin bir nefes aldı ve yaşlı kurda bir bakış attı. Gözleri, gitgide şiddetlenen yağmurun altında birer kristal tanesi gibi parlıyordu. Kirpiklerinin üzerinde damlacıklar vardı. Kasdan anladı. Yoksunluk hali, uyuşukluk, sütten kesilmiş çocuk kırılganlığı, hepsi kamuflaj, hepsi aldatmacaydı.</p>

  <p>Bu düşkün görünümlü adamın altında bir dâhi vardı.</p>

  <p>Silah arkadaşı olunabilecek bir asker.</p>

  <p>— Basket ayakkabılarının izi.</p>

  <p>— Yani?</p>

  <p>— Onlar bir tanığa ait değil.</p>

  <p>— Değil mi?</p>

  <p>— Katilin ayak izleri.</p>

  <p>Gözlerini Kasdan'ın gözbebeklerine dikmişti.</p>

  <p>— Katil bir çocuk, Kasdan.</p>

  <p>— Bir çocuk mu? diye şaşkın şaşkın yineledi Ermeni.</p>

  <p>— Benim varsayımıma göre, Goetz bir oğlancıydı. Korodaki çocuklardan biri ona haddini bildirdi. İşte hikâye bu, Kasdan. Tecavüze uğramış bir çocuğun intikamı. Bir çocuk komplosu.</p>
</body>
</html>
