<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>24</h2>

  <p>Uzaktan gelen, hafif, düzenli bir gürültü.</p>

  <p>Önce bir makine olduğunu düşündü, buzdolabı veya başka bir elektrikli alet, dikkatle kulak kabarttı, sese iyice yoğunlaştı. Tik-tik-tik... Gürültü evden gelmiyordu, koridordan geliyordu. Dışarıdan. Apartman sahanlığındaki tuvaletler aklına geldi.</p>

  <p>Ama bu, suyun damlamasına benzemiyordu.</p>

  <p>Vasistas camlarından gelen sese de.</p>

  <p>Daha çok, zayıf ama sürekli bir tıpırtıydı. Bir körün bastonunu yere vuruşu gibi. Saat gecenin ikisiydi. Bu saatte hangi çılgın kör koridorda dolaşırdı?</p>

  <p>Ayağa kalktı, kulağı hâlâ dışarıdan gelen gürültüdeydi. Elektrik düğmesine doğru ilerledi. Sig Sauer'ini kılıfından çıkardıktan sonra salonun ışığını söndürdü. Daire kapısına yaklaştı. Kulağını dayayıp dinlemeye başladı. Gürültü aynı aralıklarla devam ediyordu. Tık-tık-tık-tık...</p>

  <p>Ses gitgide yaklaşıyordu. Ya da gitgide artıyordu. Kasdan sesin kaynağını tahmin etmeye çalıştı. Körlerin kullandığı bir bastondu, evet. Veya yoklarken kullanılan, çok esnek bir mürver dalı...</p>

  <p>Bu basit, sıradan gürültü içinde hep var olan sıkıntıyı, kaygıyı uyandırdı. Alnında terlerin biriktiğini hissediyordu. Kanının akışı derisini karıncalandırıyordu. 9 mm'lik Para'sının emniyet mandalını açtı, sonra ağır ağır tabancanın horozunu kaldırdı. Ardından daha büyük bir dikkatle kapının üst kilidini açtı. Kapıyı araladı. Koridor derin bir sessizliğe gömülmüştü, yoğun, boğucu bir sessizliğe.</p>

  <p>Koridor kapkaranlıktı. Beklenmedik ziyaretçi, tabii eğer bir ziyaretçiyse, körlemesine ilerliyordu. Kasdan eğildi ve kulak kabarttı. Gürültü devam ediyordu. Ne çok yakın ne de çok uzaktı.</p>

  <p>Tık-tık-tık-tık-tık...</p>

  <p>Kasdan aklının sesini dinledi. Belki de komşulardan biri evine giriyordu... Bir anahtarlık sallanıyordu... Bir çanta duvara sürtüyordu...</p>

  <p>İhtiyatlı adımlarla dışarı çıktı. Dairesinin karanlığı simsiyah bir nehir gibi koridorun karanlığına karışıyordu. İçgüdüsel bir biçimde, en eski polis uyarısını yapmaya karar verdi.</p>

  <p>Koridorun tam ortasına konuşlandı, tabancasını tavana doğru kaldırmıştı:</p>

  <p>— Kımıldama. Polis!</p>

  <p>Gürültü hemen kesildi.</p>

  <p>Sol eliyle Kasdan duvarı yokladı, otomatiğin düğmesini arıyordu. Bulamadı, düğmeye ulaşmak için birkaç adım daha atması gerektiğini hatırladı.</p>

  <p>Yürüdü, Sig Sauer bu kez ileriye doğrultulmuştu, hiçbir şey görmüyordu. Yine de onun varlığını, tam karşısında, koridorun diğer ucunda hissedebiliyordu.</p>

  <p>Bir adım. İki adım. Hâlâ düğmeye ulaşamamıştı.</p>

  <p>Adrenalinin kanında yükselişi sürüyordu.</p>

  <p>Kasdan her an infilak edebilirdi.</p>

  <p>Ardından ulur gibi bağırdı:</p>

  <p><i>— Lanet olsun kim var orada?</i></p>

  <p>Önce derin bir sessizlik oldu, sonra, aniden koridorun ucundan bir fısıltı duyuldu:</p>

  <p>— Lanet olsun kim var orada?</p>

  <p>Kasdan kaskatı kesildi, sanki kıçına buzdan bir sonda sokmuşlardı. Sol eliyle düğmeyi buldu.</p>

  <p>Işık.</p>

  <p>Koridor boştu.</p>

  <p>Ama korku hâlâ oradaydı.</p>

  <p>Ona cevap veren ses, bir çocuk sesiydi.</p>
</body>
</html>
