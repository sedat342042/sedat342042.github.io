<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>16</h2>

  <p>Dönüş yolunda kafasının içinde bir cümle dolanıp duruyordu. Henri Decoin'ın bir filminde, <i>Evdeki Yabancılar'</i>da, Raimu'nun ünlü repliği. Alkolik bir avukatı canlandıran aktör, duruşma sahnesinde "Çocuklar asla suçlu değildir!" diye bağırıyordu. Kasdan da arabasının içinde, aktörün güneyli aksanını taklit ederek, yüksek sesle aynı cümleyi tekrar etti: "Çocuklar asla suçlu değildiiir..."</p>

  <p>Bu repliğin ardında, genç kurdunkini duyuyordu: "Katil bir çocuk." Saçma. Sarsıcı. Aptalca. 40 yıllık meslek yaşamı süresince, Kasdan bir çocuk tarafından işlenmiş bir cinayete hiç tanık olmamıştı; gazetelerin üçüncü sayfası dışında. Ama işte şimdi böyle bir iddiayla karşı karşıyaydı. Bu tür bir aptallığı duymak için elli kilometre yol gelmiş, üç saat kaybetmişti.</p>

  <p>Volokine hakkında kararını vermişti. Genç Rus çılgının tekiydi. Çocukluğunda böyle bir travma geçirmiş olması muhtemel ve bütün canileri oğlancı olarak gören gergin bir adam. Tokalaşmışlar, telefon numaralarını alıp vermişler ve Kasdan onu burada kalması için ikna etmeye çalışmıştı. Bu bakımevinde kalıp dinlenmeli ve onu bu soruşturma konusunda artık rahatsız etmemeliydi.</p>

  <p>Saatine baktı. 21:00. Otuz dakika içinde evinde olacaktı. Önce kendine sıcak bir kahve hazırlayacak ve o çok özel kitaplarına gömülecekti. Bu cinayetin ardında siyasi bir neden olmalıydı. Ertesi sabah da Şili'nin siyasi tarihi hakkında bilgi toplamalıydı.</p>

  <p>Tam çevreyolundan oturduğu bulvara sapacakken cep telefonu çaldı.</p>

  <p>— Benim, Mendez.</p>

  <p>— Yeni bir haber mi var?</p>

  <p>— Hayır. Evet. Tahmin ettiğim gibi toksikoloji sonuçları negatif. Ama başka bir şey var. Adli tabip öksürdü, sonra devam etti. Dikkat çekici bir ayrıntı. Yara izlerini patolojik olarak yeniden inceledim, özellikle de penistekileri. Mikroskop altında iyice baktım.</p>

  <p>— Ee?</p>

  <p>— Hiçbiri yetmişli yıllardan kalma değil. Kesinlikle. Hatta bazılarında hemosiderine bile rastladım. Demir kalıntıları, yani kan. Bu da, bu yaraların henüz kapandığı anlamına geliyor...</p>

  <p>— Yani bu yıl içinde mi işkence görmüş?</p>

  <p>— İşkence mi, hayır. Bana sorarsan, daha ziyade can sıkıcı bir şey...</p>

  <p>— Nasıl?</p>

  <p>— Bunları kendisine yine kendi yapmış. Penisin üzerindeki yaralar bu tür eylemlerin karakteristik özelliği. Zevk duygusunu artırmak için organı sımsıkı bağlarsın...</p>

  <p>Ermeni suskunluğunu sürdürüyordu. Mendez devam etti:</p>

  <p>— Biliyor musun, bazen çok tuhaf şeylerle karşılaşıyoruz... Çok önce değil, daha geçen hafta, bir fallus parçası aldım. Bir yarak parçası, yemin ederim. Postayla. Parça...</p>

  <p>— Sana göre Goetz bir sapık olabilir mi?</p>

  <p>— Bir sadomozoşist, evet. Bu yüzde yüz kesin değil tabii. Ama herifin kendi organına çentik attığını söyleyebilirim...</p>

  <p>Kasdan, Naseer'i, o küçük ibreyi düşündü. Bu tuhaf oyunlardaki partneri o muydu? O su deposunun dibinde yaptığı erotik cilveleri hatırlıyordu. Bu da ona yeni bir yol açıyordu; sapıkların kaçınılmaz sonu. Ve gizli, sadist, katil ruhlu bir oyun arkadaşı varsayımı.</p>

  <p>— Hepsi bu kadar mı?</p>

  <p>— Hayır. Protez konusunda da bir sır var.</p>

  <p>— Hangi protez?</p>

  <p>— Dün sana Goetz'ün cerrahi bir müdahale geçirdiğini söylemiştim.</p>

  <p>— Tamam. Hatırladım.</p>

  <p>— Protez numarasından, orijinini ve müdahalenin nerede yapıldığını bulabilmem gerekirdi.</p>

  <p>— Bulamadın mı?</p>

  <p>— Hayır. Orijinini buldum, Fransa'daki büyük bir laboratuvar tarafından üretilmiş, ama hangi klinik veya hastane tarafından kullanıldığını saptamak imkânsız. Protez sanki buharlaşmış.</p>

  <p>— Bunu nasıl açıklıyorsun?</p>

  <p>— Öncelikle ihraç edilmiş olabilir. Ama bu durumda da gümrükte bir kaydının bulunması lazım. Oysa hiçbir şey yok. Fransa'dan çıkarılmış, ama asla başka bir ülkeye gitmemiş. Anlaşılmaz bir şey.</p>

  <p>Kasdan bu ayrıntı hakkında ne düşüneceğini bilmiyordu. Şimdilik Ermeni, diğer keşifle ilgilenmeliydi, Şilili'nin sadomazoşist alışkanlıklarıyla.</p>

  <p>Kasdan Mendez'e teşekkür etti, yine Vernoux'dan birkaç saat önce bir başka ipucuna ulaşmıştı, sonra telefonu kapattı.</p>

  <p>Çevre yolundan ayrıldı. Chapelle Sokağı'na saptı ve akan trafiğin tadına vardı. Normalde bu arter hep tıkalı olurdu. Yağmur altındaki Paris'in ışıltısını ve canlılığını hayranlıkla seyrediyordu. 40 yıl boyunca bu gecelerin şehrini arşınlamıştı ve bundan da hiç bıkmamıştı.</p>

  <p>Telefon bir kez daha çaldı.</p>

  <p>Max-Dormoy Sokağı'na girerken telefonu açtı.</p>

  <p>— Bay Kasdan!</p>

  <p>— Buyurun, benim, dedi, sesi tanımamıştı.</p>

  <p>— Ben Peder Stanislas, On Dördüncü Bölge'deki Notre-Dame-du-Rosaire Kilisesi'nin başrahibi.</p>

  <p>Bugün kiliseleri dolaşırken görüşemediği rahiplerden biriydi.</p>

  <p>— Wilhelm Goetz'ü duydum. Korkunç. İnanılmaz.</p>

  <p>— Kimden duydunuz?</p>

  <p>— Papaz Sarkis'ten. Bana mesaj bırakmış. İyi tanışırız. Siz soruşturmayı yürüten müfettiş misiniz?</p>

  <p>"Müfettiş" acaba daha kaç yüzyıl bu atıl terim kullanılacaktı? Ama şimdi bunu kafaya takmanın zamanı değildi.</p>

  <p>— Evet, benim, cevabını verdi Kasdan.</p>

  <p>— Sizin için ne yapabilirim?</p>

  <p>— Goetz hakkında bilgi topluyorum. Kim olduğunu öğrenmek istiyorum.</p>

  <p>Rahip, adamın bilindik portresini çizdi. Müzik tutkunu bir göçmen modeli. Sırf zıtlık olsun diye provoke edici bir soru sordu:</p>

  <p>— Homoseksüel olduğunu biliyor muydunuz?</p>

  <p>— Bundan kuşkum yoktu, evet.</p>

  <p>— Bu sizi rahatsız etmiyor muydu?</p>

  <p>— Neden rahatsız etsin ki? Ben son derece... son derece açık fikirli biriyim, Müfettiş.</p>

  <p>— Size göre, Goetz gayrimeşru bir hayat sürüyor olabilir miydi?</p>

  <p>— Homoseksüelliğinin dayattığı bir hayattan mı söz ediyorsunuz?</p>

  <p>— Veya başka bir şey. Sapık zevkler, tuhaf ilişkiler...</p>

  <p>Kasdan, rahipten tedirgin bir cevap bekliyordu, ne de olsa hassas bir noktaya temas etmişti. Ama kısa bir sessizlik oldu sadece. Rahip düşünüyordu muhtemelen.</p>

  <p>— Dikkatinizi çeken bir şeyler olmadı mı? diye ısrar etti Ermeni.</p>

  <p>— Aslında, yani...</p>

  <p>— Bana söylemek istediğiniz bir şey varsa...</p>

  <p>— Belki de hiç ilgisi yok... Ama bir sorun yaşadık.</p>

  <p>— Nasıl bir sorun?</p>

  <p>— Bir kaybolma. Korodakilerden biri.</p>

  <p>— Bir çocuk mu?</p>

  <p>— Bir çocuk, evet. İki yıl önce.</p>

  <p>— Ne oldu?</p>

  <p>— Korodaki çocuklardan biri kayboldu, hepsi bu. Bir anda. Hiçbir iz bırakmadan. Başta bunun bir kaçırılma olduğunu düşündük. Yapılan soruşturma neticesinde eşyalarını toplayıp gittiği anlaşıldı. Ama bu tür... bu tür bir kararı verebilecek kişilikte bir çocuk değildi.</p>

  <p>— Bekleyin lütfen. Park ediyorum.</p>

  <p>Kasdan, Chapelle Bulvarı'ndaki havai metro hattının altındaydı. Arabayı demir ayakların gölgesine park etti, kontağı kapattı ve not defterini çıkardı.</p>

  <p>— Çocuğun adı, diye sordu, kaleminin kapağını açarken.</p>

  <p>— Tanguy Viesel.</p>

  <p>— Yahudi miydi?</p>

  <p>— Hayır. Katolik. Ama Yahudi kökenli olabilir, bilmiyorum. Soyadı "V"yle yazılıyor.</p>

  <p>— Kaç yaşındaydı?</p>

  <p>Sesi gerginleşti:</p>

  <p>— Geçmişte kalmış gibi söz ediyorsunuz. Öldüğüne dair hiçbir şey yok.</p>

  <p>— O sırada kaç yaşındaydı?</p>

  <p>— 11.</p>

  <p>— Nasıl kayboldu?</p>

  <p>— Bir prova sonrası. Diğer çocuklar gibi, saat 18:00'de kiliseden ayrıldı, salı akşamı. Hiç eve gitmemiş.</p>

  <p>— Tam tarihi söyleyebilir misiniz?</p>

  <p>— Eğitim yılının başlangıcıydı. 2004 ekim.</p>

  <p>— Bir soruşturma yapıldı mı?</p>

  <p>— Elbette. Ama bir sonuç alınamadı.</p>

  <p>— Bu olayla ilgilenen birimin adını hatırlıyor musunuz?</p>

  <p>— Hayır.</p>

  <p>— Soruşturmayı yürüten polisin?</p>

  <p>— Hayır.</p>

  <p>— Çocukları Koruma Bürosu size bir şey ifade ediyor mu?</p>

  <p>— Hayır.</p>

  <p>— Neden bana bir anda bu olaydan söz etme gereği duydunuz? Wilhelm Goetz şüpheli miydi?</p>

  <p>— Elbette hayır! Neyin peşindesiniz siz?</p>

  <p>— Sorgulandı mı?</p>

  <p>— Hepimiz sorgulandık.</p>

  <p>Kısa bir sessizlik oldu. Kasdan, isyanın eli kulağında olduğunu hissediyordu.</p>

  <p>— Sayın Peder, eğer bir şeyler biliyorsanız, konuşmanın tam zamanı.</p>

  <p>— Söyleyecek başka bir şey yok. Wilhelm sadece, o gece Tanguy'i gören en son kişiydi.</p>

  <p>Rahip geri adım atmıştı. Ermeni üzerine gitti:</p>

  <p>— Çünkü koroyu o yönetiyordu, değil mi?</p>

  <p>— Sadece bu değil. Provayı bitirdikten sonra Wilhelm de kiliseden ayrılırdı. Bazı çocuklarla birlikte yürürdü. Polisler ona Tanguy de yanında mıydı diye sordu...</p>

  <p>— Evet?</p>

  <p>— Wilhelm Goetz olumsuz cevap verdi. Aynı yolu kullanmadıklarını söyledi.</p>

  <p>— Çocuğun adresi?</p>

  <p>— Bu soruşturmanız için önemli mi?</p>

  <p>— Her şey önemli.</p>

  <p>— Viesel'ler On Dördüncü Bölge'de oturuyorlar. Boulard Sokağı, 56 numara, Daguerre Sokağı yakınında.</p>

  <p>Kasdan not aldı ve sormaya kaldığı yerden devam etti:</p>

  <p>— Bana Goetz hakkında söyleyebileceklerinizin hepsi bu mu?</p>

  <p>— Evet. Ve bir kez daha belirteyim, Viesel olayında hiçbir şekilde şüpheli olmadı. Sizinle konuştuğuma çok pişmanım.</p>

  <p>— Merak etmeyin. Ben çok iyi anladım. Yarın sizi görmeye geleceğim.</p>

  <p>— Neden?</p>

  <p>Kasdan, az kalsın "Gözlerinden her şeyi söylemediğini anlamak için" diyecekti, ama lafı hemen çevirdi: "Basit bir formalite." Telefonu kapattıktan sonra kollarının bacaklarının ürperdiğini hissetti. Çocuğun kaybolması ile Goetz'ün öldürülmesi arasında bir ilişki kurulabilir miydi?</p>

  <p>Not defterini, kalemini cebine koydu, sonra bir an havai metro hattının kemer biçimindeki strüktürüne baktı. Mendez'in söylediklerini düşündü. Sapkınlık şüphesi. Ve şimdi de bir çocuğun ortadan yok olması... Kasdan, Goetz'ün ne denli temiz olduğunu düşündü. Homoseksüel-sapık-oğlancı, bu üç kelimeyi bir araya getirmemek için mücadele ediyordu.</p>

  <p>Volokine haklı olabilir miydi?</p>

  <p>Kasdan aklının sesini dinledi. Öldürme tekniği bile bunun bir çocuğun işi olmadığını söylemeye yeterliydi. Kullanılan sivri cisim. Bilinmeyen bir alaşım. Vücudun hedef alınan bölgesi, kulakzarı. Tüm bunlar olayı bir çocuğun intikamı olmaktan iyice uzaklaştırıyordu.</p>

  <p>Kasdan arabayı vitese taktı ve Rochechouart Bulvarı'na doğru yola çıktı.</p>

  <p><i>Çocuklar asla suçlu değildir.</i></p>

  <p>Raimu'nun repliği şimdi kulaklarında çınlıyordu.</p>

  <p>Hiç bu kadar doğruluk içermemişti.</p>
</body>
</html>
