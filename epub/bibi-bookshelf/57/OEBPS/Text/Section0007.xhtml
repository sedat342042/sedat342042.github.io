<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>3</h2>

  <p>— Adın ne?</p>

  <p>— Benjamin. Benjamin Zarmanian.</p>

  <p>— Kaç yaşındasın?</p>

  <p>— 12.</p>

  <p>— Nerede oturuyosun?</p>

  <p>— Commerce Sokağı, 84 numara, On Beşinci Bölge.</p>

  <p>Kasdan her şeyi not ediyordu. Puyferrat ona bazı kesin bilgiler vermişti. Ayak izi Converse marka bir ayakkabıya aitti. Teknisyen, "Benim ayağımdakiler de aynı markadan" diye de eklemişti. Kasdan, Hohvannès'e ayağında Converse bulunan çocuğu getirmesini istemişti. O da, renkli basket ayakkabıları giymiş yedi çocuğu getirmişti. 2006 kışında hemen herkesin ayağında görülebilen bir ayakkabı modeliydi.</p>

  <p>— Kaçıncı sınıftasın?</p>

  <p>— Beşinci.</p>

  <p>— Hangi okul?</p>

  <p>— Victor-Duruy.</p>

  <p>— Koroda şarkı söylüyor musun?</p>

  <p>Başını sallayarak onayladı. Bu sorguladığı üçüncü çocuktu ve tek kelimelik, kesik kesik cevaplardan başka bir şey elde ettiği söylenemezdi. Kasdan zaten kendiliğinden itiraf edeceklerini sanmıyordu. Daha çok bir tuhaflığın, cinayete tanık olmuş çocuğun yaşadığı travmanın izlerini gözlüyordu. Ama şimdilik, dikkatini çeken bir şey olmamıştı.</p>

  <p><i>— Tessitura'</i>n ne?</p>

  <p>— Neyim ne?</p>

  <p>— Korodaki yerin?</p>

  <p>— Soprano.</p>

  <p>Kasdan bunu da not etti. Bunun cinayetle bir ilgisi yoktu, ama her ayrıntıyı yazmak gerekiyordu.</p>

  <p>— Neyi çalışıyordunuz?</p>

  <p>— Noel için bir parça.</p>

  <p>— Hangi parça?</p>

  <p>— Bir <i>Ave Maria.</i></p>

  <p>— Bu bir Ermeni ilahisi mi?</p>

  <p>— Hayır. Sanırım Schubert'in.</p>

  <p>Ortodoksluğa aykırı bu ilahiye muhtemelen Sarkis izin vermişti; bu hiç hoşuna gitmedi. <i>Yavaş yavaş yok oluyorlardı.</i></p>

  <p>— Koronun dışında, herhangi bir enstrüman çalıyor musun?</p>

  <p>— Piyano.</p>

  <p>— Seviyor musun?</p>

  <p>— Hayır, pek değil.</p>

  <p>— Peki, ne seviyorsun?</p>

  <p>Yeniden omuz silkti. Kilise ofislerinin altındaki mutfaktaydılar. Diğer çocuklar ise, yanda kütüphanede bekliyordu. Kasdan bu kez kronolojik sorgulamaya geçti:</p>

  <p>— Din dersinden sonra nereye gittin?</p>

  <p>— Avluya. Oyun oynadım.</p>

  <p>— Ne oynadın?</p>

  <p>— Futbol. Bir topla, arkadaşlarla oynadık.</p>

  <p>— Kiliseye geri geldin mi?</p>

  <p>— Hayır.</p>

  <p>— Bay Goetz'ü görmeye gitmedin mi?</p>

  <p>— Hayır.</p>

  <p>— Emin misin?</p>

  <p>— Öğretmenlerin kıçını yalamam.</p>

  <p>Çocuk bunu, yaşına göre son derece tuhaf bir şekilde çok kaba söylemişti. Üzerinde beyaz bir gömlek, jakarlı bir kazak ve kadife pantolon vardı, diğer çocuklara göre sanki kafası daha küçüktü. Koca gözlükleriyle "ana kuzusu" havası vardı. Yine de çocukta gizli bir isyan hali ve "ana kuzusu" görünüşünü yok etme isteği hissediliyordu. Konuşma esnasında sürekli kazağıyla oynuyordu.</p>

  <p>— Ayak numaran?</p>

  <p>— Bilmiyorum. Sanırım 36.</p>

  <p>Kasdan belki de başka bir yöntem izlemeliydi. Çocukların Converse'lerini toplamalı, onları işaretlemeli, numaralandırılmalı, sonra da analiz için adli bilimler laboratuvarına yollamalıydı. Ama bu pek güvenilir değildi, çünkü korkuya kapılan çocuk, ayakkabılarını yıkamış olabilirdi. Üstelik böyle bir şeyi yapma yetkisi de yoktu.</p>

  <p>— OK, dedi. Gidebilirsin.</p>

  <p>Çocuk gözden kayboldu. Kasdan listeye göz attı. İlkin çok geveze olan Brian Zarossian'la konuşmuştu. 9 yaşında ufak tefek, sakin bir çocuktu. Görüşmenin sonunda, Kasdan defterine <i>hayır</i> diye not düşmüştü. İkinci çocuk, Kevin Davtian ise 11 yaşındaydı ve son derece inatçıydı. İri yapılı, geniş alınlı bir oğlandı ve neredeyse sıfıra vurulmuş kapkara saçları vardı. Kasdan'ın bütün sorularına alakasız cevaplar vermiş olsa da tavrında herhangi bir tedirginlik yoktu. <i>Hayır.</i></p>

  <p>Kapı vuruldu. Dördüncü çocuk içeri girdi. İnce uzun, dağınık saçlı bir tipti. Üzerinde siyah renkli daracık bir parka, geniş yakalı beyaz bir gömlek vardı. Bir rock grubunun liderini andırıyordu.</p>

  <p>David Simonian. 12 yaşında. Altıncı Bölge, Assas Sokağı, no 27'de oturuyordu. Montaigne Lisesi beşinci sınıftaydı. Altoydu. Ve 37 numara ayakkabı giyiyordu.</p>

  <p>— Sen şu jinekolog Pierre Simonian'ın oğlu musun?</p>

  <p>— Evet.</p>

  <p>Kasdan, çocuğun On Dördüncü Bölge Raspail Bulvarı'nda muayenehanesi olan babasını tanıyordu. Babasıyla ilgili haberleri aldıktan sonra sustu, bu arada göz ucuyla çocuğu inceliyordu. Hareketlerinde, korkunun izlerini bulmaya çalışıyordu. Ama boşuna.</p>

  <p>Yöntem değiştirdi:</p>

  <p>— Bay Goetz, sempatik biri miydi?</p>

  <p>— İdare eder.</p>

  <p>— Ciddi biri miydi?</p>

  <p>— İdare eder. Aslında o... Biraz düşündü. Partisyonları gibiydi.</p>

  <p>— Yani?</p>

  <p>— Bir robot gibi konuşuyordu. Hep "notalara dikkat" "diyaframı ayarla" "telaffuz önemli" gibisinden şeyler... Hatta bize puan bile verirdi.</p>

  <p>— Puan mı?</p>

  <p>— İlahi söylemeye ayrı, sahnede duruşa ayrı, kılık kıyafete ayrı puan... Her konserden sonra da bu puanları bize söylerdi. Ama kimsenin umurunda olmazdı.</p>

  <p>Kasdan, kendisinden başkasını ilgilendirmeyen ayrıntılara kafasını takmış bu adamı koroyu idare ederken gözünün önüne getiriyordu. Bu kadar sıkıcı, zararsız bir adamın öldürülme sebebi ne olabilirdi?</p>

  <p>— Sizinle koro dışında da konuşur muydu?</p>

  <p>— Hayır.</p>

  <p>— Geldiği ülkeden, Şili'den bahseder miydi?</p>

  <p>— Asla.</p>

  <p>— Şili'nin nerede olduğunu biliyor musun?</p>

  <p>— Pek değil, hayır. Coğrafyada Avrupa'yı işliyoruz.</p>

  <p>— Biraz önce avluda oynuyordun, değil mi?</p>

  <p>— Hııı. Her çarşamba, din dersinden sonra oynarız.</p>

  <p>— Herhangi bir tuhaflık dikkatini çekti mi?</p>

  <p>— Ne gibi?</p>

  <p>— Arkadaşlarının arasında korkmuş, ürkmüş görünen biri var mıydı? Veya ağlayan biri?</p>

  <p>Çocuk ona şaşkın gözlerle baktı.</p>

  <p>— OK. Diğer arkadaşını gönder.</p>

  <p>Kasdan, buzdolabının üstündeki haça baktı. Sonra eviyeye ve musluğa, boğazı kurumuştu, ama su içmek istemiyordu. Gevşememeliydi. Rahatlamamalıydı. Çocuklardan birinin katili gördüğünü kendine tekrarladı. Tamam. Ama bir görgü tanığı, tek başına bir şey ifade etmezdi.</p>

  <p>Kapı açıldı. Beşinci çocuk göründü. Ufak tefek, ama son derece şıktı. Alnına dökülen, ortadan ayrılmış siyah saçlarını özenle taramıştı. Gözleri açık renkliydi. Üzerinde haki renkli askeri bir ceket vardı, sırt çantası ise sanki içi taş doluymuş gibi ağırdı. Hafif kambur duruyor, suratını asmış, elindeki yassı kutuyla oynuyordu. Bir video oyunu. Kasdan bir an karşısında duran çocuğu inceledi ve başı döner gibi oldu. Cep telefonu. İnternet. MSN... Görüntüye, sese, anlaşılmaz hiyerogliflere doymuş, bilişim çağı çocukları...</p>

  <p>Sorularını sordu. Adı Harout Zacharian'dı ve 10 yaşındaydı. On Sekizinci Bölge, Ordener Sokağı, 72 numarada oturuyordu. Cavé Sokağı'ndaki okula gidiyordu. Sopranoydu. Ayak numarası 36'ydı. Oğlan soruları cevaplarken elindeki <i>game box'</i>la oynamaya devam etti. Sadece sinirli bir çocuktu, hepsi o kadar. Kasdan birkaç soru daha sordu, ama çocukça cevaplardan başka bir şey alamadı. <i>Sıradaki.</i></p>

  <p>Ella Kareyan, 11 yaşında. La Bruyère Sokağı, 34 numarada oturuyordu. Condorcet Lisesi altıncı sınıftaydı. Bastı. Ayak numarası 36'ydı. Koro dışında, keman çalıyor ve judo yapıyordu. Tam bir laf ebesiydi. Her çarşamba, koro çalışmasından sonra judoya gidiyordu. Bugün "bu şey" yüzünden dersi kaçırmıştı. Böyle giderse bir türlü turuncu kuşağı alamazdı. <i>Sıradaki.</i></p>

  <p>Timothée Avedikian. 13 yaşında. Ayakkabılarına bakınca, Kasdan onun tanığı olamayacağını anladı. Çok iriydi, ayak numarası da en az 39 olmalıydı. det yerini bulsun diye birkaç soru sordu. Bagnolet'de, Sadi-Carnot Sokağı, 45 numarada oturuyordu. Dördüncü Bölge'de. Bastı. Çocuğun tek tutkusu vardı; gitar. Eski polis bakışlarıyla çocuğun fotoğrafını çekti: dimdik saçlar, yuvarlak gözlükler. Bir "gitarcı"dan çok entelektüellere özgü bir fizik.</p>

  <p>Saat 16:00 ile 16:30 arasında, Timothée avluda, cep telefonundan "manitası"yla konuşmuştu. Kasdan, kelebek gözlüklerinin üzerinden son bir bakış attı. Yalan söylemiyordu. Bir şey saklamıyordu.</p>

  <p>— Çıkabilirsin, dedi.</p>

  <p>Mutfak kapısı, sessizliğin ve haçın üzerine kapandı.</p>

  <p>Kasdan listesine baktı; kimse kalmamıştı.</p>

  <p>Hâlâ mesafe kaydetme şansı vardı.</p>

  <p>19:30.</p>

  <p>Kasdan ayağa kalktı. Sonrası için bir planı vardı.</p>

  <p>Ama önce, yiyecek bir şeyler almak için Alfortville'e uğraması gerekiyordu.</p>
</body>
</html>
