<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>47</h2>

  <p>Kasdan, ellerinde eldivenler, cihazın düğmeleriyle oynadı, sonra kulaklıkları çıkardı. "PLAY" düğmesine bastı. Kayıt en başından başladı. Önce bir nefes sesi duyuldu, ardından da hışırtılar. Goetz'ün modern cihazı ile bu eski bant kaydı arasındaki çelişki çok çarpıcıydı.</p>

  <p>Pes bir ses İngilizce konuşuyordu:</p>

  <p>"— Dr. Robert W. Jackson, 12 ekim 1947. Onkel Toms Hütte Metro İstasyonu yakınlarında, 7 ekim 1947'de yakalanan Hans Werner Hartmann'ın sorgusu.</p>

  <p>Ardından sandalye gürültüleri, kâğıt hışırtıları. Psikiyatrın sesi yeniden duyuldu, bu kez muhatabına hitap ediyor ve âdet olan soruları soruyordu. Ad ve soyad. Doğum yeri. Adres. Meslek.</p>

  <p>Uzun bir sessizlikten sonra, Hans-Werner Hartmann İngilizce cevap verdi. Sesi şaşırtıcıydı. Tiz, genizden gelen, kesik kesik. Adam çok hızlı konuşuyordu, sanki bir an önce bitirmek ister gibiydi. Yeni bir çelişki daha. Psikiyatrın ağırbaşlı ve pes sesi. Hartmann'ın sinirli, neredeyse seksi ses tonu. Alman aksanı ses tonundaki hırçınlığı daha da belirginleştiriyordu.</p>

  <p>PSİKİYATR:</p>

  <p>— Burada, önümde Berlin sokaklarında verdiğiniz vaazlarla ilgili notlar var. Bazı sözleriniz son derece şaşırtıcı. Mesela Almanların uğradığı bozgunun yerinde ve adil olduğunu söylüyorsunuz. Bundan kastınız ne?</p>

  <p>Sanki makineli tabancasını dolduruyormuş gibi kısa bir sessizlik oldu, ardından seri atışa geçti:</p>

  <p>— Bizler sadece öncüyüz. Birer haberci. Bizlerin feda edilmesi gayet normal.</p>

  <p>— Neyin öncüsüsünüz?</p>

  <p>— Savaş yılları, sadece tutarlı ve gerekli bir gelişmenin ilk adımları.</p>

  <p>— Gelişme mi? Yüz binlerce insanı ortadan kaldırarak mı?</p>

  <p>Boğuk bir gürültü duyuldu. Belki masaya su dolu bir bardak bırakıldı. Volokine bir yandan ses kaydını dinlerken diğer yandan da İsrailli'nin Kasdan'a verdiği kâğıtlara bakıyordu. Aralarında Hartmann'ın bir portre fotoğrafı da vardı. Korkunç bir kafa. Çukurlarına kaçmış siyah gözler, çıkık elmacıkkemikleri, kaba ve gür saçlar. Bu kurukafa, kaynana zırıltısını andıran sesle örtüşüyordu.</p>

  <p>— Doğru yöne bakmıyorsunuz, Bay Jakobson.</p>

  <p>— Adım Jackson.</p>

  <p>— Emin misiniz?</p>

  <p>— Ne demek istiyorsunuz?</p>

  <p>— Sizin Yahudi olduğunuzu düşünüyorum.</p>

  <p>— Neden?</p>

  <p>Hartmann kısa bir kahkaha attı. Bir yılanın tıslamasını andırıyordu.</p>

  <p>— Bilmiyorum. Yürüyüşünüz, davranışınız... Bu tür şeyleri hissederim.</p>

  <p>— Yani Yahudileri "hissettiğinizi" mi söylemek istiyorsunuz?</p>

  <p>— Aman sakın yanılmayın. Ben Yahudi düşmanı değilim. Yerlerinden kıpırdamadıkça, bizim Ari ırkımıza nüfuz etmedikçe, beni rahatsız etmezler.</p>

  <p>— Ya fırınlarınız, siz de onları rahatsız etmiyorsunuz, sanırım, değil mi?</p>

  <p>Bu cümle psikiyatrın ağzından kaçmıştı. Tiksintisi, ses kaydının hışırtıları arasından bile hissedilebiliyordu. Kısa bir sessizliğin ardından Alman cevap verdi:</p>

  <p>— Soğukkanlılığınızı kaybediyorsunuz, Jakabson. Pardon... Jackson.</p>

  <p>Yine bir sessizlik. Bu kez doktor buz gibi bir ses tonuyla konuştu:</p>

  <p>— Yanlış yöne baktığımı söylediniz.</p>

  <p>— Projeye değer vermek lazım. Bir eser inşa etmeye başladık. Daha kat edilecek uzun bir yol var.</p>

  <p>— "Eser" diye neyi kastediyorsunuz? Ele geçirilmiş halkların kitlesel imhasını mı? Yoksa askeri bir strateji olarak soykırımı mı?</p>

  <p>— Olaylara yüzeysel bakıyorsunuz. Gerçek amaç tamamen bilimsel.</p>

  <p>— Nedir bu amaç?</p>

  <p>— Ciddi çalışmalar yapma imkânı bulduğumuz şu birkaç yıl boyunca, insanın temel dişlilerini inceledik. Ve onları düzeltmeye başladık. Zayıf olanları elimine ettik. Yararlı güçleri iyileştirdik.</p>

  <p>— Şu yararlı güçler, III. Reich'ınkiler mi?</p>

  <p>— Hâlâ savaş... Ben size insan türünden, ırkımızın önüne geçilemez evriminden söz ediyorum. Alman ulusu biyolojik olarak üstündür, bu doğru. Ama bu üstünlük, sadece bir gelişmenin mayasıdır. İnanç bu. Ve bu inancı daha da artırmak gerekiyor.</p>

  <p>— Bunlar bir mağlubun sözleri değil.</p>

  <p>— Alman halkı mağlup edilemez.</p>

  <p>— Kendinizi yenilmez olarak mı görüyorsunuz?</p>

  <p>— İnsanlar, hayır. Ruhumuz, evet. Bizimle savaşmak istiyorsunuz, ama bizi tanımıyorsunuz. Bir Alman asla hata kabul etmez. Kusurları hoşgörüyle karşılamaz. Yenilgiyi ise hiçbir zaman sineye çekmez. Başına ne gelirse gelsin, kaderinin peşinden gider. Wagner'in seslerinin. Gözler Siegfried'in kılıcına sabitlenmiştir.</p>

  <p>Kâğıt hışırtıları, öksürük. Jackson'un rahatsızlığının göstergesi.</p>

  <p>— Önce Terezin'de, ardından da Auschwitz'de görev aldığınız yazıyor. Oralarda neler yaptınız?</p>

  <p>— İnceledim.</p>

  <p>— İncelediniz, neyi?</p>

  <p>— Müzik, sesler.</p>

  <p>— Daha açık olun.</p>

  <p>— Müzik faaliyetlerini denetliyordum. Orkestra, bandolar, şanlar... Aslında, sesleri inceliyordum. Sesleri ve acıyı. Bu iki kutup arasındaki yakınlığı.</p>

  <p>— Bana araştırmalarınızdan söz edin.</p>

  <p>— Hayır. Anlamazsınız. Buna hazır değilsiniz. Kimse hazır değil. Sadece beklemek yeterli...</p>

  <p>Yeni bir sessizlik.</p>

  <p>— Auschwitz'de, acı çeken esirler gördünüz. Bir deri bir kemik kalmış. Ölmek üzere olan. Binlerce. Ne hissettiniz?</p>

  <p>— Bireysel vakalar beni ilgilendirmiyor?</p>

  <p>Nefes alıp vermeler ve hışırtılar yeniden ön plana çıktı.</p>

  <p>— Hiçbir şey anlamıyorsunuz, diye, yeniden konuşmaya başladı Hartmann, o fare sesiyle. Bugün suçluları cezalandırabileceğinize inanıyorsunuz. Ama naziler, sadece üstün bir gücün acemi ve yetersiz araçlarından başka bir şey değil.</p>

  <p>— Ya Hitler?</p>

  <p>— Hayır. Hitler harekete geçirdiği gücün asla farkında olamadı. Belki başkalarıyla, çok daha ileri gidebilirdik.</p>

  <p>— Soykırım konusunda mı?</p>

  <p>— Önüne geçilemez doğal ayıklanma konusunda.</p>

  <p>— Ayıklanma, bu barbarlık değil mi?</p>

  <p>— Sürekli yargılama. Nürnberg'de o atıl makinenizi çalıştırmaya, eski kanun metinlerinizden yola çıkarak o ilkel adaletinizi işletmeye başladınız. Ama bizler orada değildik. Hiçbir şey, hiç kimse ırkımızın gelişmesini engelleyemez. Biz...</p>

  <p>— Sizin için, kamplarda ölen erkekler, kadınlar, çocuklar hiçbir şey mi? Doğu Avrupa'da soğukkanlılıkla kurşuna dizilen binlerce sivil de mi hiçbir şey?</p>

  <p>— Romantik bir bakış açınız var. İnsanları sevmek gerektiğini, tüm insanlığın iyiliği, verimliliği ve uzlaşması için onlara saygı gösterilmesi gerektiğini düşünüyorsunuz. Ama bu bakış açısı son derece yanlış. İnsan doğuştan kusurludur. Doğadaki bir bozukluktur. Bilimin sadece tek amacı olmalıdır: düzeltmek, eğitmek, anlaştırmak. Tek hedef Yeni İnsan'dır.</p>

  <p>Sessizlik. Kâğıt hışırtıları. Jackson sakinleşmeye çalışıyordu.</p>

  <p>Hâkim bir ses tonuyla yeniden konuşmaya başladı:</p>

  <p>— 1940 ile 1944 arasında Avrupa'da yaşanan olaylarda ne derece suçlu olduğunuzu belirlemek için buradayız. Bana emirleri uyguladığınızı mı söyleyeceksiniz?</p>

  <p>— Hayır. Emirlerin hiçbir anlamı yok. Araştırmalarımı yapıyordum, hepsi bu.</p>

  <p>— Bu işten bu şekilde kurtulabileceğinizi mi düşünüyorsunuz?</p>

  <p>— Kurtulmaya çalışmıyorum. Tam tersine. Benden sonra başkaları benim çalışmalarımı üstlenecek. 50 yıl içinde, 100 yıl içinde, olanların hepsi unutulacak. Korkular, örselenmeler, travmalar, sonu gelmeyen "bir daha asla"lar, hepsi mazide kalacak. O zaman güç, yeniden ayağa kalkabilecek. Hem de çok daha üstün bir biçimde.</p>

  <p>— Vaazlarınızda, İsa'nın, Assisili Aziz Francesco'nun sözlerinden alıntılar yapıyorsunuz. Size göre Tanrı, nazizmin cinai gücünü nasıl değerlendiriyor?</p>

  <p>Tuhaf bir hışırtı duyuldu. Kasdan ile Volokine bakıştı. Aynı anda, ikisi de durumu kavradı; bu parazit gürültüsü, Hartmann'ın kahkahasıydı. Kuru, kısa, hırçın.</p>

  <p>— Bu cinai güç, sizin deyişinizle, bizzat Tanrı'nın kendisi. Biz sadece birer aracız. Tüm bunlar, kaçınılmaz bir gelişmenin parçası.</p>

  <p>— Aklınızı kaçırmışsınız.</p>

  <p>Bir kez daha Jackson dilini tutamamıştı. Bir psikiyatrın ağzına bunun pek yakıştığı söylenemezdi. Doktor bu kez üslup değiştirdi, sesindeki küçümseyici hava hissediliyordu:</p>

  <p>— Size göre, sizin gibi insanlar nasıl tanınır? Yani naziler, demek istiyorum.</p>

  <p>— Çok kolay. Elbiselerimiz yanık et kokar.</p>

  <p>— Nasıl?</p>

  <p>Güldü.</p>

  <p>— Şaka yapıyorum. Bizi alt ırktan insanlardan ayıran hiçbir şey yok. Ya da daha doğrusu, bu farkı ayırt etmek sizin için imkânsız. Çünkü haklı olarak, sizler bize tepeden bakıyorsunuz. Yüce insanlık duygularınızın gerisinde, başkalarıyla paylaştığınızı sandığınız şeyler var: acıma duygusu, dayanışma, birbirinize saygı. Biz bu tür şeyler hissetmiyoruz. Bunlar geleceğimiz için fren görevi yapmaktan başka bir işe yaramaz.</p>

  <p>Jackson derin bir iç çekti. Küçümsemenin yerini yorgunluk almıştı. Üzüntü, öfke.</p>

  <p>— Sizin gibi insanları ne yapmalı? Almanları ne yapmalı?</p>

  <p>— Tek bir çözüm var; en son bireye kadar hepimizi yok etmek. Bizim kökümüzü kazımanız gerekiyor. Yoksa eserimiz üzerinde çalışmaya devam ederiz. Biz bunun için programlandık, anlıyor musunuz? Damarlarımızda yeni bir ırkın tohumlarını taşıyoruz. Kararlarımızı, kabul ettiren bir ırk. Yakında özel niteliklere sahip olacak bir ırk. Bizim kökümüzü kazımadıkça, sürekli gelişme gösteren bu hareketi asla engelleyemezsiniz...</p>

  <p>Sandalye gürültüsü. Jackson ayağa kalkıyordu.</p>

  <p>— Bugünlük burada keselim.</p>

  <p>— Kaydın bir kopyasını alabilir miyim?</p>

  <p>— Neden?</p>

  <p>— Seslerin müziğini dinlemek için. Bugünkü konuşmalarımız... sözcükler.</p>

  <p>— Anlamıyorum.</p>

  <p>— Elbette. İşte bu nedenle siz gereksiz birisiniz ve ben tarih kitaplarındaki yerimi alacağım.</p>

  <p>— Sizi hücrenize götürsünler.</p>

  <p>Yeniden gürültüler duyuldu, ne olduğu anlaşılamayan.</p>

  <p>Jackson, onu alıp götürmeleri için kapıya vurdu."</p>

  <p>Önce bir sessizlik oldu, ardından eski kaydın hışırtıları duyulmaya başladı. Kasdan EJECT tuşuna bastı ve CD'yi çıkardı.</p>

  <p>— Hartmann hiç tasalanmamış, diye açıkladı. Zaten herhangi bir infaza katıldığına dair en ufak bir kanıt bile bulamadılar ve akli durumu onun gerçek bir kovuşturma görmesine de engel oldu. Birkaç hafta sonra, yeniden serbest kaldı. Kendi tarikatını kurdu ve Berlin'de 10 yıldan fazla kaldı. Sonra grubuyla ilgili şikâyetler artmaya başlayınca Almanya'dan kaçmak zorunda kaldı. Şili'ye geldi ve Asunción Kolonisi'ni kurdu. Devamını ise, en azından bilebildiğimiz kadarıyla, biraz önce sana anlattım.</p>

  <p>Volokine ayağa kalktı ve gerindi:</p>

  <p>— Bu köhne fikirleri neden dinliyoruz, anlamıyorum. Bir kâbustu ve bitti.</p>

  <p>— Bunu sen mi söylüyorsun? Şu veya bu şekilde, senin de söylediğin gibi bu kâbus canlandı. Ve yeniden aramızda.</p>
</body>
</html>
