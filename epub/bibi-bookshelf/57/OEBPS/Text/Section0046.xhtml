<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>41</h2>

  <p>— Cezayir'le bir sorununuz mu var yoksa?</p>

  <p>— Hayır.</p>

  <p>— Bence evet. Adam bu konudan bahsedince neredeyse her şeyi mahvediyordunuz. Aptallıklarınız sayesinde elimizdeki bir tanıktan olacaktık.</p>

  <p>— Ama sonu iyi bitti, değil mi?</p>

  <p>— Sayenizde olmadı. Diğer askerleri tek başıma sorgulamak istiyorum.</p>

  <p>— Söz konusu bile olamaz. Sen henüz bir çocuksun ve sorunlar hakkında hiçbir şey bilmiyorsun.</p>

  <p>— Bu da benim, onları tamamen tarafsız olarak sorgulamamı sağlar. Bana bu konuda biraz fazla hassasmışsınız gibi geldi.</p>

  <p>Kasdan cevap vermedi. Elleriyle direksiyona sımsıkı yapışmıştı, gözleri otoyoldaydı. Bir süre sonra Volokine yeniden sordu:</p>

  <p>— Kamerun'da neler oldu?</p>

  <p>— Hiç. Oraya aldıran yoktu.</p>

  <p>Volokine küçük bir kahkaha attı:</p>

  <p>— Ok. Şimdi ne yapıyoruz?</p>

  <p>— Ayrılıyoruz. Ben Hartmann'la ilgileneceğim.</p>

  <p>— Alman'la mı? 12 000 km uzakta, geçmişe ait bir pislikten başka bir şey değil...</p>

  <p>— Adam üç parametreye sahip. İşkence. Din. Müzik. Bunlar benim için yeterli. Belki de Goetz onun aleyhinde tanıklık etmek istiyordu.</p>

  <p>— Condeau-Marie, bize herifin o yıllarda 50 yaşında olduğunu söyledi. Şimdi en az 80 olmalı...</p>

  <p>— Bu konuyu eşelemek istiyorum.</p>

  <p>Volokine yeniden güldü, bu kez çok daha kısa sürdü:</p>

  <p>— Peki ben? Avukatlarla mı ilgileneyim?</p>

  <p>— İyi olur. Goetz'ün temas kurduğu boşboğazı bul. Ayrıca Goetz'le birlikte Fransa'ya gelmiş diğer Şilililer hakkında da bir şeyler topla. Velasco'yu hatırla. O herifler Fransa'nın herhangi bir yerinde olabilir ve bize anlatacak şeyleri mutlaka vardır. Alman'la işimi bitirir bitirmez sana katılacağım.</p>

  <p>— Beni burada indirin. Bir internet kafe var.</p>

  <p>Saint-Cloud Kapısı'na varmışlardı. Kasdan Versailles Caddesi'ne saptı ve birkaç metre ilerde durdu. İnternet kafe güven uyandıran bir yere pek benzemiyordu. Karanlık bir camekân, etrafına çocukların toplandığı sürekli pırpırlanan birkaç monitör.</p>

  <p>— Her şeyin yolunda gideceğinden emin misiniz?</p>

  <p>— Eminim. Bir ekran ve bir telefonla, ne olursa olsun sizi bulurum.</p>

  <p>— Kalın kafalının tekisin, evlat.</p>

  <p>Volokine arabadan indi. Kapıyı kapatmadan önce içeri doğru eğildi:</p>

  <p>— Kalbinize dikkat edin, babalık. Ama sinirlerinize hâkim olun!</p>

  <p>— Haplarım yanımda. Cep telefonlarımızla irtibatta olalım.</p>

  <p>Rus kafeye kadar koştu. Kasdan onu gözleriyle takip etti. Gergin ve içe dönük bir siluet. Onu çevreleyen zararsız dünyaya yabancı bir avcı: ağaçlara asılı fenerler, elleri kolları hediyelerle dolu yayalar, meydandaki brasserilerin önünde istiridyelerini ve diğer deniz kabuklularını sergileyen tuhaf kılıklara bürünmüş satıcılar.</p>

  <p>Hemen hareket etmedi. Sakinleşmeye başlamıştı. Sakinlik... Ve ayrıca boşluk. Aslında nereye gideceğini bilmiyordu. Hartmann araştırmasına nereden başlayacağını da. En ufak bir fikri yoktu.</p>

  <p>Elinde tam olarak ne vardı? Bir isim –Condeau-Marie'nin bile emin olmadığı– birkaç tarih... Hepsi bu kadar. Paris'te, bir 24 aralık günü yaşlı bir adamın izini nasıl bulacaktı? Önce Şili Elçiliği'ni, sonra Velasco'yu düşündü. Ama geriye doğru gitmek istemiyordu. Daha önce sorguladıklarını bir tarafa bırakmalıydı.</p>

  <p>Eski yöntemini uyguladı. Eski film repliklerinden birini hatırladı. Michèle Morgan, ıslak saçlarıyla bir tekne kamarasında, fırtınanın göbeğinde sallanıp duruyordu. Kedi gözlü kadın kocasıyla münakaşa ediyordu. Sözcüklerin şiddeti teknenin ahşabına ve lombozlarına vuran dalgalara verilen bir karşılıktı.</p>

  <p>Kasdan, sahneyi gözünde canlandırmakta hiç zorlanmamıştı.</p>

  <p><i>Römorklar.</i> Jean Gremillon. 1941.</p>

  <p>Michèle Morgan kocasının suratına bağırıp çağırıyordu: <i>"İnsanlardan nefret ettiğinde onları daha iyi tanıyorsun."</i></p>

  <p>Ermeni doğru taşı bulduğunu anladı. İnsanlardan nefret ettiğinde onları daha iyi tanıyorsun. İşte çözüm buradaydı. Şüphesiz ilk gençlik yıllarında nazizmle flört etmiş olan Hartmann'ı, Berlinli müzikoloğu bulmak için nazilerin amansız düşmanlarına başvurmak gerekiyordu. Yahudilere işkence etmiş, onları katletmiş, yakmış nazilerin amansız düşmanlarına.</p>

  <p>50 yıldan beri, dünyanın en iyi haberalma servisleri, İsrail'indi, dünyanın çeşitli yerlerine sığınmış nazileri izleyip yakalıyorlardı. Sabırla onların geçtikleri güzergâhları izliyorlar, açıklarını bulup maskelerini düşürüyorlar, gerçek kimliklerini ortaya çıkarıyorlardı. Onları kaçırıyorlar, yargılıyorlar ve mahkûm ediyorlardı. On yıllar gerektiren bir sebatla. Halkları için adalet sağlamaktan başka amaçları yoktu.</p>

  <p>Kasdan telefonuna sarıldı.</p>

  <p>O da, cep telefonuyla herhangi bir şeye ulaşabilirdi.</p>

  <p>Birkaç telefon görüşmesinden sonra Marais'de, Geoffoy-l'Asnier Sokağı 17 numaradaki Yahudi Soykırım Anıtı'nın bilgilerine ulaştı. Burada, Yahudilere ait belgelerin bulunduğu bir dokümantasyon merkezi, CDJC (Çağdaş Yahudi Dokümantasyon Merkezi) vardı, arşivlerdeki orijinal dokümanlardan hareketle Fransa'da soykırıma uğramış Yahudilerin listeleri oluşturulmuştu.</p>

  <p>Telefonun sesi yankılandı. Birkaç kez. Günlerden pazardı ve Noel arifesiydi. Ama Yahudiler bu takvimi izlemiyordu.</p>

  <p>— Alo!</p>

  <p>Kasdan adını söyledi, kendini tanıttı ve Yahudi Anıtı'nın bugün halka açık olup olmadığını sordu. Cevap "evet"ti. CDJC de açık mıydı? Evet. Dokümantasyon Merkezi'nin sorumluları da orada mıydı?</p>

  <p>— Hepsi orada değil, hayır, dedi telefondaki ses. Hafta sonları esnek vardiya çalışıyoruz.</p>

  <p>— Ama en azından İkinci Dünya Savaşı ve nazizm konularında bir uzman vardır, değil mi?</p>

  <p>— Bugün genç bir araştırmacı görevli. David Bokobza. Telefonu aktarmamı ister misiniz?</p>

  <p>— Ona sadece geleceğimi haber verin.</p>
</body>
</html>
