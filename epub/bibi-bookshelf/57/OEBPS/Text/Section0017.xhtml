<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>13</h2>

  <p>Trousseau'dan sonra Kasdan, Goetz'ün orgcu ve koro şefi olarak çalıştığı üç kiliseye uğradı. On Dördüncü Bölge'deki Notre-Dame-du-Rasaire'de, bilgi alabilecek kimseyi bulamadı. Başrahip hastaydı, ayin rahibi ise kilise dışındaydı. Fléchier Sokağı'ndaki Notre-Dame-de-Lorette'de ise Peder Michel'le konuştu, ancak rahip standart bir Goetz portresi çizdi. Sessiz, kendi halinde, kibar ve sorunsuz. Kasdan daha sonra, Saint-Thomas-d'Aquin Kilisesi'ne uğradı, ama orada da umduğunu bulamadı. Din görevlisi iki günlük bir yolculuğa çıkmıştı.</p>

  <p>Saat 15:30'da Kasdan evine döndü. Doğruca mutfağa gitti ve kendine bir sandviç hazırladı. Kenarları alınmış tost ekmeği. Jambon. Guda peyniri kornişon. Sandviçinin yanında ılık kahvesini içerken, Goetz'ün piyano dersi verdiği ailelere telefon etmek içinden gelmedi. Şili'nin yakın dönem tarihine gömülmeyi de istemiyordu. Şu tuhaf görünümlü genç polis ise onda merak uyandırıyordu. Rekabeti kızıştırmalıydı.</p>

  <p>Birkaç lokmada sandviçini bitirdi, kendine yeni bir kahve doldurdu ve gidip çalışma masasına oturdu. Ardından, hiç tereddüt etmeden, Cinayet Masası'ndan tanıdığı, şu anda Çocukları Koruma Birimi'nin başında bulunan eski dostu Jean-Louis Greschi'nin numarasını çevirdi.</p>

  <p>— Nasılsın? diye neşeyle bağırdı komiser. Hâlâ diş kırıyor musun?</p>

  <p>— Özellikle kendiminkileri. Kenarları alınmış tost ekmeği yerken.</p>

  <p>— Hangi kötü rüzgâr attı seni?</p>

  <p>— Cédric Volokine. Tanıyor musun?</p>

  <p>— En iyi adamlarımdan biri. Neden?</p>

  <p>— Bu herif benim kilisemi ilgilendiren bir cinayeti soruşturuyor sanki. Bir Ermeni katedrali.</p>

  <p>— İmkânsız. O açığa alındı. Süresiz.</p>

  <p>— Hangi nedenle?</p>

  <p>Greschi bir an tereddüt etti. Sonra sesini alçalttı:</p>

  <p>— Volokine'in bir sorunu var.</p>

  <p>— Ne sorunu?</p>

  <p>— Uyuşturucu. Eroin bağımlılığı. Ofisin tuvaletinde şırıngayla yakalandı. Kendinde değildi. Derhal detoks kürüne yollandı.</p>

  <p>— İşten atılmadı mı?</p>

  <p>— Hayır. Olayı örtbas ettim. Yaşlandıkça duygusal oluyorum galiba.</p>

  <p>— Gittiği merkez, tam olarak nerede?</p>

  <p>— Oise'da. "Gençlik &amp; Sağlık". Ama herkes orayı "Cold Turkey" olarak bilir.</p>

  <p>— Bunun anlamı ne?</p>

  <p>— Bir Anglosakson deyimi, aniden memeden kesme anlamına gelir; yani tedavide ne ilaç ne de kimyasal madde kullanıyorlar. Tedavide konuşma ve telkin ön planda gibi. Tabii spor da var. Yani bir tür gizemciliğe ve çevrebilimsel temellere dayanıyor. Karşıpsikiyatrinin mirasçıları anlayacağın.</p>

  <p>Kasdan, Greschi'nin biraz önce telaffuz ettiği deyimi kafasında evirip çevirdi. Aklına minareleri, camileri ve nargileleriyle yağmurlu bir İstanbul geldi. Sonra yanlış yolda olduğunu hatırladı. "Turkey" bir ülkeyi değil bir kümes hayvanını belirtiyordu. "Cold Turkey" sonuç itibarıyla "soğuk hindi" demekti. Bu yoksunluk semptomlarına yapılan bir imadan başka bir şey değildi.</p>

  <p>— Sana göre, dedi, benim olayıma gizlice de olsa bulaşma ihtimali yok mu?</p>

  <p>— Üç günden beri orada. Bana soracak olursan şu anda, odasında dişlerinin takırdamasını bastırmaya çalışıyordur.</p>

  <p>— Kaç yaşında?</p>

  <p>— Sanırım 27-28.</p>

  <p>— Eğitimi?</p>

  <p>— Hukuk ve felsefe mastırı, Cannes-Écluse'de. Sadece kafalı biri değil. Aynı zamanda da iyi bir atıcı. Hangisi olduğunu bilmiyorum, ama ateşli silahlarda ülke şampiyonluğu da var.</p>

  <p>— Ya polis teşkilatı?</p>

  <p>— Önce iki yıl Narkotik'te çalışmış. Sanırım uyuşturucuya da orada alışmış.</p>

  <p>— Ve sonra onu birimine aldın?</p>

  <p>— Alnında canki yazmıyordu. Ve gelecek vaat eden biriydi. Onun gibi bir herifi reddetmek enayilik olurdu. Narkotik'te yüzde 98 gibi yüksek bir başarı oranına sahipti. Bu oğlan rekorlar kitabında yer alabilecek kadar iyiydi.</p>

  <p>— Başka?</p>

  <p>— Müzisyen. Sanırım piyano çalıyor.</p>

  <p>Kasdan parçaları birleştiriyor ve öğrendikleriyle ilgisi biraz daha artıyordu. Bu aynasız gerçekten orijinal bir herifti.</p>

  <p>— Evli mi?</p>

  <p>— Hayır. Ama gerçek bir çapkın. Bütün kızlar onun için deli olur. Kadınlar bu tür heriflerden hoşlanır, bilirsin. Sevimli. Uçarı. Elde edilemez. Karıları mıknatıs gibi çeken biri.</p>

  <p>Kasdan doğru tahmin etmişti. Volokine, İçişleri'ndeki kızlardan birini tavlamıştı ve böylece oraya gelen tüm bilgilerden haberdar oluyordu.</p>

  <p>— Çocukları Koruma Birimi'ne alınmak için başvurmuş. Neden, biliyor musun?</p>

  <p>— Bir tür atlama taşı. Kişisel bir nedeni vardı, bundan eminim. Volokine yetimdi. Çocukluğu yetimhanelerde, yurtlarda, dini kurumlarda geçmiş. Kötü ve zor koşullar altında geçirilen bir çocukluk düşün, yapacak pek fazla bir şeyin yoktur. Oğlancılarla görülecek bir hesabın vardır, er veya geç.</p>

  <p>— Bu bana basit bir yaklaşım gibi geldi.</p>

  <p>— Basit mi, bunun doğru olma şansı son derece yüksek, Kasdan, bunu sen de benim kadar biliyorsun.</p>

  <p>Kasdan cevap vermedi. Poulaga'daki evde geçirdiği kırk yıl, ona insan türünün hayal gücü olmadığını öğretmişti. Her sabah, bir aynasızın hayatında, bildik şeylerin tekrarlanacağı bir günün başlangıcıydı sadece.</p>

  <p>— Her ne olursa olsun, diye devam etti Greschi, çoğunlukla sınırda dolaşan biriydi. Son olarak bir oğlancıyı öldüresiye patakladı. Biz burada şüphelileri dövmek için bulunmuyoruz. Ancak yine de bizim birimde hep böyle bir istek duyulur.</p>

  <p>Kasdan bu kaçık herifi kafasında canlandırabiliyordu. Donanımlı. Zeki. Tehlikeli. Saint-Jean-Baptiste'teki cinayetle neden ilgileniyordu? Oradaki çocuklarla kendini özdeşleştirdiği için mi?</p>

  <p>Greschi devam ediyordu:</p>

  <p>— Ancak bir özelliği vardı ki her şeyi telafi ediyordu. Çocuklarla kurduğu diyalog. Bizim birimde en büyük sorun çocuklardır. Genellikle her vakada en önemli tanık onlardır. Korkmuş, ürkmüş, çocuklar. Şaşkın haldedirler. Ağızlarından bir kelime almak bile imkânsızdır. Volokine dışında.</p>

  <p>Kasdan korodaki çocuklar karşısında uğradığı başarısızlığı düşündü:</p>

  <p>— Nasıl beceriyor?</p>

  <p>— Bir sır. Onları nasıl fethedeceğini biliyor. Onlara güven veriyor. Onların sessiz kalmalarına anlayış gösteriyor. Ayrıca onların çizimlerini, jestlerini, davranışlarını deşifre etmeyi biliyor. Gerçek bir psikolog, sana yemin edebilirim. Ve son derece zorlu. Gece gündüz çalışıyor. Ayrıca muzip bir karaktere sahip, gece temizliğe gelen kadınları bürodaki meslektaşlarından daha iyi tanıyor.</p>

  <p>Kasdan, potansiyel bir müttefik bulduğunu düşündü. Onun gibi uçurumun kenarında dolaşan biri, ancak 35 yaş daha genç ve daha becerikli biri.</p>

  <p>— Bu merkezin tam adresi sende var mı?</p>

  <p>Greschi, kuşkularını sürekli dile getirerek, Paris'in elli kilometre uzağındaki merkezin adresini verdi. Şu saatte Volokine, muhtemelen hasta bir köpek gibi uykudaydı. Kasdan komisere saygılarını sundu.</p>

  <p>Daha fazla şey öğrenmek istiyordu. Yaklaşık bir saat boyunca bu konu üzerinde düşündü ve Cannes-Écluse'le başlamaya karar verdi. İdari memurla görüşmek istediğini belirtti. Sicil numarasıyla, herhangi biri herhangi bir konuda kolaylıkla bilgi alabilirdi.</p>

  <p>— Hatırlıyorum, dedi memur. Eylül 1999'dan haziran 2001'e kadar buradaydı. Bir dakika ayrılmayın dosyasını bulayım. Bir dakika geçti sonra adam ahizeyi yeniden eline aldı. Bu nitelikte birine rastlamak çok zor. Döneminin açık ara birincisi. Olağanüstü notlar. Hem de her alanda. Ve söylememe izin verirseniz, son derece taşaklı biri. Staj sonuçları da bunu gösteriyor. Cesur. İnatçı. Yetenekli.</p>

  <p>— Haziran 2001'de okuldan mezun olduğunda kaç yaşındaydı?</p>

  <p>Aynasız yüzünü buruşturdu:</p>

  <p>— Doğum tarihini biliyor musunuz?</p>

  <p>— Maalesef.</p>

  <p>— 23 yaşında olmalı. Eylül 1978 doğumlu.</p>

  <p>— Doğum yeri?</p>

  <p>— Paris, Dokuzuncu Bölge.</p>

  <p>— Benim notlarıma göre, okuldan sonra Narkotik'e katılmış.</p>

  <p>— Öyle arzulamış. Notlarına bakılırsa çok daha iyi bir bölümü seçebilirmiş.</p>

  <p>— Kesinlikle. Neden daha iddialı bir mevkiyi tercih etmemiş? Mesela İçişleri Bakanlığı'nı?</p>

  <p>— Ofiste çalışmak onun tarzı değildi. Bu kesin. Sokaklarda görev yapmak istiyordu.</p>

  <p>Kasdan memura teşekkür etti ve telefonu kapadı. Greschi, Volokine'in yetim olduğunu belirtmişti. Sağlık ve Sosyal Güvenlik Müdürlüğü'nün telefonunu çevirdi. Volokine, X bir isimle doğmamıştı. Doğuştan yetim değildi. Terk edilmiş çocuklar genellikle Jean-Pierre Alain, Sylvie André gibi adlar taşırdı. Öte yandan, doğum yeri olarak da hep SSGM merkezinin bulunduğu On Dördüncü Bölge gösterilirdi. Doğuştan şanssız bu çocuklar için kendiliğinden bir tür uzlaşmaydı bu.</p>

  <p>Kasdan, tahmin ettiği gibi ağzından kerpetenle laf alınan bir memura çatmıştı. Adam sıkılı dişlerinin arasından zorlukla birkaç sözcük sarf etti. Yine de Kasdan bir adres almayı başardı. Cédric Volokine ilk kez 1983 yılında Épinay-sur-Seine'deki bir çocuk yurduna bırakılmıştı. Yani 5 yaşındayken.</p>

  <p><br /></p>

  <p>Birçok kişiyle konuştuktan sonra Kasdan çocuğu hatırlayan yaşlı bir kadına ulaşmayı başardı. Kasdan Adli Polis'in gazetesinde yayımlanabilecek bir hikâyeyle karşılaştı ve bir durum değerlendirmesi yaptı: Cédric Volokine haklı bir üne sahipti.</p>

  <p>— Emindim! diye kendine bir pay çıkarırcasına konuştu yaşlı kadın. Cédric'in başarılı olacağından hiç şüphem yoktu...</p>

  <p>— Nasıl bir çocuktu?</p>

  <p>— Son derece yetenekliydi! Hiç ders almadan, tek başına piyano çalmayı öğrendiğini biliyor muydunuz? Ayinlerde koroda ilahi söylüyordu. Melek gibi bir sesi vardı. Eğer büyükbabası olmasaydı Tahta Haç Korosu'na bile girebilirdi. Pis ihtiyar.</p>

  <p>— Daha başka?</p>

  <p>— Gerçekten tüm bu bilgilere ihtiyacınız var mı?</p>

  <p>— Siz aklınıza gelen her şeyi anlatın. Neyin önemli olduğuna, neyin önemli olmadığına ben karar veririm.</p>

  <p>— Cédric 5 yaşındayken bize geldi. Babası, onun doğumundan hemen sonra ölmüştü. Bir alkolikti. Elinden hiçbir iş gelmeyen bir sefil.</p>

  <p>— Ya annesi?</p>

  <p>— O da içiyordu. Üstelik zihinsel bir problemi de vardı. Cédric'in doğumuyla birlikte durumu daha da kötüye gitmeye başladı. Çocuğu ondan aldıklarında artık ne okuma ne de yazma biliyordu.</p>

  <p>— Çocuğu neden büyükbabası almadı?</p>

  <p>— Çünkü oğlundan daha iyi durumda değildi. Bir Rus. Rezil bir adam.</p>

  <p>— Onu görmeye geliyor muydu?</p>

  <p>— Ara sıra. Kötü bir adamdı. Hırçın. Kindar. Cédric'in onunla birlikte yaşamaması beni hep mutlu etmiştir. Ama birkaç yıl sonra onu başka bir merkeze yerleştirdi. Dini bir merkez, sanırım. Çocuğun vesayetini almıştı. Sesini alçalttı. Size fikrimi söyleyebilir miyim?</p>

  <p>— Elbette.</p>

  <p>— Sanırım bunu para için yapmıştı. Sosyal yardım almayı umuyordu. Ancak kansere yakalandı. Öldü ve Cédric başka bir yere nakledildi. Nereye bilmiyorum.</p>

  <p>— Daha sonra ondan haber aldınız mı?</p>

  <p>— Yaklaşık on yıl boyunca, hayır. Sonra bir gün beni görmeye geldi. Bakaloryasını almıştı. 17 yaşındaydı! Bir tanrı kadar güzeldi. O günden sonra da her yıl birkaç defa uğramaya başladı. Veya telefon açıyordu. Ondan hâlâ haber alıyorum, biliyorsunuz...</p>

  <p>Kasdan not alıyordu. Volokine reşit oluncaya kadar yurt yurt dolaşmıştı herhalde. Ama eğitim giderlerini nasıl karşılamıştı? Yetimlere küçük bir ödenek ayıran şehir yardım fonundan mı yararlanmıştı?</p>

  <p>Kasdan yaşlı kadına teşekkür etti ve hemen kafadan bir hesap yaptı. Eğer Volokine 18 yaşından önce bakaloryasını aldıysa, bu 96 haziranında gerçekleşmişti muhtemelen. Sonra hukuk okumak için Sorbonne'a, Assas'taki veya Nanterre'deki fakülteye kaydolmuştu. Hocalarıyla temasa mı geçmeliydi? Hayır. Onun sportif başarılarına odaklanmayı tercih ederdi. Belki internette bir şeyler bulabilirdi. Uzun uzadıya aramasına gerek kalmadı. "Kickboks" (rasgele seçtiği bir spor dalıydı), "şampiyon", ve "Fransa" gibi birkaç anahtar kelimeyi girince karşısına son derece teferruatlı bir site çıktı: "AYAK-YUMRUK BOKSU." Sitede Kickboksun yanı sıra Full-contact, Fransız boksu ve Tayland boksundan da söz ediliyordu. Linklerden birinde ise, söz konusu spor dallarında son 20-30 yılın şampiyonlarının listeleri vardı: "80'li yıllar", "90'lı yıllar", "geleceğin şampiyonları"...</p>

  <p>"90'lı yıllar" kategorisinde, Kasdan kolayca Volokine'in, kötü bir fotoğrafının yanı sıra ödüllerine ulaştı:</p>

  <blockquote style="margin: 20px 0 20px 40px; border: none; padding: 0px;">
    <p>CÉDRIC VOLOKINE</p>

    <p>1995 ve 1996'da Tayland boksunda iki kez Fransa gençler şampiyonu. 17 eylül 1978, Paris doğumlu. Boy: 1,78 m. Ağırlık: 70-72 kg. Başarıları: 34 dövüş, 30 galibiyet (23'ü nakavtla), 2 beraberlik, 2 mağlubiyet.</p>
  </blockquote>

  <p>Makalede sporcunun hep aynı kulüpte, Levallois-Perret'deki "Tayland Boksu Kulübü"nde faaliyet gösterdiği yazılıydı. Kasdan hemen telefona sarıldı.</p>

  <p>— Alo!</p>

  <p>Karşısındaki ses nefes nefeseydi. Kasdan antrenman sırasında aramıştı muhtemelen. Kendini tanıttı ve yöneticiyle görüşmek istediğini belirtti.</p>

  <p>— Buyurun, benim. Ben kulübün antrenörüyüm.</p>

  <p>— Sizi Cédric Volokine'le ilgili olarak arıyorum.</p>

  <p>— Başı dertte mi?</p>

  <p>— Hayır. Sadece dosyaları güncelliyoruz.</p>

  <p>— İçişleri müfettişi misiniz?</p>

  <p>Adam inatçı birine benziyordu. Kasdan en içten ses tonuyla konuştu:</p>

  <p>— Hayır. Bu tamamen idari bir araştırma. En iyi elemanlarımızın geçmişlerini, üniversite ve spor kariyerlerini kapsamlı olarak araştırıyoruz. Gelecekleri konusunda en iyi kararı verebilmek için, anlıyor musunuz?</p>

  <p>Kısa bir sessizlik oldu. Antrenör pek ikna olmuş gibi görünmüyordu, gerçeği söylemek gerekirse Kasdan'ın ileri sürdüğü sebepler de inandırıcılıktan uzaktı.</p>

  <p>— Ne öğrenmek istiyorsunuz?</p>

  <p>— Elimizdeki bilgilere göre, Cédric, 1996'da, iki kez Fransa gençler şampiyonu olduktan sonra dövüşmeyi bırakmış.</p>

  <p>— Bu doğru.</p>

  <p>— Neden devam etmedi? Büyükler kategorisinde hiç maç yapmadı mı?</p>

  <p>Yeniden bir sessizlik oldu. Ama bu kez daha uzundu. Adamın iyice canı sıkılmıştı muhtemelen.</p>

  <p>— Özür dilerim. Meslek sırrı.</p>

  <p>— Hadi ama. Siz ne doktor ne de avukatsınız. Sizi dinliyorum.</p>

  <p>— Hayır. Meslek sırrı olduğunu söyledim.</p>

  <p>Kasdan boğazını temizledi. Artık kadife eldiveni çıkarıp eline copu almanın sırası gelmişti.</p>

  <p>— Bakın. Bütün bunlar belki de biraz önce size söylediklerimden çok daha önemli şeylerle ilgili olabilir. Yani, ya şimdi telefonda benimle konuşursunuz ya da yarın sabah için size bir celp yollarım. 36 numaraya gelmeniz için.</p>

  <p>— 36 numara, Cinayet Masası değil mi?</p>

  <p>— Sadece o kadar değil.</p>

  <p>— Siz hangi birimdensiniz?</p>

  <p>— Soruları ben sorarım. Ve hâlâ cevabınızı bekliyorum.</p>

  <p>— Benden ne öğrenmek istiyorsunuz bilmiyorum, diye mırıldandı antrenör.</p>

  <p>— Hâlâ aynı şeyi. Neden Volokine başka şampiyonalara katılmadı?</p>

  <p>— Bir sorun yaşadı, dedi. 1997'de. Bir doping kontrolü.</p>

  <p>— Volokine doping mi yapmıştı?</p>

  <p>— Hayır. Ama idrar örneği pek parlak değildi.</p>

  <p>— Ne bulundu?</p>

  <p>Önce tereddüt etti, sonra:</p>

  <p>— Afyon kalıntısı. Eroin.</p>

  <p>Kasdan koça teşekkür etti ve telefonu kapadı. Bu bilgi son derece önemliydi. Ve her şeyi yeniden tanımlama gereği doğuruyordu. Onu torbacılarla ve uyuşturucu müptelalarıyla teması sonucunda, 25 yaşındayken uyuşturucu batağına saplanmış, örnek bir genç olarak tanıtmışlardı.</p>

  <p>Ama hikâye böyle değildi.</p>

  <p>Hem de hiç.</p>

  <p>Volokine Narkotik'e girmeden çok önce uyuşturucu kullanmaya başlamıştı. Kasdan'ın gözünde, yaşadığı travmalar nedeniyle içe kapalı bir çocuk tipi canlanıyordu. Çok genç yaşta bir sürü deneyim yaşamış bir çocuk. Yurtlarda veya pislik büyükbabasının yanında yaşadıklarını unutmak için başvurduğu bir çareydi belki de bu.</p>

  <p>Kasdan, Adli Polis'teki eski meslektaşlarından birine telefon etti ve ondan kayıtlara bir göz atmasını istedi. Adam biraz nazlandıktan sonra, Cédric Volokine'in ehliyet bilgileri ile eğitimi sırasında oturduğu evlerin adreslerini araştırmayı kabul etti.</p>

  <p>1999'da, hukuk mastırı yaparken Volokine, Madeleine yakınlarındaki Tronchet Sokağı 28 numarada, üç odalı yüz metrekare büyüklüğünde bir evde oturmuştu. En iyimser tahminle yirmi bin frank kirası olmalıydı...</p>

  <p>Torbacı.</p>

  <p>Kasdan, Volokine'in arabasının markasını sordu. Bilgisayar birkaç saniye sonra cevapladı. 1998'de bir Mercedes 300 CE24 satın almıştı. Dönemin en pahalı ve en donanımlı arabasıydı. Son derece gösterişli bir model. Ve Volokine henüz 20 yaşındaydı.</p>

  <p>TORBACI.</p>

  <p>Son olarak ASSK'da (Adli Sicil Sabıka Kaydı) bir araştırma istedi. Her şey bu sistemde kayıtlı olurdu, hatta biri hakkında tutulmuş sıradan bir zabıt bile. Sabıka kaydı yoktu. Ancak bu pek fazla bir şey ifade etmiyordu. Volokine bazı ufak tefek sıkıntılar yaşamış ve bunlar o dönemde yapılan başkanlık seçimleri sırasında affa uğramış olabilirdi. Böyle dönemlerde her şey silinir ve hayat yeniden başlardı...</p>

  <p>Kasdan telefonu kapattı ve bin avroluk soruyu sordu. Uyuşturucu müptelası bir torbacıyı, olgunluk döneminde polis okuluna kaydolmaya ve iki yıl boyunca o üniformayı sırtında taşımaya iten şey ne olabilirdi? Cevap hem çok açık hem de çok karmaşıktı. Volokine aptal biri değildi. Elbet günün birinde yakalanacağını, hapse atılacağını, yoksunluk krizi yaşayacağını biliyordu. Oysa kendine uyuşturucu tedarik etmeye devam edebilirdi, hem de maksimum güvenlik içinde. Tabii polis olarak. Volokine diğer tarafa geçmişti, sadece hiç riske girmeden ihtiyaçlarını gidermek için. Ve beş kuruş para ödemeden.</p>

  <p>Tüm bunlar ne çok ahlâki ne de çok sevimli şeylerdi.</p>

  <p>Ama Kasdan, bütün ayar noktalarını altüst edecek derecede hayatla oynayan bu çılgın köpeğin cazibesine kapıldığını hissediyordu. Tüm bunların altında başka bir gerçek gizliydi, içine doğuyordu. Uyuşturucu ve Narkotik'e geçişi Rus için sadece bir aşamaydı. Kasdan kokusunu alabiliyordu: Cédric Volokine polis olmayı tamamen başka bir nedenle istemişti.</p>

  <p>İki yılın sonunda BPM'ye (Çocuk Koruma Bürosu) geçmişti. Aşırı öfke yüklüydü. Volokine'in gerçek savaşı, gerçek motivasyonu çocuklar içindi. Onları korumak için. Bu nedenle taşmadan önce bardağın iyice dolması gerekiyordu ve bu yüzden bir süre Narkotik'te çalışması lazımdı. İşte o zaman ciddi şeylerle ilgilenebilirdi. Leş yiyici oğlancılara karşı mücadelesine başlayabilirdi.</p>

  <p>Notlarına göz atarken, bir an süper bir kahramanın hayat hikâyesini okuyormuş hissine kapıldı, sanki eskiden olduğu gibi Marvel'in veya Strange'in çizgi romanlarını okuyordu. Sayısız yetenekle –zeki, cesur, Tayland boksu uzmanı, iyi atıcı– donatılmış, ama Iron-Man ve yufka yüreği, Süpermen ve kriptonit hassasiyeti gibi bir kusuru, Aşil topuğu olan bir süper polis...</p>

  <p>Cédric Volokine için bu kusurun bir adı vardı: kokain. Asla üstesinden gelemediği bir sorun. Tıpkı zehirden arınmak için geçirdiği birkaç gün gibi.</p>

  <p>Kasdan gülümsedi.</p>

  <p>İş hayatı boyunca, bu tür çılgınca motivasyonları olan bir tek polis tanımıştı.</p>

  <p>Kendisi.</p>
</body>
</html>
