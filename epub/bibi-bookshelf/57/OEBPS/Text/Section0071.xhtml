<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>65</h2>

  <p>Saat 11'e doğru Bièves'e vardılar.</p>

  <p>Arabayı Volokine kullanıyordu. İnternetten aldığı harita çıkışını dizlerinin üstüne koymuş, bakarak yol alıyordu. Yorgun görünen Kasdan'a herhangi bir şey sormuyordu. Birbirinden farklı ağaçların oluşturduğu –kırmızı yapraklı kara gövdeli ağaçlar– bir orman boyunca ilerlediler ve sağda asfalt bir yol buldular, tabelada LE PONCHET yazıyordu. Py'nin yaşadığı yerin adı. Ormanın içine daldılar. Volo, arabanın içinden bile dışarıdaki nemi hissedebiliyordu. Kırmızı, titrek, organik bir nem...</p>

  <p>Patikanın kıvrımında, generalin evi gözüktü.</p>

  <p>Aslında, bir Aztek piramidini andıran, sundurma çatılı, betondan ve camdan bir sürü bina vardı. Bu bloklar, büyük derinliklerde kuma gömülmüş bir denizaltı enkazı gibi ölü yapraklardan oluşan bir örtünün içindeydi.</p>

  <p>Volokine vites küçülttü. Birinci katta, mazgal deliklerini andıran dar pencereler dikkati çekiyordu. Zemin katın camekân görünümlü pencerelerinin camları siyah lakeydi. Sol tarafta, pahlanmış bir kule, kınından çekilmiş bir kılıcın saldırganlığıyla yükseliyordu. Akan sular beton cephelerin yüzeyinde motifler, gölgeler oluşturmuştu.</p>

  <p>Solda boş bir park alanı belirdi. Volokine manevra yaptı ve motoru stop etti. Kapıları çarpmamaya dikkat ederek, yavaşça arabadan çıktılar. Sonra ana binaya doğru ilerlediler. Nemli toprak ayak seslerini emiyordu.</p>

  <p>Malikânenin dört bir yanı köknar ağaçları ve çalılarla çevriliydi, tamamen orman manzarasıyla bütünleşmişti. Kasdan zili çaldı. Bir interfon ile bir kamera dikkatlerini çekti. Cevap yoktu. Volokine yeniden park alanına baktı. Bomboştu. Py gezintiye çıkmış olabilirdi.</p>

  <p>Bir yaşam belirtisi bulabilmek umuduyla pencerelerden içeri bakmak için kapıdan ayrıldılar. Görünürde kimse yoktu. Volokine bu durumun, evi çaktırmadan aramak için bulunmaz bir fırsat olduğunu düşündü. Tam bu düşüncesini Kasdan'a söyleyecekken evin arkasından bir gürültü geldi.</p>

  <p>Gıdaklamalarla birlikte bir insan sesi.</p>

  <p>Tek kelime etmeden, arka tarafa doğru giden yolu izleyerek evin çevresini dolandılar. Aşağıda küçük bir göl gördüler. Kıyısı sazlarla kaplıydı ve gölün diğer tarafındaki söğüt ağaçları ise yaşlı bir cadının saçları gibi suya sarkmıştı.</p>

  <p>Sol tarafta ahşap bir kulübe vardı, bağrışan ve gagalarını takırdatan bir kaz sürüsüyle çevrili bir adam gördüler. Herif bayağı heybetliydi. Çok uzun ve iriyarıydı, üzerinde kol ağızları ve kapüşonu kürk kaplı haki bir anorak vardı. Kauçuk çizmeleri ayak bileklerine kadar kara çamura batmıştı. Birkaç beyaz saç telinin bulunduğu çıplak kafası, öğle ışığında, gölün karanlık yüzeyiyle kontrast oluşturacak şekilde pespembeydi.</p>

  <p>Adama doğru yaklaştılar. Bu mesafeden bile, Volo herifin görünüşünden etkilenmişti. Kemikli, zayıf hatları onu görkemli kılıyordu. Yaşlanmak onu çirkinleştirmemişti. Tam tersine. Zayıflık aristokrat yakışıklılığını bir kat daha artırmıştı. Volokine gülümsedi. Bu onların üçüncü generaliydi. Her seferinde, bir De Gaulle'le karşılaşmayı beklemişti. Nihayet karşısındaydı işte.</p>

  <p>Yere bıraktığı bir kovanın içinden aldığı yemleri kazlara atarken onlarla alçak sesle konuşuyordu. Sürüye üç metre kadar yaklaştıklarında, General Py, en nihayet onlara doğru bakma lütfunda bulundu. Delici bakışları, bir mermi kadar etkiliydi. Ne şaşırmış ne de korkmuş görünüyordu. Tam tersine gülümsedi ve yüzündeki kırışıklıklar daha da belirginleşti. Yüzü sanki zırh kaplıydı, hiçbir şeyin işlemediği bir zırh.</p>

  <p>— Kışın onlara kestane veriyorum, dedi, ağzından bir buhar bulutu yükseldi. Bu da benim sırrım. Daha sonra, çok daha sonra, karaciğerlerinde bu çok özel tadı hissedebilirsiniz. Kaz ciğerine müthiş bir tat katıyor. Ve ayrıca, o muhteşem pembe rengi de bundan kaynaklanıyor. Bir avuç kestaneyi, bacaklarına sürtünen kazlara attı. Périgord'da, "bir meleğin kıçı gibi pembe" denir.</p>

  <p>İki polis suskunluğunu koruyordu. Py onların yüz ifadelerini inceledi ve güldü:</p>

  <p>— Haydi surat asmayın! Burada, sadece kendi kaz ciğerimi üretiyorum. Bu bir cinayet değil, Bazılarının söylediği gibi bir barbarlık hiç değil. Kazlar göçmen kuşlardır. Ama besiye çekilmeye de fizyolojik olarak uygundurlar. Her yıl biriktirdikleri bu yedek besinler olmadan haftalarca uçamazlar. İşte insanoğlunun sözüm ona acımasızlığının bir göstergesi daha...</p>

  <p>— Ziyaretimize şaşırmamış gibisiniz, dedi Kasdan.</p>

  <p>— Bana haber verdiler.</p>

  <p>— Kim?</p>

  <p>Py omuz silkti ve eğilip yeniden kümes hayvanlarıyla ilgilenmeye başladı. Boynunun derisi bir horozun ibiği gibi sarkıyordu. Bu onun seksenli yaşlara ulaştığını gösteren tek işaretti. 80 veya daha fazla. Kazlara kestane atmaya devam ediyordu.</p>

  <p>Sonunda durdu, iki ziyaretçisine baktı:</p>

  <p>— Tam olarak kimsiniz siz? Atlı polis mi?</p>

  <p>— Başkomiser Kasdan, Komiser Volokine. Cinayet Masası. Çocuk Koruma Bürosu. Dört cinayeti soruşturuyoruz.</p>

  <p>— Ve Noel'in ertesi günü, gelip beni ormanımda buldunuz. Bu da son derece doğal.</p>

  <p>— Bu seri cinayetlerin Asunción Kolonisi'yle bağlantılı olduğunu düşünüyoruz.</p>

  <p>Py sırıttı:</p>

  <p>— Kuşkusuz.</p>

  <p>Eve doğru yöneldi, peşinde de sürü. Gri renkli dişiler arasından erkekler kolayca ayırt edilebiliyordu: siyah göğüs ve kafa. General kapıyı açtı. Bir düzine kadar kaz iki yana sallana sallana kapıya kadar ona eşlik etmişti. Diğerleri ise temizlenmek için gölün kenarında kalmıştı.</p>

  <p>Eldivenlerini çıkardı, ziyaretçilerine doğru ilerledi:</p>

  <p>— Hiçbir şey bilmiyorum. Size söyleyecek hiçbir şeyim yok.</p>

  <p>— Tam tersine, dedi Kasdan. Koloni'nin hikâyesini biliyorsunuz. Şili'deki ve Fransa'daki. Bize, hükümetimizin böyle bir tarikatın topraklarımıza yerleşmesine neden izin verdiğini açıklayabilirsiniz. Hem de onlara otonom bir bölge verecek kadar. Egemenlik hakkı olan bir devlet!</p>

  <p>Adam göle doğru döndü, eldivenlerini birbirine vurdu. Su kapkaranlıktı. Uzaklarda, güleç bir yüz gibi hafifçe yeşile çalıyordu. Yosunlar, nilüferler ve diğer başka şeyler kaygan ve parlak bir örtü oluşturmak üzere bir araya toplanmıştı sanki.</p>

  <p>— Bu uzun bir hikâye.</p>

  <p>— Bu hikâyeyi dinlemek için geldik.</p>

  <p>Py oralara doğru döndü:</p>

  <p>— Siyah bölge nedir, biliyor musunuz?</p>

  <p>— Hayır, diye cevapladı iki ortak, neredeyse aynı anda.</p>

  <p>General eldivenlerini cebine tıktı, sonra birkaç adım attı. Volokine herifin gözlerine baktı; gri ışıkta parlayan iki yıldız gibiydi.</p>

  <p>— Siyah bölge, dedi Py. Bir tür özel bölgedir. Demokrasilerin bazen pis işlerini yapmak için ihtiyaç duyduğu bir no man's land.</p>

  <p>— İşkenceden söz ediyorsunuz, dedi Kasdan.</p>

  <p>— Büyük bir tehlikeden bahsediyoruz. Terörist eylemler, intihar saldırıları günümüzde büyük bir yayılma içinde. Bu tür düşmanlar karşısında acıma hissine kapılmak çok yanlış. Fanatizm şiddetin en kötüsüdür. Onlara ancak aynı şekilde şiddetle cevap verebiliriz. Hatta mümkünse daha fazlasıyla... Charles Pasqua'nın dediği gibi: "Teröristleri terörize etmek gerekir."</p>

  <p>— Bu bir bakış açısı.</p>

  <p>General muhataplarına doğru yaklaştı. Parkasının düğmeleri öğle güneşinin altında parlıyordu. Sükûnetle gülümsedi.</p>

  <p>— Daha çok uzun bir tecrübenin sonucu. Teröristlerin en önemli silahı gizliliktir. Birkaç adam iki devasa kuleyi yıkabilir, binlerce insanı öldürebilir, dünyanın en güçlü ulusunun onurunu ayaklar altına alabilir, sahip oldukları tek silahla. Gizlilik silahıyla. Bu saldırganlara verilebilecek tek cevap, onların suskunluklarını kırmaktır. Oysa tüm araştırmalarımıza rağmen, hâlâ tutukluların iradesini kimyasal yöntemlerle nasıl kıracağımızı bilmiyoruz. Bu durumda geriye sadece fiziksel yöntemler kalıyor. Kimsenin hoşuna gitmeyen, ama geçerliliği herkes tarafından bilinen yöntemler.</p>

  <p>— Tüm bunlar, lafügüzaf, dedi Kasdan. Sadece yaptıklarınızın o kadar da kötü olmadığını ispatlamaya çalışıyorsunuz.</p>

  <p>— Yaptıklarımızın iyi olduğunu söyleyen kim? Bizler mücadele insanlarıyız. Şu veya bu şekilde.</p>

  <p>Volokine Cezayir'i düşündü. Özellikle de Cezayir Savaşı'nı. 1957'de General Massu ve özel yetkilere sahip birlikleri, birkaç ay içinde FLN'nin (Ulusal Kurtuluş Cephesi) siyasi-askeri kanadını dağıtmayı başarmıştı. Etkili silahları: adam kaçırma, alıkoyma ve idamdı. Ve özellikle de sistemli bir biçimde uygulanan işkenceydi. Hiç şüphesiz, korkutma politikası etkili olmuştu.</p>

  <p>Py yeniden yürümeye başladı. Ağzından çıkan buhar, rüzgârda uçuşan birkaç tel beyaz saçına karışıyordu.</p>

  <p>— Bu konuda ABD bizim kadar riyakâr değil. Yasama sistemleri işkencenin gerekliliğini kabul etmeye başladı. Ama her zaman vicdanı rahat olmayanlar olacaktır. Hiçbir şey yapmayan, sürekli eleştiren, yargılayan büyük bir kesim. En ufak bir çözüm sunmazlar. İşte neden, bugün her zamankinden çok daha fazla bu tür siyah bölgelere ihtiyacımız var, görüyorsunuz.</p>

  <p>— Guantanamo gibi yerlerden mi söz ediyorsunuz?</p>

  <p>— Hayır. Guantanamo bir siyah bölge değildir. Resmi bir cezaevidir. Çok göz önünde. Televizyon haberleri için önemli bir konu. Önemli tutukluların başka yerlerde sorgulandıklarına kefilim.</p>

  <p>— Nerede?</p>

  <p>— Polonya'da. Romanya'da. ABD'nin bu ülkelerle anlaşması var. ABD'ye, hiçbir yasanın geçerli olmadığı toprak parçaları veriyorlar. Oralarda bu ülkelerin hiçbir etkisi yok. Böylece CIA bu topraklar üstünde "büyük önem taşıyan" kişilerin sorgulandığı gizli cezaevleri kuruyor. 11 Eylül saldırılarının beyni olarak kabul edilen ve Pakistan'da yakalanan Halid Şeyh Muhammed gibi şüphelilerin.</p>

  <p>Yaşına rağmen Py bütün güncel olaylardan haberdardı. Yine de Kasdan, siyah bölgeler ve gizli cezaevleri hakkındaki söylentileri pek inandırıcı bulmuyordu.</p>

  <p>— Anlattığınız hikâyeler son derece çarpıcı, diye araya girdi. Ama tutarlı değil. Dünya yasalarla, kurallarla, anlaşmalarla yönetilir.</p>

  <p>— Elbette. Ama bu sistemin arkasında kim var? Korkan insanlar. NATO'nun bu bölgelerin organizasyonuyla görevli olduğu konusunda sizi temin edebilirim. Polonya NATO üyesi, Romanya'nın da eli kulağında. Gizli anlaşmalar söz konusu. Hava sahalarını kullanma, topraklarına inme ve hava üsleri yakınında iş çevirme konularında gerekli izinler alınmış durumda. Ülkeler herhangi bir müdahalede bulunmayacaklarına dair güvence verdiler. Bu bölgeler ne Polonya'ya ne de Romanya'ya ait. Belki biraz ABD'ye ait. Buraları devletler hukukuyla uzaktan yakından ilgisi olmayan hukuksuz bölgeler.</p>

  <p>Kasdan adamın lafını kesti:</p>

  <p>— Bize Asunción'un da bir siyah bölge olduğunu mu söylemek istiyorsunuz?</p>

  <p>— Koloni'nin işlevi de aynı ilkeye dayanıyor, evet. Herhangi bir hukuk kuralı orada geçerli değil. Her şeye izin var.</p>

  <p>— Fransa'nın terörizm sorunu yok ki. En azından bugün Amerikalıların karşı karşıya olduğu nitelikte.</p>

  <p>— İşte bunun için hücre uykuda. Şimdilik, çalışmayan bir laboratuvar. Orada neler olup bittiğini bilmek istemiyoruz. Araştırmaların sürdüğüne inanıyoruz o kadar. Zamanı geldiğinde Asunción'un bilgisinden yararlanacağız. Tecrübesinden.</p>

  <p>— Bu hayasızlığınız size korkutucu bir gerçeklik veriyor.</p>

  <p>— Hep aynı sorun diye, gülümsedi Py. Herkes işlerin hallolmasını bekliyor. Ama nasıl ve nerede halledileceğini öğrenmek istemiyor.</p>

  <p>— Araştırmalardan söz ediyorsunuz, dedi Kasdan. Topluluk yöneticilerinin tam olarak ne üzerinde çalıştığını biliyor musunuz?</p>

  <p>— Hayır. Çok farklı teknikler üzerinde çalışıyorlar.</p>

  <p>Volokine araya girdi:</p>

  <p>— Bu tekniklerden biri de insan sesiyle alakalı olabilir mi?</p>

  <p>— Sesle ilgili bir protokol var, evet, ama daha fazla bir şey bilmiyoruz. Bir dönem, Hartmann'ın bir tür bir ses dekoderi üzerinde çalıştığını düşünüyorduk. Çığlıklarda, ses tonu değişikliklerinde ortaya çıkan belirgin farklılıkları anlamaya yarayacak bir şey. Yanılmışız. Hartmann'ın araştırması, ses organının farklı bir boyutuna dayanıyor. Bana göre çok daha tehlikeli bir şey. Acının da ilerisinde yer alan bir şey...</p>

  <p>— "Hartmann" dediğinizde, babayı mı oğlu mu kastediyorsunuz?</p>

  <p>— Oğlu, elbette. Baba Şili'de öldü, <i>Comunidad'</i>ın göç etmesinden önce. Ama bu ölüm Asunción'un gelişmesini durdurmadı. Hartmann'ın fikirleri...</p>

  <p>—... bir ekol yarattı, diye, Py'nin cümlesini tamamladı. Bunu daha önce de duymuştuk. Bugün oğlu kaç yaşında?</p>

  <p>— 50'li yaşlarda olmalı. Ama sadece yaşı, gerçek kimliği bir sır. Bruno Hartmann dersini iyi öğrenmiş. Gençliği boyunca, babası hakkında açılan davalara, uğradığı takibata şahit oldu. Kimliği belli bir liderin, kendi topluluğu için bir zayıflık olduğunu keşfetti. Fransa'da, onun yüzünü gördüğünü ileri sürebilecek tek bir kişi bulamazsınız. Ve eğer bir gün, herhangi bir kuruluş Asunción aleyhine dava açarsa, suçlayacak herhangi bir sorumlu bulamaz.</p>

  <p>Volokine ısrarını sürdürdü:</p>

  <p>— Size göre Hartmann, Causse'da mı gizleniyor yoksa başka bir yerde mi?</p>

  <p>— Bilmiyorum. Kimse bilmiyor.</p>

  <p>— Asunción'a gittim, dedi Kasdan. Wahl-Duvshani adında bir doktorla karşılaştım. Onu tanıyor musunuz?</p>

  <p>— Koloni'nin önemli isimlerinden biri, evet.</p>

  <p>— Bu onun gerçek ismi mi?</p>

  <p>— Biliyorsunuz, isimler...</p>

  <p>— Kaç yıldan beri orada?</p>

  <p>— On iki yıl kadar, sanıyorum.</p>

  <p>— Araştırmaları onlar mı yapıyor?</p>

  <p>— Grupların nasıl organize olduğu bilinmiyor. Bir konsey olmalı. Bir merkez komitesi. Ama bu adamlar her zaman Hartmann'a danışırlar.</p>

  <p>— Sizin, dedi yeniden Volokine. Asunción'la ilişkiniz nedir?</p>

  <p>— Şili'deyken onlarla birlikte yaşadım. Onların Fransa'ya yerleşmesine yardımcı oldum. Şimdi de göz kulak oluyorum.</p>

  <p>— Bu Şililileri Fransa'ya La Bruyère'in getirttiğini sanıyordum...</p>

  <p>— Ah eski dost La Bruyère. Bazılarının Fransa'ya transferiyle ilgilendi, evet. Ama sonrasında destek vermedi. <i>Freistaadt Bayern'</i>in, yani bağımsız devletin oluşturulmasında hiç katkısı olmadı.</p>

  <p>Kasdan yavaş yavaş sinirlenmeye başlıyordu.</p>

  <p>— Koloni'ye girmek için zayıf bir nokta arıyoruz.</p>

  <p>— Unutun. Kimse oraya giremez. Ne yasal yoldan. Ne de gizlice. Şu veya bu şekilde bu küçük dünyanın sınırları var. Oraya girmek imkânsızdır. Çıkmak da.</p>

  <p>— Neden tüm bunları bize bu kadar rahat anlatıyorsunuz? diye sordu Volokine.</p>

  <p>— Bu bilgilere herkes ulaşabilir. İnternet üstünden. Basında çıkan yazılardan. Bakanlıkların koridorlarındaki konuşmalardan. Ama kimse bu bilgileri kullanamaz. Ve kimse bunlara inanmaz. Koloni'nin doğası da budur zaten. Her şeyi herkese sergile, ama görünmez ol. Size bir makinenin çark düzenini tasvir edebilirim. Makine hep gözümüzden kaçar. Makine hukuken hiç yoktur. Ve makine hayal gücümüzü aşar.</p>

  <p>Herkes sustu. Sadece kazların mırıldanmaları duyuluyordu. Py yamaca çıktı ve Kasdan'ı dikkatle inceledi. Omuzlarının arkasından gölün yeşil örtüsü görünüyordu.</p>

  <p>— Çok tuhaf... diye mırıldandı. Sanki seni tanıyor gibiyim.</p>

  <p>Kasdan adamın sen diye hitap etmesiyle irkildi. Rengi attı. Sonra mor bir renk aldı.</p>

  <p>— Evet... Seni tanıyorum.</p>

  <p>— Sanmam, diye cevap verdi Ermeni, dişlerini sıkarak. Öyle olsaydı, senin gibi götvereni ben de hatırlardım.</p>

  <p>— Polis olmadan önce asker miydin?</p>

  <p>— Hayır. Kasdan eliyle yüzünü sıvazladı. Koloni'ye dönsek. Araştırmalardan söz ediyorsunuz. Askeri kozlardan söz ediyorsunuz. Ancak bizim emin olduğumuz tek şey çocuklara uygulanan kötü muamele. Ve ceza kuralının yanı sıra dini inancı öven fanatikler.</p>

  <p>Py yerden bir dal parçası aldı. İki eliyle sağlamlığını kontrol etti.</p>

  <p>— Sadece Fransa'da çocuklara yapılan kötü muamele istatistiklerini biliyor musunuz? En azından Asunción'daki çocuklar bir şeyler öğreniyor. Disiplinli ve inançlı büyüyorlar. Acıyla bütünleşiyorlar ve gerçek birer asker oluyorlar. Her şeyi kötüye yormayın, onların fedakârlıkları boşuna değil. Güçlü ordumuzu daha da geliştirecekler.</p>

  <p>— Orospu çocuğu, diye gürledi Ermeni. Bu işkence gören çocukların hiç tepki vermediğini mi düşünüyorsun? Çocuklar söz konusu olan! Masum yavrular...</p>

  <p>Py elindeki dal parçasını Kasdan'a doğru uzattı:</p>

  <p>— Bu çocukları leylekler getirmedi. Hepsi Asunción mensubu ebeveynlerin çocukları. Özgür ve rıza gösteren yetişkinlerin evlatları.</p>

  <p>Volokine Kasdan'ın pırıl pırıl olmuş şakaklarını gördü; ter içindeydi.</p>

  <p>Rus biraz oyalamak için lafa girdi.</p>

  <p>— Hartmann ve çetesinin, diye blöf yaptı. Paris'teki korolarda şarkı söyleyen birçok çocuğu kaçırdığına dair elimizde kanıt var.</p>

  <p>— Gülünç. Koloni yöneticileri asla böyle bir risk almaz. Onların kendi çocukları var. Siz Asunción'u iyi tanımıyorsunuz. Kendi güçleriyle ayakta duran kapalı, otonom bir dünyadır.</p>

  <p>Kasdan birkaç adım geri çekildi. Bağırmamak için kendini zor tutuyordu.</p>

  <p>— Dört kişinin öldürülmesini soruşturuyoruz. Bu kurbanlar arasında Wilhelm Goetz, Alain Manoury, Régis Mazoyer gibi isimler var. Bunlar size bir şey ifade ediyor mu?</p>

  <p>— Wilhelm Goetz, evet. Onunla Şili'de tanıştım. Camargue'dan geldiğinde Fransa'daki Koloni'de de kaldı. Diğer isimleri tanımıyorum. Neden bu cinayetler Asunción'la ilgili olsun ki? Soruşturmanız son derece ham ve basmakalıp...</p>

  <p>Kasdan hiç kımıldamıyordu, ayakları çamura saplanmıştı.</p>

  <p>— Asunción'daki çocukların savaş eğitimi aldığını düşünüyor musunuz? Adam öldürmeyi öğrendiklerini?</p>

  <p>— Bu gibi şeyler öngörüldü, ama çocuklara değil. Ses değişim çağına kadar, çocuklar sadece şarkı söylemekle ilgilenir. Sonra, buluğ döneminde, başka bir eğitim başlar. Dövüş. Savaş sanatı. Agoge, Sparta'daki gibi...</p>

  <p>— Sparta neden yok oldu biliyor musunuz?</p>

  <p>— Hayır.</p>

  <p>— Soy fakirleşmesinden. Asunción saflarını beslemek için yeni çocuklara ihtiyaç duyabilir. Soyunu beslemek için.</p>

  <p>Py elindeki dal parçasını yere attı. Soğukkanlılığını kaybediyordu:</p>

  <p>— Asunción'a her yıl yeni aileler katılıyor. Gönüllüler. Sizin şu çocuk kaçırma hikâyeniz son derece gülünç.</p>

  <p><i>— Comunidad</i> özel çocuklara ihtiyaç duyabilir. <i>Özel</i> bir sesi olan çocuklara. Goetz veya Manoury gibi koro şefleri tarafından seçilmiş çocuklara.</p>

  <p>— Saçmalıyorsunuz.</p>

  <p>Kasdan bir adım ilerledi:</p>

  <p>— Hayır. Bu nedenle korkudan donuna sıçıyorsun!</p>

  <p>— Seni daha önce nerede gördüğümü biliyorum, dedi Py gözlerini kısarak. Evet, seni tanıyorum...</p>

  <p>— Koloni'deki kaçıklar temizlik yapıyor, Forgeras! Korkuyorlar. İnsanları susturmak için öldürüyorlar. Bir şeyler bilen insanları! Senin de bildiğin şeyleri!</p>

  <p>— Bana Forgeras dedin... Bir zamanlar böyle çağrılırdım. Ve sen, sen...</p>

  <p>— Kendi toprakları dışında adam öldürüyorlar ve bu da yaptıkları en büyük hata. Çünkü bu cinayetler Fransa'da işleniyor ve bu da, bizim yetki alanımıza giriyor, anlıyor musun?</p>

  <p>— Kamerun. 1962.</p>

  <p>— Senin gibi pislikler ne zaman bu dünyadan siktir olup gidecek?</p>

  <p>— Seni tanıyorum, diye yeniden mırıldandı Py. Sen şu küçük pisliksin...</p>

  <p>Ermeni silahını kılıfından çıkardı ve namlusunu yaşlı adamın gövdesine doğrulttu.</p>

  <p>— Kasdan, hayır!</p>

  <p>Volokine atıldı. Patlamayla birlikte donup kaldı. Sahne bir anda değişti. General bir ağaca doğru savruldu. Bir fıçı gibi yuvarlandı ve aşağıya düştü, yüzü çamurun içindeydi. Kazlar, gölet boyunca her yöne kaçıştı.</p>

  <p>Kasdan birkaç adım attı ve yeniden ateş etti. Ensesine.</p>

  <p>Volokine, Ermeni'yi omzundan yakaladı:</p>

  <p>— Çıldırdınız mı? Kahretsin, neler oluyor? Ne oldu?</p>

  <p>Kasdan Volo'dan kurtuldu ve bir dizini yere koydu. Boş kovanları topladı. Lateks eldiveni giydi. Parmaklarını sıcak etin içine daldırdı. Generalin kalbini delmiş, omuriliğini parçalamış mermi çekirdeklerini arıyordu.</p>

  <p>Volo çamura bata çıka geri çekildi, hâlâ alçak sesle tekrarlayıp duruyordu:</p>

  <p>— Ama neler oluyor?</p>

  <p>Pis kokular arasından gelen tuhaf sesin kaynağını buldu.</p>

  <p>Kasdan iki gözü iki çeşme ağlıyordu.</p>
</body>
</html>
