<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>25</h2>

  <p>Telefonun ziliyle uykusundan sıçrayarak uyandı.</p>

  <p>Kalbi çarpıyordu.</p>

  <p>Yüzü kor gibi yanıyordu.</p>

  <p>Kafasının içi bomboştu. Yeniden uykuya dalmak üzereydi...</p>

  <p>Zil yeniden çaldı.</p>

  <p>Hayır, telefon değildi... Kapının zili çalıyordu. Kendine geliverdi. Tuhaf bir durumdu, aşağıda interfon vardı. Daire kapısındaki zilin çalınması pek olan bir şey değildi. Tabii zile basan bir komşu değilse...</p>

  <p>Doğruldu ve durumuna baktı. Su içindeydi. Tepeden tırnağa tere batmıştı. Gördüğü kâbuslar yüzünden terlemişti anlaşılan. Korkuları yüzünden de. Ve tüm bedeni çoktan soğumuştu, sanki ince bir buz katmanıyla kaplanmıştı.</p>

  <p>Kapı çalmaya devam ediyordu.</p>

  <p>Çabucak ayağa kalktı, üzerine ne pantolon ne de kazak geçirecek zamanı vardı.</p>

  <p>— Kim o?</p>

  <p>— Volokine.</p>

  <p>Saatine baktı. 08:45. Neredeyse 9'a geliyordu. Tanrım, diye düşündü. Gitgide daha geç kalkıyordu. Bu çocuğun kapısında ne işi vardı? Hiç ummadığı bir anda bu şekilde yatakta yakalanmış olmak canını sıkmıştı. Yine de güçsüz görünmeyi göze alarak üzerinde bir don ve tişört olduğu halde kapıyı açtı.</p>

  <p>— Oda servisi.</p>

  <p>Volokine'in elinde bir fırının logosunu taşıyan kâğıt bir torba vardı. Giysisi önceki günden daha da buruşuk görünüyordu.</p>

  <p>— Adresimi nasıl buldun?</p>

  <p>— Ben polisim.</p>

  <p>— Ya interfon?</p>

  <p>— Cevabım aynı.</p>

  <p>— Gir ve kapıyı kapat.</p>

  <p>Kasdan arkasını döndü ve mutfağa gitmek üzere salona yöneldi.</p>

  <p>— Fena değilmiş, evin. Bir mavnayı andırıyor.</p>

  <p>— Sadece nehir eksik. Kahve?</p>

  <p>— Teşekkür, evet. İyi uyudun mu?</p>

  <p>Cevap vermeden bir filtre aldı ve içine kahverengi tozu doldurdu.</p>

  <p>— Kâbuslar gördüm, dedi sonunda. Senin yüzünden.</p>

  <p>— Benim yüzümden mi?</p>

  <p>— Çocuk katiller. Gecenin önemli bir kısmını bu boktan şeylere ayırdım.</p>

  <p>— Ama aydınlatıcı, değil mi?</p>

  <p>Kasdan Volokine'e ters ters baktı. Kapının pervazına yaslanmıştı, pis pis gülümsüyordu. Ermeni kafasını salladı. Yalan söylüyordu. Rüyasında çocuk katilleri görmemişti. Zaten yeni kâbuslara ihtiyacı yoktu, onunkiler yeter de artardı bile.</p>

  <p>Kasdan kahve makinesini çalıştırdı. Birkaç saniye sonra, kokular saçan, iştah açıcı siyah sıvı akmaya başladı.</p>

  <p>— Ya sen, diye sordu, sen uyudun mu?</p>

  <p>— Birkaç saat.</p>

  <p>— Nerede?</p>

  <p>— Kayıp Bürosu'nun arşivinde. Uykuyla karmaşık bir ilişkim var. Geldiğinde, nerede olursa olsun onu hemen kollarıma alıyorum. Tek sorun bana hep yabancı gibi davranması. Duş yapabilir miyim?</p>

  <p>Kasdan genç adama dikkatle baktı. Beyaz gömleğine ve kravatına rağmen bir evsizi andırıyordu. Çuval bezinden ceketi ve omzuna çapraz astığı çantasıyla işsiz güçsüz bir serseri.</p>

  <p>— Yap. Kahve olana kadar yıkan.</p>

  <p>— Teşekkür ederim. Çantasından epey kalın karton bir dosya çıkardı. Alın. Bu gecenin hasılatı. Dijital fotoğraf makinemle bütün dokümanların resmini çektim ve sabah da hepsinin çıkışını aldım.</p>

  <p>— Ne buldun, diye sordu, kruvasanları porselen bir tabağa yerleştirirken.</p>

  <p>— Başka bir kayıp. Başka bir korodan. 2005'te. Şu bizim müteveffa Bay Goetz tarafından yönetilen Saint-Thomas-d'Aquin kilise korosu.</p>

  <p>— Saçmalıyorsun.</p>

  <p>— İkimiz de saçmaladık. Tüm bunları en baştan araştırmalıydık. Goetz dört koro çalıştırıyordu. Bunların içinden ikisinde, iki yıl içinde, iki kayıp vakası oldu. Siz hâlâ rastlantı diyebilirsiniz. Ben size, Goetz'ün boğazına kadar bu işin içinde olduğunu söylüyorum. Eğer anlamadıysanız penisinin damarlarına kadar.</p>

  <p>Kasdan dokümanları aldı ve karıştırmaya başladı.</p>

  <p>— Goetz'ün bu kayıplarda parmağı olduğu kesin, diye üsteledi Volo. O bir oğlancı, Tanrı aşkına. Ve bir çocuk ondan intikam almaya karar verdi. Ondan ve oğlan sevgilisinden.</p>

  <p>— Her şeyi bilmiyorsun.</p>

  <p>Ermeni Volokine'e dün geceki ipuçlarından bahsetti. Ayak izleri birçok katil olduğunu gösteriyordu. Birçok çocuk yani.</p>

  <p>Rus çok şaşırmış gibi görünmüyordu:</p>

  <p>— Bu da benim iddiamı doğruluyor, dedi. Çocuklar mütecavizlerine karşı birleştiler.</p>

  <p>— Bunu söylemek için çok...</p>

  <p>— Okuyun. Tanguy Viesel'ın dosyasını da arakladım. Ben duşa giriyorum.</p>

  <p>Volo salondan çıktı. Kasdan hızla dosyaya bir göz attı. Musluklardan gelecek su sesini beklerken, acaba Rus kendine uyuşturucu enjekte ediyor mudur diye düşünmekten kendini alamadı. Duş. Kendilerini ritüellerine iyice verebilmek için akan suyun sesi müptelalar tarafından tercih edilen bir kurnazlıktı.</p>

  <p>Aklına başka bir şey, bununla ilgisi olmayan bir şey geliverdi. Dün geceki ziyaretten ona söz etmeyecekti. <i>Lanet olsun, kim var orada?</i> Rüya mı görmüştü? Gerçekten de koridorun ucunda bir çocuk mu vardı, tahta bir sopayla yere vuruyor muydu? Eğer bir rüyaysa, daha da ürkütücü değil miydi?</p>

  <p>Tanguy Viesel'in kaybolmasıyla ilgili verilerde elle tutulur bir şey yoktu. On Dördüncü Bölge polisleri soruşturmalarını tamamlamış, bir sonuç alamamışlardı, sonra da dosya "kayıplar" arasına kaldırılmıştı. Çocuğun yanında giysilerini götürmesi bunun bir evden kaçma olduğunu gösteriyordu. Genç yaşına rağmen, 11 yaşındaydı, çocuk ailesinden uzakta tek başına hayatta kalmayı başarmış olabilirdi.</p>

  <p>Olay, Fransa'da çok sık görülen kayıp vakalarından biriydi. Her yıl, İnsana Karşı İşlenen Suçları Önleme Birimi, ki bu birimin yetki alanı sadece Ile-de-France'la sınırlıydı, yaklaşık 3 000 "kayıp" ihbarını değerlendirmeye alıyordu, tabii bunlara kimliği belirsiz 250 ölü ile hafızasını yitirmiş 500 kişi dahil değildi.</p>

  <p>Diğer kayıp, Hugo Monestier adında bir çocuktu; 12 yaşındaydı, Beşinci Bölge'de oturuyordu ve Tanguy'le benzer şekilde kaybolmuştu. Okula giderken buharlaşmıştı. Yanında götürdüğü eşyalar bunun da bir evden kaçma olduğunu gösteriyordu. Birkaç hafta süren soruşturmanın ardından en ufak bir sonuç bile alınamamıştı. Polis iki kayıp olayını karşılaştırmış, benzerlikleri not etmişti. İkisi de koristti. İkisi de sopranoydu. Ve korist oldukları iki koroyu da Bay Goetz çalıştırıyordu. Şilili sorgulanmış, ama aklanmıştı.</p>

  <p>Ermeni, kâğıtları bıraktı, kahvesinden bir yudum aldı. Çağrışım yoluyla aklına Saint-Thomas-d'Aquin Kilisesi'nin yöneticisi Peder Paolini geliverdi. Başrahip bu sabah seyahatten dönmüştü. Cep telefonunu aldı. Kilisenin numarasını tuşladı, duştan hâlâ su sesi geliyordu.</p>

  <p>Dördüncü çalıştan sonra telefon açıldı. Kasdan başrahiple konuşmak istediğini söyledi.</p>

  <p>— Benim, dedi bariton bir ses.</p>

  <p>Kasdan kendini tanıttı ve Hugo Monestier olayını hatırlattı.</p>

  <p>— O dönem her şeyi anlattım.</p>

  <p>— Yeni gelişmeler var, dosyayı yeniden açıyoruz.</p>

  <p>— Ne tür gelişmeler?</p>

  <p>— Soruşturmanın gizliliği sebebiyle size cevap veremem.</p>

  <p>— Anlıyorum. Ne öğrenmek istiyorsunuz?</p>

  <p>— Wilhelm Goetz hakkında ne düşünüyorsunuz?</p>

  <p>— Neden aradığınızı şimdi anlıyorum. Goetz'ün öldürülmesi.</p>

  <p>— Haberiniz var mı?</p>

  <p>— Evet. Saint-Jeon-Baptiste Katedrali'nden Peder Sarkis bana mesaj bırakmış. Korkunç bir olay.</p>

  <p>Anlaşılan Sarkis bütün kiliselere haber vermişti. Sesi kaygılıydı, yavaş ve dura dura konuşmasında Korsika aksanının etkisi vardı.</p>

  <p>Kasdan devam etti:</p>

  <p>— Sorumu yineliyorum: Hugo Monestier'nin kaybolması ile Wilhelm Goetz arasında size göre herhangi bir bağlantı olabilir mi?</p>

  <p>— Wilhelm masumdu. Polis de zaten bu tür bir bağlantı olduğunu düşünmekten bir süre sonra vazgeçti. Başlangıçta, çok iyi hatırlıyorum, Goetz'ün çevresinde köpekbalıkları gibi dolanıyorlardı. Bunu söylemek çok kötü, ama onun homoseksüel olması meslektaşlarınızın gözünde onu bir anda baş şüpheli durumuna getirdi.</p>

  <p>— Onun homoseksüel olduğunu biliyor muydunuz?</p>

  <p>— Sağır sultan bile duymuştu. Her ne kadar özel hayatını gizlemeye çalışsa da, Goetz bu gerçeği reddedemezdi.</p>

  <p>— Çocuklarla ilişkisinde bir gariplik dikkatinizi çekti mi?</p>

  <p>— Hayır. Çok düzgün biriydi. Ve çok büyük bir müzisyen, eşsiz bir pedagogdu. Sizin yerinizde olsaydım, onun öldürülme sebebini başka yerde arardım.</p>

  <p>— Başka bir düşünceniz mi var?</p>

  <p>— Düşünce değil. Bir izlenim. Wilhelm Goetz korkuyordu. Çok korkuyordu.</p>

  <p>— Kimden, neden?</p>

  <p>— Bilmiyorum.</p>

  <p>Kasdan saatine baktı: 10:00.</p>

  <p>— Bütün bunları sizinle yüz yüze konuşmak isterim.</p>

  <p>— Ne zaman isterseniz.</p>

  <p>— Bir saat içinde yanınızda olacağım.</p>

  <p>— Sizi sacristada bekliyorum. Saint-Thomas-d'Aquin Meydanı, Saint-Germain Bulvarı yakınlarında.</p>

  <p>Ermeni telefonu kapattığı sırada, Volokine mutfağın kapısında belirdi, tıraş olmuş, taranmıştı, pırıl pırıldı. Üzerinde hâlâ buruşuk giysisi vardı, ama bu kez görünüşü çok farklıydı. Tabaktan bir kruvasan aldı ve iki lokmada yuttu.</p>

  <p>Masanın üstündeki dosyayı işaret etti:</p>

  <p>— Beğendin mi?</p>

  <p>— İyi iş. Ama bu sadece bir başlangıç.</p>

  <p>— Katılıyorum. Başka bir araştırma daha başlattım. Kayıp Bürosu ve Çocuk Bürosu nezdinde. Aniden ortadan yok olmuş başka çocuk koristler var mı, öğrenmek için.</p>

  <p>— Goetz'ün çalıştırmadığı başka korolardan mı?</p>

  <p>— Onun gibi bir şey. Hep Şilili'ye odaklandık. Ama bu çocukların ortak bir noktası var, sesleri: saf, doğru ve masum. Neden söz ettiğimi çok iyi biliyorum; ben de bir koro şarkıcısıydım. Bu bir yetenek. Çocukken kıymeti anlaşılmayan bir lütuf, Tanrı'nın bir lütfu. Ergenlikle birlikte sesin değişmesi sonucunda yok oluveren bir yetenek.</p>

  <p>— Bu çocuk seslerinin kayıplarla bir ilgisi olabilir mi?</p>

  <p>— Bilmiyorum. Belki de tüm bunların ardında dini şarkılarla ilişkili bir sapkınlık olabilir. Bu tür zırvalıkları gördüm...</p>

  <p>Kasdan, ilk akşam Goetz'ün evinde dinlediği <i>Mezmurlar'</i>ı düşündü. Duyduğu ses onu alt üst etmiş, bir mıknatıs gibi çekmişti. Bu tuhaf duygudan hemen kurtuldu ve ruhsuz bir sesle konuştu:</p>

  <p>— OK. İş bölümü yapalım. Ben Saint-Thomas-d'Aquin'e gidiyorum. Kilisenin başrahibiyle konuşmak için. Bana söyleyeceği şeyler var sanki.</p>

  <p>Volokine bir kruvasan daha aldı:</p>

  <p>— Ben de Notre-Dame-de-Lorette'e gideceğim, Dokuzuncu Bölge'de. Bu sabah, buraya gelmeden önce, Goetz'ün çalıştırdığı dört koroda şarkı söyleyen çocukların listesini edindim, sonra Çocuk Bürosu'nun suçlu çocuklarla ilgili dosyalarını inceledim. Eğer çocuk katiller konusuna eğileceksek, bunların bir evveliyatı da olabilir.</p>

  <p>— Ben Saint-Jean-Baptiste ve Notre-Dame-du-Rosaire korolarını daha önce araştırdım.</p>

  <p>— Ben de, diğer iki koroyu çek ettim ve bir isme rasladım. Sylvain François. 12 yaşında. Islahevinden alınmış bir çocuk. Güzel sesi ve yeteneği sayesinde Notre-Dame-de-Lorette'e kabul edilmiş, ayrıca kilise ona bir iyilikte bulunmak istemiş. Ama büyük ikramiye vurmuş kilisedekilere. Çocuğun karışmadığı suç yokmuş. Hırsızlık. Müessir fiil. Firar. Geceyarısı ayini için koro bu sabah toplanacak. Küçük Sylvain'i yakalayıp sorgulayacağım. Bilemiyorum, belki de "katilimiz" odur.</p>

  <p>— Gerçekten buna inanıyor musun?</p>

  <p>— Bana anlatacak bir şeyleri olduğuna inanıyorum ve bana ötecek. Kötü tohum; bu tipleri tanırım. Cep telefonlarımızla sürekli temasta olalım.</p>
</body>
</html>
