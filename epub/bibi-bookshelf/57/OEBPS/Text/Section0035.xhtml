<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>31</h2>

  <p>Buffon Sokağı, saat 18:00.</p>

  <p>Kasdan, Paris'in en düz sokağı boyunca uzanan dar kaldırımın üzerine iki tekerleğiyle çıkarak park etti. Fırtına patlamıştı. Yağmur o kadar yoğun ve şiddetliydi ki gecenin karanlığı bu sıvı perdenin arkasında kayboluyordu sanki. Gecenin çizgileri, sokak lambalarından yansıyan ışığın aydınlattığı gümüş renkli gölcükler üzerinde dans ediyordu.</p>

  <p>Yağmur altında koştular, üç metre önlerini görmüyorlardı.</p>

  <p>Bahçenin demir kapısını açtılar. Cam binaya doğru biraz daha koştular. Sera, kapkaranlık bir denizin üzerindeki aysberg gibi parlıyordu. Zorlukla –yağmur damlaları cop darbeleri gibi şiddetle bedenlerine çarpıyordu– ana girişi buldular. Kasdan, yağmura boyun eğmekten başka çareleri olmayan, Botanik Bahçesi'ndeki hayvanları düşünüyordu. Kurtlar. Akbabalar. Diğer hayvanlar.</p>

  <p>Kapıyı onlara açtılar. Puyferrat: Dar ve uzun bir yüz, simsiyah saçlar. Kafasını ceketiyle sarmış olan Kasdan başını açtıktan sonra homurdandı:</p>

  <p>— Bu boktan yerde ne aradığımızı bana açıklasan iyi olacak.</p>

  <p>Adli bilimler teknisyeni gülümsedi. İnce dudakları sanki pipo içmek için yaratılmıştı.</p>

  <p>— Hemen sinirlenme, tontonum.</p>

  <p>Volokine'i görünce kaşlarını çattı. Bu kez Kasdan onları tanıştırdı:</p>

  <p>— Cédric Volokine. Çocuk Koruma Bürosu. Puyferrat. Adli bilimler.</p>

  <p>İki adam el sıkıştı. Kasdan seranın içini incelemeye başlamıştı bile. Yeşilin ve beyazın hâkim olduğu, nemli bir cangıl. İri gövdeler, yaprakların ardında, neredeyse hiç görülmüyordu. Sadece tüylü kabukları, sarmaşıklar tarafından tutsak edilmiş gövdeleri seçilebiliyordu. Camdan yapılmış bu devasa çanın altında, ağır ağır nefes alan boğucu, organik, sözcüklerle anlatılması imkânsız bir karmaşa.</p>

  <p>Puyferrat, bu yapay ormanın içindeki, taş döşeli bir patikaya saptı. İki ortak onu izledi. Ceketlerinin yapraklara sürtünme sesinden ve yağmurun cam kubbe üzerindeki tıkırtısından başka bir şey duyulmuyordu. Kasdan yeniden suyu hissetti. Bir yerlerde su vardı. Su kütlesi şu anda yapraklı dallarda, kabuklu gövdelerde, toprağın derinliklerindeydi... Hiç konuşmadan yürüyorlar, bazen çıkmaz yollara sapıyorlardı. Ziyaret saati. Müze personelinden kimsenin olmadığı bir saat.</p>

  <p>Ağaçların ve bitkilerin seyrelmeye başladığı bir tür açıklığa geldiler. Bir kadın onları bekliyordu. Ufak tefek, düşük omuzlu bir kadındı, üzerinde, kol ağızları ellerini örten bir yağmurluk vardı. Uzun ve soluk yüzü bir tür başlık gibi siyah saçlarla çevriliydi. Kadında Doğu'ya özgü bir şeyler vardı. Belki de kalın siyah kaşları yüzünden öyle görünüyordu. Ya da siyah, nemli, yorgun gözlerinin altındaki morluklardan.</p>

  <p>— Sizi Avishân Khajameyi'yle tanıştırayım.</p>

  <p>Kasdan kadının elini sıktı; yağmurdan ve bitkilerin neminden avucu sırılsıklamdı. Volokine, geriden başıyla selamladı.</p>

  <p>— İyi akşamlar. Botanikçi misiniz?</p>

  <p>— Hayır. Aramca profesörü. Ve ayrıca Kutsal Kitap tarihi konusunda uzman.</p>

  <p>Ermeni Puyferrat'ya baktı.</p>

  <p>— Müze botanikçisi bize katılamayacak. Ama sana bunu göstermem için buraya gelmeme izin verdi.</p>

  <p>Teknisyen döndü ve dalları dikenlerle –seradaki diğer ağaçların yapraklarını hatırlatan bir bollukta, ama kuru ve çok sert– kaplı gri bir ağacı işaret etti.</p>

  <p>— Akasya seyal. Ve familyanın özel bir türü.</p>

  <p>— Yani?</p>

  <p>— Saint-Jean-Baptiste'in iç balkonu ile Naseer'in apartmanındaki, hizmetçi odalarının yer aldığı koridorda bulunan kıymıklarla aynı ağaç. Bunlar diken olabilir mi, emin olmak için kıymıkları toplamıştım. Sıradan bir ağaç değil söz konusu olan. Hem de hiç. Laboratuvar sonuçlarını alınca Botanik Bahçesi'ni aradım. İşte bu şekilde, bu akasya türünün sadece Doğu'nun yarı kurak bölgelerinde yetiştiğini öğrendim. Özellikle de Necef Çölü'nde ve İsrail'de Sina'da.</p>

  <p>— Avrupa'da yetişmiyor mu?</p>

  <p>— Hayır. Bu akasyanın sıcağa, güneşe ve mistik esintiye gereksinimi var...</p>

  <p>— Neden mistik?</p>

  <p>Kadın lafa karıştı:</p>

  <p>— Bu ağaç Kutsal Kitap'ta çok geçer. Ama özellikle, İsa'nın dikenli tacının yapıldığı ağaç olabilir. Romalı lejyonerler, İsa'yı "taçlandırmak" ve onunla alay etmek için bu ağacın dallarından yararlanmış olabilirler.</p>

  <p>Profesör İran aksanıyla konuşuyordu, uyutucu bir etkiye sahip, tasasız bir ses tonu vardı. Kasdan <i>Ormanın Kitabı'</i>ndaki yılan Khâa'yı hatırladı.</p>

  <p>— Aslında, diye devam etti uzman, İsa'nın tacının malzemesini tam olarak bilmiyoruz. Birçok görüş var. Kimileri Paliurus Spina-Christi, Sarcopoterium Spinosum, Zizyphus Spina-Christi, Rhammus catharticus arasında tereddüt ediyor. Ayrıca, "İsadikeni" olarak da adlandırılan Euphorbia için bir yanlış yorum söz konusu: bu ağacın bu şekilde adlandırılmasının sebebi dikenleri ve kan lekelerini andıran çiçekleri. Oysa o dönemde Filistin'de bu ağaç bilinmiyor. Hayır, benim fikrime göre İsa'nın tacında kullanılan Akasya seyal. İbranicede, birbirine dolaşık dikenler sebebiyle daima çoğul "shittim" sözcüğü kullanılır.</p>

  <p>Kasdan, gülümseyerek araya giren Puyferrat'ya doğru döndü:</p>

  <p>— Tamam. Şimdi sana her şeyi polis dilinde anlatacağım. Burada en az iki doğru var. İlki, bu bitki türünün Paris'te bulunma ihtimali sıfır. Başkentte bu bitkinin bulunabileceği tek yer burası. İkincisi, bunu zaten anladığını düşünüyorum, sembolik değeri. Katilin bu bitkiyle ne tür bir ilişkisi olabilir işte bunu bilmiyorum. Eğer kafasında dikenli bir taç taşıyorsa ve akasya dallarından yapılma ayakkabılar giyiyorsa başka, ama hiç kuşkusuz İsa'yla bir alakası var.</p>

  <p>Sessizlik.</p>

  <p>Ve yağmur hâlâ cam fanusu dövüyordu...</p>

  <p>— İsa'yla bir ilişkisi var, diye yineledi teknisyen. Ve günahla.</p>

  <p>— Meslektaşınızın söylemek istediği şey, diye devam etti İranlı kadın. Bu ağacın hem İsa'nın çektiği acıyı hem de insanlığın günahlarından kurtuluşunu sembolize ettiği. İsa fiziksel olarak ne kadar çok acı çekerse, sembolik olarak insanları günahlarından o kadar çok arındırıyordu.</p>

  <p>Kasdan'ın kafası iyice karışmıştı. Şimdi, önceki gece koridorunda yankılanan tık-tık-tık seslerini çok net olarak duyuyordu. Bir değnek. Bir sopa. Katilin, bir âmâ gibi kullandığı bir değneği vardı. Ve bu değnek Kutsal Taç'la aynı ağaçtan yontulmuştu.</p>

  <p>Aklına başka bir düşünce geldi. Bir değnek. Kendini kırbaçlamakta kullanılan bir değnek. Ermeni bu ayrıntıyı hatırlıyordu: <i>Mezmurlar,</i> son keşişlerin ezberden okurken kendilerini kırbaçladığı bir duaydı. Tüm bu öğeleri bir araya getirmeyi başaramasa da, bunlar aynı bütünün parçalarıydı. Mezmurlar. Kırbaçlama. İsa'nın tahtası. Ceza. Bağışlanma...</p>

  <p>Puyferrat devam etti:</p>

  <p>— Senin için en iyiyi sona sakladım. Sana bir şey söylemeden önce, şu ahşap parçalarını inceleme işini biraz daha ileri götürmek istedim. Palinolojinin ne olduğunu biliyor musun?</p>

  <p>— Hayır.</p>

  <p>— Bir cisim üzerinde bulunan organik tozların –polenler, sporlar– dağılımını inceleyen bilim... Bu dilim dalı, bir cismin hangi bölgelerde bulunduğunu saptamayı sağlıyor. İncelenecek cisim üzerindeki tozlar yapışkan bir bantla toplanıyor sonra mikroskop altında inceleniyor. Fort de Rosny'de bu tür araştırmalar yapan bir birim var. Topladığım örnekleri, tam olarak nereden geldiklerini öğrenmek için onlara yolladım. Ellerindeki cihazlar...</p>

  <p>Kasdan öfkeyle sözünü kesti:</p>

  <p>— Sonuçları aldın mı, evet veya hayır?</p>

  <p>— Henüz elime ulaştı. Yapılan polen ve spor incelemelerine göre ahşap <i>gerçekten</i> Filistin'den. Belki de Kudüs yakınlarından. Başka bir deyişle, bu gerçekten İsa'nın tacında kullanılan ağaçla aynı. Tabii modern versiyonu...</p>

  <p>Ermeni, gözleri çakmak çakmak parlayan Volokine'e baktı. Rus bu yeni bilgiler karşısında şaşkına dönmüş gibiydi. Puyferrat sunumunu bitirdi:</p>

  <p>— Ayrıca başka bölgelere özgü polenler de bulunmuş. Şili. Arjantin. Ve Avrupa'nın ılıman bölgeleri. En azından bu akasyanın bayağı bir seyahat ettiği söylenebilir...</p>

  <p>Kasdan'ın ne yapacağını bilmediği önemli ve yepyeni bir ipucu daha. Hiyeroglifleri düşünüyordu. Çözümü olmayan bir Reşit taşı.<a href="../Text/Section0090.xhtml#Footnote0010" id="Feedback0010"><sup>[10]</sup></a> Yine de, kendini, bu taş üzerindeki işaretleri, bir sembol, tek bir sembol sayesinde çözerek, bu taşın gerçek önemini ortaya çıkaran Champollion gibi görüyordu...</p>

  <p>— Gösteri için teşekkürler, dedi Puyferrat'nın elini sıkarken. Gitmemiz gerekiyor.</p>

  <p>— Sizi geçireyim. Hâlâ ayakkabı izlerinin analizini bekliyorum.</p>

  <p>— Sana güveniyorum, alınca beni ara.</p>

  <p>Yeniden yapraklar. Yeniden hışırtılar. Seranın kapısında Puyferrat Kasdan'ı kolundan tutup durdurdu ve Volokine'in uzaklaşmasını bekledi:</p>

  <p>— Görevde mi?</p>

  <p>— Açığa alınmış.</p>

  <p>Puyferrat gülümsedi:</p>

  <p>— Sizin ekip, gerçekten Zaire ordusu gibi.</p>
</body>
</html>
