<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>51</h2>

  <p>Size bir hikâye anlatacağım.</p>

  <p>Volokine'in sesi, olabildiğince çabuk sakinleşmek için gösterdiği çabayı ele veriyordu. Kasdan, gözleri otoyolda arabayı sürüyordu. İki adam da son derece gergindi. Farklı nedenlerden dolayı.</p>

  <p>— Birkaç yıl önce, diye lafa girdi Rus. Calais Sokağı 28 numarada oturan bir kız arkadaşım vardı, Dokuzuncu Bölge'de, Adolphe-Max Meydanı yakınlarında. Bir keresinde, bir taksiye bindim ve şoföre sokağın adını söyledim. Hemen bana "28 numara mı?" diye sordu. Tasdik ettim, ama fazla üstünde durmadım.</p>

  <p>Karşıdan gelen taşıtların farları arabanın içini aydınlatıyordu.</p>

  <p>— Birkaç hafta sonra, yeniden bir taksiye bindim ve Calais Sokağı dedim. Herif "28 numara mı?" diye sordu. Bu durum her seferinde olmasa da birçok kez yinelendi. <i>Calais Sokağı. 28 numara mı?</i> Ben bir polistim ve cevapsız soruları sevmiyordum. Tüm apartmanı ve oturanlarını araştırdım. Hiçbir şey bulamadım. Bu tuhaf tanınmışlığı açıklığa kavuşturacak hiçbir şey. Sonra bir gün, diğerlerinden daha açıkgöz bir şoför beni aydınlattı. Numara 34'te, sadomazo gösterilerin yapıldığı bir gece kulübü vardı. Doğru adresi verme cesaretini hiç gösteremeyen müşteriler de, hayallerinde ve kendi aralarında birkaç numara belirlemişlerdi. Bu da her seferinde nedense 28 oluyordu.</p>

  <p>Yol tabelaları gecenin karanlığında parlıyordu. Bagnolet kapısı. Lilas Kapısı. Pré-Saint-Gervars. Başkente yaklaşmış olmalarına rağmen, trafik hâlâ akıcılığını koruyordu. Araba gece tarafından taşınıyormuş gibi kayarcasına yol alıyordu. Ön paneldeki göstergeler bir uçağınkiler gibi parlıyordu.</p>

  <p>— Çok garip, dedi Kasdan. Milosz'la ne ilgisi var?</p>

  <p>— Gece kulübünün adı Dokuz Kayışlı Kamçı'ydı.</p>

  <p>— Bu kadarı da olmaz. Ve kuşkusuz sen bu adın ne anlama geldiğini de biliyorsun, değil mi?</p>

  <p>— BDSM'de bir sembol. Her birinin ucunda bir düğüm bulunan birçok kayıştan oluşan bir kamçı. Korsanların bu kamçıyı disiplinsiz davrananları cezalandırmakta kullandığı rivayet edilir. Mahkûm her düğümü bizzat kendi atmak zorundaymış. BDSM dünyasında, "dokuz kayışlı kamçı" uygulaması, gerçekten bir anlam ifade eder. Acı skalasında cesareti.</p>

  <p>— Görüyorum ki belagatin bayağı iyi. BDSM ne demek?</p>

  <p><i>— Bondage.</i> Hâkimiyet. Sadomazoşizm. Ama ayrıca boyun eğme ve disiplinden de söz edilebilir... Görüyorsunuz ne dalgalar dönüyor.</p>

  <p>— "Bondage" neyi ifade ediyor?</p>

  <p>— Bağ, zincir ve kelepçe sanatı. Kızların bağlandığı ve işkence edildiği bu tip çizgi romanlardan hiç okumadınız mı?</p>

  <p>— Çok uzun zaman önceydi.</p>

  <p>— İyi. Burada bilinmesi gereken şey BDSM'nin tam olarak sadomazoşizmle bire bir örtüşmediği. BDSM çok daha güvenli. Daha az acı verici.</p>

  <p>— Farkı anlamıyorum.</p>

  <p>— BDSM, çok daha güvenli ve çok daha kabul edilebilir uygulamalara dayanır. Küçük düşürme ve acı çektirme ritüelleri, ama yüzeysel. Sadomazoşizm ise çok daha serttir. Kan ritüeli. İşkence. Kimi zaman da "sınırsız".</p>

  <p>Ermeni gülümsedi.</p>

  <p>— Yaşlı olan benim, üstat olansa sen.</p>

  <p>Volokine de gülümsedi:</p>

  <p>— La Chapelle Kapısı'na kadar çevreyolunu izleyin. Rochechouart Bulvarı'na kadar gideceğiz. Sonra sağa dönün. Étoile yönüne. Clichy Meydanı'nda, sola, Dokuzuncu Bölge'ye sapacağız.</p>

  <p>Kasdan, 40 yıldan beri Paris'i arşınladığını söylemek için ağzını açtı, ama sustu. Oğlanın dizginlerini biraz koyuvermekte bir sakınca yoktu. Daha bir saat önce Volo sıradışı bir deneyim yaşamıştı. Eroinle temas. Elleriyle uyuşturucuyu generale zerk etmek. Ayrıca Ermeni'nin ifade edemediği başka şeyler de vardı. Bu işten hiçbir zarar görmeden sıyrılmış küçük bir asker gibiydi.</p>

  <p>— Şu Milosz, onu tanıyor musun?</p>

  <p>— Uzaktan. Gerçek adı Ernesto Grebinski. Çocuk Koruma Bürosu'nda dosyası var.</p>

  <p>— Körpe bedenleri mi seviyor?</p>

  <p>— Hayır. Ama kulübünde birkaç kez reşit olmayan kızlar ele geçti. On sekiz yaşında bile olmayan "pain-sluts"lar. Bunun pedofiliyle bir ilgisi yok.</p>

  <p>— "Pain-sluts" ne demek?</p>

  <p>— Acı çektirmek için bağlanmış kızlar.</p>

  <p>— Ya şu Milosz lakabı, sebebi ne?</p>

  <p>— Hiçbir fikrim yok. Sanırım onu biraz fazla Slav yapıyor. Biraz fazla acımasız. Herif racon sahibi. Kendine ait bir bölgesi var. lemler. BDSM. İnsanlara acı veriyor ve insanlar da ona bunun için para veriyor.</p>

  <p>— Daha sert, acımasız temayüller yok mu? Sadomazoşizm mesela?</p>

  <p>— Özel geceler düzenliyor olabilir. Bilmiyorum.</p>

  <p>— Tüm bu rezil yerleri kapatmak lazım.</p>

  <p>— Suç olması için şikâyet olması gerekir. Burada her şeye rıza gösteren yetişkin insanlardan söz ediyoruz.</p>

  <p>Havai metro hattı, Rochechouart Bulvarı görünmüştü. Kasdan sağa döndü ve geceyi taşıyan koskocaman bir temeli andıran devasa köprü kemeri boyunca ilerledi. Ermeni, gökyüzünü omuzları üstünde taşımaya mahkûm edilmiş Titan Atlas'ı düşündü. Saat gecenin 3'üydü ve bulvar tamamen boştu.</p>

  <p>"Blanche" Metro İstasyonu'na gelince Volo emir verir gibi bağırdı:</p>

  <p>— Sola dönün.</p>

  <p>Blanche Sokağı. Calais Sokağı.</p>

  <p>— Tamam. Burası. Park edin, pek bu tür işlere düşkün tiplere benzemiyoruz.</p>

  <p>Kasdan denileni yaptı. Volo, emirleri ve açıklamalarıyla onu sinirlendirmeye başlamıştı. Aynı anda arabadan çıktılar. Dışarıda dondurucu bir soğuk vardı. Sodyum lambaları pigmentli bir hale yayıyordu. Noel gecesi yavaş yavaş eriyor, asit yağmurunun etkisiyle süngerimsi bir hal alıyordu.</p>

  <p>Dokuz Kayışlı Kamçı'nın ne bir tabelası ne de bir yazısı vardı. Sadece üzerinde bakır bir tokmak ile bir dikiz deliği bulunan siyah bir kapı.</p>

  <p>— Bana bırakın, diye mırıldandı Volokine.</p>

  <p>Tokmağı tuttu ve sanki Drakula'nın şatosunun kapısını çalar gibi tokmakla kapıya vurdu. Hemen dikiz deliği açıldı. Sık gözenekli küçük bir kafes göründü.</p>

  <p>Bir ses duyuldu:</p>

  <p>— Kulüp kartınız var mı?</p>

  <p>— Elbette.</p>

  <p>Volokine kimliğini dikiz deliğine yapıştırdı. Kapı açıldı. Eşikte dev gibi bir herif belirdi. Kasdan'dan bile iriydi, bu durum Ermeni'yi şaşırttı; başkalarına alttan bakma alışkanlığı yoktu.</p>

  <p>— İçeri giremezsiniz, dedi kapıcı, tiz bir sesle. Gecenin yarısında, bunu yapmaya hiç hakkınız yok. Yasayı biliyorum.</p>

  <p>Rus bir şey söylemek için ağzını açtı, ama Kasdan araya girdi:</p>

  <p>— Evet yasa var. Ve etrafında da sos. Eğer şimdi içeri giremezsek, sana söz veriyorum yarın bayağı önemli sıkıntılarınız olacak. Garanti ederim.</p>

  <p>Kusursuz kruvaze takımlı dev, sağ yumruğunu sol avucuna vurarak, sinirli sinirli ayakları üzerinde yaylanıyordu. Kolundaki zincir sokak lambalarının ışığında parlıyordu.</p>

  <p>— Patrona danışmam lazım.</p>

  <p>— Danış oğlum. Zaten onu görmeye geldik.</p>

  <p>Adam, gözlerini ziyaretçilerinden ayırmadan cep telefonunu çıkardı:</p>

  <p>— Bana isimlerinizi ve rütbelerinizi söyler misiniz, lütfen?</p>

  <p>Kasdan ve Volokine aynı anda güldü. Bu sinirli bir gülüştü, onları bunaltan bu gecenin ağırlığından biraz olsun kurtulmak için boşuna bir çaba.</p>

  <p>Ermeni son noktayı koydu:</p>

  <p>— Ona sadece Hartmann de.</p>

  <p>— O kim? İçinizden biri mi?</p>

  <p>— Hartmann. Anlayacaktır.</p>

  <p>Adam sırtını döndü ve cep telefonuyla konuştu. Omuzları o denli genişti ki kapının açıklığını tamamen örtüyordu. Kasdan, yerinde duramayan Volokine'i alçak sesle uyardı:</p>

  <p>— Sakin ol.</p>

  <p>— Ben sakinim.</p>

  <p>Yaşlı müptelayı ziyaretten bu yana Volokine, şüpheli bir zamanlayıcıyla donatılmış bir patlayıcı gibiydi. Her an infilak edebilecek bir bomba.</p>

  <p>Bar fedaisi onlara döndü ve kenara çekildi:</p>

  <p>— Giriniz, rica ederim. Kapıyı arkalarından kilitledi sonra karanlık holde ilerledi. Beni takip ediniz.</p>

  <p>Başka bir çelik kapının önünde durdular. Üzerinde bir güvenlik kilidi ile elektronik bir kapatma sistemi vardı. Kapıcı bir şifre girdi ve frigorifik kapılarınkini andıran krom levyeli kolu yerinden oynattı.</p>

  <p>Bu kapının ardında, cehennem başlıyordu.</p>
</body>
</html>
