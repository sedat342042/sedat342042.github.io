<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>77</h2>

  <p>Arro, saat sabahın 6'sı.</p>

  <p>Kasdan, köyün en büyük evini gözüne kestirdi.</p>

  <p>Arabasını park etti. İndi. Kapıyı çaldı.</p>

  <p>Henüz gün doğmamıştı. Gece taşların üzerini, kemiklerin üstünü örten bir mezar gibi örtmüştü. Farların ışığında, Kasdan insan ruhunda korku yaratan manzarayı bir kez daha görmüştü. Tamamen taş topraktan oluşan düzlükler. Kısa otlarla kaplı falezler. Her türlü uygarlıktan yoksun, insan öncesi dönemlere ait ilkel bir görüntü. Arazinin baştan sona bozkır olduğu bir manzara.</p>

  <p>Kasdan gülümsedi. Kendini son derece zinde hissediyordu. Beklenen an çok yakındı. Çarpışma. İntikam.</p>

  <p>Yeniden kapıya vurdu.</p>

  <p>Cevap yoktu.</p>

  <p>Evlerin yarısı harabe halindeydi. Onarımdan geçirilmiş olan diğerlerinin de sanki bir ayağı çukurdaydı. Ama Kasdan zamanda yolculuk yaptığı hissine kapılmıştı yine de. Tarihöncesi çağdan Ortaçağ'a geçmişti sanki.</p>

  <p>Kapıya daha kuvvetli vurdu.</p>

  <p>Sonunda içeriden gürültüler duyuldu.</p>

  <p>Genç bir adam kapıyı açtı. Elinde silahıyla. Arro'nun kavmi savaştaydı. İlkel çağlarda olduğu gibi bir miktar su veya bir avuç buğday için insanların birbirini öldürdüğü bir tür kavimler arası savaş.</p>

  <p>— Rochas'yı görmem lazım.</p>

  <p>Atletik yapılı, düz sarı saçlı genç oğlanın üzerinde turkuaz rengi polar bir takım vardı. K2'ye tırmanmaya hazırlanan kamptaki bir dağcıya benziyordu. Cevap vermeden önce saatine baktı.</p>

  <p>— Bu saatte muhtemelen dışarıda, dedi. Devriyede.</p>

  <p>— Devriyeye mi çıkıyorsunuz?</p>

  <p>Atlet gülümsedi. Gözlerinin kenarındaki kırışıklıklar, onun Kasdan'ın tahmininden daha yaşlı olduğunu gösteriyordu.</p>

  <p>— Her şeyi kontrol altında tuttuklarını düşünüyorlar, diye mırıldandı. Ama asıl onlar kontrol altında.</p>

  <p>— Rochas'yla temas kurabilir misiniz?</p>

  <p>Kasdan'ı içeri davet etmek yerine kendisi eşiğe doğru ilerledi. Önlem olarak da Kasdan'ı tepeden tırnağa süzüyordu. Sabahın 6'sında, son derece kaygılı, Parisli yaşlı bir polis.</p>

  <p>— Aciliyeti ne?</p>

  <p>Kasdan durumu izah etti. Volokine. Koloni'de geçirdiği çocukluk yılları. Geceyi orada tamamlayamayacağının kesin sayılabileceğini. Bütün yasaları çiğneyip acilen müdahale edilmesi gereğini.</p>

  <p>— Girin. Ve sakin olun. Rochas'ya haber vereceğim.</p>

  <p>İnsan, bir köy evinde hep dışarının sertliğini kıran bir sıcaklık, bir dinginlik, hoş eşyalar bulmayı umardı. Ama genellikle bunun tam tersiyle karşılaşırdı. Taş bir zemin. Çimento duvarlar. Birkaç uyumsuz eşya. Sobasız bir ev. İnsan evin içindedir, ama hâlâ dışarıdadır. Soğukta ve sertliğin içinde.</p>

  <p>— Kahve?</p>

  <p>Genç adam, karanlık, büyücek bir odada yaşıyordu, odanın tam ortasında, üzeri insanın sırtını ürperten bir muşambayla kaplı büyük bir masa vardı.</p>

  <p>— Kahve, dedi Kasdan. Ama Rochas'yla temasa geçin lütfen.</p>

  <p>Adam cevap vermeden işini yapmaya koyuldu. Mutfak odanın bir köşesindeydi. Tam karşısında, karanlık bir köşede dağınık bir yatak vardı. Tüm yaşam bu tek odanın içinde geçiyordu.</p>

  <p>Kahve makinesinin fokurtuları duyulmaya başladı. Hemen ardından da bir VHF'nin cızırtıları. Genç adam şefini çağırıyordu.</p>

  <p>Kahveyi iki kupaya boşaltıp servis etti.</p>

  <p>— Rochas geliyor.</p>

  <p>— Müdahale etme konusunda hemfikir mi?</p>

  <p>— Durumu ona siz açıklarsınız. Şeker?</p>

  <p>Kasdan başını "hayır" dercesine salladı. Bir yudum aldı. Tadı onu biraz yatıştırdı. Sakin olması lazımdı. Bu küçük orduya ihtiyacı vardı. Onlar olmadan müdahale de olmazdı. Müdahale olmazsa, Volokine'i de kurtaramazdı.</p>

  <p>Birkaç saniye geçmesini bekledi, sonra sordu:</p>

  <p>— Ne zamandan beri Arro'da yaşıyorsunuz?</p>

  <p>Adam Gore-Tex botlarını giyiyordu.</p>

  <p>— Kendimi bildim bileli.</p>

  <p>— Burada mı dünyaya geldiniz?</p>

  <p>— Ben Pierre Rochas'nın oğluyum.</p>

  <p>Kasdan, Rochas'nın gözlerinin olağanüstü parlaklığını hatırlıyordu. Oğlu da, miras yerine bu kristal parlaklığındaki gözleri babasından almıştı.</p>

  <p>— Bana açıklama yapmak zorundasınız.</p>

  <p>Kasdan, yankılanan sese doğru döndü. Baba Rochas'nın silueti karaltı halinde kapıda belirivermişti. Gür saçlar, parlak bir anorağın içine sıkışmış geniş omuzlar, koltukaltına yerleştirilmiş tüfek. Görüntü, güç ve kahramanlık dolu bir tablonun simetrisine sahipti.</p>

  <p>Yaşlı polis her şeyi yeni baştan anlattı. Volokine'in maskesinin birkaç saat içinde düşebileceğini özellikle vurguladı. Tabii şu ana kadar düşmediyse.</p>

  <p>— Meslektaşınız hata yapmış.</p>

  <p>— Volokine muhteşem bir polistir. Ama aynı zamanda da bir kamikaze.</p>

  <p>— Siz Koloni'ye bu şekilde saldırılabileceğini mi sanıyorsunuz? Böyle kahvaltıya gider gibi?</p>

  <p>— Size saldırıdan değil, bir müdahaleden söz ediyorum. Asunción'u biliyorsunuz. Şüphesiz oraya nasıl girebileceğimizi de. Volokine'i oradan çıkarmamız gerekiyor. Hem de acilen. Sonra, polislere, gerçek polislere haber verecek zamanımız olacak.</p>

  <p>Rochas odaya girdi ve kendine kahve doldurdu. Bu sakinliği dışarının manzarasıyla uyum içindeydi.</p>

  <p>— Arkadaşınızın kimliği ortaya çıkmadıysa, her şey son derece basit. Tarım işçilerinin bulunduğu bölge müsait. Ama yakalandıysa, durum oldukça karmaşık demektir. Hatta imkânsız.</p>

  <p>— Geliyor musunuz yoksa yalnız mı gideyim?</p>

  <p>Rochas gülümsedi ve oğluna duygusuz bir sesle emretti. Hiçbir şey aralarındaki ailevi bağı bozamazdı.</p>

  <p>— Diğerlerini uyandır. Kasdan'a doğru döndü. Siz, siz benimle geliyorsunuz. Yolda size operasyon planını anlatacağım.</p>

  <p>— Nasıl bir planınız var?</p>

  <p>Rochas bir adım attı. Gözlerinin berraklığı denizi andırıyordu. Denizin ötesini, denizin bir köşesini, küçük bir koyu. Bir lagünü.</p>

  <p>— Plan, burada. İşaretparmağını şakağına dayadı. Oldum olası buradaydı. Tek eksik fırsattı. Yeniden gülümsedi. Her şeye rağmen, fırsat belki de sizsiniz ve içeri sızmış polis hikâyeniz.</p>

  <p>Rochas, muşamba kaplı masanın üstüne bir bölge haritası açtı.</p>

  <p>Kasdan kahvesini bıraktı ve tüm dikkatini haritaya verdi.</p>

  <p>Troya'nın fethi başlıyordu.</p>
</body>
</html>
