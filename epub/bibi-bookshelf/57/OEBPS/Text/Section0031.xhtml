<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>27</h2>

  <p>Kahrolası Noel süsleri.</p>

  <p>Caddeler bunlarla doluydu ve iğne gibi insanların gözüne batıyordu.</p>

  <p>Volokine takside giderken düşünüyordu. Fenerler, yıldızlar, parlak küreler, sinirlerini bozuyordu, sanki her şey, topluca kutlanan, çok özel, çocuklara yönelik bir şenliğe dairdi. Ama yine de, Noel'de sevdiği bir şeyler de vardı.</p>

  <p>Araba Opera Garnier'nin çevresini dolandı ve Haussmann Bulvarı kavşağında durmak zorunda kaldı. Galeri Lafayette'in önüydü, günlerden cumartesiydi ve 23 aralıktı. Trafik bundan daha kötü olamazdı.</p>

  <p>Volokine vitrinlere hayranlıkla baktı. Dev bir beyaz ayı vitrine yatırılmış, çevresi ayı yavrularıyla kuşatılmıştı. Saydam Noel kürelerinin içinde bebekler vardı, tavana asılı fetüsleri andırıyorlardı. Anoreksik oldukları her hallerinden belli çöp gibi ince kadın mankenler, ayaklarının dibindeki albino tavşanlarla tuhaf pozlar veriyorlardı.</p>

  <p>Ama trafikten daha da kötüsü yollardaki kalabalıktı. Moruk anne babalar, bu aptal görüntüler karşısında şaşkına dönmüş çocuklarının ellerinden, sanki kayıp hayallerini yakalar gibi tutmuşlardı. Vitrinler onlara geçen zamanı, biten çocukluklarını ve yaklaşan ölümü hatırlatıyordu sadece. "Çocuklar ölüme yaklaştırır" diyordu Hegel.</p>

  <p>Öfke ve küçümseme dışında Volokine bir başka duyguya daha kapıldı. Çocukluk özlemi. Kopuk kopuk görüntüler halinde anılar geliyordu gözlerinin önüne. Kötüleştiğini hissetti. Geçmişi her hatırladığında olduğu gibi midesi bulandı. Hemen tepki verdi; tek vuruş yeterdi. Buradan iki adım uzakta oturan en az üç torbacı tanıyordu, biri Pigalle'de, diğeri Blanche Sokağı'nda. Bir telefonla, görmeden, karşılaşmadan ve kaygı kıskacı gevşeyecekti.</p>

  <p>Yumruklarını sıktı. Kendine söz vermişti. Soruşturma bitmeden bir gram eroin yoktu. Katilin veya katillerin gözlerine bakmadan tek vuruş yoktu.</p>

  <p>Hıçkırarak ağlamaya başladı. Ilık gözyaşları yanaklarından süzülüyordu. Burnundan akan sümük, dudaklarını tuzlu tuzlu ıslattı. Sallanan dişlerini, uyuşturucudan çürümüş bedenini düşündü ve yeniden gözyaşlarına boğuldu.</p>

  <p>— Bayım, iyi misiniz?</p>

  <p>Şoför dikiz aynasından ona şüpheli gözlerle bakıyordu.</p>

  <p>— İyiyim. Noel işte. Katlanamıyorum.</p>

  <p>— Aynen, ben de. Hele şu aptallar...</p>

  <p>Şoför, tatil ve bayram günlerine karşı salvo atışına geçti. Volo dinlemiyordu. Hıçkırıklarla ağlamak iyi gelmişti. Temizlendiğini hissetti. Eroinin davetine kulak asmamıştı. Trafik hareketlendi. Lafayette Sokağı'nın girişi gözüktü. Şoför tercihli yola geçti, sonra Laffitte Sokağı'nın girişi gözüktü. Şoför tercihli yola geçti, sonra Laffitte Sokağı'na saptı ve Notre-Dame-de-Lorette'e doğru dümdüz devam etti. Nihayet, Fléchier Sokağı'nın hemen yakınındaki Châteaudun Sokağı'nda durdu.</p>

  <p>Volo parayı ödedi ve gözlerini kurulayarak taksiden indi. Notre-Dame-de-Lorette'in basamaklarını çıktı. Çift kapıyı iterek içeri girdi. Her kilisenin kendine göre bir püf noktası, saklayacak hazinesi vardı. Kuşkusuz buradaki hazine de tavan teknesiydi. Kafayı yukarı kaldırınca, yarı karanlığın içinde arı kovanı gibi parıldayan ahşap oymalı bir dizi kabartma görülüyordu.</p>

  <p>Kafası yukarıda birkaç adım atmıştı ki bir şoka uğradı. Koronun bir yerlerden gelen sesi kilisede tıpkı bir kâbus gibi yankılanıyordu. Rus aslında böyle bir durumu bekliyordu, ama bu temas umduğundan çok daha şiddetli oldu. Bir sandalyeye çöktü. Kahretsin. Üzerinden onca yıl geçmişti ve ses fobisi hâlâ sinirlerini bozuyordu...</p>

  <p>Bedenen şarkıdan tiksiniyordu. Sebebini bilmiyordu, ama şarkılara tahammül edemiyordu. Elleriyle kulaklarını kapattı, ancak duyduğu sesle irkildi, ses çok yakından gelmişti:</p>

  <p>— Neyiniz var oğlum? Ben Rahip Michel.</p>

  <p>Tam önünde bir rahip duruyordu, pineklemeye hazır bir kedi gibi gözleri yarıkapalıydı. Polisin içinden bir an herifin suratını dağıtmak geldi, ama o esnada salona bir sessizlik çöktü. Sesler kesilmişti. Damarlarına yeniden sükûnet doldu.</p>

  <p>— Geceyarısı ayinine hazırlanıyoruz, dedi rahip alçak sesle ve yumuşak bir tonda. Biz...</p>

  <p>Din adamı aniden sustu. Volokine ayağa kalkmış ve üç renkli kimliğini rahibin burnuna dayamıştı. Rahibin şaşkınlığı yüreğine su serpmişti. Ona gariban olmadığını ve merhametine ihtiyaç duymadığını ispatlamak Volo'yu mutlu etmişti. O bir polisti, Tanrı aşkına. Ona bütün gününü zehir edebilecek bir herif...</p>

  <p>Volo hemen konuya girdi, Wilhelm Goetz cinayetini soruşturduğunu ve Sylvain François'yla konuşmak istediğini söyledi.</p>

  <p>— Sylvain... ondan mı şüpheleniyorsunuz?</p>

  <p>— Onu sorgulamam gerek, hepsi bu.</p>

  <p>Rahibin beti benzi atmıştı. Volokine biraz yumuşadı:</p>

  <p>— Prosedür böyle. Wilhelm Goetz'ün çevresindeki adli sicilde kaydı olan herkesi sorgulamak zorundayız.</p>

  <p>— Sylvain'in adli sicil kaydı yok.</p>

  <p>— Çünkü yaşı küçük. Beni dinleyin Peder. Cinayet Masası'nda değil Çocukları Koruma Bürosu'nda görevliyim. Beni buraya yolladılar, çünkü çocukları sorgulama konusunda deneyim sahibiyim, üstelik ürkütmeden. Haydi bana Sylvain'le konuşabilmem için birkaç dakika verin, her şey yolunda gidecek.</p>

  <p>— Ben... Tamam. Çok iyi. Ama önceki gün bir polis daha geldi ve...</p>

  <p>— Biliyorum. Lionel Kasdan, birlikte çalışıyoruz.</p>

  <p>İkna olan adam uzun koluyla kilisenin dip tarafını işaret etti. Yarı karanlığın içinde Rus, balkonun basamaklarından inen çocukları fark etti. Hemen Sylvain François'yı tanıdı. Veya tanıdığını sandı.</p>

  <p>Kızıl saçlı, alabros tıraşlı ve diğerlerinden bir baş uzundu. Diğer çocuklardan çok daha fazla yaşamış gibi bir hali vardı. İkişer ikişer veya üçer üçer sayılabilecek sert ve kokuşmuş yıllar.</p>

  <p>— Sylvain şuradaki...</p>

  <p>— Tamam, dedi Volo. Onu tanıdım. Onunla nerede konuşabilirim.</p>

  <p>Birkaç dakika sonra, Cédric Volokine, XX. yüzyıl başlarındaki bir telgrafçı kabinine benzeyen küçük bir büroda kızıl saçlı çocuğun karşısında yerini almıştı. Çıplak bir ampul, ahşap bir masanın üzerine kadar iniyordu. Bir köşede bir sürü kâğıt, matbua duruyordu: kötü hurufatla yazılmış, berbat fotoğraflarla süslenmiş ayin davetiyeleri. Volokina Katolik inancındaki hüznü ve yalnızlığı düşündü, sonra yeniden işine konsantre oldu. Cebinden Craven paketini çıkardı ve çocuğa bir tane uzattı.</p>

  <p>Sylvain François, karşısındaki adama duyduğu güvensizliğe rağmen, uzatılan et parçasına saldıran aç bir kurt gibi sigarayı kaptı. Profilleri birbirine değecek kadar yakın bir şekilde küçük masada karşılıklı oturuyorlardı.</p>

  <p>— Kaç yıldan beri bu koroda şarkı söylüyorsun?</p>

  <p>— İki yıl.</p>

  <p>— Berbat bir uğraş, değil mi?</p>

  <p>— İdare eder.</p>

  <p>Çocuk her türlü suç ortaklığını reddediyordu. Volo, kafasının bir köşesine not etti: Sylvain François 40 numara ayakkabı giyiyordu muhtemelen. Bu nedenle katillerden biri olamazdı. Yine de Rus, bu görüşmeden bir şeyler çıkabileceğini hissediyordu.</p>

  <p>— Wilhelm Goetz bugün burada değil. Sebebini biliyor musun?</p>

  <p>— Öldürülmüş. Herkes bunu konuşuyor.</p>

  <p>Çocuk sigarasından derin bir nefes çekti. Volokine müşterisine dikkatle baktı. Siyah gözbebekleri, kızıl saçlılara has bembeyaz bir ten, sivilce izleri. Alabros kesilmiş saçları kafasını bir kıskaç gibi sarıyordu. Bastırılmış düşünceleri sıkan bir kıskaç.</p>

  <p>Bu yüzün ardında Volo başka bir şey daha görüyordu. Çok özel bir beyin coğrafyası. Beynin işlevsel alanlarıyla ilgili kitaplar okumuştu: duyulara, dile, heyecana ayrılmış alanlar... Bu bölgeleri tanımlayan da eğitimdi. Yerleri. Beyinde kapladıkları alan. Rus, bir uzmanın şu sözünü hatırlıyordu: "Eğer kurt çocuk, XIX. yüzyılda Aveyron'da yakalanmış olsaydı ve makinelerimizde bazı testlere tabi tutulsaydı, şüphesiz insana özgü hiçbir beyin bölgesi saptanamazdı. Buna karşılık, beyin kartografisi bir kurdunkine çok yakın çıkacaktı, çünkü onu eğiten bu hayvandı. Yapılacak koku testleri de, korteksindeki geniş bir bölgenin bu duyuya ayrılmış olduğunu gösterecekti..."</p>

  <p>Sylvain'in bakışlarından da bunları okuyordu: diğer çocuklarınkinden oldukça farklı kendine özgü bir beyin. Boktan bir cangılın içine itilmiş, terk edilmiş bir çocuğun beyni. Şefkat göstermek yerine dayak atmış, sürekli bağırıp çağırmış sefil, alkolik bir anne baba. Evet, güvensizliğe, korkuya, saldırganlığa, önseziye ayrılmış geniş bölgeleriyle son derece belirgin bir coğrafya...</p>

  <p>— Goetz, nasıl biriydi?</p>

  <p>— Zavallı bir herif. Yalnız, yaşlı. Partisyonlarıyla birlikte.</p>

  <p>— Sana göre, onu kim öldürdü?</p>

  <p>— Kendi gibi yaşlı bir oğlancı.</p>

  <p>— Onun homoseksüel olduğunu nereden biliyorsun?</p>

  <p>— Bu tarz şeylerin kokusunu iyi alırım.</p>

  <p>— Sana hiç yaklaşmaya çalıştı mı?</p>

  <p>Sigarasından yeni bir nefes daha çekti. Uzun. Yavaş. Kendine soğukkanlı bıçkın havası veriyordu.</p>

  <p>— Sen gerçekten yarak takıntısı olan birisin. Ama Goetz bir sapık değildi.</p>

  <p>Volokine ne dostça yaklaşmakla ne de psikolojinin nimetlerinden yararlanmakla bir şey elde edemeyeceğini içgüdüleriyle anladı. Onunla aynı dili konuşmaya, onun yaşına inmeye karar verdi.</p>

  <p>— Ok, baş belası, dedi. Ne istediğimi biliyorsun, öyleyse çekinmeden oynayalım. Elle tutulur bir bilgin varsa elli avro. Eğer palavra atıp, uyduruk şeyler söylersen ağzının tam ortasına sıkı bir yumruk.</p>

  <p>Sylvain François gülümsedi. Sağ tarafta bir dişi eksikti. Bu yeniyetme yüzdeki kara delikte ürkütücü bir şeyler vardı. İlkel beynine açılmış bir çatı penceresi, bir hava deliğiydi sanki.</p>

  <p>— İçecek başka bir şeyin yok mu?</p>

  <p>Volokine masanın üstüne on santimetre uzunluğunda, alüminyum kâğıda sarılmış bir esrar çubuğu bıraktı. Çıplak ampulün altında gizemli bir şekilde parlıyordu.</p>

  <p>— Kişisel rezerv, diye bilgilendirdi. Ve benim sağlığıma içeceksin.</p>

  <p>Sylvain François sigarasını masanın altında söndürdü, sonra konuşmaya başladı:</p>

  <p>— Goetz, beni çok seviyordu. Şarkı söylemeye yeteneğim olduğunu söylüyordu. Bazen de bana sırlarını açardı. Bir gün, sacristadaydık. Kapıyı iki kez kilitledi. Kendi kendime öyle ya da böyle dedim, bir yumruk suratına, bir tekme de kıçına indirdim. Ama o sadece benimle konuşmak istiyormuş.</p>

  <p>— Ne söyledi?</p>

  <p>— Her zamanki saçmalıklar. Yok sesim muhteşemmiş, yok ileride çok başarılı olabilirmişim...</p>

  <p>— Hepsi bu kadar mı?</p>

  <p>— Bana bir sigara daha ver.</p>

  <p>Bir Craven, arkasından ateş. Küçük sersemin kendisini oyalamadığını umuyordu.</p>

  <p>— Onu iplemediğimi görünce beni tehdit etmeye başladı. Aptalca cezalar. Ona göre başıma gelebilecek en kötü şey korodan atılmamdı. Gülüp geçiyordum.</p>

  <p>— Sonra?</p>

  <p>— Tutum değiştirdi. Eğer bu şekilde devam edersem Ogre'un işe karışacağını söyledi.</p>

  <p>— Ogre mu?</p>

  <p>— Evet. Bunu birkaç kez tekrar etti. Aslında İspanyolca olarak söylemişti: "El Ogro."</p>

  <p>— Anlamı ne ki?</p>

  <p>— Bilmiyorum. Ama saçmalamıyordu, sana yemin ederim. Bizi gözetim altında tutan ve bizi acımasızca cezalandırabilecek bir Ogre'dan söz etmeye başlamıştı...</p>

  <p>Sylvain, kıkır kıkır gülerek sigaranın akkor haline gelmiş ucuna baktı:</p>

  <p>— El Ogro, kahrolası salak...</p>

  <p>— Senin bu hikâye beş para etmez.</p>

  <p>— Çünkü daha bitirmedim.</p>

  <p>— Öyleyse devam et.</p>

  <p>Sylvain ağzından çıkardığı dumanla son derece düzgün birkaç halka yaptı. İşte başarılı bir başka numara daha.</p>

  <p>— Goetz, El Ogro hakkında bu şekilde saçmalamaya devam etti. Bizi şarkı söylerken dinleyen acımasız bir tür devdi. Öfkelenebiliyordu. Bu gerzekçe hikâyelerle beni şişirmeye başlamıştı. Ve birden daha kötü bir şey hissettim. Goetz, buna gerçekten inanıyordu...</p>

  <p>— Nasıl yani?</p>

  <p>— Onu korkutuyordu. Korkudan ödü patlıyordu. Sanki tüm bunlar gerçekmiş gibi.</p>

  <p>— Şu sizin küçük sohbet, nasıl sonuçlandı?</p>

  <p>— Kiliseye geri döndük ve çalışmaya devam ettik. Goetz elini omzuma koydu ve o anda, haklı olduğumu anladım. Bu el, onun içindi. Böyle korkunç bir şey karşısında beni yalnız bırakmadığı izlenimini yaratmak istiyordu. Anlamadığım bir şeyden ve sonuçta böylesi daha iyiydi. Sırrı, bir çocuk için çok ağır, çok tehlikeliydi, anlıyor musun?</p>

  <p>Volokine düşündü. Bunu beklemiyordu. Hem de hiç. El Orgo, bu ne anlama geliyor olabilirdi? Goetz'ün korktuğu tehlike mi? Yoksa onu <i>acıdan</i> öldüren şey mi? Hayal gücüne diyecek yoktu. El Orgo. Tanguy Viesel'i, Hugo Monestier'yi kaçıran belki de oydu... Kendisinin bile bilmediği bir sebeple, saf ve masum seslerin çekimine kapılmış bir canavar. İlk kez sezgilerinde yanılmış olabileceğini hissetti. Belki de her şey yanlıştı, ta başından beri, şu oğlancılık ve intikam hikâyeleri.</p>

  <p>— Bu olay, ne zaman oldu?</p>

  <p>— Çok değil. Üç hafta önce.</p>

  <p>Alüminyum kâğıda sarılı çubuğu kızıl saçlı çocuğa doğru itti:</p>

  <p>— Afgan. Pazarda çok revaçta.</p>

  <p>Oğlan kolunu uzattı. Volo elini çocuğun kolunun üstüne koydu.</p>

  <p>— Bana bak. Eğer eroine veya hapa bulaşırsan seni mahvederim, inan. Paris'teki bütün torbacıları tanıyorum. Onlara senin adını ve eşkâlini vereceğim. Kulağıma böyle bir şey gelirse, yemin ediyorum gelip ağzını burnunu kırarım. Bugünden itibaren gözüm üzerinde, pislik.</p>

  <p>Sylvain François gözlerini kırpıştırdı. Gözlerinde korku vardı. Volokine gülümsedi. Oğlanın neden korktuğunu biliyordu. Çocuk, aynasızın gözlerinde, sanki bir aynada görür gibi, kendisiyle aynı beyin coğrafyasını görmüştü. Tamamen içgüdüye, korkuya, şiddete yönelik bölgeler. Belirgin, etkili, acımasız bir hoyratlığa yol açan ilkel bir beyin</p>

  <p>Kurt çocuğun beyin coğrafyası.</p>
</body>
</html>
