<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>62</h2>

  <p>— Dördüncü raundda nakavt. Kazanan Olivier Messiaen.</p>

  <p>Kasdan sıçrayarak uyandı. Tepesinde bir adam duruyordu. Altmışlı yaşlarda, kare ağızlı, geniş boyunlu, çok kısa kesilmiş gri saçlı bir adam. Kasdan omzuna konmuş ağır eli hissedebiliyordu. Oturduğu sırada kurşun gibi ağırlaşmıştı. Salon boştu.</p>

  <p>— Pergolese'ye kadar bile dayanamamaktan korktum, diye mırıldandı. Affedersiniz.</p>

  <p>Adam gülümseyerek birkaç adım geri çekildi. Çok uzun değildi, ancak yapılıydı. Klanın giydiği siyah ceket yerine antrasit rengi kruvaze bir ceket vardı, bir üniforma kadar ciddi görünüyordu.</p>

  <p>— Adım Wahl-Duvshani, dedi. Hastanedeki doktorlardan biriyim.</p>

  <p>— Affedersiniz, diye yineledi Kasdan ayağa kalkarken ve yavaş yavaş kendine gelirken.</p>

  <p>Doktor kartını uzattı. Kasdan, üzerinde yazılı olan ismi okudu. Adamın nereli olduğunu tahmin etmek zordu. Sanki düşüncelerini okumuş gibi, Wahl-Duvshani açıklamada bulundu:</p>

  <p>— Karmaşık bir ad. Benim hikâyem gibi.</p>

  <p>Ardından bir kokteylin uğultularının geldiği çift kanatlı kapıyı işaret etti:</p>

  <p>— Gelin bir bardak için. Biraz bira size iyi gelecektir.</p>

  <p>— Bira mı?</p>

  <p>— Biz, kendimiz üretiyoruz.</p>

  <p>Bu "biz" her şeyi açıklıyordu. Wahl-Duvshani de tarikattandı. Hatta seçkin müritlerden biriydi. Kasdan uysalca onu izledi. Kapılar açıldı. Herkes oradaydı, ayakta, elde bardak, gülümsüyor ve gevezelik ediyordu. Şu anda Fransa'nın dört bir yanında binlercesi yapılan, bir taşra belediyesindeki Noel resepsiyonu gibi.</p>

  <p>Doktor, Kasdan'ı diğerlerinin yanına itekledi ve kulağına fısıldadı:</p>

  <p>— Yiyin. İçin. Kuvvet toplayın!</p>

  <p>Kasdan büfeye doğru yöneldi. Hünsa görünüşlü gençler bardakların ve tabakların arkasında duruyordu.</p>

  <p>— Ne arzu ederdiniz, Beyefendi?</p>

  <p>Bu kez, hastalıklı sesin nedenini buldu. Cevap verdi:</p>

  <p>— Bira, lütfen.</p>

  <p>Oğlan etiketsiz bir şişe açtı. Kasdan onu konuşturmayı denedi:</p>

  <p>— Nasıl gidiyor? Böyle ayakta durmak çok yorucu olmalı?</p>

  <p>— Alışkınız, dedi, birayı bir bardağa boşaltırken.</p>

  <p>— Bu tür resepsiyonlar çok sık oluyor mu?</p>

  <p>— Hayır.</p>

  <p>Konuşma sona erdi dercesine bardağı uzattı ve arkasını döndü. Bu rahatsızlığın nereden kaynaklandığını anlamıştı. Bu oğlanın tınısı cinsiyetsizdi. Ne erkek ne kadın. Ve yaşı da yoktu. Kasdan en kötüyü düşündü: hadım etme, çocukların cinsel gelişimini durduran kimyasal enjeksiyonlar. Ya da yeniyetmelerin ergenliğini bastırmak için acıyla muamele, tıpkı Japon ustaların, ortaya küçük korkunç bonsailer çıkana kadar, ağaçların büyümesini iplerden oluşan acımasız bir ağla engellemeye çalışması gibi. <i>Evet, buydu. Cinsel bonsailer...</i></p>

  <p>Birasından bir yudum aldı. Fena değildi. Aklına başka bir şey geldi. Bir Amerikan tarikatını, müritleri bir kuyrukluyıldızın arkasında bulunan uzay gemisine ulaşmak için intihar eden Cennetin Kapısı tarikatını hatırladı. Kasdan <i>Le Monde'</i>da bununla ilgili bir makale okumuştu. Tarikatın kurallarından biri de kadın ile erkek arasındaki bütün farklılıkları ortadan kaldırmaktı. İntihar edenlerin hepsi Kaliforniya'daki bir villada bulunmuştu, hepsinin saçı aynı şekilde yapılmıştı ve üzerlerinde siyah renkli aynı Vietkong pijamaları vardı. Ayrıca erkeklerin çoğu hadım edilmişti.</p>

  <p>— Bu bölgeden değilsiniz?</p>

  <p>Kasdan arkasına döndü ve neredeyse kendisi kadar uzun boylu, çok zayıf bir adamla karşılaştı. Şakakları grileşmiş saçlar, tilki gibi uzun bir profil. Adamın üstünde, taşraya göre pahalı sayılabilecek koyu mavi bir takım elbise vardı. Ermeni, herifteki kusurun nerede olduğunu bilmiyordu. Belki de çivit mavisi kostümüne hiç yakışmayan açık kahverengi ayakkabılarındaydı.</p>

  <p>— Nereden anladınız?</p>

  <p>Herifin kahkahası bir çatapat gibi patladı:</p>

  <p>— Çok basit. Bu bölgedeki herkesi tanırım.</p>

  <p>Hararetle Kasdan'ın elini sıktı. Diğer elinde bir bira bardağı vardı.</p>

  <p>— Bernard Liévois, Massac belediye başkanı, Florac'ın doğusunda küçük bir şehir. Siz nereden geliyorsunuz?</p>

  <p>— Paris. Korolara özel bir ilgim var.</p>

  <p>— Umarım değmiştir, ne dersiniz?</p>

  <p>— Uzun zamandır böyle arı... ve saf sesler dinlememiştim.</p>

  <p>Adam sesini alçalttı ve Kasdan'ı kolundan tuttu:</p>

  <p>— En azından nerede olduğumuzu biliyorsunuz, değil mi?</p>

  <p>— Sanırım biliyorum. Aşmak zorunda olduğum engelleri düşünürsem...</p>

  <p>Liévois bir entrikacı edasıyla ses tonunu yükseltti:</p>

  <p>— Asunción'dakiler kimseye güvenmiyor, bunda haklılar. Kendi taraftarları var, evet, ama çok da karşı olan var.</p>

  <p>— Size, hangi taraftan olduğunuzu sormuyorum.</p>

  <p>Herif, hiç kuşku yok, anlamında kaşlarını kaldırdı:</p>

  <p>— Bu insanlar buraya geldiklerinde, bölge bir çöldü. Hiçbir şey yetişmiyordu. Hiçbir şey geçmiyordu. Sonucu görüyor musunuz? Burada oturanlara hastanelerinin kapılarını açtılar. Bedava! Bize iyi okullar sundular. Gençlere iş imkânı sağladılar. Ve tüm bunların karşılığında ne istediler? Hiç. Ben, böyle bir tutumu eleştirmek için gerçekten kötü niyetli biri olmak lazım, diye düşünüyorum.</p>

  <p>— Bazıları Koloni'nin bir tarikat olduğunu söylüyor.</p>

  <p>Liévois bu imayı laubali bir hareketle karşıladı:</p>

  <p>— Ne derler biliyor musunuz: "Bir tarikat ile bir din arasındaki tek fark, yandaşlarının sayısıdır." Asunción'dakilerin kendi ilkeleri, inançları var. Yani? Size bir konuda, kendilerine pagan süsü vermedikleri konusunda güvence verebilirim. Ama okulları laik ve hastaneleri benden daha fazla ate doktorla dolu. Ayrıca onların mezheplerini size anlatabilecek yeterliliğe sahip değilim. Çünkü bundan asla söz etmezler!</p>

  <p>— Bu itidal, bugün "sapkın tarikatlar" olarak adlandırılan şeyi gizlemek için olabilir.</p>

  <p>— Nasıl?</p>

  <p>— Topluluk bana son derece müreffeh bir hayat sürüyor gibi geliyor...</p>

  <p>— Tam bir Fransız bakış açısı. Para kazandınız mı, hırsızlık yaptığınızdan şüphe ederler. Dostum, bu insanlar şafaktan akşama kadar çalışıyor. Bölgenin tarımında bir devrim gerçekleştirdiler. Bu tür bir çaba bir ödülü hak ediyor.</p>

  <p>Kasdan çiviyi çakmaya karar vermişti:</p>

  <p>— Peki ya şu çocuklar? Size biraz... garip gelmiyorlar mı?</p>

  <p>— Bisküvi, Beyefendi?</p>

  <p>Kasdan arkaya döndü, genç bir erkekle karşılaşmayı bekliyordu, ama içinde tuzluların bulunduğu bir tepsi tutan genç bir kızla karşılaştı. Ses bir kez daha onu yanıltmıştı. Vecit içindeki şu belediye başkanına ne söylenebilirdi ki, Asunción'daki çocukların dünya dışı yaratıklara benzediğini mi?</p>

  <p>Gözlerini genç kızdan ayırmadan bir bisküvi aldı. Dar bir yüz. Geniş ağız. Uzun kollar. Dar kalçalar. İnce yüz hatlarının dışında, kadınsı hiçbir şey yoktu.</p>

  <p>Geriye döndü, belediye başkanının ağzını aramaya devam edecekti, ama herif başka bir gruba katılmıştı bile. Bir el onu kolundan yakaladı ve sağa doğru çekti. Wahl-Duvshani.</p>

  <p>— Liévois'yle konuşmanızın bir bölümüne kulak misafiri oldum. Bizim hakkımızda kötü şeyler düşünüyormuşsunuz gibi bir izlenime kapıldım...</p>

  <p>Doktor tüm bunları saldırgan olmayan bir tavırla söylemişti. Daha çok hinoğluhin bir tavırla.</p>

  <p>— Hiç de değil, diye kendini savundu Kasdan, inançsızca.</p>

  <p>— Bütün şüpheleri yok edecek ölçüde masumiyet günümüzde ender rastlanan bir şey.</p>

  <p>— Size katılıyorum, evet.</p>

  <p>— Çünkü siz bir polissiniz. Polissiniz, değil mi?</p>

  <p>Birası bir elinde, tuzlu bisküvisi ise diğer elindeydi. Kasdan, karşısındaki herifin hedef tahtası olduğunu hissetmişti. Cevap vermedi.</p>

  <p>— Bu tür ziyaretlere alışkınız, dedi adam. Emniyet İstihbarat. Gizli Servis. Jandarma. Bazen kendilerini gizleme gereği bile duymazlar. Biz de topraklarımıza girmelerine izin vermeyiz. Bazen de çaktırmadan sızmaya kalkarlar. Bugün sizin yaptığınız gibi, bizim "açık kapı" günümüzü fırsat bilerek. Ama bizim toplumumuzun ışığında, sizin karanlığınız insanların gözünü rahatsız ediyor.</p>

  <p>— Anlıyorum.</p>

  <p>— Hayır. Hiçbir şey anlamıyorsunuz. Bizim amacımızın aydınlığı sizi aşıyor. Size bunu gayet sakin bir şekilde söylüyorum. Çünkü sorduğunuz suallerle ilgili bir şey bilmiyorsunuz.</p>

  <p>Kasdan kafasını salladı, tamamen yansız bir şekilde. Tartışmaya yeni bir boyut kazandıracak bir soru yöneltti:</p>

  <p>— Bruno Hartmann burada değil mi?</p>

  <p>Wahl-Duvshani bir kahkaha patlattı:</p>

  <p>— Diğerlerinden farklı bir polissiniz. Sizden beklenmeyecek derecede açık sözlüsünüz. Soruyu tekrarlayarak yeniden güldü. Bana Bruno Hartmann burada mı, diye soruyorsunuz...</p>

  <p>— Sorumda gülünecek bir şey göremiyorum.</p>

  <p>— Fazla bir şey bildiğinizi sanmıyorum, Yüzbaşı. Yoksa başkomiser mi?</p>

  <p>— Başkomiser Lionel Kasdan.</p>

  <p>— Başkomiser. En az 10 yıldan beri onu fiziksel anlamda gördüğünü iddia edecek birini bulamazsınız. Aslında, bunun bir önemi de yok. Önemli olan fikirleri. Onun eseri.</p>

  <p>— Pol Pot'un, Kızıl Khmerlerin en parlak döneminde söylediklerini hatırlayın. Önemli olan Angkar'dı, onun yıkıcı faaliyetleriydi. Sonucu biliyorsunuz.</p>

  <p>Doktor bira bardağına baktı. Altın renginin farklı nüansları mavi gözlerinde yansıyor, ıhlamur yeşili bir renk alıyordu.</p>

  <p>— Bir polise göre belli bir kültüre sahipsiniz. Belki de Paris'in bize, sonunda değerli elemanlarını göndermeye karar vermesi de önemli bir şeydir...</p>

  <p>— Hartmann nerede?</p>

  <p>Kasdan'ın sorusu çok kaba kaçmıştı, sanki Wahl-Duvshani gözaltına alınmış biriydi. Büyük hata. Doktorun gülümsemesi yüzünde donup kalmıştı. Ermeni artık tolerans gösterilecek bir yabancı değildi.</p>

  <p>— Nerede olduğunu bilmediğimi söylersem bana inanacak mısınız? Bilen olmadığını?</p>

  <p>— Hayır.</p>

  <p>— Yine de bu cevapla yetinmek zorundasınız.</p>

  <p>Kasdan derin bir soluk aldı. Artık bu tür küçük oyunlardan bıkmıştı. Bir pislik cennetindeydi, bunu biliyordu ve üstü kapalı fısıltılar, boş gevezelikler hiçbir şeyi örtmüyordu.</p>

  <p>Bardağını havaya kaldırdı:</p>

  <p>— Bunu siz söylediniz, Doktor. Ben sıradan bir polis değilim. Hem de hiç. Demek ki sizin bilgiççe gülümsemelerinizden ve kıçımın kenarı cevaplarınızdan tatmin olmayacağımı da biliyorsunuz. Bana iyi bakın. Ve beni düşünün. Sürekli. Çünkü daha güçlü olarak yeniden geleceğim.</p>
</body>
</html>
