<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>33</h2>

  <p>— Umarım bana kızmazsınız, ama Wilhelm Goetz'ün Şili Cuntası'nın bir kurbanı olduğunu düşündüğünüzü öğrendiğimde çok güldüm.</p>

  <p>Kasdan ile Volokine birbirlerine baktı. Kızgın değillerdi.</p>

  <p>— Bizler uzman değiliz, dedi Ermeni.</p>

  <p>— Tarihlere bakmanız yeterliydi, diye gülümsedi Velasco. Goetz, Şili'den 1987'de kaçtı. Siyasi sığınmacılar, yani Pinochet'den korkmaları için nedenleri olanlar, 1973'te kaçtı, darbeden hemen sonra.</p>

  <p>— Bize, Şili'yi terk ettiği sırada Goetz'ün Şili adaletiyle bazı sıkıntıları olduğunu söylediler. Eğer iktidarın yanında yer alıyorsa, bu nasıl mümkün olabilir?</p>

  <p>— Orada bile bazı şeyler değişti. Katolik Kilisesi'nde yardım alan demokratik kuruluşlar, işkence görmüş, kaybolmuş veya öldürülmüş kişiler hakkında bilgi topladılar ve dosyalar oluşturdular. "Dayanışma Naipliği" adlı kuruluşun avukatları, mesela, çok iyi iş çıkardı. 80'li yıllardan itibaren ilk şikâyetler gelmeye başladı. Kaçırmalar, işkenceler, cinayetler konusunda. Askerler ise bunları tutuklama, sorgulama, ayıklama olarak adlandırıyordu. Cunta yılları süresince yaklaşık 3 000 kayıp olduğu tahmin ediliyor. Aralarında sadece Şilililer yok. "Yabancılar" bile kaçırıldı, öldürüldü. İspanyollar, Fransızlar, Almanlar, İskandinavlar... Çok sayıda. Pinochet'den önce, Salvador Allende rejimi bir tür enternasyonal sosyalizm vaat ediyordu. Dünya üzerindeki tüm militanları cezbeden, hayata geçirilmiş bir ütopya. Mutlu yılları. Tabii, bu fikirlere inananlar için...</p>

  <p>Tüm bu düşünceler Simon Velasco'nun tarzıymış gibi görünmüyordu. Kırçıllı sakalları olan iri bir adamdı. Abartılı el kol hareketleri vardı. Gülümsemesi ise çok daha abartılıydı, varlığını bütün gücüyle hissettiren bir gülümseme. Aksansız bir Fransızca konuşuyordu, snop ses tonu dışında –şüphesiz bu da diplomatik resepsiyonlardan kalma bir alışkanlıktı– son derece kusursuzdu. Şilili dobra biriydi: Ne cuntacılardan ne de solculardan yana tavır almış, Santiago sosyetesine mensup bir burjuva.</p>

  <p>Adam, onlara bu mevsim için garip karşılanacak buzlu limonata ikram etmişti. Ancak Velasco hâlâ, yüksek rakımlı, yazları uzun süren Santiago'da yaşıyordu anlaşılan. Onları odasında kabul etmişti; cilalı ahşap mobilyalar, akaju deri, puro kokusu. Loş odada, Kasdan La Pléiade yazarlarının ciltli eserlerini fark etti. Gözlüklerini taktı ve okudu: Montaigne, Balzac, Maupassant, Montherlant... Su katılmamış bir frankofil.</p>

  <p>Bardakları doldurduktan sonra, Velasco kristal sürahiyi sehpanın üzerine bıraktı ve karşılarına oturdu.</p>

  <p>— 1980'li yıllarda, tam olarak adı konmasa da, işkencecileri koruyan bir af çıkartıldı. Her şeyden önce, kayıplarla ilgili sorunu halletmek gerekiyordu. Ortada ne ceset ne de kurban vardı. Daha sonra "işkence" kelimesi Şili ceza hukukundan çıkartıldı. Artık askerlerin hiçbir şeyden korkusu kalmamıştı. Ama şikâyetçi olan, dava açan başka ülkeler vardı. Suçluların iadesi talepleri her geçen gün artıyordu. Şili'de bile bu davalar konuşulur olmuştu. Gazeteler sürekli bu şikâyetleri gündeme getiriyordu. Sokaklarda gösteriler yapılıyordu. Pinochet yaşlanıyordu. Ve dünya da değişiyordu; diktatörlükler birbiri ardına çöküyordu. Güney Afrika'da Apartheid sallanmaya başlamıştı. Berlin Duvarı her an yıkılabilirdi. ABD bile Güney Amerika'daki diktatörlükleri artık açıkça desteklemekten vazgeçiyordu. Sorun artık ciddi bir hal almaya başlamıştı: Şili katillerini iade edecek miydi?</p>

  <p>Kasdan soru sorma gereksinimi duydu:</p>

  <p>— Tüm bunlar Pinochet döneminde oluyor, değil mi?</p>

  <p>— Pek sayılmaz. Pinochet'nin sağlık sorunları vardı. Bir bel fıtığı ameliyatı için Londra'ya gitmişti. Pek ihtiyatlı davrandığı söylenemez. Aslında, onun aleyhine İngiltere'de açılmış bir şikâyet davası yoktu, ama Madridli Yargıç Balthazar Garzon, Pinochet hakkında çıkardığı tutuklama talebiyle diktatörün gözaltına alınmasını istedi. Pinochet kapana kısılmıştı. Artık hiçbir dokunulmazlığı yoktu. Yaşı ve sağlık durumu dışında. Zaten bunlar sayesinde yargılanmaktan kurtuldu.</p>

  <p>Volokine araya girdi:</p>

  <p>— Wilhelm Goetz'e gelelim. Bu baskı rejimi sırasındaki rolü neydi biliyor musunuz?</p>

  <p>— Ne önemli bir rolü ne de resmi bir görevi vardı. Wilhelm Goetz asker değildi. Ne de rejimin bir memuru. Ama işkencecilere yakın biriydi, özellikle de DINA yöneticilerine, Pinochet'nin gizli polisine yani.</p>

  <p>— Tam olarak ne yapıyordu peki?</p>

  <p>Velasco eliyle sakalını sıvazladı:</p>

  <p>— Fazla bir şey bilinmiyor. Bu sorgulamalardan canlı çıkan pek fazla insan yok. Yine de, pek çok davada adı gündeme geldi. Bu işkencelerde hazır bulunduğu gün gibi ortada.</p>

  <p>— Anlamadığım bir şey var, dedi Kasdan, Velasco'nun sözünü keserek. Eğer açılan davalar Avrupa kökenliyse, neden Goetz sığınmak için Fransa'ya geldi? Neden kendini aslanın ağzına attı?</p>

  <p>— İlginç bir soru... Burada bir gizem var. Goetz, Fransa'da hiçbir şeyden korkmuyor gibiydi. Sanki burada bir dokunulmazlığı vardı. Bu konuda çeşitli söylentiler var.</p>

  <p>— Söylentiler mi?</p>

  <p>Şilili parmaklarını kenetledi, sanki "Pandora'nın kutusunu açtırmayın" der gibiydi.</p>

  <p>— Siyasi açıdan 70'li yıllar karmaşık bir dönemdi. Ülkeler kimi zaman kendi aralarında anlaşılması çok güç anlaşmalar yapıyorlardı. Ve gizli. Bazı Şilililerin Fransa'nın himayesi altında olduğu söyleniyor.</p>

  <p>— Neden?</p>

  <p>— Sır. Ama buraya, Fransa'ya yalnız Goetz gelmedi. Bazı DINA mensupları da kabul edildi. Hepsine siyasi mülteci statüsü verildi. Bir sürü insan.</p>

  <p>— Sizde bu "mültecilerin" listesi var mı?</p>

  <p>— Hayır. Araştırmak gerekiyor. Bununla ilgilenebilirim, tabii isterseniz.</p>

  <p>Kasdan düşündü. Bu yeni olay Goetz'ün evindeki mikrofonlara bir açıklık getirebilirdi. Tanıklığı Fransız hükümetini zora sokabilirdi ve Emniyet İstihbaratı hazırlıksız yakalanmak istemiyordu.</p>

  <p>Açık oynamaya karar verdi:</p>

  <p>— Wilhelm Goetz'ün Şili'deki insanlık suçlarıyla ilgili bir davaya tanıklık yapmaya hazırlandığını düşünüyoruz, bu konuyla ilgili bir şeyler duydunuz mu?</p>

  <p>— Hayır.</p>

  <p>— Peki, bu sizce mümkün mü?</p>

  <p>— Elbette. Vicdan azabı duymanın yaşı yoktur. Veya Goetz'ün masaya oturmak için pragmatik bir nedeni vardı. Belki de herhangi bir dosyada adı geçiyordu. Belki de özgürlüğünü paraya tahvil etmek istiyordu. Bu gibi durumlarda her şey çabucak olur.</p>

  <p>— Ne demek istiyorsunuz?</p>

  <p>— Pinochet'nin ölümü herkesi harekete geçirdi. Devam etmekte olan davalar üzerinde kamçı etkisi yaptı. Generalin ölmesi, cuntanın önde gelenlerinin çoğunun huzur içinde, hiç kaygı duymadan huzur içinde öleceğini ispatladı. Yargıçlar, savcılar bence bu nedenle hemen harekete geçtiler. Davalar açılacak, kelleler alınacak.</p>

  <p>— Avrupa'dan mı yoksa Şili'den mi bahsediyorsunuz?</p>

  <p>— Her yerden biraz.</p>

  <p>— Fransa'da bu tip davalar konusunda uzmanlaşmış avukatları tanıyor musunuz?</p>

  <p>— Hayır. Bu tür kovuşturmalarla ilgilenmedim. Benim görevim değil. Ancak, size, işinize yarayacak bir isim verebilirim. Bir siyasi mülteci. Gülümsedi. Gerçek bir mülteci. Bir <i>"sobreviviente"</i><a href="../Text/Section0090.xhtml#Footnote0011" id="Feedback0011"><sup>[11]</sup></a> Fransa'ya gelmeden önce korkunç işkencelere maruz kalmasına rağmen hayatta kalmayı başarmış biri. Bu adam, nerede olurlarsa olsunlar işkencecileri bulmayı amaç edinmiş bir dernek kurdu.</p>

  <p>Volokine cebinden not defterini çıkardı:</p>

  <p>— Adı ne?</p>

  <p>— Peter Hansen. Bir İsveçli Enternasyonal sol... Zaten bu yüzden hâlâ hayatta. Hükümeti onu Şili hapisanelerinden çekip çıkardı.</p>

  <p>Velasco ayağa kalktı, masasının çevresinden dolandı, sonra bir çekmeceyi açtı. Gözlüklerini taktı ve deri kaplı bir ajandanın sayfalarını çevirdi. İsveçli'nin adresini, telefonunu verdi. Volokine not etti.</p>

  <p>— Son soru, dedi Kasdan. Sadece kişisel merak. Siz, bütün bunları nasıl biliyorsunuz? Sanki bu dosyalarla çok haşir neşirmiş gibi bir haliniz var...</p>

  <p>Velasco yeniden gülümsedi:</p>

  <p>— Sadece beş yıldan beri elçilikte ataşe olarak çalışıyorum. Emekliliğimde oyalanmak için onursal bir mevki. Vaktiyle sorgu yargıcıydım.</p>

  <p>—Yani siz...</p>

  <p>— Augusto Pinochet'yi kovuşturan yargıçlardan biriydim, evet. Hem de kendi topraklarında ve inanın bana çok zordu. Şili'de General'in hâlâ çok sayıda destekçisi vardı, önemli şahsiyetlerden söz ediyorum, kimse eski defterleri açmak istemiyordu.</p>

  <p>— Pinochet'yi sorguladınız mı?</p>

  <p>— Evine mahkeme celbi bile yolladım!</p>

  <p>Kasdan'ın adama olan ilgisi bir kat daha artmıştı:</p>

  <p>— Şu sorgulamalar, nasıl geçti?</p>

  <p>— Daha ziyade gülünç ve zalimce. Her şeyden önce yer değiştirmesine izin yoktu. Bu nedenle, Santiago'daki villasına onu görmeye zabıt kâtibemle birlikte gidiyordum. Sadece zili çalıyordum. Arkamdaki gazeteci ordusuyla.</p>

  <p>— Sonra?</p>

  <p>— Bana çay ikram ediyordu ve sakin sakin ellerindeki kandan söz ediyorduk.</p>

  <p>Kasdan sahneyi gözünde canlandırıyordu: "Bu ülkede haberim olmadan yaprak bile kımıldayamaz" cümlesiyle meşhur bu zorba general köşeye sıkışıyor, bu kibar aristokrata hesap veriyor...</p>

  <p>— Biliyorsunuz, diye devam etti Velasco, Pinochet herkesin düşündüğü gibi biri değildi. Her şeyi bilen, acımasız bir diktatör gibi davranmaya gayret etse de yaşlı ve saf bir adamdı. Sosyal açıdan kendisinden çok daha yüksek konumda olan ihtiraslı bir eşin sultası altındaydı. Daha otuzlu yaşlardayken, karısı onu, kendisini aldatırken suçüstü yakalamıştı. O zamandan sonra da hiç böyle kaçamaklara kalkışmadı. 1970'ten önce, Pinochet'nin tek bir hayali vardı; gümrük memuru olmak, bu onun için askerlikten daha fazla gelecek vaat eden bir şeydi.</p>

  <p>Velasco limonatasından büyükçe bir yudum aldı.</p>

  <p>— En çılgını da, diye ekledi Şilili, "Pinokyo"nun _lakaplarından biri bu– darbeye karşı olmasıydı. Korkuyordu! Beklenmedik bir biçimde kendini ülkenin başında buldu. Amerikalılar sadece kara kuvvetlerinin en eski generalini devletin tepesine getirmişlerdi, o kadar. Augusto Pinochet. Bu duruma çok sevinmişti. Tıpkı kendisine bir ülke bahşedilen zalim bir çocuk gibi. Amerikalılar artık mutlu olabilirdi; salgın bir hastalığın kökünü kazımak ister gibi sosyalistlerin üstüne çullandı. O dönemde, generaller "Yavrulamadan önce kancığı öldürmek gerekir" diyorlardı.</p>

  <p>Bunlar, Naseer'in, nerede olursa olsun "komünizm kanseri"ni ortadan kaldırmayı amaçlayan Condor Planı'yla ilgili sözlerini Kasdan'ın aklına getirdi. Bu plandan bahsetti. Velasco cevapladı:</p>

  <p>— Belki de Goetz bu konuda bir şeyler biliyordu. Belki de operasyonlara katılmıştı... Nereden bilebiliriz ki? Sırlarıyla öldü. Tabii daha önce tanıklık yapmadıysa. Avukatını bulmalısınız.</p>

  <p>Volokine adamın ajandasını geri verdi ve kendi not defterini kapattı. Diplomat ayağa kalktı ve odasının kapısını açtı. Son bir saptamada bulunurcasına konuştu:</p>

  <p>— Anlamış olmalısınız, sosyalistlerin tarafında değildim. Kesinlikle. Şili yüksek sosyetesine mensuptum ve itiraf ediyorum, tüm zenginler gibi Allende dönemi beni korkutuyordu. Malımızı mülkümüzü kaybetmekten korkuyorduk. Kendimizi Rusların kucağında bulmaktan. Ülkenin yok olmasından. Zaten ekonomik açıdan Şili uçurumun kenarındaydı. Darbe olunca hepimiz derin bir "oh" çektik. Ve askerler Santiago Stadı'nda binlerce insanı idam ettiğinde, bunları görmezden geldik, başımızı başka tarafa çevirdik. Ölüm komandoları ülkeyi kana buladığında da. Öğrenciler, işçiler, yabancılar sokaklarda kurşunlandığında da. Ülkenin yarısı zindanlarda çürürken biz eski burjuva alışkanlıklarımıza yeniden kavuşmuştuk.</p>

  <p>İki ortak, Şilili'yi evin holüne kadar takip etti. Kastilya tarzı, ferforje demirlerle süslü, bir sürü dar penceresi olan bir Güney Amerika evi.</p>

  <p>Tam kapıdan çıkarken Kasdan sordu:</p>

  <p>— Öyleyse neden Pinochet hakkında kovuşturma başlattınız?</p>

  <p>— Bir tesadüf. Dosya benim masama düştü. Yandaki masaya da gidebilirdi. O günü çok iyi hatırlıyorum... Santiago'yu bilir misiniz? Gri bir kenttir. Kurşun ve kalay rengi bir kent. Bu dosyada Tanrı'nın işaretini gördüm. Bana bir şans veriliyordu. Kayıtsızlığımın ve suç ortaklığımın günahlarını affettirmem için. Ama ne yazık ki Pinochet ceza almadan öldü ve ben, ülkenizde, limonatamı içerek hâlâ aristokratı oynuyorum...</p>

  <p>— Yine de Goetz, günahlarının bedelini ödedi. Cezası ölüm oldu.</p>

  <p>— Ölümünün, tüm bu eski hikâyelerle bağlantılı olduğunu mu düşünüyorsunuz?</p>

  <p>Kasdan onu polis ağzıyla cevapladı:</p>

  <p>— Şimdilik, henüz bu ihtimali bir kenara bırakmadık.</p>

  <p>Velasco onu başıyla onayladı. Gülümsemesiyle "Boka battınız ve ben boka batmanın ne olduğunu iyi bilirim" der gibiydi. Kapıyı açtı, eşikten içeri yağmur girdi.</p>

  <p>— İyi şanslar. Fransa'ya "ithal" olmuş işkencecilerin listesi elime geçince sizi ararım.</p>

  <p>Kasdan ve Volokine arabaya kadar koştular. Velasco'nun evi Rueil-Malmaison'da lüks konutların bulunduğu bir semtteydi. Yolun her iki yanında yüzyıllık ağaçlardan ve geniş lükstrümlerden başka bir şey görünmüyordu.</p>

  <p>Peter Hansen'in, şu siyasi mültecinin, Şilili işkenceci avcısının adresinin ve telefonlarının yazılı olduğu bloknot hâlâ Volokine'in elindeydi. Üzerinde düşünmeye gerek yoktu; bu cinayetlerin siyasi boyutunu araştırmak için önlerinde koca bir gece vardı.</p>
</body>
</html>
