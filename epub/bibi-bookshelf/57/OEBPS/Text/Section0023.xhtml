<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>19</h2>

  <p>— Bir Mac Power PC G4, diye mırıldandı Volokine, karanlığa gömülmüş dairedeki bilgisayarı görünce. Daha çok "G4" olarak bilinir. Eski bir model. Storu kapattıktan sonra makineyi açtı. Bırakalım da programları yüklesin.</p>

  <p>— Mac Intosh, senin için bir sorun yaratır mı?</p>

  <p>— Hayır. Ha PC ha Mac; benim için fark etmez. Gerçi her serserinin bir tercihi vardır. Ve bu yüzden de hiç şansları olmasa daha iyi. Ne biri ne de öteki konusunda.</p>

  <p>— Bilgisayardan bu kadar iyi anlıyor musun?</p>

  <p>Volokine kafasını salladı. Bilgisayarın ışığı alttan yüzünün hatlarını okşuyor, gözbebekleri iki sedef damlası gibi parlıyordu. Hazine bulmuş bir korsandan farksızdı.</p>

  <p>— Almanya'da Avrupa'nın en iyi hacker'ları tarafından eğitildim. Kaos Bilgisayar Kulübü çocukları.</p>

  <p>— Ne demek şimdi bu?</p>

  <p>— Bilgisayar konusunda üstün yetenekli çocuklar. Kendilerini bilişimin özgürlüğü için çalışan galaktik bir topluluk olarak tanımlıyorlar. Teknolojinin tehlikelerini topluma göstermek için bilgisayar sektörüne darbe üstüne darbe indiriyorlar. Almanya'da, birçok kez bankaların bilgisayar sistemini çökerttiler ve her seferinde de hesaplarına geçirdikleri parayı ertesi gün iade ettiler.</p>

  <p>— Onları nasıl tanıdın?</p>

  <p>— Paris ile Berlin arasında bir oğlancılık davasında, bize yardımcı oldular. Onların sayesinde pisliğin izine ulaştık. Tekrar söylüyorum. Bu sapıkların Aşil topuğu bilgisayarıdır. Makinede araştırmalarının, temaslarının, ilişkilerinin hemen hepsi vardır. İnternette fotoğrafların ve videoların izini sürmek için "peer to peer" yazılım programıyla geceler geçirdim. Siber av, sapıklara karşı çok etkili bir silahtır.</p>

  <p>Kasdan genç polisin arkasında durdu. Demode biri olduğunu hissediyordu. Goetz'ün masaüstü duvar kâğıdı bir tuz çölüydü, bembeyaz ve sonsuz. Şüphesiz bir Şili manzarasıydı.</p>

  <p>— Makineyi açmak için şifre yok, dedi Volokine. İyi bir başlangıç. Aksi takdirde perişan olmuştuk. En azından içinde ne olduğunu öğrenmek için bilgisayarı götürmek gerekirdi.</p>

  <p>Kasdan bir şey anlamıyordu. Ekranda şifreyi soran bir kutu belirmişti: Volokine onun şaşkınlığını fark etti:</p>

  <p>— Bizden istediği şifre sadece oturum açmak için. Yani Goetz'ün özel belgelerini incelemek için. Bu çok farklı. Çünkü buradaki şifreyi çözebilirim.</p>

  <p>Parkasını çıkardı, sonra klavyenin üzerinde piyano çalar gibi parmaklarını gezdirmeye başladı. Siyah elbisesi, kalın gömleği ve örme yün kravatıyla kendi dünyasının gelenek ve göreneklerini bilmeyen, özellikle de pahalı markalardan habersiz bir broker'ı andırıyordu. Daha çok, Maupassant'ın bir hikâyesinden fırlamış, bayramlıklarını giymiş genç bir köylüye benziyordu.</p>

  <p>Kasdan onu izliyordu. Emekliliğin ilk dönemlerinde internete heves duymuş, bu yeni oyuncağından başlarda büyük zevk almıştı. Ama çabuk bıkmıştı. Web dünyası bir tür bilişim fast-food'uydu, yüzeysel bir dünya. Marksistlerin söylediği gibi köleleştirici bir makine. Bugün sadece kitap ve DVD almakta interneti kullanıyordu, tıpkı eskiden Minitel'i kullandığı gibi.</p>

  <p>— Ne yapıyorsun? diye sordu Kasdan.</p>

  <p>— "Shell" moduna geçiyorum.</p>

  <p>— Fransızca konuş, lütfen.</p>

  <p>— İşletim sisteminin dili. Buna göre insan dili diğerleri gibi sadece bir yazılımdan başka bir şey değil. Fransızcayı anlıyormuş gibi görünüyor –bu yanılsamayı yaratmak için programlanmış– ama sadece rakamları ve sadece ikili rakamları algılıyor...</p>

  <p>Kasdan, telgraf harfleri gibi hızla akıp giden satırları izliyordu. Bu işaretlerin görüntüsü, bildik harflerden çok daha ince, çok daha kırılgandı. Wachowski kardeşler, bilişim dili ile Asya kaligrafisi arasındaki benzerlikten yararlanmayı bilmişti. <i>Matrix</i> filmini düşündü.</p>

  <p>— Şu anda ne durumdasın?</p>

  <p>— Bir <i>data file</i> konfigürasyonu oluşturdum. <i>Data file</i> listesine erişmek için normal <i>user'</i>ların üstünde bir tür <i>"super user"</i>.</p>

  <p>Volo bilgisayarı yeniden başlattı. Önce makinenin vızıldaması duyuldu, ardından ekranda şifre soran kutu belirdi. Bu kez Rus birkaç harf yazdı. Bilgisayar uysalca ikonların listesini ekrana döktü.</p>

  <p>— Şimdi programın kaynağına ulaşıyorum. Bilgisayarlar soyağaçları gibi işlev görür. Birbirinin içine geçmiş alt listeler linkini izlemek gerekir: sistem, uygulamalar, <i>data file'</i>lar...</p>

  <p>Çok sayıda isim kolonu belirdi.</p>

  <p>— Goetz tarafından oluşturulmuş ve hafızaya alınmış dokümanlar. Yazılar, resimler, sesler...</p>

  <p>Ekrandan büyük bir hızla çeşitli kısaltmalar, rakamlar, harfler akıyordu. Satırlar rüzgârda savrulan otlar gibi fırıl fırıl dönüyor, eğilip bükülüyordu.</p>

  <p>— Bundan ne anlıyorsun?</p>

  <p>— Anlamaya çalışmıyorum. Filtreliyorum. Bu listeleri, internetten indirdiğim bir programdan geçiriyorum. Pedofiller tarafından kullanılan anahtar kelimeleri, hatta şifreleri ayıklayan bir tür ağ.</p>

  <p>Anlaşılmaz yazılar, harfler akmaya devam ediyordu. Arada bir Volokine listenin akışını durduruyor ve bir doküman açıyordu. Ardından binlerce harf yeniden akmayı sürdürüyordu.</p>

  <p>— Bok herif, diye söylendi. Hiçbir şey yok. Bu Mac, bizim küçük Şilili müzisyenin kusursuz bir sırdaşı. E-postalar bile temiz görünüyor. Son derece ihtiyatlı, bu it herif.</p>

  <p>— Sana hatırlatırım, Wilhelm Goetz bir kurban. Kulakdavulları delinerek öldürülmüş 63 yaşında bir adam.</p>

  <p>— Ama dinlendiğini de unutmayınız. Bunu bana siz söylediniz.</p>

  <p>— Kim tarafından dinlendiği bilinmiyor. Ve niçin dinlendiği de. Senden başka Goetz'ün cinsi sapık olduğunu söyleyen yok.</p>

  <p>Volokine yeniden klavyenin tuşlarını takırdatmaya başladı:</p>

  <p>— İnternet girişlerine göz atacağım. Genellikle burası bir altın madenidir.</p>

  <p>— Goetz'ün pedofil sitelerine girdiğini varsaysak bile, sonradan bunları silip temizlemiş olamaz mı?</p>

  <p>— Elbette. Ama bir bilgisayarda hiçbir şey silinmez. Bu imkânsız bir şey, anlıyor musunuz?</p>

  <p>— Hayır.</p>

  <p>— Bu fonksiyonu <i>user'</i>lara yüklemek dolaylı olarak sistemin temeline inmeyi sağlar. Yani başlangıç koduna. Bu da yeni bir <i>hard disc</i> oluşturmayı sağlar. Oysa bu kod dünyanın en iyi korunan sırlarından biridir. Aksi takdirde, herifin teki çıkıp kendi <i>hard disc'</i>ini oluşturabilir ve böylece ortada bilişim pazarı diye bir şey kalmaz. Bir bilgisayarda her şey yüzeyde gerçekleşir. Kullanıcı bu verileri sildiğini düşünür, ama bu aslında insanın küçük belleğine verilmiş bir taviz. Algoritmalar evreninde, ikili yapıların derin katmanlarında her şey korunur. Daima.</p>

  <p>— Kaçak sitelerdeki gezintiler bile mi? Sadece bir tık süren zaman dilimi içinde gerçekleşmiyor mu?</p>

  <p>Volokine gülümsedi ve ekranı Ermeni'ye doğru çevirdi.</p>

  <p>— Her şey. Yapılan her girişte, bilgisayar geçici bir data file oluşturur. İncelenen sayfayı belleğe alır ve ekranda yeniden oluşturur. Bu şekilde kişi bir <i>server'</i>ı incelediğini sanır, ama aslında makine çoktan görüntüyü hafızaya almıştır ve incelenen de sadece bu görüntüdür.</p>

  <p>Klavyenin üzerinde biraz daha gezindi.</p>

  <p>— Bu geçici <i>data file'</i>lar, belleğin bir köşesinde arşivlenir ve her zaman incelenebilir.</p>

  <p>— Shell dili mi?</p>

  <p>— Hayır. Şimdi bilgisayarla kendi özgül alfabesiyle konuşmak lazım: ASCII koduyla. Bu başka bir düzeydir. Diğeri gibi komplike görünebilir, ama bunlar yakalanması gereken hareketler, mantıklardır. Kasdan, makineleri sorguya çekmek için onlarla kendi dillerinde konuşmak gerekir. Ve mantıklarını izlemek.</p>

  <p>Yeniden tuşların tıkırtısı duyuldu. Ekranda yeni simgeler belirdi.</p>

  <p>— Geçici <i>data file'</i>lar. Kullanım sıklığına göre sıralanıp hafızaya alınmış. Çok sık girdiğiniz siteler, listenin tepesinde yer alıyor, kullanıma hazır. Bu yeni <i>data file'</i>ları benim detektör programımın taramasına sunacağım. Belirlenmiş ve hafızaya alınmış binlerce oğlancı sitesi. Adresleri, kodları, şifreleri... Kahretsin.</p>

  <p>— Nasıl?</p>

  <p>— Hiçbir şey bulamıyorum. Ne bir gey zımbırtısı ne de bir Viagra siparişi. Bu imkânsız.</p>

  <p>— Neden imkânsız?</p>

  <p>— Hiç porno sitelerine girmediniz mi?</p>

  <p>Kasdan cevap vermedi. Belleğinde bazı site isimleri uçuşuyordu. Big Natural Tits. Big Boobies Heaven. Volokine'in gelip Mac Intosh'unu karıştırmasını istemezdi doğrusu.</p>

  <p>— Henüz son sözümü söylemedim, dedi Volo. Daha <i>inode'</i>lar<a href="../Text/Section0090.xhtml#Footnote0008" id="Feedback0008"><sup>[8]</sup></a> var.</p>

  <p>— Bu zımbırtı da ne?</p>

  <p>— Bir bilgisayar, şehir gibidir. Her <i>data file,</i> sadece tek bir adrese sahip bir evdir. Buna da <i>inode</i> denir. İnode'ların arasından dokümanların şifresini çözmeye çalışacağım. Genellikle, izleri yok etmek için, gizleyecek bir şeyleri olan herifler aynı adı taşıyan birçok doküman oluşturur. Boş dosyalar göz önünde kalırken, tehlikeli gerçek <i>data file'</i>lar belleğin derinliklerinde saklanır.</p>

  <p>Volokine klavyedeki birkaç rakama tıkladı. Yeni bir liste belirdi. Kasdan, Rus'u ikna etmeye çalışıyordu.</p>

  <p>— Volo, koro idare eden yaşlı bir adamdan söz ediyoruz. Bir bilgisayar dehasından değil...</p>

  <p>— Tekrar ediyorum: Bir pedofil son derece kuşkulu bir hayvandır. Toplum tarafından sürekli gözaltında tutulduğunu bilir. İnsanların çoğunun onlarla ilgili düşüncelerini taşaklarının kesilmesini istediklerini. Bu da onun dâhi bir bilgisayarcı olmasını gerektirir.</p>

  <p>Rakamlar, semboller akmaya devam ediyordu. Kasdan, içinden çıkılamaz, derin bir cangıla girdiği hissine kapılmıştı. Volo ise tam tersine gayet rahattı. Klavyenin tuşlarına büyük bir istekle basıyordu; büyük bir keyifle avının peşinden giden bir avcıdan farksızdı.</p>

  <p>— Kahretsin, kahretsin, kahretsin!</p>

  <p>— Bir şey yok mu?</p>

  <p>— Yok. Goetz, bu işin uzmanlarınca eğitilmiş mutlaka. Ele geçirmek imkânsız.</p>

  <p>— Biraz zorlandın, değil mi?</p>

  <p>— Oğlancılar dayanışma içindedir. Hep dirsek temasındadırlar. Bu işin uzmanı diğerlerini eğitir, onlar da başkalarını. Bana inanın, bu ibneler konusunda tecrübe sahibiyim.</p>

  <p>Eğildi ve elini çantasına soktu:</p>

  <p>— Son çare olarak geriye bir tek bu kalıyor.</p>

  <p>Volokine elinde parlamakta olan CD'yi salladı, sonra bilgisayara yerleştirdi:</p>

  <p>— Bir "undelete" programı. Bilgisayarın derin katmanlarına nüfuz eden bir tür sonda. Buna <i>low level</i> denir. Bu program, süpürme yöntemiyle makinenin her yerini tarar ve silinmiş olan her şeyi algılar. Süper hızlı bir program.</p>

  <p>Bilgisayar hâlâ bir motor gibi homurdanıyordu. Havalandırma pervanesi ise bilgisayarın patlamasını önlemek, heyecanını bastırmak istercesine çalışıyordu. Yeni listeler belirdi. Her satır bir soru işaretiyle başlıyordu:</p>

  <blockquote style="margin: 20px 0 20px 40px; border: none; padding: 0px;">
    <p>?uytéu§(876789gàn ;tnièrpuygf<br />
    ?hgdf654 ! "à) 89789789ç(‘v jhgjhv<br />
    ?kjhgfjhgdg543534345<br />
    ?iuytiuyY64565465RC<br />
    ?yutuytyutzftvcuytuyw</p>
  </blockquote>

  <p>Volokine, uyumakta olan bir canavarın özel hayatı karşısında şaşkınlığa kapılmış biri gibi fısıldadı:</p>

  <p>— Bilgisayar asla silmez. Sadece yerini yeni bilgilere bırakır. Bu alanı açmak için ilk harfini gizleyerek önceki <i>data file'</i>ı ekarte eder, o harfin yerini soru işareti alır. Başlığın devamı aynı kalır, bu da onu kolayca saptamamızı sağlar.</p>

  <p>Kasdan hâlâ, bir "?" işaretiyle başlayan satırlara bakıyordu. Bu zırvalıklardan ne elde edilebileceğini bilemiyordu, ama Rus kendinden çok emindi. Saniyeler, motorun gürültüsü eşliğinde ilerliyordu.</p>

  <p>Ermeni alçak sesle sordu:</p>

  <p>— Ne buldun?</p>

  <p>— Hâlâ aynı boktan masumiyet. Goetz, Aziz Wilhelm olmalı.</p>

  <p>— Bu mümkün değil mi? Bu adam zamanını koro çalışmaları ile ülkesine ait hatıralar arasında geçiren biri olabilir sadece. şığıyla sıradışı bir cinsel hayatı olsa bile.</p>

  <p>— Kasdan, siz benden daha yaşlısınız. İnsanın doğasını bilirsiniz. Wilhelm Goetz homoseksüeldi. Naseer onun ilk herifi değildi. Ne de tek herifi. İbneler yanmış barakalara benzer. Oysa, burada ilişki kurabileceğimiz en ufak bir iz bile yok. Bunun başka bir makine kullanması dışında bir açıklaması olamaz. Başka bir yerde.</p>

  <p>Volokine bilgisayardan CD'yi çıkardı ve derin bir nefes aldıktan sonra tükürür gibi konuştu:</p>

  <p>— Ya da Goetz teröristlerin yöntemini, insan ilişkilerini kullanıyordu. Teknoloji yok, iz de yok. Bu durumda sırlarıyla öldü demektir.</p>

  <p>Genç polis tuşlara basmayı sürdürüyordu. Kasdan onun bıraktığı izleri sildiğini düşündü.</p>

  <p>Sonunda Volokine bilgisayarı kapattı.</p>

  <p>— Pedofillere olan öfkenin sebebi ne? diye sordu Kasdan en nihayetinde.</p>

  <p>— Size anlatacağım, dedi Rus gülümseyerek. Eğer bu pislik heriflere kızıyorsam onlarla görülecek bir hesabım var demektir. Çocukluğunu berbat bir yerde geçirmiş küçük yetim...</p>

  <p>— Başına benzer bir olay gelmedi, değil mi?</p>

  <p>— Hayır. Sizi hayal kırıklığına uğrattığım için üzgünüm. Günlerimi rahiplerin yanında eğlenerek geçirmedim evet, ama asla bu tür sorunlarım da olmadı.</p>

  <p>Volokine çantasını kapattı ve ayağa kalktı.</p>

  <p>— Beni allak bullak eden travmalar. "Tecavüz", "anüs yırtılması", "fiili livata", "işkence", "enfeksiyon", "cinayet", "intihar" diye adlandırılan travmalar. Bunların hepsi Çocuk Bürosu'nun arşivlerinde kayıtlı. Benim travmalarım, hiç tanımadığım bu çocuklarla ilgili, onların iğrenç şeyler yapmaya zorlanmasıyla alakalı. Ne olduğunu bilmedikleri şeyler. Hayatlarını mahveden şeyler. Bunu onlara yapan ibnelerin izini sürmek için böyle bir olayın başımdan geçmesine gerek yok. Bu çocukları düşünmem yeterli.</p>

  <p>Kasdan tek kelime etmiyordu. Kuşkusuz onunla aynı fikirdeydi, ama tecrübelerine dayanarak içindekileri bu şekilde ortaya döken birinin her şeyi yapmaya hazır olduğunu da biliyordu.</p>

  <p>Storu açtı ve giriş kapısını gösterdi:</p>

  <p>— Gidip Naseer'i, Goetz'ün oğlanını sorgulayalım mı? Eski yöntemlerle şöyle karşılıklı konuşalım mı? Bir insanla, insanca kelimelerle ve eğer gerekirse birkaç insanca tokatla, ne dersin?</p>
</body>
</html>
