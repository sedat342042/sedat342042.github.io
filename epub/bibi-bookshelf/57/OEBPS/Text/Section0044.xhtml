<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>39</h2>

  <p>Kahvaltı artık ritüel bir değer kazanmıştı.</p>

  <p>Volokine kruvasanları getiriyordu. Kasdan da kahveyi hazırlıyordu.</p>

  <p>Ve iki ortak gecenin bilgilerini paylaşıyorlardı.</p>

  <p>Rus saat 9 civarında zili çalmıştı, Kasdan bir kez daha uyanmıştı; bu da ritüelin bir parçasıydı. Yaşlı Ermeni, hatıralarıyla birlikte, gecenin 3'ünde koltuğunda uyuyakalmıştı. Gece herhangi bir tuhaf ziyaret olmamıştı ve tarih okuması da yapamamıştı. Yaşlı bir bunak gibi uyuklamıştı. Rüya gördüğünü de hatırlamıyordu. Kara delik. Ve böylesi daha iyiydi.</p>

  <p>Sofrayı hazırlarken ve kahve makinesi çalışırken Volokine ona gecenin bir özetini yapıyordu. Gecenin en önemli olayı tamircinin, eski korist Régis Mazoyer'nin tanıklığıydı. İsim Kasdan'ın aklına bir şey getirdi. İlk gece, Wilhelm Goetz'ün evinde dinlediği, insanı allak bullak eden o sesi. Sesin sahibi çocuk, psişik bir âşık gibi acı hatıralarla doluydu sanki.</p>

  <p>Tamirci ona bir kez daha "El Ogro"dan söz etmiş ve aklına bir başka çocuk, Nicolas Jacquet gelmişti; 13 yaşında, virtüöz bir şarkıcıydı ve 1989'da Wilhelm Goetz'ün çalıştırdığı korodayken ortadan yok olmuştu.</p>

  <p>Bu tanıklıktan yola çıkarak, Volokine, yarı uyuklar bir halde bir hikâye de kurgulamıştı. Orgcu, seslerle beslenen bir tür canavar için olağanüstü şarkıcılık yetenekleri olan çocuklar buluyordu. Volo zaten bunu teyit etmişti: Tanguy Viesel ve Hugo Monestier, onlar da mükemmel bir tınıya sahip iki çocuktu.</p>

  <p>İşin daha da tuhaf yanı Volokine'in cinayetlerle ilgili teorisinde hâlâ ısrar etmesiydi:</p>

  <p>— Bu bir intikam. Çocuklar bu sisteme isyan ettiler. Onların kaçırılmasına yardımcı olan adamları birer birer öldürüyorlar. Bize kim, Peder Olivier'nin, onun da, bu çocukların kaçırılmasında parmağı olmadığını söyleyebilir? Sabah, Saint-Augustin'de kayıp olayları var mı yok mu, kontrol edeceğim ve...</p>

  <p>— Şimdilik benimle kalıyorsun.</p>

  <p>— Neden?</p>

  <p>— Kahve?</p>

  <p>— Kahve.</p>

  <p>Kasdan kahve dolu iki kupayı masaya bıraktı, sonra banyoya gitti. İlaç kutularını aldı. Depakole. Seroplex. Saat 9:30'da. İlaç alma zamanındaki bu gecikme onu rahatsız ediyordu. Zamandaki en ufak bir sapmanın ilacın etkisini azaltmasından korkuyordu. Haplarını bir bardak suyla içerken bir yandan da Volokine'i düşünüyordu: herkesin uyuşturucusu kendine göreydi.</p>

  <p>Geri döndüğünde Rus, iki kruvasanı mideye indirmişti bile.</p>

  <p>— Bana cevap vermediniz. Bugünkü plan ne?</p>

  <p>— Arnaud, albay. Sabah beni aramış. Duymadım. Bize söyleyecek bir şeyleri olduğuna eminim.</p>

  <p>Bunu söyledikten sonra, askerin numarasını tuşladı ve Volokine'in konuşmayı duyması için telefonun hoparlörüne bastı. Üç çalıştan sonra albayın boru gibi sesi duyuldu.</p>

  <p>— Benim, Kasdan. Beni aramışsın. Yeni bir şey mi var?</p>

  <p>— Evet, sayılır. Gece biraz çalıştım, araştırdım. Sert kayaya çarpmışsınız.</p>

  <p>İki ortak bakıştı. Arnaud devam etti:</p>

  <p>— Tarih dersi vermeyeceğim, ama bazı tarihleri aklınızda tutmanız gerekiyor. 1973'te askerler Şili'de yönetime el koydu. Ama Arjantin'de 66'dan, Brezilya'da 64'ten, Paraguay'da 54'ten beri iktidardaydılar. Ayrıca 73'te Bolivya'da ve 71'de Uruguay'da da yönetimi ele geçirdiler. Kısacası bu altı ülke, nerede olurlarsa olsunlar "teröristleri" ortadan kaldırmak için güçlerini birleştirmeye karar verdi. Yani muhaliflerini, saklandıkları ülkelerde, Latin Amerika veya Avrupa'da arayıp bulmak için. Buna da "ulusal güvenlik" yasası adını verdiler.</p>

  <p>Kasdan araya girdi:</p>

  <p>— Condor Planı.</p>

  <p>— Doğru. Bu ülkeler arasındaki gizli anlaşma 1975'te Santiago'da imzalandı. Masanın çevresinde, her ülkenin delegasyonu kendi baskı yöntemlerini anlattı. Düşünceler ortaktı. Eğitim seminerleri, çalışma toplantıları düzenlendi. Üniformaları içindeki o yaşlı heriflerin akıllarından geçeni düşünüyorum; yaptıklarının bedeli ödetilmeliydi.</p>

  <p>— Senden Fransız subaylar hakkında bilgi toplamanı istemiştim...</p>

  <p>— Oraya geliyorum. Yabancı bir ülkede solcuları izlemek, arayıp bulmak illegal bir operasyondu. Ve kolay değildi. Üstelik diktatörler onları sadece ortadan kaldırmak istemiyordu. Onları konuşturmak da istiyorlardı. Bu da, "kaçırma", "zorla alıkoyma", "işkence" gibi çok özel faaliyetler gerektiriyordu. Askeri diktatörlükler bu görevler için hazırlıklı değildi. Danışmanlara ihtiyaçları vardı. Uzmanlara. Doğal müttefikleri ABD akla gelebilirdi, ama tuhaf bir şekilde onlar Avrupa'yla temasa geçtiler.</p>

  <p>İşkence konusunda Latin Amerikalılar en iyiden yardım istedi; bizden. Fransa'nın bu alanda, Cezayir'de yaşadıkları çok tazeydi. Bu işbirliğinde başka sebepler de vardı. OAS'nin (Gizli Ordu Teşkilatı) eski adamları oradaydı. Latin Amerika'ya sığınmışlardı. Buenos Aires'te sürekli görev yapan bir Fransız askeri heyeti de Arjantin birliklerine danışmanlık yapıyordu. Brezilya'daki askeri ataşe General Paul Aussaresses'i saymıyorum bile. Şili'de Fransız ordusu ve DST (Ulusal Güvenlik Birimi) tarafından, 1974'ten itibaren özel eğitim verilmeye başlandı.</p>

  <p>— İşkence üzerine eğitimler mi?</p>

  <p>— Tarihi gerçeklik. Son yıllarda Fransız milletvekilleri bu skandalı gün ışığına çıkarmak için bir araştırma komisyonu kurmak istedi. Ama 2003'te reddedildi. Bir sonraki yıl, o sırada Dışişleri bakanı olan Dominique de Villepin Fransa ile Latin Amerika diktatörlükleri arasında gerçekleşmiş her türlü işbirliğini bir kez daha reddetti.</p>

  <p>— Fransız subayların isimlerine ulaşabildin mi... delegasyonda yer alan?</p>

  <p>— Üç isim buldum. Zorlukla. Dış siyasetimiz açısından parlak bir dönem değildi.</p>

  <p>Volokine not defterini çıkardı.</p>

  <p>— Dinliyorum.</p>

  <p>— Dönemin, üç albayı. Cezayir'de görev yapmış üç asker. İçlerinden birinin tüm bilgilerini sana verebilirim: Pierre Condeau-Marie, 80'li yıllarda general olmuş. 1998'den bu yana emekli. Marnes-la-Coquette yakınlarında yaşıyor.</p>

  <p>— Bana adresini ver.</p>

  <p>Arnaud denileni yaptı ve ekledi:</p>

  <p>— Onu rahatsız etmen için geçerli bir sebebin olmalı.</p>

  <p>— Üç cinayet. Sence bu yeterli değil mi?</p>

  <p>— Seni soruşturmayı yürüten sorumlu kişi olarak gösteren resmi bir kâğıt olmalı.</p>

  <p>Kasdan'ın cevabı susmak oldu. Asker bir kahkaha patlattı:</p>

  <p>— Ayağını bastığın yere dikkat et, Kasdan. Herifin kolu çok uzun! Bilmem kaç tane hükümet eskitti. Meslek hayatının son yıllarında, askeri istihbaratın önemli bir kolunu yönetiyordu. Tam bir condottiere.</p>

  <p>— Diğer ikisi?</p>

  <p>— Sadece isimleri. Ölmüş olabilirler. General François La Bruyère ve Albay Charles Py. La Bruyère eğer hâlâ yaşıyorsa 120 yaşında olmalı. Sömürgeler konusunda büyük tecrübe sahibi. Çinhindi'de bulunmuş. Sonra Cezayir, Cibuti, Yeni Kaledonya'da... Py ise, büyük bir üne sahip. Daha genç olabilir. Cezayir'de çok etkiliymiş, öyle anlaşılıyor. Onun yanında, Aussaresses animatör gibi kalır.</p>

  <p>— O ikisini biraz daha araştırabilir misin? Arşivde dosyaları vardır, değil mi?</p>

  <p>Kasdan ses tonunu yükseltmişti. Bu tür şeyler onu gereğinden fazla heyecanlandırıyordu. Arnaud sakin bir sesle onu cevapladı:</p>

  <p>— Sakin ol. Savunma Bakanlığı, bir Kim Kimdir ansiklopedisi değil. Ayrıca sana hatırlatırım, bugün 24 aralık.</p>

  <p>— Bu acil, Arnaud. Aksi takdirde seni sürekli rahatsız etmek zorunda kalacağım...</p>

  <p>— Kuşkusuz. Hiç değişmemişsin, dostum. Hep burnunun dikine gidiyorsun!</p>

  <p>Kasdan gülümsedi:</p>

  <p>— Sağ ol, Arnaud. Çok yararlı oldun.</p>

  <p>— Noel armağanı.</p>

  <p>Ermeni telefonu kapattı. Odaya sessizlik çöktü. Kasdan kahvesini bir dikişte bitirdi ve sessizliği bozdu:</p>

  <p>— Bir melek geçiyor...</p>

  <p>— Rusya'da "Bir polis doğuyor" denir.</p>

  <p>— Haklısın. Altmışlık adam ellerini birbirine vurdu. Güzel. Gidip şu generali görelim. Goetz'ün elinde, o ve meslektaşlarıyla ilgili bir şeyler olduğuna eminim. Bizim kadim ordumuzu kadınlar hamamına çevirecek bir şeyler...</p>

  <p>— Hansen'in söylediklerine bakılırsa, Goetz, Şili'nin bilinmeyen bir yerinde Almanların yanında görünmüş sadece, size hatırlatırım. Fransız uzmanların değil. Goetz ile bu hikâyedeki albaylar arasında herhangi bir bağ yok.</p>

  <p>— Ve ben de sana, polislerin bizim orgcuyu dinlemeye aldıklarını hatırlatırım. Ayrıca DSI'nin de (Ulusal Güvenlik Birimi) cinayetlerle yakından ilgilendiğini. Bu boktan olayda yine de tutarlı bir şeyler var. Düğümü bizim çözmemiz gerekiyor.</p>

  <p>Volokine kendine bir kahve daha doldurdu. Kasdan onun duş yaptığını, tıraş olduğunu ve saçlarını taradığını fark etti.</p>

  <p>— Nerede uyudun? diye sordu.</p>

  <p>— Uyumadım.</p>

  <p>— Peki, ya duş?</p>

  <p>— Bildiğim birkaç umumi banyo var.</p>

  <p>Volokine, Ermeni'nin surat ifadesini görünce, gülümsedi:</p>

  <p>— Bütün müptelalarda göçebe ruhu vardır.</p>

  <p>O esnada ev telefonu çaldı. Kasdan hiç tereddüt etmeden cihazın hoparlörüne bastı. Ortağından gizli saklı bir şeyi yoktu. Arayan Puyferrat'ydı.</p>

  <p>— Bu senin şanslı haftan olmalı. Senin için yeni bir şeyler var.</p>

  <p>— Ne gibi?</p>

  <p>— Ayakkabı izleri. Fort Rosny. Nihayet analizleri sonuçlandırdılar. Biraz zaman aldı. Çünkü sonuçlar oldukça şaşırtıcı.</p>

  <p>— İzler basket ayakkabılarına ait değil mi?</p>

  <p>— Hayır. Yani kesinlikle değil! Taban motifleri beni de yanılttı. Aslında, izleri tersten değerlendirmek gerekiyordu. Benim girinti olarak değerlendirdiğim izler gerçekte çıkıntılarmış. Krampon izleri ve...</p>

  <p>— Kahretsin, devam et. Bunlar neyin izleri?</p>

  <p>— Alman ayakkabıları. Çok eski. İkinci Dünya Savaşı'ndan kalma ayakkabılar.</p>

  <p>— Sana inanmak benim için çok güç.</p>

  <p>— Devamını bekle. Fort'daki herif bir postal tutkunu. Ve tabii tarih de. Sana, askerlerin giydikleri ayakkabılar ile savaşların sonuçları arasındaki bağlantı üzerine yaptığı konuşmanın bir örneğini yollayacağım...</p>

  <p>— Tamam, yolla.</p>

  <p>— Ok. Adama göre bunlar çok özel ayakkabılar. Yukarı Bavyera'da, Ebersberg bölgesinde savaş boyunca üretilmiş ve sadece çocuklar için. Özel çocuklar.</p>

  <p>— Yani?</p>

  <p>— Bunlar Lebensborn ayakkabıları. SS'lerin saf ırk rüyalarını gerçekleştirmek için Ari çocuklar doğurttukları, yetiştirdikleri insan haraları.</p>

  <p>Ermeni homurdandı:</p>

  <p>— Bunun bir anlamı yok.</p>

  <p>— Fort'daki teknisyen çok emin. Bizim yolladığımız izler ile kendi modellerinin izlerini karşılaştırdı. Klişeleri bana yollayacak.</p>

  <p>— Seni yeniden arayacağım. Söylediklerini düşünmem gerekiyor.</p>

  <p>— Bu işin peşini bırak, Duduk. Ailenin yanına git ve istiridye ye!</p>

  <p>— Haklısın. Yerinde bir tavsiye. Teşekkürler.</p>

  <p>Sessizlik. İki ortak onu gayet iyi anlamıştı; soruşturmaları bir kasırgadan farksızdı ve onlar da bu kasırganın tam ortasındaydı. Sona varmadan da durmanın imkânı yoktu. Ve özellikle de, kendilerine ulaşan, gitgide çılgınca bir hal alan verileri akıllıca değerlendirmenin.</p>

  <p>Kasdan yeni bir numara tuşladı, telefonun hoparlörü hâlâ açıktı.</p>

  <p>— Kimi arıyorsunuz?</p>

  <p>— Vernoux.</p>

  <p>— Vernoux Noel tatilinde değil mi?</p>

  <p>— Bir şeyi doğrulamak istiyorum.</p>

  <p>Komiserin sesi, altı çalıştan sonra mutfakta yankılandı. Ermeni'nin sesini duymaktan memnun olmamış gibiydi. Noel yemeği için alışveriş yapmakla ve çocukları için hediye almakla meşguldü.</p>

  <p>Kasdan hemen konuya girdi:</p>

  <p>— Goetz, Naseer ve Olivier cinayetlerinin soruşturmalarından elde ettiğin sonuçları bana vermeni istiyordum.</p>

  <p>— Hepsini Cinayet Masası'na verdim.</p>

  <p>— Ofisinde birer kopyaları olmalı, öyle değil mi?</p>

  <p>— Ofiste değilim. Ve 3 ocağa kadar da çalışmıyorum.</p>

  <p>— Beni iyi dinle. Bu hikâyenin senin için bitmiş olduğunu biliyorum. Ayrıca tiksinti duyduğunu da. Ama bu işin hâlâ peşinde olan iki polis var. Ben ve Volokine. Son bir yardım, bu mümkün sanırım, değil mi?</p>

  <p>— Tam olarak ne arıyorsunuz?</p>

  <p>— Olayın çocuklarla ilgili olduğuna dair bazı kanıtlar var. Yaşları 10 ila 13 arasında değişen çocuk katiller. Dört günde üç cinayet işlendi. Farklı saatlerde, farklı mahallelerde, ama Paris'in göbeğinde. Kimsenin hiçbir şey görmemiş olması imkânsız. Dolaylı da olsa, bize bir ayrıntı, bir ipucu verecek, cinayet mahallerinde çocukların varlığını ima edecek bir tanık olmalı.</p>

  <p>Telefonun ucunda bir sessizlik oldu. Kasdan, kalın kaşlı komiseri, kollarında oyuncaklarla hayal ediyordu. Ermeni ise ona, soğukkanlı bir şekilde yetişkinleri öldüren çocuklardan söz ediyordu.</p>

  <p>— Sanırım böyle bir şeyi hatırlıyorum, dedi sonunda Vernoux. İpe sapa gelmez bir ayrıntı. Fazla dikkatimi çekmemiş birkaç satır, ama... Sustu. Nefesi hoparlörde yankılanıyordu. İzin verin Emniyet'le temasa geçeyim. Birazdan sizi arayacağım.</p>

  <p>Kasdan telefonu kapattı. Volokine kruvasan tabağına baktı. Boştu. Ermeni ayağa kalktı. Dolabı açtı. Ermenistan'dan gelmiş bisküvilerle dolu bir torba çıkardı. Rus'un önüne koydu. Volo elini torbaya daldırdı ve tek kelime etmeden tıkınmaya başladı.</p>

  <p>Telefon çaldı. Kasdan ilk çalışın ardından telefonu açtı:</p>

  <p>— Bununla ilgili bir şeyler okuduğumu biliyordum, dedi Vernoux. Dün akşam, Saint-Augustin çevresinde yaptıkları soruşturma çerçevesinde, benim altıncı ekip bana saçma sapan bir tanık ifadesinden söz etti. Çok yaşlı bir adam. Ama gerçekten çok yaşlı, çocuklar... En az 90 yaşında. Monceau mahallesinin yukarısında oturuyor, Saint-Augustin Kilisesi'nin beş yüz metre ilerisinde.</p>

  <p>— Ne görmüş?</p>

  <p>— İfade tutanağına göre, akşam yemeğini hazırlıyormuş, sokağa bakan pencere açıkmış. Saat henüz 16:00, tipe bak!</p>

  <p>— Devam et.</p>

  <p>— Ona göre çocuklar bir kostümlü baloya gidiyorlarmış.</p>

  <p>— Yani?</p>

  <p>— Üzerlerinde Bavyera kostümleri varmış. Kısa pantolon, büyük ayakkabılar, yeşil renkli küçük bir fötr şapka. İhtiyar kostümü hemen tanımış, çünkü son savaşta üç yıl Bavyera'daki bir çiftlikte kalmış. Vernoux bir kahkaha attı. Üstelik "her yer cücelerle kaplıymış"!</p>

  <p>Kasdan gülmüyordu.</p>

  <p>— Kaç kişi olduklarını söylemiş mi?</p>

  <p>— Üç veya dört. Tam olarak bilemiyor. Bana sorarsan herif bunağın teki.</p>

  <p>— Neyle gitmişler?</p>

  <p>— Siyah bir 4x4.</p>

  <p>— Sağ ol, Vernoux. Bana ifade tutanağını e-postayla yollayabilir misin?</p>

  <p>— Benim çocuklara söylerim, yollarlar. Ama biliyorsun, bugün öğlenden itibaren her yer kapalı.</p>

  <p>— Biliyorum. İyi Noeller.</p>

  <p>— İyi şanslar.</p>

  <p>Kasdan hattı kapatmak için bir düğmeye bastı. İki ortak bakıştı. Gözlerinin önünde canlanan aynı tablo hakkında konuşma gereği bile duymuyorlardı. Yeşil şapkaları, kısa pantolonları, Alman ayakkabılarıyla, doğaüstü yaratıklar gibi Paris'te dolaşan çocuklar. Şu veya bu şekilde, İsa'nın Tacı'ndaki ağaç dalını kullanan çocuklar.</p>

  <p>Hayır, ulaştıkları aynı sonucu karşılaştırmak için konuşmalarına gerek yoktu.</p>

  <p>Ölüm melekleriyle konuşacak şeyleri vardı.</p>

  <p>Ve bu melekler naziydi.</p>
</body>
</html>
