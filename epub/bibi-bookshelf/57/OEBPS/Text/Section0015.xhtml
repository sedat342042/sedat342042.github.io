<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>11</h2>

  <blockquote style="margin: 20px 0 20px 40px; border: none; padding: 0px;">
    <p>Pinochet Dosyası.</p>

    <p>Diktatörlerin serveti.</p>

    <p>Eşine rastlanmayacak bir otoriter demokrasi.</p>

    <p>Pinochet İspanyol adaletinin karşısında.</p>

    <p>Cezasız kalan 20 yıl.</p>

    <p>Condor: Gölge proje...</p>
  </blockquote>

  <p>Kitapçıda Şili'yi ve siyasi çalkantılarını anlatan üç raf dolusu kitap vardı. İki raf sadece Pinochet ve diktatörlük dönemiyle ilgiliydi. Kasdan, en ilginç kitapları seçti, raf merdiveninden aşağı atladı, sonra zemin kata çıkmak için basamaklara yöneldi.</p>

  <p>Des Écoles Sokağı 16 numaradaki L'Harmattan'ın, yani en sevdiği kitapçının bodrum katındaydı. Önceliğin Afrika kitaplarına verildiği, duvarlarının tamamen kitaplarla kaplı olduğu, sanki tuğla yerine kitaplardan inşa edilmiş bir kitabevi. Eserlerin durduğu duvarlar o denli yüksekti ki, raflara erişebilmesi için her müşteriye bir merdiven veriliyordu.</p>

  <p>Kasdan kitapların parasını –pahalıydı– ödedi, cebindeki kuruşun hesabını yaptığı o mutlu dönemleri özlemle andı. Dükkândan çıkınca ciğerlerini havayla doldurdu. Kitabevinin yer aldığı Des Écoles Sokağı'nın ucu,Quartier Latin binalarından kurtulmak istercesine başka bölgelere, bir geminin pruvası gibi uzanan Hamm Piyanoları mağazasına ve Action Sinema Salonları'nın bulunduğu Monge Sokağı'na açılıyordu</p>

  <p>Kasdan cep telefonunu kontrol etti. Saygıdeğer Papaz Sarkis'ten bir mesaj vardı. Bir tuşa basarak onu geri aradı.</p>

  <p>— Ne oldu?</p>

  <p>— Başka bir polis beni görmeye geldi.</p>

  <p>— Cinayet Masası'ndan mı?</p>

  <p>— Hayır. Bir şey "bürosu". İçinde "Çocuk" kelimesi geçiyordu galiba.</p>

  <p>— BPM. Çocukları Koruma Bürosu.</p>

  <p>— Tamam, o.</p>

  <p>Kasdan yüzünü buruşturdu. Puyferrat'nın, basket ayakkabısı izinden söz ettiği raporu, Vernoux'nun eline saat 9 sularında ulaşmış olmalıydı. Şu an saat 11:00'di. Bu durumda komiser, küçük koristlerin derhal sorguya alınmaları için vakit geçirmeden BPM'yle temasa mı geçmişti? Garip. Vernoux'nun başka bir birimi olaya dahil etmesi yararına olmazdı.</p>

  <p>— Şu polis, nasıl biriydi?</p>

  <p>— Tuhaf.</p>

  <p>— Yani?</p>

  <p>— Genç. Pis görünümlü. Hafif sakallı. Oldukça yakışıklı. Daha çok rock'çı havasına sahip bir tip. Org bile çaldı.</p>

  <p>— Nasıl?</p>

  <p>— Yemin ederim. Beni beklerken, balkona çıkmış. Orada hâlâ polis bandı duruyor. Altından geçmiş ve klavyenin karşısına oturmuş. Orgu çalıştırmış, yanına gittiğimde 70'li yılların bir parçasını çalıyordu.</p>

  <p>Sarkis, boğuk sesiyle birkaç nota mırıldandı. Kasdan parçayı hemen tanıdı:</p>

  <p>— Doors grubu, <i>Light my fire.</i></p>

  <p>— Evet, belki.</p>

  <p>Kasdan bu polisi gözünde canlandırmaya çalışıyordu. Fazla bakımlı olmayan genç bir adam, paldır küldür suç mahalline giriyor ve "onun" kilisesinde Doors'un bir parçasını çalıyordu. Aslında pek de bayağı bir davranış değildi bu.</p>

  <p>— Sana adını söyledi mi?</p>

  <p>— Evet. Not ettim... Cédric Volokine.</p>

  <p>— Tanımıyorum. Peki, kimliğini gösterdi mi?</p>

  <p>— Evet. Sorun yok.</p>

  <p>— Tam olarak ne sordu?</p>

  <p>— Cesedin bulunduğu saati, pozisyonunu, kan izlerini... Ama özellikle çocukları sorgulamak istiyordu. Senin gibi. "Converse" ayakkabılı çocukları.</p>

  <p>Hiç şüphesi yoktu: Vernaux her şeyi açık etmişti. Ama neden? Çocukları bizzat sorgulayamayacağını mı düşünmüştü?</p>

  <p>— Ne olduğunu öğreneceğim, diye kestirip attı Kasdan. Bunun dışında yeni bir şey var mı?</p>

  <p>— Şu dünkü polis, Vernoux, telefon etti. O da çocukları sorgulamak istiyor. Siz hepiniz böyle...</p>

  <p>Oturmayan bir şeyler vardı. Eğer Vernoux da çocukları dinlemek istiyorsa, şu rock'çı polis başka bir sebeple gelmiş olmalıydı. Peki, olaydan nasıl haberi olmuştu?</p>

  <p>— Vernoux'ya çocukları sorguladığımı söyledin mi?</p>

  <p>— Mecbur kaldım, Lionel.</p>

  <p>— Nasıl tepki verdi?</p>

  <p>— Senin için aptal ihtiyar, dedi.</p>

  <p>— Seni sonra ararım. Kafana takma.</p>

  <p>Kasdan arabasına doğru yürüdü. Şoför koltuğuna oturup kapıyı kapattıktan sonra DPJ komiserinin numarasını tuşladı. Komiser onun konuşmasına fırsat vermedi:</p>

  <p>— Bu kepazelik de nedir? Ne yaptığınızı sanıyorsunuz, Tanrı aşkına?</p>

  <p>— Araştırma yapıyorum. Hepsi bu.</p>

  <p>— Neyin adına? Kimin namına?</p>

  <p>— O kilise benim kilisem.</p>

  <p>— Beni dinleyin. Eğer bir kez daha yoluma çıkarsanız, bana inanın, sizi içeri tıkarım. Belki bu sizi biraz sakinleştirir.</p>

  <p>— Anlıyorum.</p>

  <p>— Hiçbir şey anlamıyorsunuz, ama yemin ediyorum bunu yaparım!</p>

  <p>Kısa bir sessizliğin ardından, Vernoux yeniden konuştu, daha sakin bir ses tonuyla:</p>

  <p>— Çocuklar size bir şey söyledi mi?</p>

  <p>— Hayır.</p>

  <p>— Kahretsin. Ne boktan bir durum. Soruşturmamın içine ettiniz.</p>

  <p>— Sakin ol. Yolunda gitmeyen bir şeyler var. Evet, psikologların şahı değilim ve tıkır tıkır itiraflar da beklemiyordum. Ama en azından bir ipucu, bir işaret yakalayabileceğimi umuyordum. Cinayete tanık olmuş çocukta bir şaşkınlık, bir heyecan gibi.</p>

  <p>— İçlerinde şaşkın olan yok muydu?</p>

  <p>— Hayır. Bunun bir başka açıklaması olmalı. Peki, sen soruşturmada ne durumdasın?</p>

  <p>— İmzalı rapor mu istiyorsun? Size söyleyecek bir şeyim yok. Ve sakın davama bulaşmayın! Yeniden sinirlenmişti. En ufak bir yetkiniz olmadan bu çocukları nasıl sorgularsınız? Bu kadar rahat nasıl davranabilirsiniz?</p>

  <p>Kasdan cevap vermedi. Her cümlede sesindeki titreşimin azalmasını bekliyordu. Ve tabii, onunla birlikte sinirinin de. Sonunda dayamadı ve sordu:</p>

  <p>— Son bir ayrıntı: BPM'yle temasa geçtin mi?</p>

  <p>— BPM mi? Neden böyle bir şey yapayım ki?</p>

  <p>Kasdan soruya cevap vermek yerine, ses tonunu değiştirdi:</p>

  <p>— Beni dinle. Benden hoşlanmadığını biliyorum. Benim gibi modası geçmiş yaşlı bir polis eskisine ihtiyacın olmadığını düşünüyor olabilirsin. Ama bir şeyi unutma: Bu davada sonuca gitmek için sadece bir haftan var.</p>

  <p>— Bir hafta mı?</p>

  <p>— Evet. Meşhur suç süresi. Sonra yeni bir yargıç atanır ve sayaçlar sıfırlanır. En ufak bir arama için izin almak zorunda kalırsın. Şimdilik geminin tek efendisi sensin.</p>

  <p>Vernoux sustu. Yasayı biliyordu. Bir cesedin bulunması, savcının görevlendirdiği birime sekiz gün boyunca tam yetki veriyordu. Soruşturmayı yürüten polisler herhangi bir yargıç iznine ihtiyaç duymuyordu. Arama, dinleme, gözaltına alma; her şey mümkündü.</p>

  <p>— Ama eğer yardıma ihtiyacın olursa, dedi Kasdan. Cinayet Ermenilere ait bir kilisede işlendi. Ve başka bir topluluğu da ilgilendiriyor: Şilililer. Benim gibi yaşlı bir göçmen sana bazı tüyolar verebilir. Tabii, sonuçta parsayı yine sen toplarsın.</p>

  <p>— Sizinle ilgili araştırma yaptım, dedi Vernoux. Önemli icraatları olan bir polismişsiniz.</p>

  <p>— Geçmiş zaman. Önemli olan bugün. Çevreyi soruşturdunuz mu?</p>

  <p>— Tüm mahalleyi sorguladık, evet. Kimse bir şey görmemiş. Goujon Sokağı'nın bir çölden farkı yok.</p>

  <p>— Ya otopsi?</p>

  <p>Vernoux ona, zaten bildiği şeyleri anlattı. Ama böylece genç komiserin samimiyetini sınama imkânı buldu. Yamuk biri değildi. Daha çok, çabuk sinirlenen genç bir adamdı.</p>

  <p>— Senin varsayımın ne? diye sordu.</p>

  <p>— Siyasi bir yönü olduğunu düşünüyorum. Şili'deki Goetz'ün kim olduğunu bulmaya çalışıyorum.</p>

  <p>— Elçiliği aradın mı?</p>

  <p>— Evet. Bana bu konuda bilgi verebilecek tek kişi Velasco adlı bir herifmiş, o da iki günlüğüne Paris dışına çıkmış. Ve Paris'te Şili'yle irtibatı sağlayacak başka görevli de yok. Arjantin Elçiliği'yle temas kurdum, bilmiyorlar. Ayrıca DRI'yi (Uluslararası İlişkiler Bölümü) ve INTERPOL'ü de aradım. Herhangi bir uluslararası tutuklama kararı var mı bilmek istiyorum.</p>

  <p>— Goetz için mi?</p>

  <p>— Neden Goetz için olsun? Hayır. Bu işte, Şili'ye öfkeli, eski rejim artığı katillerin, işkencecilerin parmağı olabilir diye düşünüyorum. BRNF'yle de temasa geçtim. Beni hemen bilgilendirdiler. Kayıtlarında hiç Şilili yok. Her ihtimale karşı Goetz'ün parmak izlerini uluslararası veri tabanından araştırtıyorum. Yani... Goetz başka biri de olabilir. Yarın sonuçları alacağım.</p>

  <p>— İyi iş çıkarmışsın. Başka?</p>

  <p>— Bu tip başka cinayetler var mı saptamak için SALVAC üzerinde araştırma yaptım. Fransa'da veya Avrupa'da. Yani, kulak zarlarının patlatılmasıyla işlenen cinayetler demek istiyorum.</p>

  <p>Cinayete Eşlik Eden Şiddeti Analiz Sistemi (SALVAC) Fransız toprakları üzerinde meydana gelmiş cinayetlerin dökümünün yer aldığı yeni bir bilgisayar sistemiydi. Kasdan, Amerikalıların VICAP'ının benzeri olan bu sistemi duymuştu. En basit ifadesiyle, Vernoux coşmuştu.</p>

  <p>— Ya siz?</p>

  <p>Kasdan kontak anahtarını çevirdi ve hareket etti:</p>

  <p>— Ben mi? Daha yeni uyandım, diye yalan söyledi.</p>

  <p>— Ne yapacaksınız?</p>

  <p>— Jogging. Sonra bizim kilisenin arşivinde eşeleneceğim. Kim bilir, belki de bizim Ermenilerin içinde bir sabıkalı...</p>

  <p>— Dalga geçmeyin, Kasdan. Eğer yoluma çıkarsanız, ben...</p>

  <p>— Anladım. Ama biraz sevimli olun ve beni habersiz bırakmayın.</p>

  <p>Telefonu kapattı. Bütün bu konuşmalar boşa gitmişti. Güven tesis olmamıştı ve bu aptal oyunda, herkesin kendi hesabına çalışacağını tahmin etmek zor değildi. Yine de Kasdan bir işbirliğinin gelişeceğini hissediyordu.</p>

  <p><br /></p>

  <p>Kasdan, Fossés-Saint-Bernard Sokağı'ndan Jussieu Fakültesi boyunca inerken Saint-Jean-Baptiste Kilisesi'ne gelip org çalan şu hırpani kılıklı polisi düşündü. Onun kiliseye gelmesinin tek sebebi olabilirdi: İçişleri Bakanlığı. Önemli her vaka için Beauvau Meydanı'ndaki İçişleri Bakanlığı dikkatine bir rapor yazılıyordu. Buna "teleks" adı verilirdi. Vernoux da, dün akşam kendi raporunu yollamış olmalıydı. Şu veya bu şekilde, Volokine de oraya yollanan vakalardan haberdar olmuştu. Ona kim bilgi veriyordu? Bu birim günün 24 saati vardiya usulü çalışan birkaç kadından oluşuyordu.</p>

  <p>Kasdan, orada görev yapan kadın polislerden birinin şu asi polise abayı yakmış olabileceğini düşündü. Sarkis bile genç adamın yakışıklılığını fark etmişti. Ama Volokine ayakkabı izini nasıl öğrenmişti?</p>

  <p>Kasdan, Puyferrat'yı yeniden aradı. Teknisyen hemen tepki gösterdi:</p>

  <p>— Kahretsin, Kasdan, insanı bunaltıyorsun, ben...</p>

  <p>— Bu sabah, Goetz vakasıyla ilgili olarak BPM'den bir polis seni aradı mı?</p>

  <p>— Senin telefonundan hemen sonra, evet. Saat 9 bile değildi.</p>

  <p>Tüyleri ürperdi. Genç polisin hızını, elektriğini hissedebiliyordu.</p>

  <p>— Ona ayakkabı izinden bahsettin mi?</p>

  <p>— Bilmiyorum... Sanırım, evet. Ama zaten haberi vardı, değil mi? Kendisi de bana çocuklardan söz etti...</p>

  <p>Bir yanıltmaca. Volokine cinayetin izini sürmek için sadece Polis Adli Kayıt Müdürlüğü'nü aramıştı. Korodaki çocukları yem olarak kullanmış, Puyferrat da onun Converse konusunu bildiğini sanmıştı. Ve en önemli ipucunu yumurtlayıvermişti.</p>

  <p>— Bundan nasıl haberdar olduğunu hiç kendine sormadın mı? diye homurdandı Kasdan. Daha raporunu Vernoux'ya bile vermemiştin.</p>

  <p>— Doğru, tüh, bunu düşünemedim. Önemli mi?</p>

  <p>— Boş ver. Analiz sonuçlarını alır almaz beni ara.</p>

  <p>Kasdan saatine baktı: 11:00'di. Üzerinden metro hattının geçtiği Quai d'Austerlitz'in sonuna ulaşıyordu. Solda, Sen Nehri'nin diğer tarafında, Bercy Spor Sarayı'nın düz çatılı devasa piramidi yükseliyordu. Kasdan o yöne döndü. Artık, Trousseau'ya, KBB uzmanını görmeye gitmenin zamanı gelmişti. Muhtemelen Wilhelm Goetz'ün kulak analizleri eline ulaşmıştı.</p>
</body>
</html>
