<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>68</h2>

  <blockquote style="margin: 20px 0 20px 40px; border: none; padding: 0px;">
    <p>Victor Amiot<br />
    Paul Baboukchem<br />
    Thomas Bonnani<br />
    Florian Brey<br />
    Emmanuel Cantin<br />
    Julien Charvet<br />
    France Dubois<br />
    Raphaël Gaillon<br />
    Antony Kuzma<br />
    Mathieu Leclerc<br />
    Maxime Moinet<br />
    Lucas Pelovski<br />
    Guillaume Pierrat<br />
    Bertrand Plance<br />
    Théo Rabol<br />
    Loïc Shricke<br />
    Jacques-Marie Tys<br />
    Cédric Volokine<br />
    Louis Werner<br />
    Dylan Zimbeaux</p>
  </blockquote>

  <p>Hızla bir göz atması yeterli olmuştu.</p>

  <p>Şaşırtıcı bir benzerlik.</p>

  <p>Liste, Asunción korosunun Saint-Sauver'de 1989'da verdiği ilk konsere aitti. Kasdan "hayır" dercesine kafasını salladı. Bu imkânsızdı. Çok çılgıncaydı. Çok şaşırtıcıydı. Tek kelimeyle, "çok"tu.</p>

  <p>Kasdan bu listedeki bir ismi tanıyordu.</p>

  <p>Bu karşılaşmayı beklediği en son isimdi: <i>Cédric Volokine.</i></p>

  <p>Volo, 11 yaşındayken bu uğursuz koroda şarkı söylemişti!</p>

  <p>Nefesini tutarak ve düşüncelerine hâkim olmaya çalışarak, Kasdan titreyen parmaklarının arasında uzun kâğıt şeridi buruşturarak diğer listeleri de kontrol etti.</p>

  <p>1990.</p>

  <p><i>Cédric Volokine.</i></p>

  <p>1991.</p>

  <p>Cédric Volokine adı yoktu.</p>

  <p>Demek ki oğlan iki yıl boyunca tarikatta kalmıştı. En az. Sonra ayrılmıştı. Kasdan ciğerlerine sıkışan havayı dışarı bıraktı ve bir sandalyeye çöktü. İnsan ruhu bu kadar gerçeği birden özümseyemezdi. Kasdan gözlerini listeden ayırmadan, elini yakan bu kâğıt üzerindeki isimden hareketle olaylarla yeniden bütünleşmeye çalıştı.</p>

  <p>Belirli bir sıra içinde.</p>

  <p>İlk başta Kasdan genç polis hakkında bir soruşturma yapmıştı. Greschi, Çocuk Koruma Bürosu'nun patronu, Volo'nun çocukluğunda bir travma yaşadığına inanıyordu. Onu çocuklara karşı işlenen suçlara duyarlı kılan bir şok. Birlikte geçirdikleri günler boyunca, Kasdan da bu inancı hep korumuştu. Volo'nun pedofillerle ve daha genel olarak da çocuklara kötülük yapanlarla görülecek bir hesabı vardı.</p>

  <p>Artık travmanın sebebi belliydi.</p>

  <p>Koloni'de geçirilmiş iki yıl.</p>

  <p>Çocuğa ne yapmışlardı? Cédric, 10 yaşındayken hangi acılara, hangi işkencelere maruz kalmıştı? Cevabı yoktu. Kasdan ikinci soruya geçti: Çocuk Asunción'a nasıl gitmişti? Hep soruşturmasının başına dönüyordu, Volo, Épinay-sur-Seine'deki kimsesiz çocuklar yuvasında görevli bir kadından bahsetmişti. Kadın, ona Cédric'in büyükbabasının, çocuk onlu yaşlarındayken torununun velayetini aldığını ifade etmişti. Hatta, pislik ihtiyarın bunu, devletten birkaç kuruş yardım parası alabilmek umuduyla yaptığını da eklemişti.</p>

  <p>Tabii başka bir olasılık daha vardı.</p>

  <p>Koloni'nin adamları, küçük şarkıcılar ararken, Cédric'i ve onun olağanüstü sesini fark etmişti. Büyükbabayla temasa geçmişler ve ona bir anlaşma önermişlerdi. Çocuğa karşılık para. Ve yaşlı Rus da torununu tarikata satmıştı. Çocuk iki yıl cehennemde yaşamıştı. Topluluğun kurallarına uymuştu. Koroda şarkı söylemişti. Sonra onu serbest bırakmışlardı. Sesinin değişmesinden sonra. Ya da kaçmıştı. Milosz gibi.</p>

  <p>Ama burada yerine oturmayan bir şey vardı. Kuşkusuz soruşturma boyunca Volokine'in bu tarikattan haberi yoktu. Rus, ya çok iyi bir oyuncuydu ya da yaşadığı bir şok yüzünden hafızasını kaybetmişti. Kasdan ikinci şık üzerinde duruyordu. Çocuk, yaşadığı travma sebebiyle Asunción'u hatırlamıyordu, ama yaşadıkları onu bilinçsiz bir şekilde şiddet gören çocukları korumaya yöneltmişti. Ve ayrıca onu eroin müptelası yapmıştı.</p>

  <p>Kasdan listeyi buruşturdu. Sadece Volokine'i değil onun sıkıntı içindeki ruhunu da bu arı kovanından kurtarmaya ant içti. Soruşturma sonuçlanınca, Rus, tıpkı kendisi gibi saplantılarından kurtulacak, özgürleşecekti.</p>

  <p>Bu düşünceyle birlikte paniğe kapıldı.</p>

  <p>Şimdi durumun vahametini daha iyi anlıyordu. Sadece Volokine aslanın ağzına atlamakla kalmıyordu, aslanın ağzı da onu tanıyacaktı! Rus tamamen hafızasını mı kaybetmişti? Yoksa her şeyi bile bile, eski işkencecilerinin onu tanıma riskini göze alarak mı böyle bir karar almıştı? Onu öldürmüş olanlardan tek başına intikam almaya mı karar vermişti?</p>

  <p>Mesajında, çocuk "Ben içeride olacağım. Yapılması gerekeni yapmak için" diye yazmıştı. Bir başka olasılık daha ortaya çıkmıştı. Şu veya bu şekilde, soruşturma sırasında çocuk hafızasına yeniden kavuşmuş olabilirdi. Belki de önceki gece eroin kullanmasının sebebi buydu. Ya da tam tersine, eroin enjekte etmesi hafızasını yerine getirmişti... Ama her halükârda, Volokine, şimdi hesabı kapatmak istiyordu.</p>

  <p>Ermeni buruşuk kâğıdı cebine tıktı, sonra hole geldi, çantasını yerden aldı.</p>

  <p>Kapıyı açtı ve olduğu yerde kaldı.</p>

  <p>Eşikte üç adam duruyordu.</p>

  <p>İçlerinden sadece birini tanıyordu: Marchelier.</p>

  <p>Namı diğer: "Marşpiye."</p>

  <p>Deri ceketli diğer iki adam iki yanında duruyordu.</p>

  <p>Trionun katillere has bir görünümü vardı. Silahları ceketlerinin altından belli olan üç silahşör. Korkutucu bir havaya sahip olsalar da Kasdan'ı etkilemiyordu kuşkusuz. Kısa bir tereddütten sonra içinde bulunduğu ironiyi kavradı. Bu üç soytarı sabah sabah hesap sormaya gelmişti ve onu geciktireceklerdi.</p>

  <p>— Kötü görünüyorsun, Duduk, dedi Marchelier. Uyuşturucuyu bırakman gerekiyor.</p>

  <p>— Ne istiyorsunuz?</p>

  <p>— Bizi içeri almayacak mısın?</p>

  <p>— Fazla zamanım yok.</p>

  <p>Cinayet Masası polisi Kasdan'ın çantasına baktı:</p>

  <p>— Seyahate mi çıkıyorsun?</p>

  <p>— Noel tatili. Ne demek olduğunu biliyorsun, değil mi?</p>

  <p>— Hayır.</p>

  <p>Marchelier, elleri ceplerinde, öne doğru bir adım attı.</p>

  <p>— Size zamanım olmadığını söyledim! dedi Kasdan.</p>

  <p>Marchelier sırıtarak kafasını salladı. Dar bir suratı vardı. Yüz hatları, minimum bir alanda maksimum bir düşmanlık sergilemek istercesine kasılmıştı.</p>

  <p>— Zaman, bir iyi niyet meselesi. İstenirse, yaratılabilir.</p>

  <p>Üç adam bütün koridoru doldurmuştu. Marchelier sağa baktı:</p>

  <p>— Rains. Ulusal Güvenlik'ten.</p>

  <p>Sonra sola:</p>

  <p>— Simoni. Merkezi Haberalma'dan.</p>

  <p>Sessizlik. Marchelier yeniden söze girdi:</p>

  <p>— Şu kahve, bize ikram edecek misin, etmeyecek misin?</p>

  <p>Kasdan, heriflerin içeri girmesi için geri çekildi.</p>

  <p><i>Onları başından savacak, sonra yola çıkacaktı.</i></p>
</body>
</html>
