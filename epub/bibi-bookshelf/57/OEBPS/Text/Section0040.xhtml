<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>35</h2>

  <p>— Arnaud? Benim. Kasdan.</p>

  <p>— Beni Noel için mi aradın?</p>

  <p>— Hayır. Bir bilgi istiyordum.</p>

  <p>— Dükkânı kapattık, dostum. Haberin yok mu?</p>

  <p>— 70'li yıllarda, işkence eğitimi vermek için Şili'ye giden Fransız eğitmenler, bu sana bir şey ifade ediyor mu?</p>

  <p>— Hayır.</p>

  <p>Jean-Pierre Arnaud'nun sesi arabanın içinde çınlıyordu. Volokine sessizce dinliyordu; tıkız bir uyuşturucu parçasını yakmakla meşguldü. Yüzü alevin ışığında parlıyordu. Hansen'in söylediklerinden etkilenmiş görünüyordu, oysa ne Naseer'in ne de Peder Olivier'in ölümleri onu etkilemişti.</p>

  <p>— Bir kontrol edebilir misin? diye devam etti Kasdan.</p>

  <p>— Sekiz yıl önce emekli oldum. Tıpkı senin gibi. Noel'e iki gün var ve çocuklarımın evindeyim. Durum bu yaşlı dostum. Ne sen ne de ben bu konuda bir şey yapabiliriz.</p>

  <p>Jean-Pierre Arnaud 80'li yıllarda askeri istihbarat servisinde çalışmış 3. RPIMA'da bir albaydı ve mesleki kariyerini silah eğitmeni olarak tamamlamıştı. Kasdan da onu bu dönemde tanımıştı. Otomatik ve yarı otomatik silah üreticilerinin düzenlediği seminer ve kurslara birlikte katılıyorlardı.</p>

  <p>— Bilgi toplayabilir misin? diye üsteledi Kasdan. Meslektaşları arasan. Bu Fransız uzmanların isimlerini öğrenebilir misin?</p>

  <p>— Bu eski bir hikâye. Hepsi ölmüş olabilir.</p>

  <p>— Ama biz, biz hayattayız.</p>

  <p>Arnaud bir kahkaha patlattı:</p>

  <p>— Haklısın. Ne yapabilirim bakacağım. Ama Noel'den sonra.</p>

  <p>— Hayır. Bu acil!</p>

  <p>— İyi, iyi tamam. Kasdan karikatür gibi adamsın.</p>

  <p>— Ağacı sallayabilirsin, değil mi?</p>

  <p>— Seni yarın ararım.</p>

  <p>— Teşekkür ederim, ben...</p>

  <p>— Bana borçlandın, sakın unutma.</p>

  <p>— Kesinlikle.</p>

  <p>Albay kahkahalar atarak telefonu kapattı. Kasdan'ın tutumu onu hem eğlendirmiş hem de üzmüştü, yaşlı emekli hâlâ görevdeki bir polis gibi davranıyordu.</p>

  <p>Volokine mırıldandı:</p>

  <p>— Bu gece arabanızı alabilir miyim?</p>

  <p>Kasdan cevap vermeden ona baktı. Rus cointini yakmıştı. Sırıtarak ekledi:</p>

  <p>— Anladım, Volvonuzu çok seviyorsunuz.</p>

  <p>— Arabanın canı cehenneme. Neden istiyorsun?</p>

  <p>— Bazı şeyleri doğrulamak istiyorum.</p>

  <p>— Hangi şeyleri?</p>

  <p>— Çocukları biraz daha eşelemek istiyorum. Ve sesleri de tabii. "El Ogro": bunun önemli bir unsur olduğundan eminim. Şilili 20 yıldan beri Paris'te çalışıyordu. Onun yönetiminde çalışmış bütün şarkıcıları bulmak istiyorum. Hatta yaşlıları bile. Özellikle de çok yaşlıları. Hatırlayacaklardır. Ve benimle konuşacaklar.</p>

  <p>Kasdan kontak anahtarını çevirdi:</p>

  <p>— Yapacak daha önemli şeyler var. Şu siyasi olayları biraz daha kurcalamak gerek. Şu ya da bu şekilde, geçmişi Goetz'ün yakasına yapıştı.</p>

  <p>— Her şey birbiriyle bağlantılı. Çocuk katiller. Mezmurlar. Şili cuntası. Kendileri de birer suçlu olan üç kurban. İşlerimi halledebilmem için bana yarın sabaha kadar izin verin. Sonra, o dönemki Fransa ile Şili'nin ne dolaplar çevirdiğiyle ilgileneceğiz. Söz.</p>

  <p>Kasdan Chapelle Sokağı'na saptı, havai metro hattına doğru ilerledi.</p>

  <p>— Tamam, dedi bıkkın bir sesle. Ben dinleneceğim; seni davayla baş başa bırakıyorum. Ama çok dikkatli ol, anlaşıldı mı? Yarın sabah saat 8'de yeniden işe koyuluyoruz. Noel bizden yana. Cinayet Masası biraz ağır çalışacak. Ama hiç iş yapmayacaklar demek değil bu tabii...</p>

  <p>— Soruşturmayı üstlenen şu herif, Marchelier, nasıl biri?</p>

  <p>— Pek kötü değil. İkbal avcısı. Emniyet'teki lakabı "Marşpiye"dir.</p>

  <p>— Tarzı?</p>

  <p>— Sinsi. Kaçak güreşen biri. Karısıyla, onu uyandırmadan ilişkiye giren türden.</p>

  <p>Volokine yeniden gülümsedi, gözleri yarı kapalıydı. République Meydanı'na geliyorlardı. Trafiğin uğultusu. Işıklar. Paris gecelerinin canlılığı. Kasdan eve gitmek istemiyordu. Bütün gece, bu genç adamla şehirde dolaşmak daha çok hoşuna gidecekti.</p>

  <p>Voltaire Bulvarı'nda, Saint-Ambroise Kilisesi'nin önünde durdu, motor çalışır haldeydi:</p>

  <p>— Bu tür arabalara alışkın mısın? Ateşleme sistemine dikkat et, çünkü...</p>

  <p>— Kafanıza takmayın. Beni unutun. Gece benim.</p>
</body>
</html>
