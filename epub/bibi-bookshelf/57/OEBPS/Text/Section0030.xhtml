<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>26</h2>

  <p>Saint-Thomas-d'Aquin Kilisesi son derece görkemli ve güzel bir yapıydı. İkinci İmparatorluk döneminde inşa edilmişti. Kubbe tonozlarının altındaki karanlık ve iç karartıcı tablolar, içeriye bir müze havası veriyordu. Asalet ve kilisenin devasa görünüşü içerdeki litürjik atmosferi bir kat daha artırıyordu.</p>

  <p>Kasdan sahında ilerledi. Bu çok zengin, son derece sofistike dekorasyonu küçümseyerek seyrediyordu. Bu, kutsal her türlü şeyin sergilenmesinin yasak olduğu, kaba, gösterişsiz kiliselere alışkın bir Ermeni'nin küçümsemesiydi.</p>

  <p>— Siz telefondaki polis misiniz?</p>

  <p>Kasdan arkasına döndü. Siyah cüppeli iki adam sunağın yanında duruyordu. Biri diğerine göre epey ufak tefekti, dalgalı gri suçları vardı. Diğeri daha iri ve keldi. Onları görür görmez kendini bir iki yüzyıl geriye gitmiş gibi hissetti. Sanki Alphonse Daudet'nin <i>Değirmenimden Mektuplar'</i>ından çıkmış gibi bir havaları vardı.</p>

  <p>— Benim. Lionel Kasdan. Siz Peder Paolini misiniz?</p>

  <p>Ufak tefek olana hitap etmişti, ama iki adam da aynı anda "Evet" dedi. Kasdan'ın şaşkınlığı iki rahibi gülümsetti:</p>

  <p>— Biz kardeşiz.</p>

  <p>— Nasıl?</p>

  <p>Gülümsemeleri biraz daha genişledi. Ufak tefek olanı açıkladı:</p>

  <p>— Bu dünyada kardeşiz.</p>

  <p>Diğeri ekledi:</p>

  <p>— Tanrı'nın dünyasında ise rahibiz.</p>

  <p>Bu kez açıkça güldüler, yaptıkları espriden memnunlardı, anlaşılan her ziyaretçiye aynı espriyi yapıyorlardı. Kasdan elini uzattı. İki rahip de büyük bir enerjiyle uzatılan eli sıktı. Ermeni bu esnada onları iyice inceleme fırsatı buldu.</p>

  <p>Küçük olan gülümserken parlak dişlerini sergiliyordu. İrikıyım ise ağzı kapalı bir şekilde gülüyordu, sanki neşeli bir hava mırıldanır gibiydi. Beden ve saç yapılarındaki farklılığa rağmen iki kardeş birbirine benziyordu. Siyah zeytini anımsatan tenlerine, papağan gagasına benzeyen burunlarına, hatta Korsika aksanına kadar. Buna karşılık aynı hızda hareket etmiyorlardı. Bir cenaze alayının morga indirgenmiş modeliydiler. Büyük kardeş bir dansçı gibi hareket ediyordu. Kel kafası bir kukuletayı andırıyordu. Kasdan, maskeli pankreas güreşçisi, Santo'yu hatırladı.</p>

  <p>— Bizimle gelin, dedi gri saçlı olanı.</p>

  <p>— Kiliseye ait toplantı salonunda daha rahat ederiz, diye ekledi Santo.</p>

  <p>Kiliseden çıktılar ve Saint-Germain Bulvarı boyunca uzanan boş alanı geçtiler. Küçük Paolini, üzerinde haç biçiminde bir vitray bulunan bir kapıyı açtı. Karanlığa daldılar. Kilise toplantı odası diğer kilise toplantı odalarından farksızdı. Kare biçiminde yerleştirilmiş okul sıraları. "İsa'nın Yolu"nu izlemeye davet eden afişler. Gri bir avluya bakan pencereler. Kel rahip tavan lambasını yaktı ve Kasdan'a, kare şeklinde yerleştirilmiş sıralardan en köşedekine oturmasına işaret etti. İki rahip de tam karşısındaki iki köşeye oturdu.</p>

  <p>Kasdan Wilhelm Goetz cinayetinden söz etti. Durumun bir özetini çıkardı. Yer, saat, çevre. Ve koro. Soruşturmanın her yönde devam ettiğini söyledi. Ellerinde herhangi bir neden ve şüpheli olmadığı için polisin kurbana ve onun profiline yoğunlaştığını belirtti.</p>

  <p>— Wilhelm Goetz'le iyi anlaşır mıydınız?</p>

  <p>— Hem de çok iyi, dedi gri saçlı olanı. Ben de piyanistim. Birlikte çok çaldık.</p>

  <p>— Ben de, diye ekledi Santo. İki piyano için yazılmış eserler.</p>

  <p>— Evet. Franck. Debussy. Rahmaninov...</p>

  <p>Kasdan, iki kardeşin aynı soruyu sırayla cevaplayacağını anladı, tıpkı Dupont ve Dupond kardeşler gibi. Cebinden not defterini ve gözlüklerini çıkardı.</p>

  <p>— Kişisel duygularınızı öğrenmek isterdim. Goetz'ün öldürüldüğünü duyunca ne hissettiniz?</p>

  <p>— Bir yanlışlık olduğunu düşündüm, dedi küçük olanı. İnsana karşı yapılmış bir yanlışlık.</p>

  <p>— Ya da, dedi büyük kardeş. Kötü bir rastlantı.</p>

  <p>— Rastlantı mı?</p>

  <p>— Goetz, sebepsiz yere cinayet işleyen bir deli tarafından öldürülmüş olabilir.</p>

  <p>— Size göre, Goetz bir hata yapmış olamaz mı? Bu nedenle de biri ona çok kızmıştır.</p>

  <p>Gri saçlı olanı ağır ağır konuştu:</p>

  <p>— Goetz, en mutlu yıllarını Tanrı yolunda yaşamış yaşlı bir adamdı. Kibar, güler yüzlü, insancıl. Şili'de yaşadığı o korkunç yıllardan sonra emekliliği hak etmişti.</p>

  <p>— Onun homoseksüel olduğunu biliyor muydunuz?</p>

  <p>— İlk andan beri biliyorduk, evet.</p>

  <p>Hiç kuşkusuz Saint-Jean-Baptiste'tekiler Goetz'ün bu durumunu bilmiyordu.</p>

  <p>— Nasıl?</p>

  <p>— Bir sezgi. Kadınlara onun dünyasında yer yoktu.</p>

  <p>— Görünmez bir duvar örmüştü, diye devam etti Santo. Kadınları uzakta tutan ve onu bir şekilde koruyan bir duvar. Onun dünyasında sadece erkekler vardı.</p>

  <p>Kasdan küçük Paolini'ye baktı:</p>

  <p>— Telefonda, bana Goetz'ün korktuğunu söylemiştiniz. Size bundan söz etmiş miydi?</p>

  <p>— Hayır.</p>

  <p>— Böyle bir kanıya nasıl vardınız?</p>

  <p>— Sinirli bir hali vardı. Huzursuzdu. Hepsi bu.</p>

  <p>Santo kardeşinin lafını tamamladı:</p>

  <p>— Bir keresinde, onunla ilgili sorular sormaya gelen oldu mu, diye sormuştu.</p>

  <p>— Kim olduğunu söyledi mi?</p>

  <p>— Hayır, söylemedi.</p>

  <p>— İzlendiğini mi düşünüyordu?</p>

  <p>— Bunu söylemek zor, dedi gri saçlı olanı. Gelip org çalıyordu. Koroyu çalıştırıyordu. Evine dönüyordu.</p>

  <p>Ermeni bu ikiliyle bir yere varamayacağını hissediyordu.</p>

  <p>— Ok, dedi. Çocuklarla ilişkisi nasıldı?</p>

  <p>— Mükemmel. Fazla söze gerek yok. Son derece sabırlıydı.</p>

  <p>Kasdan taktik değiştirdi:</p>

  <p>— Aslında buraya, sizinle Hugo Monestier'nin kaybolmasıyla ilgili olarak konuşmaya geldim.</p>

  <p>— Bu kaybolma olayı ile Wilhelm'in öldürülmesi arasında bir ilişki olduğunu mu düşünüyorsunuz?</p>

  <p>— Ya siz?</p>

  <p>— Kesinlikle hayır, dedi gri saçlı olanı. En ufak bir ilişki yok.</p>

  <p>— Bana bu olaydan söz edin.</p>

  <p>— Bir şey bilmiyoruz. Hugo kayboldu, hepsi bu. Soruşturma yapıldı. Her yere ilanlar, afişler asıldı. Görgü tanığı arandı. Ama sonuç alınamadı.</p>

  <p>— Arada sırada bu olay aklınıza geliyor mu?</p>

  <p>— Her gün, evet.</p>

  <p>— Onun için dua ediyoruz, diye ekledi Santo.</p>

  <p>Ping-Pong kardeşler artık ona sıkıntı vermeye başlamıştı. Devam etti.</p>

  <p>— 2004'te bir başka kayıp olayı daha olmuş. Yine Goetz'ün çalıştırdığı bir korodan.</p>

  <p>— Biz de duyduk. Polisler bu konuyla ilgili olarak bize sorular sordular. Wilhelm'den şüpheleniyorlardı sanki. Ama her yıl kaç çocuk kayboluyor, biliyor musunuz?</p>

  <p>— Yaklaşık altı yüz. Bu benim mesleğim.</p>

  <p>— Bu durumda bir rastlantı olması normal değil mi?</p>

  <p>Kasdan burada zaman kaybediyordu. Şu sırada, katil mi değil mi öğrenmek için küçük bir suçluyu sorgulayan Volokine'i düşündü. Bu da başka bir yanlış yöntemdi.</p>

  <p>— Size sormak istiyorum, diye yeniden lafa girdi gri saçlı olanı. Wilhelm'in öldürülmesi konusunda. Bu olayda başka cinayetler de var mı?</p>

  <p>Kasdan tereddüt etti. Cevap vermek zorunda değildi. Yine de başıyla onayladı. Adam devam etti:</p>

  <p>— Bu, bir seri katilin işi olabilir mi?</p>

  <p>— Bir seri katil mi?</p>

  <p>— Cinayet işlemeyi alışkanlık haline getirmiş katillerle ilgileniyoruz, diye tamamladı Santo. Onların sırlarına vâkıf olmaya çalışıyoruz.</p>

  <p>"Hayırlı işler" diye düşündü Kasdan. Sabırlı bir ses tonuyla:</p>

  <p>— Bu rahipler için tuhaf bir uğraş, değil mi?</p>

  <p>— Tam tersine, bu insanlar Tanrı'ya en uzak varlıklar. Öncelikli olarak onları kurtarmak lazım. Bir sürü hapishaneyi ziyaret ettik...</p>

  <p>— Sizi kutluyorum. Ama biz bunun bir seri katilin işi olduğunu düşünmüyoruz.</p>

  <p>— Emin misiniz? Cinayetler arasında farklılıklar mı var?</p>

  <p>Ermeni cevap vermedi. Bu iki rahibe bilgi vermek zorunda değildi. Yine de içgüdülerine dayanarak birkaç açıklamada bulundu. Patlatılmış kulakdavullarından söz etti. Birinci ve ikinci cinayet arasındaki farklılıkları anlattı. Ardından da Tunus gülümsemesini, kesilmiş dili. Ve Mezmurlar'dan yapılan alıntıyı.</p>

  <p>İki kardeş gülümseyerek ona baktı.</p>

  <p>— Seri katillerle ilgili bir teorimiz var, dedi gri saçlısı. Bilmek ister misiniz?</p>

  <p>— Sizi dinliyorum.</p>

  <p><i>— Diabelli Varyasyonları'</i>nı biliyor musunuz?</p>

  <p>— Hayır.</p>

  <p>— Beethoven'ın en güzel eserlerinden biri. Bir şaheser. Bazıları bunun piyano için yazılmış bir başyapıt olduğunu bile söyler. Biraz abartılı olabilir, ama her halükârda en iyi piyano bestelerinden biri olarak değerlendirilebilir. Başlangıçta tek bir tema vardır, sonda bu gelişir, genişler ve sonsuza dek değişim gösterir.</p>

  <p>— Cinayetlerle ilişkisini anlamadım.</p>

  <p>Santo başını salladı:</p>

  <p><i>— Varyasyonlar'</i>ı stüdyoda kaydetmeyi reddeden büyük bir piyanist tanımıştık. Yarıda kesilmeden onları sadece konserde çalmak istiyordu. Eser böylece gerçek bir yolculuğa dönüşüyordu. Heyecan verici bir süreçti. Her varyasyon diğerlerini zenginleştiriyordu. Her parça bir öncekinin yorgunluğunu taşırken, bir sonrakini vaat ediyordu. Gizemli bir düzene göre bir ağ oluşturuyordu...</p>

  <p>— İlişkiyi hâlâ anlamadım.</p>

  <p>Gri saçlı olan gülümsedi:</p>

  <p>— Seri cinayetler bir tema üzerine varyasyonlar olarak değerlendirilebilir. Bir şekilde, katil bir partisyon yazıyor. Ya da bu onun yazdığı bir partisyon. Her durumda gelişimini engellemek imkânsız gibi. Her cinayet bir öncekinin varyasyonu. Her cinayet bir sonrakinin habercisi. Bu bileşimin ardındaki ana temayı, kaynağı bulmak gerekiyor...</p>

  <p>Kasdan dirseklerini masaya dayadı ve alaycı bir ses tonuyla konuştu:</p>

  <p>— Peki, bu temayı bulmak için, size göre ne yapmam gerekiyor, acaba?</p>

  <p>— Ortak noktaları saptayın. Ama cinayetler arasındaki nüansları, farklılıkları da. Tema burada gizli.</p>

  <p>Ermeni ayağa kalktı ve yine alaycı bir tavırla son noktayı koydu:</p>

  <p>— Özür dilerim, ama yetki alanıma giriyorsun.</p>

  <p>— Bernanos'u okudunuz mu?</p>

  <p>— Çok önceleri.</p>

  <p><i>— Bir Köy Papazının Günlüğü</i> kitabının son cümlesini hatırlayın.</p>
</body>
</html>
