<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>37</h2>

  <p>Gece akıp gidiyordu.</p>

  <p>Volo önce Gazan Sokağı 15-17 numaraya geri dönmüş ve Goetz'ün müzik atölyesini aramıştı. Şilili'nin işiyle ilgili olarak tuttuğu arşivi bulmuştu. Arşivdeki dokümanlar son derece ilginç ve tuhaftı: Şefliğini yaptığı koroların listesi yerine yönettiği eserlerin isimleri kayıtlıydı. Aynı satırda konserin tarihini, korodakilerin sayısını, resitalin verildiği kilisenin adını bulmak mümkündü.</p>

  <p>Duruflé'nin bir motifi Notre-Dame-des-Champs'da 1997'de yorumlanmıştı. Poulene'in <i>Ave Verum'</i>u Sainte-Thérèse Kilisesi'nde 2000'de. Barber'in <i>L'adagio'</i>su ise Notre-Dame-du-Rosaire'de 1995'te... Liste çok uzundu. Goetz birçok bant kaydı da yapmıştı. <i>Mezmurlar</i> 1989'da, <i>İsa'nın Çocukluğu</i> 1992'de...</p>

  <p>Boktan bir durumdu. Bu eserleri biliyordu, sadece biraz düşünmesi yeterliydi. İsimlerin, tarihlerin üzerinde yoğunlaştı; kafasının içinde yankılanan müziği de engellemişti. Genel olarak bakıldığında, 20 yıldan az bir süre içinde Goetz sekiz farklı koroyu çalıştırmıştı ve her biri 6 veya 7 yıl sürmüştü.</p>

  <p>Defterine kilisenin adlarını yazmıştı, içlerinden dördünü biliyordu ve birbiri ardına rahip evlerine telefon etmişti.</p>

  <p>Sekizinden yedisi cevap vermişti. Uyku sersemi rahipler veya kilise görevlileri ne olduğunu anlamıyorlardı. Volokine önceden onlara haber veriyordu; arşivlerini hazır bulundurmalarını, bizzat gelip inceleyeceğini ve bunun bir şaka olmadığını söylüyordu. Üç kişinin öldürüldüğü bir cinai soruşturmayı yürüttüğünü de ekliyordu.</p>

  <p>Kasdan'ın külüstürüyle Paris'te turluyordu. Sacristalara paldır küldür dalıyor, korolarla ilgili belgeleri inceliyordu. Genel olarak kayıtlar iyi tutulmuştu, Goetz'ün yönetiminde şarkı söylemiş çocukların listesini, ebeveynlerinin adres ve telefonlarını kolaylıkla bulabiliyordu.</p>

  <p>Böylece telefon açıyordu. Gecenin bir yarısı. Tamamen yasadışı olarak. Bu soruşturmayı yürütme hakkına sahip değildi. Üstelik insanları geceyarısı, 24 aralık pazar gününün ilk saatlerinde arayıp rahatsız ediyordu. Ama her şey ilk temas anındaki ikna kabiliyetine bağlıydı.</p>

  <p>Konuşmalar aşağı yukarı şu şekilde cereyan ediyordu:</p>

  <p>— Polis komiseri Cédric Volokine, Çocukları Koruma Bürosu.</p>

  <p>— Nasıl?</p>

  <p>— Polis, Beyefendi. Uyanın.</p>

  <p>— Bir bir şaka mı?</p>

  <p>Genizden gelen, uykulu bir ses. Volo tereddütsüz devam ediyordu:</p>

  <p>— Sicil numaramı ister misiniz?</p>

  <p>— Ama şu an gecenin bir yarısı!</p>

  <p>— Oğlunuz 1995'te Notre-Dame-du-Rosaire korosunda mıydı?</p>

  <p>— Şey... evet. Yani, sanıyorum... Ben... Neden?</p>

  <p>— Hâlâ sizinle mi oturuyor?</p>

  <p>— Ee... hayır. Anlamıyorum...</p>

  <p>— Bana adresini, telefonunu verebilir misiniz?</p>

  <p>— Neler oluyor?</p>

  <p>— Endişelenmeyin. Sadece o dönemki koro şefiyle ilgili bir sorun.</p>

  <p>— Ne sorunu?</p>

  <p>— Öldürüldü.</p>

  <p>— Ama oğlum...</p>

  <p>İşte tam bu esnada Volo ses tonunu yükseltiyordu:</p>

  <p>— Ya bana adresini ve telefonunu verirsiniz ya da gelip sizi Emniyet'e götürürüm, nasıl isterseniz.</p>

  <p>Genellikle telefon numarasını dakikasına elde ediyordu. Ardından da eski koriste telefon açıyordu. Yeniden uykulu bir ses ve kaçamak cevaplar. Birer yetişkin olmuş çocuklar hiçbir şey hatırlamıyordu.</p>

  <p>Üç kiliseye uğraması, kırk kadar telefon görüşmesi yapması ve sonunda güvenilir bir kaynağa ulaşmadan önce güç toplamak için, gecenin ikisine kadar açık tek yer olan, Clichy Meydanı'ndaki McDonald's'ta bir mola vermesi gerekti. Bu güvenilir kaynağa Beşinci Bölge'deki Saint-Jacques-du-Haut-Pas Kilisesi'nde ulaşmıştı.</p>

  <p>Volo, Régis Mazoyer'nin ailesine saat 03:40'ta telefon etmişti. Bıçkın Parisli ağzıyla konuşan bir işçi olan baba, biraz nazlandıktan sonra ağzındaki baklayı çıkarmıştı. Virtüöz bir vokal olan oğlu 1989'da <i>Mezmurlar'</i>ı solo olarak banda okumuş, kayıt Saint-Eustache de Saint-Germain-en-Laye Kilisesi'nde yapılmıştı. Bugün 29 yaşındaydı, Gennevilliers'de mekanik onarımlar yapan bir atölyesi vardı. İşyerinde yaşıyor, orada yatıp kalkıyordu.</p>

  <p>Volokine oğlanın numarasını tuşladı ve bir sürprizle karşılaştı. İkinci çalışta cevap veren ses son derece canlı ve zindeydi. Herhangi bir girizgâh yapmadan doğrudan sordu.</p>

  <p>— Uyanık mıydınız?</p>

  <p>— Erkenciyim. Ve yapacak işlerim var.</p>

  <p>Rus kendini tanıttı ve belli belirsiz anılara dayanan sıradan cevapları bekleyerek peş peşe soruları sıraladı. Ama Régis Mazoyer en ufak ayrıntıyı bile hatırlıyordu. Volo, tamircinin bir zamanlar müziğe tutkuyla bağlı olduğunu ve Goetz'ün yönetiminde yaptığı bant kaydının hayatında çok önemli bir yer tuttuğunu anlayabiliyordu.</p>

  <p>Adam sordu:</p>

  <p>— Bay Goetz'le ne alıp veremediğiniz var? Sorun ne?</p>

  <p>Volo bir süre sustu. Ölü gömücü sesini takındı. Haberi verdi. Yeniden bir sessizlik oldu. Şüphesiz muhatabının belleğinde iki dönem birbirine karışıyordu. Sona ermiş, heyecan dolu bir geçmiş ve her türlü melankoliye son noktayı koyan ürkütücü, zorlu bir bugün.</p>

  <p>— Nasıl... Yani nasıl öldürülmüş?</p>

  <p>— Ayrıntıları vereceğim. Bana ondan söz edin. Davranışlarından.</p>

  <p>— Birbirimize çok yakındık.</p>

  <p>— Ne gibi?</p>

  <p>Adam telefonun ucunda hafifçe güldü.</p>

  <p>— Sizin düşündüğünüz anlamda değil, Komiser. Diğer polisler gibi siz de her şeyi kötüye yoruyor, her yerde kötülük görüyorsunuz...</p>

  <p>Volo, sıkılı dişlerinin arasından, zaten kötülük her yerde diye cevap vermek istedi. Ama sadece sormakla yetindi.</p>

  <p>— Bana ilişkinizden söz edin.</p>

  <p>— Bay Goetz bana güvenirdi.</p>

  <p>— Neden?</p>

  <p>— Çünkü benimle ilgileniyordu. Şarkıcı olarak çok ilerleyebileceğimi düşünüyordu. Ama acele etmek gerekiyordu. Zamanımız azdı. Zaten 12 yaşındaydım. Sesimin değişip kalınlaşmasına bir veya iki yıl kalmıştı.</p>

  <p>— Sıkıntılı, kaygılı gibi miydi?</p>

  <p>— Çok, evet.</p>

  <p>— 1989'da?</p>

  <p>Volokine şöyle bir yoklama çekmişti. Tam üstüne bastığını görünce de ilk şaşıran da o oldu.</p>

  <p>— Bazen, diye devam etti Mazoyer, akşamları sadece ikimiz çalışmak için kalıyorduk ve onun kaygılı, sıkıntılı olduğunu hissediyordum. Bir tedirginliği vardı. Zaten onun neden korktuğunu biliyordum.</p>

  <p>— Neden korkuyordu?</p>

  <p>— Bir akşam, ben <i>Mezmurlar'</i>ı bant kaydı için çalışırken, Goetz son derece sinirliydi. Sürekli olarak kilisenin içini gözleriyle tarıyordu, sanki bir şeylerin bir yerlerden çıkıp gelmesinden korkuyordu.</p>

  <p>— Devam edin.</p>

  <p>— Sonra, birden gözyaşlarına boğuldu. Bu benim için büyük bir şoktu. Bana göre yetişkinler ağlamazdı.</p>

  <p>— Size ne söyledi?</p>

  <p>— Çok tuhaf bir hikâye... Çocukların, kendilerine anlatılan masallara inanmakta haklı olduğunu söyledi bana. Bazen gerçek hayatta da canavarlar var olabilirdi...</p>

  <p>Volokine sırtındaki tüylerin ürperdiğini hissetti.</p>

  <p>— Size canavarlardan mı söz etti? "El Ogro" ifadesini kullandı mı?</p>

  <p>— Evet. Hatırlıyorum. Kullandığı terim buydu. İspanyolca.</p>

  <p>— Bana adresinizi verin.</p>

  <p>— Ama...</p>

  <p>— Adresiniz?</p>

  <p>Mazoyer adresini yazdırdı.</p>

  <p>— Gelirken kruvasan getiriyorum, dedi Volokine.</p>

  <p>Rus hâlâ Saint-Jacques-du-Haut-Pas Kilisesi'ndeydi. Görevli, sürekli açık olan yan kapıdan çıkmasını söyleyerek yatmaya gitmişti.</p>

  <p>Kiliseden ayrılmadan önce Volo başka bir şeyi daha teyit etmek istiyordu. Bir süreden beri aklını kurcalayan bir şey vardı. Tarifa'da görev yapan bir İspanyol polisinin cep numarasını tuşladı. Adam Fransızca biliyordu. Kaçak Afrikalı çocukları toplayan ve onlara "gonzo" filmleri çevirten bir pedofil olayında birlikte çalışmışlardı. Üstüne üstlük son derece pis bir işti.</p>

  <p>— José?</p>

  <p>— Qué?</p>

  <p>— Benim Volokine, José. Uyan hadi. Acil bir durum söz konusu.</p>

  <p>Adam gırtlağını temizledi ve puslu beyninin derinliklerinde kalmış birkaç Fransızca sözcük buldu:</p>

  <p>— Neler oluyor?</p>

  <p>— Sadece bir bilgi, İspanyolca bir kelime hakkında.</p>

  <p>— Hangi kelime?</p>

  <p>— "El Ogro", ne anlama geliyor?</p>

  <p>— Canavar, Fransızcadaki gibi.</p>

  <p>— Hepsi bu mu?</p>

  <p>İspanyol polis bir süre düşündü. Volokine onu karanlık odasında söyleyecek açıklayıcı bir şeyler bulmak için uykulu halinden kurtulmaya çalışırken hayal etti.</p>

  <p>— Bundan biraz daha fazlası, diyelim.</p>

  <p>— Yani?</p>

  <p>— "El Ogro", "umacıyla" eşdeğerdir. İngilizcede de "boogeyman"la.</p>

  <p>— Şu, uykularında gelip çocukları kaçıran yaratık mı?</p>

  <p>— Evet o.</p>

  <p>— Teşekkürler, José.</p>

  <p>Cep telefonunu kapattı. Notlarını çantasına tıktı. Ceketini giydi. Tam odadan çıkarken, sahının dibinde, ana kapının yakınında şüpheli bir çıtırtı duydu.</p>

  <p>Etrafına hızla bir göz attı. Taş salonu sadece ofisteki çıplak ampul aydınlatıyordu. Telaşa kapılmadan Volo ışığı söndürdü ve beklemeye başladı. Vitraylardan içeri sokak lambalarının ölgün ışığı sızıyordu. Gürültü yoktu. Herhangi bir ses duyulmuyordu. Ama kiliseye, sanki sesler doluşmuş gibi geliyordu ona. Orada kim vardı?</p>

  <p>Koroyerinin dip tarafından, sunağa doğru yeni bir çıtırtı duyuldu. Rus, sandalye sıralarını üstten görebilmek için bir sütun kaidesine çıktı.</p>

  <p>Hiçbir şey göremiyordu, ama artık biliyordu.</p>

  <p>Yalnız değildi, içeride "başkaları" da vardı...</p>

  <p>Birden, vitraydan sızan zayıf ışığın altında orta sahına fırlatılmış bir hançer gibi süzülen bir gölge fark etti. Kafasında bir şapka veya kasket olan bir insanın uzamış gölgesiydi bu.</p>

  <p>Sonra kayboldu. Diğer taraftan, sunağın yakınından başka bir çıtırtı duyuldu. Kafasını hızla çeviren Volokine, bir sütun ile org kasasının köşesi arasında kaçan bir siluet gördü. En fazla bir metre kırk santim boyunda bir hayalet. Kafasında yeşil şapkasıyla. Tanrım: Neler oluyordu? Kendini bir an LSD'yi fazla kaçırmış gibi hissetti.</p>

  <p>Bir dakika sonra, etraf yeniden sessizliğe gömüldü Tam hayal gördüğüne ikna oluyordu ki boğuk bir gülme sesi duydu. Sonra bir daha, başka bir yerden. Ardından bir daha... Parlayıp sönen iki alev gibi.</p>

  <p>Volokine damarlarında tuhaf bir sıcaklık hissetti. Sımsıkı kapalı dudaklarında bir gülümseme belirdi. Çok uzaktan gelen bir ses "Oradasınız..." diye mırıldandı.</p>

  <p>Ve, Volokine, kuşlara vaaz veren Assisi'li Aziz Francesco gibi kollarını iki yana açtı.</p>

  <p>Hemen ardından büyük bir paniğe kapıldı. Kafasında tek bir düşünce vardı: <i>Onların</i> karşısında en ufak bir şansı yoktu.</p>

  <p>Açık bıraktığı ofisin kapısı sadece birkaç metre ötedeydi. Orgun alt kısmından gelen çıtırtı bir işaretti. Volo yana doğru üç adım attı. Kapının pervazını buldu. Kutsal emanetleri çalan bir hırsız gibi yok oldu.</p>
</body>
</html>
