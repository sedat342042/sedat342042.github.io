<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>64</h2>

  <p>— Haydi silkinin artık. Noel, bitti.</p>

  <p>Kasdan tek gözünü açtı. Divanın üzerine kıvrılmıştı. Omuzlarında bir örtü vardı. Yatağının örtüsü. Yattığı yerden, mutfakta bir şeyler yapan Volokine'i gördü. Üzerinde, Kasdan'ın mahzenden bulup getirdiği, oğlunun giysileri vardı.</p>

  <p>Volokine Kasdan'ın bakışlarını yakaladı.</p>

  <p>— Bu giysiler kimin bilmiyorum, ama bana cuk oturdu, dedi. Onları çamaşır makinesinde buldum; benim için değil mi?</p>

  <p>Kasdan bir dirseği üzerinde doğruldu. Elleri, kolları tutulmuştu. Kahvenin baskın kokusu odayı dolduruyordu. Kasdan yavaş yavaş kendine geliyordu.</p>

  <p>Rus avazı çıktığı kadar bağırarak konuşmaya devam ediyordu.</p>

  <p>— Ayrıca ilaçlarınızı da buldum.</p>

  <p>Elinde iki kahve kupasıyla salona girdi. Kasdan onun çok az topalladığını fark etti. Son derece şaşırtıcı bir iyileşme yeteneği. Saçları nemliydi ve tıraş olmuştu.</p>

  <p>— Subutex, diye mırıldandı. Eski dostla yeniden buluşma. Gençken ve meteliksizken damarlarıma "Sub" enjekte ederdim. Gariban eroini. Ama haklısınız; aniden memeden kesme, bana uygun değil.</p>

  <p>Kasdan yattığı yerde doğruldu, oturdu, kahvesini iki eliyle tuttu:</p>

  <p>— Eroin. Dün. Neden bunu yaptın?</p>

  <p>— Kişisel sebepler.</p>

  <p>— Daha ilginç bir cevabın yok mu?</p>

  <p>Rus bir koltuğu tutup çekti ve Kasdan'ın tam karşısına oturdu:</p>

  <p>— Doğru söylüyorum. Eroin kullanmak için önemli bir sebebim vardı. İşaretparmağını havaya kaldırdı. İlk kez.</p>

  <p>— Hangi sebep?</p>

  <p>— O da benim sırrım. İçin. Geri çekildi. Kafamda yapmayı tasarladığım birtakım şeyler var.</p>

  <p>Kasdan kahvesinden bir yudum aldı. Sıcak sıvı yarı acı yarı zevk vererek gırtlağından aşağı indi.</p>

  <p>— Arnaud telefon etti, diye devam etti Volokine, ayaklarını sehpaya uzatmıştı.</p>

  <p>— Kim?</p>

  <p>— Arnaud, şu sizin askeri danışman. Üçüncü generali bulmuş. Sanırım sizin ahbap bütün gece ne bilgisayarını ne de cep telefonunu yanından ayırmış. Noel pastasını yerken bile.</p>

  <p>Kasdan dikkatini toplamaya çalıştı, kafası yavaş yavaş yerine geliyordu. Üçüncü general. Py. Asıl herif.</p>

  <p>— Forgeras'yı bulmuş mu? diye soruyla karışık cevap verdi.</p>

  <p>— Onu hatırlıyor musunuz? Forgeras onun ilk adı, evet. Ama daha çok Py adıyla tanınıyor. Ayrıca Ganassier, Clarais, Mizanin adlarını da kullanmış. Arnaud'ya göre ordunun yüzkarası. Yapılacak pis bir iş olduğunda her seferinde ortaya çıkan bir Mefisto. Kırk yıl boyunca gizli operasyonlarda görev almış. Gırtlağına kadar Condor Planı'nın içinde olduğundan şüphe yok. Ve hatta başka operasyonların da. Arnaud dikkatli olmamızı salık verdi. Herifin kolu Condeau-Marie'ninkinden bile daha uzunmuş. Ha, adresini de verdi.</p>

  <p>— Nerede oturuyor?</p>

  <p>— Bièves. Paris bölgesinde.</p>

  <p>Ermeni ağır gövdesini doğrulttu, ayağa kalktı, sendeledi. Volokine hemen oturduğu koltuktan kalkıp onu kolundan tuttu:</p>

  <p>— Yavaş, babalık. Patilerinizin üstünde duramıyorsunuz.</p>

  <p>Kasdan cevap vermeden, onun omzuna yaslandı.</p>

  <p>— Banyoya gidelim, dedi Volo. İyi bir duş kafanızı yerine getirecektir. Sonra generali ziyaret ederiz. Tarikatla hâlâ temasta olduğundan eminim.</p>

  <p>Kasdan ona yan yan baktı:</p>

  <p>— Neden?</p>

  <p>— Çünkü herif, kaçık planlar konusunda bir uzman. Ve kuşkusuz karmaşık işler konusunda da, Şilili bir suç tarikatının Fransa topraklarına yerleştirilmesi de bunlardan biri. Hartmann ve klanı burada, askeri düzeyde önemli role sahip. Bu kesin. Haydi, duşa. Yolda bana Asunción ziyaretinin nasıl geçtiğini anlatırsınız.</p>

  <p>— Oraya gittiğimi nereden biliyorsun?</p>

  <p>— Bana bir not bıraktınız, hatırlamıyor musunuz? Ve ceplerinizi karıştırdım. Konser programını saklamışınız. Nasıl, iyi miydi?</p>

  <p>— Süper.</p>

  <p>— Haydi duş alın. Benim birkaç telefon görüşmesi daha yapmam lazım.</p>

  <p>Kasdan, tıka basa bal yemiş bir ayının ağır adımlarıyla banyoya doğru yöneldi.</p>
</body>
</html>
