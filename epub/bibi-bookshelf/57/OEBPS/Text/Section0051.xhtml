<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>46</h2>

  <p>Saat 20:00'de buluştuklarında Kasdan, Volo'dan tüm yaptıklarını anlatmasını istedi.</p>

  <p>Saint Michel Meydanı'nda, Volvo arabanın içindeydiler.</p>

  <p>Rus her şeyi anlattı. Goetz'ün muamma dolu telefonundan bahseden Avukat Geneviève Harova'dan söz etti. <i>Cinayetler devam ediyor.</i> Ve 3 mart 1987'de Wilhelm Goetz'le, birlikte Fransa'ya gelen üç Şilili'nin izini bulmak için sarf ettiği boşuna çabadan.</p>

  <p>— Biraz önce söylediğini tekrarla.</p>

  <p>— Bu herifler Fransa'ya girmiş ve bir daha çıkmamışlar. Ancak hiçbir yerde bulunamıyorlar. Sanki bu topraklar tarafından yutuldular.</p>

  <p>— Tuhaf, dedi Kasdan. Bu soruşturma sırasında, aynı kelimeleri, biri başka bir konuyla ilgili olarak kullanmıştı. Hangi bağlamda hatırlamıyorum...</p>

  <p>— Yaşlılık işte.</p>

  <p>— Kapa çeneni. Başka?</p>

  <p>Volokine en iyiyi sona saklamıştı. 13 yaşındaki Charles Bellon'un mayıs 1995'te ortadan kayboluşunu. Peder Olivier'nin yönetimindeki Saint-Augustin korosunda şarkı söylüyordu.</p>

  <p>Kasdan safı oynadı:</p>

  <p>— Ee, yani?</p>

  <p>— Böylece bu, davadaki dördüncü kayıp oluyor. Üçü Goetz tarafında, biri Olivier. Ama başka kayıplar olduğuna da eminim. Koro şefleri bu kayıpları organize ediyor. Gerçek bir şebeke.</p>

  <p>— Ne düşünüyorsun? Hâlâ bir intikam duygusu mu?</p>

  <p>— Hayır. Şimdi tam tersini düşünüyorum. Temizliği bizzat El Ogro yapıyor. Melek seslerini "tüketen" ve kendi aracılarını ortadan kaldırmak için çocuk katilleri yollayan çok güçlü bir adam. Rahatsız edici tanıkları susturuyor.</p>

  <p>— Evet, dostum...</p>

  <p>Sesi alaycıydı. Volo bundan alınmadı. Teorisinin ne kadar çılgınca olduğunu biliyordu. Sadece devam etmekle yetindi:</p>

  <p>— Çok yaklaştığımdan eminim. Bu olayın anahtarı ses. Çocuk sesleri ve onların saflığı.</p>

  <p>— Hepsi bu mu?</p>

  <p>— Hayır.</p>

  <p>Volokine son görüşmesinden söz etti. Bernard-Marie Jeanson. Wilhelm Goetz'ün sırrını, şu veya bu şekilde, yönettiği koral eserlerin içine gizlemiş olabileceğini söyledi.</p>

  <p>— Seni artık hiç yalnız bırakmayacağım, dedi Kasdan. Saçmalık üstüne saçmalık yapıyorsun.</p>

  <p>— Peki sizde durum ne?</p>

  <p>— Bende mi? Sanırım senin şu küçük çocukları ham yapan canavarı buldum...</p>

  <p>Ermeni, Hans-Werner Hartmann'ın hikâyesini anlattı. Müzikolog. Hitlerci. Araştırmacı. Manevi guru. İşkence üstadı. İkinci Dünya Savaşı'nda ve Şili'deki cunta döneminde fırtınalı bir hayat.</p>

  <p>Volokine bundan daha iyi rastlantı hayal bile edemezdi.</p>

  <p>— Kahretsin, diye soludu. Her şey örtüşüyor.</p>

  <p>— Sakin ol. Tüm bunlar, yapay bir biçimde bir araya getirilmiş konular, parçalar. Somut olarak baktığımızda, elimizde sadece, aralarında hiçbir bağ olmayan üç cinayet var. Çocuk katillerle ilgili bir şüphe. Ve epey önce ölmüş, uzaktaki bir guru.</p>

  <p>Volokine cevap vermedi. Kasdan henüz hareket etmemişti. Rus, ön camdan Saint-Michel Meydanı'nı ve ejderhalarını izliyordu. Etraf bomboştu. Bu kez alarm tam vaktinde verilmişti. Parisliler, sıcak ve yaldızlı yuvalarına sığınmıştı. Noel kapalı kapılar ardında kutlanıyordu.</p>

  <p>— Önerin ne? diye sordu Ermeni.</p>

  <p>— Goetz'ün evine gidelim. Son yıllarda yönettiği koral eserleri kontrol edelim. Her birinin ilk harfini alalım ve ortaya ne çıkıyor bakalım.</p>

  <p>— Bu bana boşuna bir çaba gibi geliyor.</p>

  <p>— Noel için başka bir fikriniz mi var?</p>

  <p>— Evet. Ve senin araştırmalarına da ters düşen bir şey değil. Kontak anahtarını çevirdi. Gidelim.</p>

  <p>Volvo hareket etti. Meydanın çevresini dolandı. Danton Sokağı'na yöneldi, sonra Monsieur-le-Prince Sokağı'na saparak Saint-Michel Bulvarı'na doğru ilerledi. İki adam artık konuşmuyordu. Rus hissediyordu. O anda aynı duygular içindeydiler. Soruşturma kızışmıştı. Yalnızlıklarını paylaşmışlardı. Noel yemeği, ilk kez "yalnız" geçmeyecekti.</p>

  <p>Denfert-Bochereau Meydanı. Général-Leclerc Bulvarı.</p>

  <p>Kasdan, arabanın hızını düşürerek, sola dönmek için tercihli yola saptı. Volokine, "Bu adamın damarlarında kanun dolaşıyor" diye düşündü. Sonra koltuğunda hafifçe dikleşerek, René-Coty Bulvarı'nın akan trafiğine baktı. Karanlık sular üstünde kayarak ilerleyen ışıl ışıl bir yolcu gemisinin dinginliği hâkimdi bulvara. Sanatçı atölyeleri. Kırmızı tuğladan okullar. Ve şatoya doğru uzanan bir bulvarın kibirli asaletine sahip, toprak sekide yer alan ağaçlar.</p>

  <p>Şato, Montsouris Parkı'ydı. Kasdan sola döndü. Reille Bulvarı boyunca ilerledi. Gazan Sokağı, sakin ve karanlıktı, sanki onları bekliyordu.</p>

  <p>Evrensel anahtar. Merdiven. Güvenlik bandı. Şilili'nin evine kendi evleriymiş gibi girdiler. Bilgisayar hâlâ yerinde duruyordu. Polisin bilgisayarı Emniyet'e götürmek için acelesi yoktu anlaşılan. Noel, kandaki şeker gibi, insanın bütün enerjisini tüketiyordu.</p>

  <p>Kapıyı kapattılar. Müzik odasına geçtiler. Storu indirdiler, ışığı yaktılar. Volokine hemen Goetz'ün partisyonlarına yöneldi. Nerede arayacağını biliyordu. Önceki gece de benzer bir arama yapmıştı. Goetz'ün arşivini karıştırdı ve 2006 Noeli'nde yönetmeyi düşündüğü koral eserleri buldu.</p>

  <p>Dört ayrı koro için dört ayrı eser. Saint-Jean-Baptiste Kilisesi için Schubert'in <i>Ave Maria'</i>sı. Notre-Dame-du Rosaire için Tomas Luis de Victoria'nın <i>Requiem'</i>inden bir bölüm. Saint-Thomas-d'Aquin Kilisesi için Arthur Honegger'in <i>Jeanne d'Arc'ın Yakılması</i> oratoryosundan seçmeler. Notre-Dame-de-Lorette Kilisesi için, bir XVIII. yüzyıl bir müzisyeni olan Gilles'in bir başka <i>Requiem'</i>i.</p>

  <p>Volokine not defterini çıkardı ve büyük harflerle eser adlarını yazdı: "AVE MARIA", "REQUIEM", "ORATORYO", "REQUIEM"... A.R.O.R. Bunun hiçbir manası yoktu. Rus harflerin sırasını değiştirdi: ARRO. Sonra başka bir şekilde denedi: ROAR. En ufak bir anlamı yoktu. Yine aptalca bir fikirdi...</p>

  <p>Kasdan'ın nerede olduğunu görmek için kafasını çevirdi. Ermeni yere oturmuş, kulaklıkları takmış, sanki müzik dinliyordu. Amplifikatörün ışığı yüzünü aydınlatıyordu. Hedefini dinleyen yaşlı bir Stasi ajanına benziyordu.</p>

  <p>— Orada ne yapıyorsunuz?</p>

  <p>Kasdan CD çaların "pause" tuşuna bastı:</p>

  <p>— Bu öğleden sonra görüştüğüm çocuk, şu İsrailli araştırmacı... Bana sesli bir doküman verdi. 1947'de, Berlin'de Amerikalı bir psikiyatr tarafından yapılmış, Hans Werner Hartmann'ın sorgu kayıtları. Son derece eğitici. Ve bir o kadar da ürkütücü.</p>

  <p>— Beni de bilgilendirecek misin? Benim bulmaca aptallığından bir şey çıkmadı.</p>
</body>
</html>
