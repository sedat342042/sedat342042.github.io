<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>23</h2>

  <p>Çocuk katiller.</p>

  <p>Acımasız, kan dökücü, tehlikeli, piroman yumurcaklar.</p>

  <p>Tepeden tırnağa silahlı, yeniyetme seri katiller.</p>

  <p>Kasdan iki saatten beri ekranın karşısındaydı.</p>

  <p>Bütün olaylar gözlerinin önündeydi.</p>

  <p>2004, Ancourteville, Seine-Maritime.</p>

  <p>Pierre Folliet, 14 yaşında, annesini, ablasını, erkek kardeşini, sonra da babasını tüfekle vurarak öldürmüştü, cinayetleri işlerken de <i>Shrek'</i>in videokasetini izlemişti.</p>

  <p>1999, Littleton, Colorado eyaleti.</p>

  <p>Éric Harris ve Dylan Klebold, sınıflara rasgele ateş açarak Columbia Lisesi'nde paniğe yol açmışlardı. Bir öğretmen ile on iki öğrenciyi öldürmüşler, yirmiden fazla kişiyi de yaralamışlardı, ardından silahları birbirlerine çevirerek hayatlarına son vermişlerdi.</p>

  <p>1999, Los Angeles.</p>

  <p>Mario Padilla, 15 yaşında, annesini 47 bıçak darbesiyle öldürmüş, ona arkadaşı, 14 yaşındaki Samuel Ramirez tornavidasıyla yardımcı olmuştu.</p>

  <p>1993, Liverpool.</p>

  <p>Robert Thompson ve Jon Venables, 11 yaşında, 3 yaşındaki James Bulger'e işkence etmiş, tuğlayla ve demir çubukla döverek öldürmüşlerdi. Sonra da çocuğu trenin altında paramparça olması için demiryoluna bırakmışlardı.</p>

  <p>1993, New York eyaleti.</p>

  <p>Éric Smith, 13 yaşında, bir parkta 4 yaşındaki Derrick Robie'yi öldüresiye dövmüş sonra da boğmuştu. Ardından bir sopayla cesede tecavüz etmişti.</p>

  <p>1989, Kaliforniya.</p>

  <p>Erik ve Lyle Menendez, mirasa konma umuduyla babalarını ve annelerini sırtlarından tüfekle vurmuşlardı.</p>

  <p>1978, Auxerre'in banliyösü.</p>

  <p>Yaşları 12 ila 13 arasında değişen dört çocuk, bir evsizi taşa tutmuş ve adamın acıyla kıvranarak ölmesini seyretmişlerdi.</p>

  <p>Bilgisayarın karşısına oturan Kasdan, sadece "çocuk katiller" diye yazmış ve upuzun bir liste bulmuştu. Bu vakaların çoğunu biliyordu, ama onlarla bir anda burun buruna gelmek bir dizi kâbus görmek gibiydi. Pandora'nın kutusu. Bir şapka için okulda çocuklar bıçaklanıyordu. Anne babalar öldürülüyordu. 8 yaşında tecavüze uğranıyordu...</p>

  <p>Kasdan, bu uzun listedeki vahşeti biraz olsun yumuşatabilmek çabasıyla bazı açıklamalar aramaya koyuldu. Bu şiddetin makul bir açıklaması nasıl olabilirdi? Bu vahşi olaylarla ilgili analitik yazılar var mıydı?</p>

  <p>Hiç vakit kaybetmeden internette psikiyatrik raporlar, psikolojik analizler, uzman görüşleri –çoğu İngilizce– buldu, ancak hepsi birbiriyle çelişik ve anlaşılmazdı. Bazıları genetik bir mirastan söz ediyordu; cinayete yol açan bir şiddet geni vardı. Bazıları ise bunu delilikle açıklıyordu; çocuk katil şizofrendi ve kişilik bölünmesi yaşıyordu. Bir başka grup ise bunu sosyal çevreye ve aile ortamına bağlıyordu; fakirlik ve şiddet, kişiyi çok genç yaşta cinayet işlemeye itiyordu. Çocuktaki aşırı şiddet eğilimini, televizyon, internet, bilgisayar oyunlarıyla açıklayan bir görüş vardı.</p>

  <p>Tek sorun, bu açıklamaların hiçbirinin tam olarak bütün çocuklarla örtüşmemesiydi. Bu katiller için tek profil yoktu. Bundan da tek çözüm olmadığı sonucu çıkıyordu. Ya da basit bir sonuç. İnsan kötüydü ve sonuç olarak da "küçük adam" da daha iyi olamazdı.</p>

  <p>Saat yarım olmuştu, Kasdan ekranın önünden kalktı. Tiksinmiş, bunalmış, yorgun düşmüştü. Bir kahve hazırlamak için mutfağa gitti. Salona döndü. Kırma tavanlı çatının altındaki yarım kemerli pencereye yaklaştı. Yedinci kattan, Voltaire Bulvarı'nın ve Saint-Ambroise Kilisesi'nin görüntüsü muhteşemdi.</p>

  <p>Cep telefonu çaldı. Aklına Volokine geldi. Ama arayan Vernoux'ydu.</p>

  <p>— Evet? diye sordu hiç vakit kaybetmeden.</p>

  <p>— Bir şey gören olmamış, diye açıkladı Vernoux. Mendez otopsi yaptı. Adli Sicil'den ilk sonuçları bekliyorum. Ama ilk aşamada bir ipucu bulabileceğimizi sanmıyorum. Duvardaki yazı kurbanın dili kullanılarak yazılmış ve dil de eldivenle tutulmuş. Ne bir saç kılı ne de tükürük var. Katil bir profesyonel olmalı. Ve kulakdavullarına uygulanan şu tuhaf teknik. Goetz'ün kulağında metal kalıntısı araştırmasında hiçbir sonuç çıkmadığını biliyor muydunuz?</p>

  <p>Kasdan cevap vermedi. Vernoux devam etti. Naseer'in öldürülmesi onu şaşkına çevirmiş gibiydi. Artık işbirliği yapmak istiyordu. Düşündüğünden çok daha tehlikeli olan bu düşmana karşı güçlerini birleştirmeleri gerekiyordu.</p>

  <p>Vernoux'nun tek şansı Malesherbes Bulvarı'nın onun yetki alanında olmasıydı. Böylece bu yeni olay kucağına düşüvermişti. Ama bu iki cinayet soruşturmasını da yürütebilmek için savcıyı ikna etmesi bayağı güç olacaktı. Sonuçta her iki olay da Cinayet Masası'nı ilgilendiriyordu.</p>

  <p>Buna karşılık Ermeni, Vernoux'ya kemirmesi için birkaç kemik attı, özellikle de <i>Mezmurlar'</i>dan alınmış yazı hakkında bilgi verdi. Zaten Volokine'in sözlerini tekrar etmekten başka bir şey de yapmadı. Ama ne Tanguy Viesel'in ortadan kayboluşundan ne de Goetz'ün pedofil olmasından şüphelendiğinden söz etti. Bu ikisini kendine saklamak istiyordu.</p>

  <p>— Ya Goetz? diye sordu Kasdan. Herhangi bir siyasi ipucu?</p>

  <p>— Elçilikteki herif hâlâ dönmedi. Arjantin Elçiliği'ndeki memurla temas kurdum. Şili hakkında hiçbir şey bilmiyor. Şili'yi salakların yaşadığı bir ülke olarak görüyormuş havasında.</p>

  <p>— Telefon kayıtlarını inceledin mi? diye sordu.</p>

  <p>— İnceliyorum. Şimdilik ilginç bir şey yok.</p>

  <p>— Son günlerde, Goetz bir avukatla temas kurmuş mu?</p>

  <p>— Bir avukat mı, neden?</p>

  <p>— Bilmiyorum, diye yan çizdi Kasdan. Belki kendini tehlikede hissetmiştir.</p>

  <p>— Bütün numaraları araştırıyoruz. Ama bununla ilgili bir not yok.</p>

  <p>Vernoux Saint-Jean-Baptiste'teki çocuklardan bahsetmiyordu. Bu kargaşa ortamında, aynasız ailelerle temasa geçecek zamanı bulamamıştı kuşkusuz. Bu durumda Ermeni'nin aynı yerlere iki kez gittiğini de bilmiyordu. Hem de Çocuk Bürosu'ndan başka bir aynasızla.</p>

  <p>Kasdan telefonu kapattı. Saatine baktı. Gecenin biri olmuştu. Uykusunun kendiliğinden geleceği yoktu. İki Xanax almak için –manda derisinde sivrisinek ısırığı– mutfağa gitti, sonra yeniden bilgisayarın karşısına oturdu.</p>

  <p>Google. Çocuklar. Savaş. Şiddet bireysel cinayetlerden toplu katliamlara doğru derece derece artıyordu. Mozambikli çocuk askerler. Liberyalı yamyam çocuklar. Sierra Leoneli el kesen çocuklar. Sanrılı, uyuşturucu müptelası, kötücül, kayıtsız, canavarlaşmış bu çocuklar kontrol altına alınamaz bir kanser gibi bütün Afrika'ya yayılıyordu...</p>

  <p>Bir tuşa dokundu ve şiddet bu kez Latin Amerika'ya taşındı. Kolombiya. Bolivya. Peru. Çeteler. Uyuşturucu ticaretiyle uğraşan "baby-killer"lar. Bu ülkelerde kontratların çoğu, uyuşturucu bağımlısı, öfke dolu ve şiddet yanlısı bu sokak çocuklarının teminatı altındaydı.</p>

  <p>Kasdan biraz daha okumak için kendini zorladı, midesi bulanıyordu. Çalan cep telefonuyla sıçradı. Mac'in saatine bir göz attı. 01:45 olmuştu. Bir kez daha aklına Volokine geldi, ama hemen Puyferrat'nın sesini tanıdı.</p>

  <p>— Umarım uyandırmadım.</p>

  <p>— Hayır. Yeni bir şeyler mi var?</p>

  <p>— Evet. Şu Nasiru'nun, kimden bahsettiğimi anlamışsındır, cinayet mahalliyle ilgili raporumu yazıyorum...</p>

  <p>— Anladım, devam et.</p>

  <p>— Başka ayakkabı izleri de buldum. Çıplak gözle görünmüyor, ama odaya luminol sürdüm.</p>

  <p>Luminol Herodes kadar eski bir maddeydi. En ufak bir demir tozunu, en ufak bir kan lekesini ortaya çıkarabilen kimyasal bir madde. Bir cinayetin üzerinden on yıl geçmiş olsa bile, hemoglobin lekesi, çamaşırsuyuyla yıkandığı halde bu maddeyle temas ettiğinde parlardı.</p>

  <p>— Basket ayakkabısı izleri, diye devam etti Puyferrat.</p>

  <p>— 36 numara mı?</p>

  <p>— Kesinlikle. Bu çok saçma.</p>

  <p>Volokine'in teorisi gitgide güçleniyordu. Kasdan derin bir iç çekti. Bu son soruşturmasının dehşetin sınırlarını zorlaması mı gerekiyordu? Rus "Ben 30 yaşındayım, ama çaylak olan sizsiniz" demişti. Haklıydı.</p>

  <p>— Ama daha da kötüsü var, diye devam etti Puyferrat. Birçok iz var.</p>

  <p>— Birçok iz mi?</p>

  <p>— Birçok çocuk.</p>

  <p>— Nasıl?</p>

  <p>— Hiç şüphe yok. Tabii katil yanında bir sürü ayakkabı getirmediyse.</p>

  <p>Midesinde bir hava deliği açıldığı hissine kapıldı. Beyninde şimşekler çakıyordu. Bir an düşen bir uçaktaymış gibi hissetti kendini. Kasdan bir başka ayrıntıyı daha hatırladı. İlk karşılaşmalarında, Volokine ona bir "çocuk komplosu"ndan söz etmişti. Bu son derece şaşırtıcı da olsa, kullandığı kelime doğruydu. Sanki Rus gerçeği çoktan sezinlemişti.</p>

  <p>— İzler örtüşüyor. Hepsi küçük ebatta. Eğer kafam iyi olsaydı, herifin kaçık çocuklardan oluşan bir çete tarafından öldürüldüğünü söyleyebilirdim. Bazı izler ilk seferkinden çok daha net. Bunları Rosny-sous-Bois'daki laboratuvara yolladım. Ellerinde her şeyle ilgili kataloglar var. Tüfekler, diş izleri, kulak izleri. Ayrıca ayakkabı kalıplarıyla ilgili bir fihristleri de var.</p>

  <p>— Converse olduklarından emin değil misin?</p>

  <p>— Hayır. Sonuçta, taban desenleri tam olarak birbirine uymuyor.</p>

  <p>— Kahretsin. İki gündür boşa mı kürek sallıyorum?</p>

  <p>— Hep boşa kürek sallıyorsun, Duduk. Seni aramakla ne kadar kibar olduğumu ispatladım.</p>

  <p>Kasdan öfkesini bastırdı.</p>

  <p>— Hepsi bu mu?</p>

  <p>— Hayır. Başka ahşap parçaları da bulduk.</p>

  <p>Katedralin kürsüsünün üstünde bulunmuş kıymıklar. Adamın kafasından çıkartılan parça.</p>

  <p>— Bir öncekiyle aynı tahtadan mı?</p>

  <p>— Bunu söylemek için çok erken. Daha ilk olayın analiz sonuçlarını bile almadım. Bunları da Lyon'daki laboratuvara yolladık. Gelmesi yakındır.</p>

  <p>— Tamam. Beni hemen ara. Ve... teşekkürler.</p>

  <p>— Lafı olmaz, dostum.</p>

  <p>Ermeni Xanax'ın etkisini hissetti veya hissettiğini sandı. Beyni daha yavaş tepki vermeye başlamıştı. Tüm vücudu gevşiyordu. Düşünme yetisi yavaşlamıştı. Zihni ılık bir çay gibi akıp gidiyordu. Çocuk askerlerle ilgili son sayfaları basmak için yazıcıyı çalıştırdı.</p>

  <p>Kâğıtları almak için ayağa kalktı, sonra aniden durdu.</p>

  <p>Bir gürültü geliyordu.</p>
</body>
</html>
