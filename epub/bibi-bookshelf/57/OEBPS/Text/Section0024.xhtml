<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>20</h2>

  <p>Naseerudin Sarakramahata, Monceau Parkı yakınlarında, Malesherbes Bulvarı 137 numarada oturuyordu. Haussmann döneminde yapılmış, armaları ve heykel-sütunlarıyla etkileyici bir binaydı. Kasdan, Maurituslu'nun binanın, hizmetçi odalarının bulunduğu en üst katında oturduğunu söylediğini hatırlıyordu.</p>

  <p>Evrensel anahtar. Sonra bir interfonun yer aldığı başka bir kapı. Kapıcı yoktu. Ve içeri girmek için rasgele bir zile basmaları arkalarında iz bırakacağından söz konusu bile olamazdı. Tek kelime etmeden, tam karşılarındaki bölmeye yüklendiler. Bölme holün alacakaranlığına rahatça açıldı. Giren veya çıkan bir apartman sakinini beklemenin sırası değildi.</p>

  <p>Birkaç saniye sonra Kasdan gülümsedi:</p>

  <p>— Bu bana gençliğimi hatırlattı. Antiterör'deki ilk yıllarımı.</p>

  <p>— Ben, gençliğimde, bana kapıyı açmalarını beklemezdim. Pencereden dalardım içeri.</p>

  <p>— Uyuşturucu satışı yaptığın dönemde mi demek istiyorsun?</p>

  <p>— Ben hayatımı, kaderimi satıyordum, Kasdan. Aynı şey değil.</p>

  <p>Ermeni, ironik bir yüz ifadesiyle kafasını salladı. Asansörün gürültüsü duyuldu. Kürk mantolu, kolunda gece çantası bulunan bir kadın camlı kapıyı açtı. Onu kibarca selamlayan iriyarı iki adama kuşkulu gözlerle baktı.</p>

  <p>Doğruca odaların bulunduğu kata çıktılar. Uzun koridor Kasdan'a kendi temiz apartmanının koridorunu hatırlattı. Ama özellikle bu grimsi, dar ve uzun yol zavallı ibnenin tiksinerek karıştırdığı küçük çantasıyla büyük bir uyum içindeydi. Buradaki her şey bu sefil hayatla bağdaşıyordu. Pul pul kalkmış duvar boyaları. Camı çatlamış vatistaslar. Heladan farksız...</p>

  <p>Ne Kasdan ne de Volokine otomatiğe bastı.</p>

  <p>— Herhalde tek tek bütün kapıları çalmayacağız.</p>

  <p>— Hayır, dedi Kasdan telefonunu çıkarırken.</p>

  <p>Ermeni, Naseer'in numarasını tuşladı. Koridorun sessizliğinde tiz bir zil sesi duyuldu. Bir baş hareketiyle Kasdan Volokine'e kendisini izlemesini işaret etti. Karanlıka ilerlediler. Ardışık iki çatı penceresinin altından geçtiler. Odalardan birinden televizyon sesi geliyordu. Biri telefonda konuşuyordu, Asya'da konuşulan dillerden biriyle.</p>

  <p>Ve telefonun zili hâlâ onlara kılavuzluk ediyordu.</p>

  <p>Naseer telefonu açmıyordu.</p>

  <p>Biraz daha ilerlediler. Vasistaslardan içeri süzülen gecenin mavi ışıkları karanlık bir tablonun üzerindeki lake çizgilere benziyordu. Sonunda kapıya ulaştılar. Cep telefonu çalmaya devam ediyordu. Küçük ibne neden telefona cevap vermiyordu?</p>

  <p>Ermeni kapıyı çaldı:</p>

  <p>— Naseer, aç. Ben Kasdan.</p>

  <p>Cevap yoktu. Telefon ısrarla çalıyordu.</p>

  <p>— Aç, fahişe. Yoksa kapıyı kırarım.</p>

  <p>Ermeni sesine hâkim olmaya çalışıyordu. İki Filipinli belirdi bir dairenin kapısında. Volokine üç renkli polis kimliğini burunlarına dayadı. İki kız sanki hiç kapı önüne çıkmamış gibi ortadan kayboldu.</p>

  <p>Telefonun sesi kesildi. Kasdan kulak kabarttı. Telesekreterdeki mesajı dinledi. Naseer'in duygusuz sesini.</p>

  <p>Hiç düşünmeden iki adam silahlarını çıkardı. Kasdan tam kapının karşısında dururken, Volokine elinde silahıyla sağ tarafa geçti, sırtını duvara yasladı.</p>

  <p>Kapıya hızla bir tekne savurdu, ama sonuç alamadı.</p>

  <p>Sonra bir tekme daha; kapı zıvanalarından kurtuldu, geriye gidip geldi.</p>

  <p>Kasdan çoktan yan dönmüştü, omzuyla kapıya son darbeyi indirdi.</p>

  <p>Elinde Sig Sauer'iyle odaya daldı.</p>

  <p>Volokine onu izledi.</p>

  <p>Gördüğü ilk şey kırma tavandaki yazıydı.</p>

  <blockquote style="margin: 20px 0 20px 40px; border: none; padding: 0px;">
    <p>KANDAN BENİ KURTAR,<br />
    EY TANRI, KURTULUŞUMUN TANRISI,<br />
    DİLİM DE SENİN ADALETİNİ TERENNÜM ETSİN.</p>
  </blockquote>

  <p>İkinci şey ise taş zemine oturtulmuş ve çoktan kaskatı kesilmiş cesetti. Zavallı oğlancık sırtını dayadığı alçı duvardan daha soğuktu.</p>

  <p>Üçüncü şey oğlanın yüzündeki derin bıçak yarasıydı. Dudakların birleşme yerlerinden iki kulağa kadar bıçakla yarılmıştı, sanki iğrenç bir şekilde sırıtıyor gibiydi. Aklına, cezaevlerindeki hesaplaşmalarda benzer şekilde yaraların açıldığı Tunus gülümsemesi geldi. Kesici bir alet ağzın içine sokulur ve tek bir hamlede yanak kesilirdi. Şak. Burada gülümseme iki tarafa doğru açılmıştı. Korkunç bir palyaço görüntüsü.</p>

  <p>Fark ettiği dördüncü şey kurbanın sol kulağından sızdıktan sonra kurumuş kandı. Naseer'in başı hafifçe yana dönüktü. Genç oğlan tıpkı kulamparası gibi öldürülmüştü. Kulakdavulları delinerek. Kasdan, çocuk olsun olmasın seri cinayetler işleyen bir katille karşı karşıya olduklarını anladı; bir yandan da olası isimleri aklından geçiriyordu.</p>

  <p>— Kımıldayınız, Kasdan. Burada nefes almak imkânsız. Ve sonsuza kadar burada kalamayız.</p>

  <p>Kasdan ona doğru baktı. Volo haklıydı. Oda en fazla beş metrekareydi ve yüz on kiloluk cüssesiyle tam odanın ortasında duruyordu.</p>

  <p>— Bana eldivenleri ver.</p>

  <p>Cesedin yanında diz çökmüş olan Volokine, ona bir çift ameliyat eldiveni uzattı. Kasdan onları ellerine geçirdi, suratı alev alev yanıyordu. Tepeden tırnağa tere batmıştı. Eğildi ve Naseer'in kaskatı kesmiş yumruğunu tuttu.</p>

  <p>Cesedin kasılmış parmaklarını açmayı başardı.</p>

  <p>Avucunda kan vardı.</p>

  <p>Bir kan pıhtısı.</p>

  <p>İşaretparmağıyla siyahımsı kütleye dokundu.</p>

  <p>Hayır bu bir pıhtı değil, bir organdı.</p>

  <p>Kasdan kütleyi aldı ve eldivenli avucunda yuvarladı.</p>

  <p>Bu Naseer'in dilinden kesilmiş bir parçaydı.</p>

  <p>Kasdan kafasını kaldırdı.</p>

  <p>Harfler fırça yerine dil kullanılarak yazılmıştı.</p>

  <blockquote style="margin: 20px 0 20px 40px; border: none; padding: 0px;">
    <p>KANDAN BENİ KURTAR,<br />
    EY TANRI, KURTULUŞUMUN TANRISI,<br />
    DİLİM DE SENİN ADALETİNİ TERENNÜM ETSİN.</p>
  </blockquote>
</body>
</html>
