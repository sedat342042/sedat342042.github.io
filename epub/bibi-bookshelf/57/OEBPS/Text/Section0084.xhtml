<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>78</h2>

  <p>Volokine kendine gelir gelmez bin şarkı duydu. Uzaktan ve kopuk kopuk. "Tamam işte. Oradayım. Cehennemin kalbinde" diye düşündü. Sonra bunun <i>Mezmurlar</i> olmadığını, <i>başka bir şey</i> olduğunu anladı. Kımıldayamadığını fark etti. Bağlanmamıştı, ama beyni vücuduna kumanda etmiyordu.</p>

  <p>Şarkı devam ediyordu.</p>

  <p>Tamamen soyutlaşmak için enstrümanların önüne geçen bir koronun mükemmel dinginliği. Aklına Brahms'ın, bugüne kadar bestelenmiş en gizemli eserlerden biri olan, <i>Ein deutsches Requiem'</i>i geldi. Ama hayır, bu, <i>Requiem</i> değildi.</p>

  <p>Volokine, kendisini hipnotize eden bu müziği düşünmeyi bıraktı ve çevresini incelemeye başladı. Çıplak olarak, üzeri kâğıt kaplı metal bir masaya yatırılmıştı. Çeliğin soğukluğunu omuzlarında hissediyordu. Kendisi de ince bir kâğıt örtünün altındaydı. Ameliyathanelere mahsus bir projektör yüzüne doğru çevrilmişti. Bu tip lambaların en ufak bir gizliliğe müsaade etmediğini hatırladı ve bu düşünce onu korkuttu. Saklayacak hiçbir şeyi yoktu. Tamamen göz önündeydi. Tamamen savunmasızdı.</p>

  <p>Müzik yeniden kafasının içinde ön plana çıktı. Çocuk sesleriyle örülü, dingin, tatlı dalgalar. Volokine, korolara duyduğu kronik alerjinin artık yok oluverdiğini fark etti. İyileşmişti;ama çok geçti. Ölüm döşeğindeyde.</p>

  <p>İnsanüstü bir gayretle –ona insanüstü geliyordu– kafasını kaldırmayı başardı. Ameliyat masasının diğer ucunda bir masa daha vardı. Üzerine başka bir projektörden yansıyan bir ışık huzmesinin vurduğu, yeşil çuhayla kaplı tek ayaklı yuvarlak bir masa.</p>

  <p>Çevresinde iskambil oynayan üç kişi vardı.</p>

  <p>Hepsinin yüzünde kâğıt maskeler vardı ve soluk yeşil önlükler giymişlerdi.</p>

  <p>Kafa karışıklığı. Kısa aralıklarla panik. Volokine, cerrahların onun uyanmasını beklediğini düşünüyordu. Onu canlı canlı ameliyat etmek için; <i>ona acı çektirmek için.</i></p>

  <p>O sırada adamlardan biri kafasını oyundan kaldırdı. Volokine'i gördü. Her üçünün de, kâğıt keplerinin altından görünen saçları bembeyazdı. Üç ihtiyar. Üç cerrah. Yaşlı ve kaçık.</p>

  <p>Doktor, yarı Alman yarı İspanyol aksanıyla mırıldandı:</p>

  <p>— Dostumuz uyanıyor.</p>

  <p>Volokine kafasını yeniden metal masaya bıraktı. Işık. Müzik. Lambanın ısısı. Metalin soğukluğu. Bir kâbus. Güney Amerika'daki mezarlarından çıkmış üç nazi cerrah tarafından doğranacaktı. Ve koronun sesi de aynı anda her yerden yükselmeye başlamıştı. Rahatsızlık vermeden, tedirgin etmeden. Ilıman bir denizde ağır ağır esen rüzgâr gibi.</p>

  <p>Sandalye gürültüsü.</p>

  <p>Volokine ayrıntıya fazla takılmadı.</p>

  <p>Adamlardan biri masadan kalkmıştı.</p>

  <p>Kâğıt hışırtısı.</p>

  <p>Galoşların sürtünmesi.</p>

  <p>Maskeli bir yüz görüş alanına girdi. Gözlerin çevresinde kırışıklıklar. Gri ve buruş buruş bir cilt. Bu doktor toza dönüşemezdi, zaten tozdu. Volokine, Örümcek Adam'a karşı savaşan Marko'yu, <i>Sandman'</i>ı, yani Kum Adam'ı düşündü.</p>

  <p>— Tannhäuser'den "Hacılar Korosu"... diye fısıldadı adam. Bundan daha güzel bir şey hiç yazılmadı.</p>

  <p>Volokine'in burnunun altına, ışıldayan bir bisturiyle ağır ağır vurarak ritim tutuyordu. Şarkıyı Almanca mırıldanıyordu. Volo buna inanamıyordu. Ürkütücü bir karikatürün içine dalmıştı. Nazi zalimliğinin ve Alman müziğinin efsanevi ve korkutucu birleşimi.</p>

  <p>— "Beglückt darf nun dich, o Heimat, ich schauen, und grüben froh deine lieblichen Auen..." diye çatallı sesiyle mırıldanmaya devam ediyordu ihtiyar adam. Anlamını biliyor musun?</p>

  <p>Volokine cevap vermedi. Dili sanki büyümüştü, bir taş gibi kuruydu. Şimdi anestezi altında olduğunu anlıyordu. Ya da insanı hareketsiz kılan başka bir maddenin. Burada, bu sapık doktorların elinde ölecekti. Belki de ona acı çektirmezlerdi...</p>

  <p>— "Ey yurdum, nihayet kapalı gözle seni kucaklamama izin verdiler..." diye mırıldandı cerrah. Sonsuz bir hüznün sözleri... Bizim sonsuz sürgünümüzü bize anlatan sözler...</p>

  <p>Volokine, bunun Wagner'in çocuk sesleri için yazdığı eserin bir transkripsiyonu olduğunu fark etti. Asunción korosu, bir yerlerde, yandaki odada söylüyordu. Tabii bu bir bant kaydı değilse. Ancak müzik çok yakından geliyor gibiydi. Birden Peter Hansen'in, fondaki koro eşliğinde kulakları kesilen adamın, ifadesini hatırladı.</p>

  <p>Sanki en kötüyü tasdiklercesine Alman, Volokine'in kulağına fısıldıyordu:</p>

  <p>— Babam büyük bir araştırmacıydı. Önce Buchenwald'da, sonra Sachsenhausen'da uzun süre çalıştı. İnsanın hayatta kalma dürtülerini inceliyordu. İnsanın, yaşama sımsıkı sarılmasını sağlayan derin güçlerini araştırıyordu. Deneklerinin organlarını birer birer alıyor ve kronometreyle ölçüyordu. İçleri tamamen boşaltılan insanların, bilinçlerini kaybetmeden yaşamaya devam etmesi son derece şaşırtıcıydı...</p>

  <p>Volokine yüzünün ter içinde kaldığını hissediyordu.</p>

  <p>Odanın içinde, ameliyat maskesinin boğuklaştırdığı başka bir ses yankılandı.</p>

  <p>— Gelip oynayacak mısın?</p>

  <p>— Geliyorum.</p>

  <p>Kaçık herif elindeki bisturiyle yuvarlak masayı işaret etti:</p>

  <p>— Oyunumuzun seninle ilgili olduğunu biliyor musun? Bir tahminde bulunabilir misin?</p>

  <p>Yaşlı herifin çatallı sesi çocuk korosunun sesine karışıyordu. <i>Onlar pes olmayan seslerdi. Meleklerin sesleri. İblislerin sesleri.</i></p>

  <p>— Gitmem gerekiyor. Aksi takdirde, arkadaşlarım hile yapar. Onları tanıyorum. Ama bana güven, hepsini alt edecek yetenekteyim...</p>

  <p>Gözden kayboldu. Volokine bir an rahatladı. Sonra Hansen'in ifadesi aklına gelince yeniden beyni karıncalanmaya başladı. Adamlar İsveçli'nin organlarını keserek eğlenmişler sonra da hangi organı kesip aldıklarını tahmin etmesini istemişlerdi. Ona da aynı şeyi mi yapacaklardı? Yoksa hayatta kalma süresini ölçmek için, ölene kadar bütün organlarını teker teker kesip alacaklar mıydı?</p>

  <p>— Poker oynuyoruz, diye Volokine'e doğru seslendi yaşlı herif. Texas Hold'em. Çok orijinal değil. Ancak bu oyundaki tek ilginçlik ortaya sürdüğümüz para...</p>

  <p>Volokine, maskelerin boğuklaştırdığı kahkaha seslerini duyar gibi oldu.</p>

  <p>— Ortaya ne sürdüğümüzü biliyor musun? Organların, evladım. Şu ana kadar karaciğerin, gözlerin, üreme organın için oynadık. Sen bizim kasamızsın. Ve sana şunu rahatlıkla söyleyebilirim, her durumda bu gece kaybeden sen olacaksın. Kazanan ise biz, kazancımızı senin bedeninden sağlamak bir zevk.</p>

  <p>Volokine duymak istemiyordu. Kaçığın uğursuz açıklamalarını. Küçük iblislerin seslerini. <i>Bana bir peridüral veya benzeri bir enjeksiyon yaptılar, hiçbir şey hissetmeyeceğim. Acı çekmeyeceğim...</i> Sonra aniden bu rahatlama hissini kaybetti. Aklına bir tavşan gibi içinin boşaltılacağı geldi. Taşakları inoks bir küvete, gözleri bir kavanoza konacaktı. Ama hiçbir şey hissetmeyecekti. Sadece veletlerin söylediği Wagner şarkısını duyacaktı. Bağırmak istedi, ama korku boğazını tıkamaya devam ediyordu.</p>

  <p>— Görüyorum.</p>

  <p>— Ben yokum.</p>

  <p>Kâğıtlardan çıkan sesleri işitiyordu. Sonra bir sessizlik oldu. En azından oyun masasında. Şarkı hâlâ devam ediyordu:</p>

  <blockquote style="margin: 20px 0 20px 40px; border: none; padding: 0px;">
    <p>Der Gnade Heil ist dem Büber beschienden,<br />
    Er geht einst ein inder Seligen Frieden...</p>
  </blockquote>

  <p>O anda Volokine hatırladı. Bu odu o da söylemişti. Tarikatta bulunduğu iki yıl boyunca ve içinde bulunduğu sıkıntıya rağmen sözcüklerin çevirisini hatırlıyordu:</p>

  <blockquote style="margin: 20px 0 20px 40px; border: none; padding: 0px;">
    <p>Günahkâra lütfunu esirgeme,<br />
    Bir gün onlar da sonsuz mutluluğun huzurunu tadacaklardır...</p>
  </blockquote>

  <p>Lütuf ona da bahşedilecek miydi?</p>

  <p>Bir gün o da sonsuz mutluluğun huzurunu tadacak mıydı?</p>

  <p>Düşünceler kafasının içinde darmadağınıktı. Çıplak vücudundan ter boşanıyordu. Sanki tüm bedeni ırmak, nehir olmuş akıyordu. Sanki korkusu içinde gitgide suya dönüşüyordu. Gerçekdışı bir kâbusun içinde eriyordu. Kasdan birazdan ortaya çıkardı. Birazdan...</p>

  <p>Yeniden sandalye gıcırtıları duyuldu.</p>

  <p>— Hans, gerçekten bu akşam, çok ballısın...</p>

  <p>— Dostumuz bana şans getirdi.</p>

  <p>Yaklaşan ayak sesleri.</p>

  <p>Kepinin altında buruş buruş bir surat.</p>

  <p>— Arkadaşlarım bu akşam çok kaybetti. Anlayacağın bayağı işim var.</p>

  <p>Ameliyat masasını üstten çevreleyen raya takılı örtüyü çekti.</p>

  <p>Beyaz perdenin geniş alanını kapattığını gören Volokine uludu.</p>

  <p>Bu kez, boğazındaki engel kalkmıştı.</p>
</body>
</html>
