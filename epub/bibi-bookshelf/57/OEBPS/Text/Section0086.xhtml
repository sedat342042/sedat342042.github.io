<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>80</h2>

  <p>Volokine oradan nasıl çıktığını anlayamıyordu.</p>

  <p>Neden onu doğramamışlardı?</p>

  <p>Neden şimdi bozkırın ortasında, üzerinde Koloni'nin üniformasıyla –siyah çuval bezinden ceket ve pantolon, Alman menşeili postallar– koşuyordu?</p>

  <p>Av öncesi bırakılan bir tuzak yemi gibi bir 4x4'ten atıldığı andan itibaren koşuyordu.</p>

  <p>Hiçbir şey düşünmeden koşuyordu.</p>

  <p>Etrafı kollayarak ve hayatta kalma şansını değerlendirerek koşuyordu.</p>

  <p>Ekili tek bir tarla yoktu. Sadece sonsuz bir düzlük. Kraterlerle ve bataklıklarla dolu bir Ay yüzeyi. Gri ve yeşil, yeşil ve gri, arada sırada, iğneyaprakları şiddetli fırtınaya karşı koyamamış, heybetli bir çam ağacıyla karşılaşıyordu. Uzakta, çok uzakta ufuk o kadar net, o kadar sertti ki, gökyüzünün toprakla teması, her an kıvılcım çıkarmaya hazır iki çakmaktaşını andırıyordu.</p>

  <p>Hâlâ koşuyordu. Kulaklarında rüzgârın ıslığını duyuyordu. Kafasının üstünde daireler çizerek uçan akbabalar vardı. Ayaklarının altında donmuş toprağın çıtırdadığını hissediyordu. Sanki buz tutmuş bir gölün üzerinde yürüyordu. Buz her an kırılabilir karanlık sulara gömülebilirdi. Ama şimdilik dayanıyordu. Ve Volokine de dayanıyordu. Yaralı bacağına rağmen. Anestezinin yol açtığı uyuşukluğa rağmen. Yorgunluğa ve kramplara rağmen.</p>

  <p>Hâlâ koşuyordu. Bir kayadan diğerine atlıyordu. Kurumuş su yataklarına iniyor, tırmanıyordu. Çukurlara takılıp sendeliyordu. Kendi ritmini yakalamıştı. Heyecanını bastırmıştı. Düzenli nefes. Düzenli adım aralıkları. Bacağının ağrısı bile bir düzene kavuşmuştu. Ve bir dostun varlığı. Sıcak.</p>

  <p>Yeniden umutlanmaya başlamıştı ki, aklına takılan bir şey onu ters yönde koşmaya sevk etti. Bileğini burktu. Bir taşa takılmıştı. Arkasına bir göz attı.</p>

  <p>Oradaydılar.</p>

  <p>Beş yüz metre solunda. Yüz metre genişliğinde yanlamasına bir hat oluşturarak yan yana ilerliyorlardı. Beyaz yaka, siyah ceket, siyah kasket. Volo, solgun, kararlı ve çok güzel yüzlerini ayırt edebiliyordu. En büyüğü taş çatlasa 12 yaşındaydı. Hepsinin elinde, önlerindeki otlara vurmakta kullandıkları bir sopa vardı. Akasya seyal dalından bir sopa. Kutsal Taç'ın ağacı. "Dünyaya dokunabilmeleri"nin tek yolu.</p>

  <p>Onları bu şekilde, toprağa vurarak, otları kırbaçlayarak yürürken görmek, insana hareket halindeki bir orduyu hatırlatıyordu. Düşmanın kokusunu alan, onu kovalayan, sıkıştıran ruhsuz bir ordu. Ayrıca sopalarıyla su arayan küçük büyücülere de benziyorlardı. <i>Onlar çocuktular. En mükemmel elmasların saflığındaydılar. En ufak bir lekeleri, en ufak bir kusurları yoktu. En ufak bir günahları da. Ama onların saflığı kötülüğün saflığıydı.</i></p>

  <p>Ciğerleri yanmaya başlamıştı, tepeden tırnağa tere batmıştı, ileri doğru baktı. Tam karşısında göz alabildiğince uzanan bir fundalık vardı. Biraz daha koşarak bir köye ulaşabilirdi. Veya asfalt bir yola çıkabilirdi. Ancak kerteriz alabileceği bir şey yoktu. Yol boyunca gözlerini bağlamışlardı. Ayrıca damarlarındaki anestezi kalıntıları, ameliyat masasındaki panik, 4x4'te yol boyunca yaşadığı şaşkınlık düşünmesini engelliyordu. Kendini bir hayvan gibi hissediyordu, yapabileceği tek şey koşmaktı. Ve yine koşmak. Kovalanan bir geyik gibiydi.</p>

  <p>Volo daha da hızlandı. Artık ayaklarının altındaki engebeleri hissetmiyordu. Ne bacağının zonklayan acısını. Ne de soğuğu ve rüzgârı. Sadece kendi ritminin, zamana ve mekâna karşı bir tür zırh görevi gören kendi ısısının bilincindeydi. Gücü yerindeydi. Kafası çalışıyordu. Buradan çıkabilirdi. İnsan, insanın en iyi dostuydu.</p>

  <p>Birden, sağında bir kalabalık hissetti. Bir başka grup. Bembeyaz yüzleri ve siyah giysileriyle aynı ordu. Havayı döven sopalar. Durdurulamaz bir ilerleyiş.</p>

  <p>Korku ve şaşkınlık, onu yamaca doğru yöneltti. Kaçmanın imkânı yoktu. Kaydı. Yüzükoyun kapaklandı, ağzına yosun doldu; burada kısa otların yerini yosunlar almıştı. Ayağa kalktı ve ufka baktı, gözleri yaşlarla dolmuştu. Birkaç yüz metre sonra fundalık bitiyordu. Bir falez tüm umutlarına son veriyordu.</p>

  <p>Devamı zaten belliydi. İki çocuk grubu birleşecek ve gözünün yaşına bakmadan onu uçuruma kadar süreceklerdi. Volokine başka bir şey düşündü. Çocuklar silahsızdı, bundan emindi. Ve en nihayetinde bunlar çocuktu. Üç tokat ters yöne doğru kaçmak için bir gedik açmasına yeterdi. Çok kolaydı. Ama çocuklar eğer yetişkin avcılarla irtibat halindeyse konumunu bildirirler ve bu da her şeyin sonu olurdu. Hayır, bunu deneyemezdi. Yaralı bacağı onu tüketiyordu. Göğsü yanıyordu. Başı sıcak bir mengenenin içindeydi sanki.</p>

  <p>Şu veya bu şekilde dinlenmeliydi.</p>

  <p>Saklanmalıydı.</p>

  <p>Sol tarafındaki taşlı arazi onun selameti olabilirdi.</p>

  <p>Yüzlerce sivri kayanın olduğu bir bataklık.</p>

  <p>Ayağını sürüyerek ve yamaca doğru iyice yaklaşarak, Volo doğal tapınağa ulaştı. Burası sandığı gibi bir bataklık değildi. Üzeri likenlerle kaplı, sivri kayaların bulunduğu donmuş bir toprak. Kayalar küçük bir gölden çıkmıştı ve üzeri yeşilimsi bir maddeyle kaplı dar insan kafalarını andırıyordu. Volo yüksekliği bir metreyi geçen bir kayayı seçti, falez yönünde eğilerek kazmaya başladı. Düşüncesi _tek düşüncesi bu değildi– bütün bir gün boyunca toprak yutma tehlikesini göze alarak, taşın altına gizlenmekti.</p>

  <p>Kazdı.</p>

  <p>Sürekli kazdı.</p>

  <p>Parmakları kan içinde kalmıştı. Tırnakları kırılmıştı. Kesik kesik nefes alıyordu. Toprak donmuştu. Likenlerin metalik kokusu genzini yakıyordu. Sonunda oyuk içine gireceği genişliğe ulaştı. Çıkan toprağı kayanın çevresine düzenli bir şekilde yaymak için çok uğraşmıştı. Ayrıca, yaklaşık bir metrekare genişliğindeki, donmuş yosun parçasını muhafaza etmeye özen göstermişti, onunla bir kamuflaj oluşturacaktı. Deliğin içine girdi, üzerine liken yapraklarını çekti ve Korsika'da yaban domuzu avlarken hissettiği duyguların aynısını yaşadı.</p>

  <p>Bekledi.</p>

  <p>Zaman kalp atımlarıyla ölçülüyordu.</p>

  <p>Bedeninin gitgide soğumasıyla.</p>

  <p><i>Gelen giden yoktu.</i></p>

  <p>Beklemeyi sürdürdü.</p>

  <p>Toprakla bütünleşmişti. Karanlıkla da. Ve şimdi hiçlik soluyordu. Artık var olmamalıydı. Artık nefes almamalıydı. İblislerin geçmesine müsaade etmeli, sonra da ters yöne doğru kaçmalıydı.</p>

  <p>Birden kamçı sesleri duyuldu.</p>

  <p>Otlara vuran ağaç sopalar. Kayalara vuran.</p>

  <p>Çığlık çocuklar çevreye dağılmıştı.</p>

  <p>Volo iyice büzüldü. Saklandığı delikte iki büklüm oldu. Her yere girip çıkan sopaların titreşimlerini algılıyordu. Çocukların her kayanın altına, çevresine baktığını, toprağı ve yosunları eşelediğini hayal ediyordu. Ne kadar şansı vardı?</p>

  <p>Birden, bir ışık gelip onu deliğin içinde buldu.</p>

  <p>Gözlerini kırpıştırdı ve karaltı halindeki küçük silueti gördü.</p>

  <p>Hiç düşünmeden kolunu uzattı.</p>

  <p>Çocuğu zulasına çekti.</p>

  <p>Bağırmasına fırsat vermeden vurdu.</p>

  <p>Bir daha vurdu.</p>

  <p>Ta ki bedeni kollarında gevşeyip hareketsizleşene kadar.</p>

  <p>Volo liken kümesini aldı, soğuktan korunmasının tek yolu olan çocuğun üzerine bir kefen gibi örttü. Baygın çocuğun sıcaklığını yakından hissediyordu. Soruşturma halkasının kapandığını düşündü. Artık çocuklara vurmaya başlamıştı. Ve belki de, devamında, onları öldürmek zorunda kalacaktı.</p>

  <p>Ne kadar zaman geçtiğini kestirmek imkânsızdı.</p>

  <p>Ama onu yeraltı yuvasında ziyaretine başka gelen olmadı.</p>

  <p>Büyük bir ihtiyatla deliği kapatan yosunları araladı ve dışarı baktı.</p>

  <p>Kimse yoktu.</p>

  <p>Kafasını çıkardı ve gözleriyle çevreyi taradı.</p>

  <p>Etrafta kimse görünmüyordu.</p>

  <p>Yarı beline kadar delikten çıktı, kafasını uzattı ve fundalığa 360 derece göz gezdirdi.</p>

  <p>Gerçekten <i>kimse yoktu.</i></p>

  <p>Çocuklar gitmişti.</p>

  <p>Şimdilik kurtulmuştu.</p>

  <p>Delikten çıktı ve çocuğu da çekip çıkardı.</p>

  <p>Kötü yaralanmıştı ama hayattaydı.</p>

  <p>Üzerini aradı. Silah yoktu. Telsiz de.</p>

  <p>Şu an hiçbir şeyi göze alamazdı.</p>

  <p>Çocuğu kayanın dibine yuvarladı ve uzun süre kendine gelmemesi için dua etti.</p>

  <p>Güneşin doğduğu yöne doğru koşar adım yola çıktı.</p>

  <p>Av devam ediyordu.</p>
</body>
</html>
