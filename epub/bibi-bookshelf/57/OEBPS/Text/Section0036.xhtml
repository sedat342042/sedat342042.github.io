<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>32</h2>

  <p>Kafaları ceketlerinin altında Volvo'ya kadar koştular. Yağmur ara vermeden yağıyordu. Arabaya oturduktan sonra Rus bir öneride bulundu:</p>

  <p>— Çok yakında bir McDonald's var, Buffon Sokağı'nın sonunda.</p>

  <p>— McDonald's'larınla canımı sıkmaya başladın.</p>

  <p>— Ha ha ha! Bunu kızgınlıkla söylenmiş bir söz olarak kabul ediyorum.</p>

  <p>— Şüphen olmasın. Gırtlağımıza kadar boka batmış haldeyiz. İlerledikçe daha fazla gömülüyoruz.</p>

  <p>Volokine bir şey demedi. Kasdan ona baktı; sular süzülen saçlarının altından Kasdan'a gülümsüyordu. Onunla alay ediyordu, ama son derece sevimliydi.</p>

  <p>— Bir şeyler daha biliyorsan, söyle.</p>

  <p>— Şu İsa'nın ağacı, diğer şeylerle örtüşüyor, değil mi?</p>

  <p>— Diyorsun.</p>

  <p>— Kadın haklı. Bu ağaç, acının ağacı. Ama insanlığın kurtuluşu için çekilen acı. İsa, insanların günahlarını "silmek" için geldi. Bağışlanmaları için bütün günahları kendi üstüne almaya. Bu bir dönüşüm; bu dünyaya ait günahları, İsa avuçlarına aldı... Hareketin taklidini yaptı. Sonra, onları, âdeta gökyüzüne savurdu. Ellerini açtı. Bu ağaç bu yüce gönüllü davranışı çağrıştırıyor. Katillerimiz kötülük bulaşmamış, saf kişiler. Öldürdükleri insanların günahları için acı çekiyorlar. Buna karşılık, onlara da acı çektiriyorlar. Onların ruhlarını esenliğe kavuşturmak için.</p>

  <p>Direksiyon başındaki Kasdan, cep telefonuna gelen çağrıları kontrol ediyordu.</p>

  <p>— İşte benim izlenimlerim, Kasdan. Bu ağaç, öldüren el kadar saf ve temiz. Goetz, Naseer, Peder Olivier hem cezalandırıldılar hem de günahlarından arındırıldılar. Ve onları öldüren eller, gerçek meleklerin elleri. Saflık timsali varlıklar. Onlar...</p>

  <p>— Vernoux'dan bir çağrı var.</p>

  <p>Kasdan cep telefonunu arabanın hoparlörüne bağladı ve numarayı tuşladı:</p>

  <p>— Alo?</p>

  <p>Vernoux'nun sesi, yağmurun gürültüsüne karışarak arabanın içinde yankılandı.</p>

  <p>— Benim. Kasdan. Volokine'le birlikteyim. Yeni bir şey mi var?</p>

  <p>— Bu sefer resmi tebligat; görevden alındım. Cinayet Masası soruşturmayı üstleniyor.</p>

  <p>— Cinayet Masası'ndan kim?</p>

  <p>— Adı Marchelier olan bir ekip şefi.</p>

  <p>— Tanıyorum.</p>

  <p>— Bu salak Emniyet İstihbarat'la anlaşabilir ve onların ayakoyunlarına gelebilir.</p>

  <p>Kasdan, Vernoux'ya acıdı:</p>

  <p>— Üzüldüm.</p>

  <p>— Sizi üzüntülerinizi bildirin diye aramadım. Önemli bir mevzu var. Şili Elçiliği'ndeki bağlantım tatilden döndü. Adı Simon Velasco. Biraz önce onunla konuştum. Ona siyasi bir mültecinin ölümünü araştırdığımızı söylediğimde bayağı eğlendi. Pinochet diktatörlüğünün bir kurbanı dediğimde.</p>

  <p>— Neden?</p>

  <p>— Çünkü ona göre, Wilhelm Goetz diktatörlük rejimi süresince en ufak bir işkence bile görmemiş. Tam tersine bariyerin diğer tarafındaymış.</p>

  <p>— NASIL?</p>

  <p>— Size söylediğim gibi. Goetz Fransa'ya sığınmış, çünkü 80'li yılların sonunda rüzgâr, işkencecilerin, cellatların aleyhine esmeye başlamış. Şili'den ve diğer başka ülkelerden birçok aile şikâyetçi olmuş, dava açmaya başlamış. Siyasi nedenler, Kasdan, en başından beri kilit noktanın bu olduğunu biliyordum.</p>

  <p>— Şu senin herif, onu nerede bulabilirim?</p>

  <p>— Evinde. Seyahatten yeni döndü.</p>

  <p>Vernoux, Simon Velasco'nun adresini verdi, Rueil-Malmaison'daydı.</p>

  <p>— Acele edin, dedi Vernoux. Birkaç saat öndesiniz. Marchelier'ye hiçbir şey söylemedim.</p>

  <p>— Bu destek, neden?</p>

  <p>— Bilmem. Kuşkusuz aynasız dayanışması. İyi şanslar.</p>

  <p>Kasdan cevap vermedi, arabaya sessizliğin çökmesini bekledi. Kırbaç gibi, tokat gibi inen, dışarıdaki yağmurla iyice perçinlenen bir sessizliğin. Şimdi bir gerçeği daha iyi anlıyordu. En başından beri, Goetz'ün geçmişiyle ilgili bütün bildikleri, bizzat Goetz kaynaklıydı. Asla tahkik etmediği bir yalan örgüsü. Günaydın önsezi.</p>

  <p>Birkaç saniye bekledikten sonra sordu:</p>

  <p>— Ben mi konuşayım yoksa sen mi konuşursun?</p>

  <p>— Hadi gidin. Ben bütün nefesimi İsa'nın Tacı konusunda tükettim.</p>

  <p>— İki gerçek var. İlki, sonunda Goetz'ün günahını öğrenmiş bulunuyoruz. Eğer Şili'de bir işkenceciyse, bu onu lanetli bir suçlu yapıyor. İkincisi, eğer tanıklık yapmaya karar verdiyse, bu onu önemli bir tanık haline getiriyor. Şimdiye kadar, bir delikte gözlerin bağlı olarak işkence gördüysen söyleyecek bir şey yok. Ama eğer işkencecilerden biriysen, bu her şeyi değiştiriyor. Pişmanlık duyan birinden daha tehlikeli bir şey yoktur. Onu susturmak istemiş olabilirler...</p>

  <p>— İki neden, ama biri daha ağır basıyor, Kasdan.</p>

  <p>— Aynı fikirdeyim. Ama sanıyorum gönlümüz aynı şeyden yana.</p>

  <p>İki ortak sustu.</p>

  <p>Artık aynı gerçeği benimsiyorlardı.</p>

  <p>Ceza Paris'te kesilmişti.</p>

  <p>Ve temiz elli melekler bu işi üstlenmişti.</p>
</body>
</html>
