<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>7</h2>

  <p>— Willy'yle emniyet müdürlüğünde tanıştım. Evrak için kuyrukta bekliyorduk. Oturum belgesi için.</p>

  <p>Kasdan, polis olduğu yıllardan beri bu gerçekliğe hep saygı duymuştu. Akıl almaz olduğu ölçüde gerçeklik taşır.</p>

  <p>— İkimiz de siyasi sığınmacıydık.</p>

  <p>— Sen, sen de mi sığınmacısın?</p>

  <p>— Mauritius Sosyalist Hareketi'nin zaferinden ve Aneerood Jugnauth'un iktidarı ele geçirmesinden beri, ben...</p>

  <p>— Kâğıtların.</p>

  <p>Mauritiuslu ceplerini yokladı ve bir cüzdan çıkardı. Kasdan cüzdanı adamın elinden çekip aldı. Adanın, Goetz'ün ve birkaç parlak delikanlının fotoğrafları. Prezervatifler. Kasdan midesinin kalktığını hissetti. İçindeki öfkeyi ve tiksintiyi bastırmak için büyük bir çaba harcıyordu.</p>

  <p>Sonunda oturum belgesini ve pasaportu buldu. Hepsini cebine attı, diğerlerini oğlana geri verdi:</p>

  <p>— Zamanı geçmiş.</p>

  <p>— Ama...</p>

  <p>— Kes sesini. Şu karşılaşmanız, tam olarak ne zamandı?</p>

  <p>— 2004. Karşılaştık. Biz... birbirimizi anladık.</p>

  <p>Oğlan, yarı Hintli yarı Kreol gevşek bir aksanla genizden gelen bir sesle konuşuyordu.</p>

  <p>— Ne zamandan beri Paris'tesin?</p>

  <p>— 2003.</p>

  <p>— Goetz'ün evinde mi yaşıyorsun?</p>

  <p>— Haftada üç gece onda kalıyorum. Ama her gün birbirimizi arıyoruz.</p>

  <p>— Başka herifler de var mı?</p>

  <p>— Hayır.</p>

  <p>— Tepemin tasını attırma.</p>

  <p>Genç oğlan bezgin bir halde ellerini kollarını oynatıyordu. Her yanından dişilik akıyordu. Kasdan sinirlerinin yay gibi gerildiğini hissediyordu. Gerçekten de şorololara karşı alerjisi vardı.</p>

  <p>— Başka erkeklerle de buluşuyorum, evet.</p>

  <p>— Sana para veriyorlar mı?</p>

  <p>Egzotik kuş cevap vermedi. Kasdan, fenerini oğlanın yüzüne doğru tuttu ve o ana kadar göremediği birçok ayrıntıyı fark etti. Çenesi hafif çıkık esmer bir kedi yüzü. Küçük bir burun, minik yuvarlak burun delikleri. Rengi teninden daha açık şehvetli dudaklar. Bir boksörünki gibi hafifçe şişmiş gözkapaklarının altında, bakır renkli yüzünde hemen dikkat çeken açık renkli gözler. Böylelerinden hoşlananlar için bu tatlı oğlan çocuğu bir içim suydu herhalde.</p>

  <p>— Para veriyorlar, evet.</p>

  <p>— Ya Goetz?</p>

  <p>— O da, evet.</p>

  <p>— Neden eşyalarını almaya geldin, hem de bu gece?</p>

  <p>— Ben... Yeniden öksürdü, sonra tükürdü. Başım derde girsin istemiyordum.</p>

  <p>— Neden derde girecek ki?</p>

  <p>Naseer yorgun gözlerini Kasdan'a doğru çevirdi. Gözyaşları gözbebeklerini daha da belirginleştirmişti:</p>

  <p>— Willy'nin başına gelenlerden haberim var. O öldü. Öldürüldü.</p>

  <p>— Bunu nereden biliyorsun?</p>

  <p>— Bu akşam buluşacaktık. Vieilledu-Temple Sokağı'ndaki bir kafede. Gelmedi. Endişelendim. Kiliseyi aradım. Saint-Jean-Baptiste'i. Rahiple konuştum.</p>

  <p>— Saint-Jean-Baptiste bir Ermeni kilisesidir. Bizde rahip değil, papaz vardır.</p>

  <p>— Evet, her neyse. Onunla konuştum. Bana o söyledi.</p>

  <p>— Katedralin telefon numarasını nereden biliyordun?</p>

  <p>— Willy bana bir çizelge vermişti. Yerler, saatler, kiliselerin telefonları, derse gittiği aileler. Böylece, onun nerede olduğunu bilebiliyordum...</p>

  <p>Hafifçe gülümsedi. Yumuşak. Yapışkan. Pis pis.</p>

  <p>— Bir tür kıskançlık işte.</p>

  <p>— Şu çizelgeyi bana ver.</p>

  <p>Bu kez hiç duraksamadan, Naseer sırt çantasını indirdi ve ön gözünü açtı. İkiye katlanmış bir kâğıt çıkardı Kasdan kâğıdı elinden kaptı ve çabucak göz gezdirdi. Daha iyi bir ipucu olamazdı. Goetz'ün çalıştığı kiliselerin adları ve adresleri, piyano dersleri verdiği evlerin telefonları. Bu tür bir bilgiye ulaşabilmek için Vernoux en az iki gün harcamak zorunda kalırdı.</p>

  <p>Listeyi cebine attı ve Hintli oğlana döndü:</p>

  <p>— Üzülmüş gibi görünmüyorsun.</p>

  <p>— Hayır, çok üzüldüm. Aslında daha çok şaşkınım. Willy'nin yaşamı tehlikedeydi. Başına bir şey gelebileceğini söylemişti.</p>

  <p>Kasdan ona doğru eğildi, ilgisini çekmişti:</p>

  <p>— Sebebini söylemiş miydi?</p>

  <p>— Gördüğü şey yüzünden.</p>

  <p>— Ne görmüştü?</p>

  <p>— Şili'de, 1970'li yıllarda.</p>

  <p>İşte siyaset nihayet gündeme oturmuştu.</p>

  <p>— Tamam, dedi Kasdan. Şimdi yavaş yavaş ilerleyelim. Goetz'ün bu konuyla ilgili sana söylediklerini tane tane anlat bana.</p>

  <p>— Asla bu konuyu açmazdı. Sadece Willy'nin 1973'te tutuklandığını biliyorum. Sorgulanmış, işkence görmüş. Başına korkunç şeyler gelmiş. Ve bugün gelinen durum yüzünden, geçmiş dönemle ilgili tanıklık yapmaya karar vermişti.</p>

  <p>— Gelinen durum ne?</p>

  <p>Naseer yeniden gülümsedi. Ama bu kez asık suratlı, küçümseyen bir gülümsemeydi. Kasdan, herifi yumruklamamak için ellerini cebine soktu.</p>

  <p>— O dönemin işkencecilerinin bugün izlendiklerini bilmiyor musunuz? Şili'de. İspanya'da. İngiltere'de. Fransa'da.</p>

  <p>— Böyle bir şeyden söz edildiğini duymuştum, evet.</p>

  <p>— Willy, o pisliklerin aleyhinde tanıklık etmek istiyordu. Ama gözetlendiğini hissediyordu...</p>

  <p>— Bir yargıçla temasa geçmiş miydi?</p>

  <p>— Willy bu konuda konuşmazdı. Ne kadar az şey bilirsem, benim için o kadar iyi olacağını söylüyordu.</p>

  <p>Hikâye Kasdan için akıl almaz bir hal alıyordu. Bundan 35 yıl önce olan ve hiçbir davaya konu olmayan, birkaç ay önce ölen Augusto Pinochet gibi, suçlularının teker teker eceliyle öldüğü bir dönem yüzünden orgcunun kendini tehdit altında nasıl hissettiğini kafası almıyordu.</p>

  <p>— Sana bazı isimler verdi mi?</p>

  <p>— Bir kez daha tekrarlıyorum. Bu konuyla ilgili olarak bana hiçbir şey söylemedi! Ama korkuyordu.</p>

  <p>— Öyleyse bu adamlar onun konuşacağını biliyorlardı,</p>

  <p>— Evet.</p>

  <p>— Neler ifşa etmek istediği konusunda bir fikrin var mı?</p>

  <p>— Anlatacaklarının Condor Planı'yla ilgili olduğu dışında bir şey bilmiyorum.</p>

  <p>— Neyle?</p>

  <p>— Çok cahilsiniz.</p>

  <p>Kasdan elini kaldırdı. Hintli başını omuzları arasına gömdü. Ermeni'nin iri cüssesi yanında epey ufak tefek kalıyordu.</p>

  <p>— Şiddetten başka bir şey bilmiyorsunuz, diye mırıldandı Naseer kafa tutarak. Willy sizin gibi adamlara karşı savaş veriyordu.</p>

  <p>— Şu Condor Planı, nedir?</p>

  <p>Mauritiuslu derin bir nefes aldı:</p>

  <p>— 1970'li yılların ortalarında, Latin Amerikalı diktatörler muhaliflerini ortadan kaldırmak için birleşmeye karar verdiler. Brezilya, Şili, Arjantin, Bolivya, Paraguay ve Uruguay, sürgündeki solcuların izini sürmek için bir türlü uluslararası milis teşkilatı kuruldu. Latin Amerika'nın yanı sıra ABD'deki ve Avrupa'daki muhalifleri de bulmayı kararlaştırmışlardı. Condor Planı, bu kişileri kaçırmayı, onlara işkence etmeyi ve sonra da öldürmeyi amaçlıyordu.</p>

  <p>Kasdan böyle bir şeyden söz edildiğini duymamıştı. Onu iyice mahcup etmek istercesine Naseer devam etti:</p>

  <p>— Herkes bu hikâyeyi bilir. Bu son derece önemli bir mesele.</p>

  <p>— Goetz bu operasyon hakkında ne biliyor olabilir ki?</p>

  <p>— Belki hapisteyken bir şeyler duymuştu. Ya da sadece işkencecilerini teşhis etmişti. Operasyonda rolü olan herifleri. Bilmiyorum...</p>

  <p>— Ne zaman tanıklık etmeye gidecekti?</p>

  <p>— Bilmiyorum, ama bir avukat tutmuştu.</p>

  <p>— Adını biliyor musun?</p>

  <p>— Hayır.</p>

  <p>Kasdan, Wilhelm'in telefon kayıtlarını incelemesi gerektiğini düşündü; tabii yaşlı kulampara önlem olarak telefon kulübesinden konuşmadıysa. Herif herkesten ve her şeyden kuşkulanarak paranoyak bir yaşam sürüyordu muhtemelen. Sonra kapısının kilitli olmadığını hatırladı. Kilidi, büyük bir olasılıkla bu genç oğlan açmıştı.</p>

  <p>— Goetz'ün dairesinin anahtarları sende var mı?</p>

  <p>— Evet. Willy bana güvenirdi.</p>

  <p>— Neden eşyalarını almaya gittin?</p>

  <p>— Bu olaya karışmak istemiyordum. Polisin karşısında hep suçlusun. Yabancıyım. Homoseksüelim. Size göre iki defa suçluyum.</p>

  <p>— Sana böyle bir imada bulunmadım. Bugün saat 16:00'da neredeydin?</p>

  <p>— Benden mi şüpheleniyorsunuz?</p>

  <p>— Neredeydin?</p>

  <p>— Les Grands Boulevards'daki hamamda.</p>

  <p>— Kontrol edeceğim.</p>

  <p>Bunu bilinçli olarak söylememişti. Aslında hiçbir şeyi kontrol etmeyecekti, çünkü oğlandan hiç şüphelenmemişti. Bir an bile.</p>

  <p>— Bana birlikteliğinizden bahset.</p>

  <p>Naseer bir omzunu kaldırdı, kalçalarını titretti.</p>

  <p>— Gizli yaşıyorduk. Willy bunun bilinmesini istemiyordu. Onun evine sadece geceleri gelebiliyordum. Her şeyden korkuyordu. Ben, Willy'nin geçirdiği işkence dolu yılların travmasını hâlâ yaşadığını düşünüyordum.</p>

  <p>— Başka sevgilileri de var mıydı?</p>

  <p>— Hayır. Willy son derece utangaçtı. Son derece... saftı. Benim dostumdu. Gerçek dost. İlişkimiz çok zor olsa bile. Onunla bir ilişki yaşarken başkalarıyla da olmamı kabullenemiyordu. Hatta kendini bile kabullenemiyordu. Cinsel eğilimlerini kabullenemiyordu... İnançlarına aykırı davrandığını düşünüyordu, anlıyor musunuz?</p>

  <p>— Az çok. Ya kadınlar?</p>

  <p>Naseer kikirdedi. Kasdan devam etti:</p>

  <p>— Sana göre, siyasi geçmişi dışında düşmanları olabilir mi?</p>

  <p>— Hayır. Yumuşak, sakin, yüce gönüllü biriydi. Karıncayı bile incitemezdi. Tek tutkusu koroydu. Çocuklarla da arası çok iyiydi. Müziğe devam etmek isteyen ve yaşla birlikte sesleri değişen çocuklar için yeni bir yer oluşturmayı düşünüyordu. Tanıyorsunuzdur, o...</p>

  <p>— Evet tanıyorum.</p>

  <p>Naseer anlamsız gözlerle baktı.</p>

  <p>— Peki siz nasıl oldu da...</p>

  <p>— Boş ver. Biraz önce kaçarken, doğrudan buraya geldin. Burayı biliyor muydun?</p>

  <p>— Evet. Wilhelm'le bu havuzlara gelirdik. Saklanmayı istediğimizde ve yani, anlıyorsunuz... Yine kikirdedi. Biraz heyecan için...</p>

  <p>Manzara Kasdan'ın gözünde gayet net olarak canlandı. Yeşil su kütlesinin üzerinde birbirini beceren iki herif. İğrensin mi yoksa kahkahalarla gülsün mü bilemedi.</p>

  <p>— Cep telefonunu ver.</p>

  <p>Naseer söyleneni yaptı. Kasdan tek parmağıyla telefon numarasını rehbere girdi ve "aynasız" diye etiketledi.</p>

  <p>— Numaram. Aklına herhangi bir şey gelirse beni ara. Adım Kasdan. Hatırlaması kolay değil mi? Kaldığın bir yer var mı?</p>

  <p>— Bir çatı odası var.</p>

  <p>— Adresi?</p>

  <p>— Malesherbes Bulvarı, no 137.</p>

  <p>Kasdan adresi yazdı, sonra numarayı cebine kaydetti. Veda yerine sırt çantasını aldı, ters çevirdi ve içindekileri çamurlu zemine boşalttı. Bir diş fırçası, iki kitap, birkaç gömlek, vücuda iyice yapışan kısa tişörtler, Göetz'ün birkaç fotoğrafı. Hüzünlü bir ibnenin, birkaç eşyayla özetlenebilecek zavallı hayatı.</p>

  <p>Ermeni, çocuğa içine iğrenmenin de karıştığı bir acıma duydu. Her şeye rağmen, oğlanın eşyaları toplamasına yardım etmek için eğildi.</p>

  <p>O anda, Naseer hafifçe Kasdan'ın elini kavradı:</p>

  <p>— Beni koruyun. Belki, beni de öldürecekler. Ne isterseniz yaparım...</p>

  <p>Kasdan çabucak elini çekti:</p>

  <p>— Kaybol.</p>

  <p>— Ya kâğıtlarım?</p>

  <p>— Bende kalıyor.</p>

  <p>— Onları ne zaman alırım?</p>

  <p>— Ben ne zaman istersem. Kaybol.</p>

  <p>Hintli yerinden kıpırdamadı, baygın gözlerle bakıyordu. Kasdan bağırdı, şakası yoktu:</p>

  <p>— Seni gebertmeden kaybol!</p>
</body>
</html>
