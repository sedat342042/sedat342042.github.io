<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>45</h2>

  <p>— Küçük Cédric, son görüşmemizden beri nasılsın?</p>

  <p>— İdare eder.</p>

  <p>— Sonunda karar verdin mi?</p>

  <p>Volokine gülümsedi.</p>

  <p>— Hayır, Profesör, sizi görmeye gelmemin başka bir nedeni var.</p>

  <p>— Gir.</p>

  <p>Yaşlı adam kenara çekildi ve Rus'un Cherche-Midi Sokağı'ndaki küçük çalışma odasına girmesini işaret etti. Saat 18:30'du, ama yaşlı adamın Noel yemeğine gitmek için acele eder bir hali yoktu. Her zaman olduğu gibi zamanın ve mekânın dışında yaşıyordu. Sanki aklı ve ruhu hep başka bir yerdeydi; Volokine, bu özelliğine hayranlık duyardı.</p>

  <p>Genç polis, Çocuk Koruma Bürosu'ndaki ilk yıllarından itibaren çocuk psikolojisine ilgi duymuştu. Eline geçen bütün kitapları okumuş, çeşitli ekolleri incelemiş, terapistlerle konuşmuştu. Volo'nun çocuklara karşı doğal bir hassasiyeti vardı, ama kuramsal açıdan bilgilenmek, yetişkinlere oranla çok daha karmaşık olan çocuk ruhunun gizemli dişlilerini keşfetmek istiyordu.</p>

  <p>Bir gün Volokine, ilk çığlık hakkında bir makale okumuştu. Yöntem 60'lı yıllara kadar uzanıyordu, yani "Çiçek Gücü"nün gelişmeye başladığı yıllara. Bu tedavi yönteminin mucidi Arthur Janov, çeşitli sorular sorarak insan ruhunun derinliklerine, doğum anına ve o kişinin ilk travmalarına inilebileceğini ileri sürüyordu. O halde bağırmak, çığlık atmak gerekiyordu. Acıyı bağırmak. Doğum anında bağırmak. Eğer Volo doğru anladıysa, bu durumda insan iki nedenden dolayı bağırıyordu. Çünkü her şeyden önce <i>dünyaya gelirken</i> ilk acıyı tadıyordu. Bağırıyordu, çünkü gırtlağın derinliklerinden çıkan bu çığlık, dayanılmaz yeni bir fiziksel acıya neden oluyordu... İşte sadece o an, acının içindeki acıyı dışarı atınca, çığlığın içine hapsolmuş bu çığlık açığa çıkınca, insan da özgürleşiyordu. Böylece dünyayla sapkın, sembolik, nevrotik bir ilişki sürdürmeyen "gerçek" bir insana dönüşüyordu...</p>

  <p>Volokine bu tekniğe büyük ilgi duymuştu. Diğerleri bundan çok önceye aitti. Özellikle de rock dünyasında. John Lennon çığlığı alışkanlık haline getirmişti. Tears for Fears grubu adını Arthur Janov'a ithafen seçmişti. Primal Scream çılgınlarına gelince, zaten adları her şeyi anlatıyordu. 2000 yılında çıkardıkları "XTRMNTR" adlı albümleri Volokine'in hayatını tam anlamıyla değiştirmişti.</p>

  <p>Oysa, Paris'te çalışan bir ilk çığlık uzmanı vardı. Bernard-Marie Jeanson, psikiyatr, psikanalist. Adam bu yöntemi çocuklara, daha çok da bir travma yaşamış yeniyetmelere uygulamakta bir sakınca görmüyordu. Ona göre, denek ikinci bir doğum anı yaşayabilirdi. Arınmış bir ruha ulaşmak için şoku dışavurmak.</p>

  <p>Volokine, yaşlı adamı ve onun sıradışı hikâyelerini dinleyerek saatler geçirmişti. Ayrıca, çığlık attıktan sonra yerde gözyaşları içinde tortop olan hastalar gördüğünü ve bir bebek gibi sesler çıkardıklarını da söylüyordu.</p>

  <p>Volo, loş ofise girdi ve her zaman olduğu gibi kendini bir insan gırtlağının derinliklerinde hissetti.</p>

  <p>— Bir seans istemediğine emin misin?</p>

  <p>— Teşekkür ederim, Profesör. Bugün olmaz, üzgünüm. Sizinle özel bir konu konuşmam lazım.</p>

  <p>Üç yıldan beri tanışıyorlardı, Jeanson, ısrarla Volo'nun çığlık tekniğini denemesini istiyordu. Profesöre göre, genç Rus'un buna "acilen ihtiyacı" vardı. Volokine'in de bundan şüphesi yoktu –buna ve daha başka şeylere de ihtiyacı vardı– ama kabul etmiyordu. Bu tür derin şeylerle altüst olma düşüncesi onda sıkıntı yaratıyordu. Çürümüş temeller üzerinde yükselmiş olsa da, ruhsal dengesinde bazı bozukluklar olsa da ve bu durumdan kurtulmak için boş yere gayret sarf etse de, bu hayat ritmine uzun süre dayanamayacağını bilse de halinden memnundu. Geçmişe dönmekten ve unuttuğu ilk travmayı yaşamaktan daha iyiydi. Zaten orası, sürekli kafasını kurcalayan opak bir bölgeydi.</p>

  <p>— Öyleyse otur ve anlat.</p>

  <p>Volokine'in acelesi yoktu. Bu mekânı seviyordu. Koyu renk parkeleri, beyaz duvarları olan, tek dekorasyonu küçük bir şömine ile psikanaliz ve felsefe kitapları dolu bir kitaplıktan ibaret bu küçük odayı seviyordu. Cilası çatlak çatlak olmuş bir çalışma masası, kol dayama yerleri aşınmış iki koltuk ve bir yatak – daha doğrusu analiz seanslarında hastaların uzandığı şu ünlü "divan"lardan –geri kalan eşyalardı.</p>

  <p>Jeanson bir çekmeceyi açtı ve bir puro –bir Monte-Cristo– çıkardı:</p>

  <p>— Rahatsız olur musun?</p>

  <p>Volokine başıyla olmayacağını belirtti, ritüeli biliyordu. İnce, uzun bir puro, profesörün Noel akşamındaki tek ayrıcalığıydı.</p>

  <p>— Evet, dedi yumuşak bir ses tonuyla, purosunun ucunu keserken. Ne istiyorsun?</p>

  <p>— Sizinle korolarla ilgili konuşmaya geldim. Çocuk koroları.</p>

  <p>— Meleklerin sesi. Saflığın tepe noktası.</p>

  <p>— Kesinlikle. Bana o sesler hakkında neler söyleyebilirsiniz? Bu saflık hakkında?</p>

  <p>Jeanson cevap vermedi. Her nefeste alevi biraz daha canlandırarak Monte-Cristo'sunu yaktı. Puro, petrol alanındaki bir meşaleyi andırıyordu.</p>

  <p>Psikiyatr, başını geriye atarak, tepesinde yoğun bir bulut tabakası oluşturdu. Duman ağır ve yavaştı. Suda çözünen mavi boya gibi.</p>

  <p>.– Bu çok basit, dedi, alçak sesle. Çocukların ses skalası saftır, çünkü ruhları saftır. Basite indirgiyorum, tabii. Çocukların ruhları, yetişkinlerinkinden daha saf değildir, ama arzu, daha doğrusu cinsel arzu henüz uyanmamıştır. İşte bu nedenle çocuklar melektir. Meleklerin cinsiyeti yoktur. Sonra, her şey değişir. Çocuk cinsel arzuyu keşfeder. Sesi oturur. Karakteri hemen hemen belirginleşir...</p>

  <p>Tamirci, Régis Mazoyer de ona, neredeyse aynı şeyleri söylemişti, tabii kendine has kelimelerle.</p>

  <p>— Bu olayın fizyolojik bir açıklaması var mı?</p>

  <p>— Elbette. Ergenlik döneminde, testosteron, yani erkeklik hormonu artar. Ses telleri uzar. Gırtlak gelişir. Akustik açıdan, ses tellerinin uzaması onların daha yavaş titreşmesini ve daha kalın sesler çıkarılmasını sağlar. Viyolonsele dönüşen bir keman düşün. Hafifçe gülümsedi. Bir şekilde, bu, sesle ilgisini kesen cinsel arzunun ortaya çıkışının habercisidir. Bu, saf bir meleği erkeğe dönüştüren cinselliktir.</p>

  <p>Volokine, keçe eldivenli tamirci Régis Mazoyer'yi gözünde canlandırıyordu. Yere inmiş bir melek. Tüm gerçeği söylememiş bir erkek...</p>

  <p>Jeanson devam ediyordu:</p>

  <p>— Daha genel bir ifadeyle, ses bedenimizin dışavurumudur. Ve ruhumuzun. Ses bir damardır, anlıyor musun? İşte bu nedenle psikanalizde önemli bir yer tutar. Psikanalitik çalışma, baskılanmış eski travmaları ortaya çıkarmaya dayanır, ama bu da yeterli değildir. Ruhun rahatlayabilmesi için travmayı "anlatmak" gerekir. Ses, boşalma terapisinde etkili bir yere sahiptir. Budizm'de söylendiği gibi "önemli bir araç"tır. Farkına varmak. Sesle ifade etmek. İşte... özgür olmanın tek "yolu". Sen, evladım, bu deneyimi yaşamalısın.</p>

  <p>— Bunu daha önce de konuşmuştuk.</p>

  <p>Jeanson buharlı bir lokomotif gibi, ağız dolusu dumanı dışarı verdi:</p>

  <p>— Ben konuştum. Sen hiçbir şey söylemedin.</p>

  <p>— Profesör, diye gülümsedi Volokine. Bunu kabullenmem o kadar zor ki, eğer kendimi bırakırsam toparlanmam çok güç olur.</p>

  <p>— Mutlak boşalma.</p>

  <p>— Veya ani ölüm.</p>

  <p>— Risk almayacak mısın?</p>

  <p>— Şimdi değil.</p>

  <p>— Travmaları baskılamak depresyonla sonuçlanır. İnsan ruhu tam olarak beden gibi davranır. Eğer yabancı bir öğe doğal savunma mekanizmaları tarafından dışarı atılamazsa çürüme başlar. Kangren...</p>

  <p>— O zaman kesilmesini beklerim.</p>

  <p>— Ruh durumundan söz ediyorum. Ondan kurtulamazsın.</p>

  <p>— Koro konusuna dönsek. Bu konu üzerinde hiç çalışma yaptınız mı?</p>

  <p>— Bir dönem, evet. Hatta birkaç kitap bile yazdım.</p>

  <p>— Kolay okunur türden mi?</p>

  <p>— Pek değil, hayır. Ama bu konu üzerinde çalıştım. Koro şefleriyle görüştüm. Konserlere, provalara katıldım... Beni asıl ilgilendiren, ses ile din arasındaki ilişkiydi. Başlangıçta, Hıristiyan kültü sadece sesle icraya izin veriyordu. İnsan sesi, Tanrı'yla ilişki kurmak için ayrıcalıklı bir enstrümandı. Ses bütün dini törenlerde önemli bir yer tutar.</p>

  <p>Birden Volokine'in aklına, Jeanson'un Wilhelm Goetz'le karşılaşmış olabileceği geldi. Hiç duraksamadan sordu. Yaşlı psikiyatr da hemen cevapladı:</p>

  <p>— Onu tanıyorum, evet. Sevimli bir adam. Ağız dolusu dumanı yeniden odaya bıraktı. İçerisi nefes alınamayacak hale gelmişti. Ama bana göre açık yürekli ve dürüst biri değildi. Hem de hiç.</p>

  <p>Bu saptama Volokine'in, hissiyatını doğruluyordu; içgüdülerini dinlemek. Kendini biraz yaşlı göstermek için kaşlarını çattı ve:</p>

  <p>— Wilhelm Goetz öldürüldü, dedi. Bu cinayeti soruşturuyorum.</p>

  <p>Doktor ses çıkarmadı. Mavi duman bulutunun gerisinde güçlükle seçiliyordu. Sonunda, purodan çatallaşmış sesiyle sordu:</p>

  <p>— Bir töre cinayeti mi?</p>

  <p>— Başlangıçta ben de öyle sandım. Şimdi, daha çok onun koro şefi olmasının bu işte bir rolü olduğunu düşünüyorum. Karmaşık bir olay, işin içinde din, cezalandırma ve insan sesi var.</p>

  <p>— Bir kitap yazmış olduğunu biliyor muydun?</p>

  <p>— Hayır.</p>

  <p>Jeanson ayağa kalktı ve kitaplığa doğru yöneldi. Arkadan, gövdesine yıldırım düşmüş hâlâ tütmekte olan gri, yaşlı bir ağaca benziyordu. Volokine eğleniyordu.</p>

  <p>Psikiyatr çalışma masasının üzerine, gri ciltli küçük bir kitap koydu; sayfalarının bizzat okur tarafından açıldığı türden bir kitap. Volokine kitabı eline aldı ve orgcunun evini yeterince iyi aramadığını düşündü. Goetz'ün evinde en azından birkaç tane daha aynı kitaptan olmalıydı.</p>

  <p>Siyah harflerle yazılmış başlığa baktı:</p>

  <blockquote style="margin: 20px 0 20px 40px; border: none; padding: 0px;">
    <p>RİCERCARE<br />
    BİR SUNUNUN GİZLİ ANLAMI</p>
  </blockquote>

  <p>— Johann Sebastian Bach'ın <i>Müzikli Sunu'</i>suna adanmış bir kitap, biliyor musun?</p>

  <p>— Evet. Unutmayın, ben bir piyanisttim.</p>

  <p>— Ve ayrıca Tayland boksu şampiyonu. İşte sende sevdiğim şey bu, Cédric. Tüm bu vaatler.</p>

  <p>— Asla tutulmamış, bu da beni korkutuyor.</p>

  <p>— Tam tersine. Seçimini yaptın ve kararını verdin. Polis olmayı tercih ettin. Bu senin hayatının anlamı. Eğer yaşlı bir psikiyatr gibi konuşmaya devam edersem, senin bu tercihin hakkında bile...</p>

  <p>Volokine kitabın pürtüklü cildine hayranlıkla bakıyordu:</p>

  <p>— Okudunuz mu?</p>

  <p>— Elbette. Görmedin mi? Bana bir ithaf var...</p>

  <p>Rus ilk sayfalara şöyle bir göz attı. Goetz, eğik ve canlı bir el yazısıyla yazmıştı:</p>

  <blockquote style="margin: 20px 0 20px 40px; border: none; padding: 0px;">
    <p>Her kelimenin ardında bir sunu,<br />
    Her sununun ardında gizli bir anlam olduğunu,<br />
    Herkesten daha iyi bilen,<br />
    Çok sevgili dost Bernard-Marie için.<br />
    Dostlukla,</p>

    <p>Wilhelm Goetz.</p>
  </blockquote>

  <p>— Sunu'nun hikâyesini biliyor musun?</p>

  <p>Volokine kitabın sayfalarını çevirmeye devam ediyordu.</p>

  <p>— Çok emin değilim. Prusya kralıyla ilgili bir hikâye, değil mi?</p>

  <p><i>— Müzikli Sunu,</i> ünlü BWV 1079, Bach tarafından Leipzig'de yaşadığı dönemde 1747'de bestelendi. O yıl Prusya Kralı II. Friedrich besteciyi sarayında konuk ediyordu ve klavyeli birçok enstrümanı denemesini sağladı. II. Friedrich enstrüman çalmayı ve beste yapmayı seven bir müzik tutkunuydu. Bir akşam, flütle kendi uydurduğu bir melodiyi Bach'a çaldı ve ondan bu temadan hareketle bir eser bestelemesini istedi. Bach klavyenin başına geçti. Efsaneye göre Bach hiç durmadan çaldı, geliştirdiği parçaya her seferinde bir ses ekledi. Böylece ortaya, tek bir nota yazılmadan, altı sesli bir kontrpuan çıktı.</p>

  <p>— Daha sonra notaya döktü.</p>

  <p>— Aynı akşam. Bach'ın amacı hükümdara bir hediye vermekti. Bütün gece, müzikal dehasını notalara döktü. Kanonlar, fügler, bir sanat ve <i>ricercare'</i>ler.</p>

  <p>Volokine'in kafasında anılar canlandı.</p>

  <p><i>— Ricarcare,</i> bir tür füg, değil mi?</p>

  <p>— Atası. Bir tür ham kontrpuan biçimi. Fransa'da buna "arayış" diyorlar. Yüksek barok döneminin org repertuvarlarında da <i>ricercare'</i>lere rastlanıyor.</p>

  <p>Volokine, Johann Sebastian Bach'ı düşündü. Alman ustanın vokal müziğinden vebadan kaçar gibi kaçmıştı, ama önüne çıkan her fırsatta piyanoyla <i>Eşit Düzenli Klavye</i> prelüdleri ve fügleri çalıyordu. Eserlerin eseri. Her tonalite için bir prelüd ve bir füg. Ve daima majör modda bir final akar. Çünkü bir parça daima Tanrı'nın ışığıyla sona ermelidir.</p>

  <p>Bu eserleri her çalışında büyük bir haz duyuyordu. Müzikal çizgiler, motifler oluşturarak, birbirleriyle uyum sağlayarak, tamamen farklı bir şeyler meydana getirerek, birleşiyor, ayrılıyor iç içe geçiyordu. Onun için bu kontrpuanlar, duygusal hatıraların, her dönemin ruh hallerinin de bir kanıtıydı. Re füg. İlk aşkı. Si bemol prelüd. İlk favorisi. Do minör füg. Asla gelmeyen bir telefonu bekleyiş...</p>

  <p>— Cédric, beni dinlemiyorsun...</p>

  <p>— Efendim?</p>

  <p>— Sana <i>ricercare'</i>den bahsediyorum.</p>

  <p>— Evet.</p>

  <p>— Paradoksal olan, Bach'ın <i>Sunu'</i>sunda "ricercare" diye adlandırdığı şeyin, geleneksel arayışlarla hiç ilgisinin olmamasıydı. Aslında bu kelimeyi kullanmasının bir nedeni vardı.</p>

  <p>— Ne gibi?</p>

  <p>— Bir akrostiş yaratma düşüncesi. Peş peşe gelen cümlelerin ilk harfini alarak oluşturulan bir cümle. Ya da bir cümledeki her kelimenin ilk harfiyle meydana getirilen kelime.</p>

  <p>Volokine, Jeanson'un nereye varmak istediğini anlamıyordu.</p>

  <p>— Bach, diye devam etti psikiyatr. Krala ithafını Latince yazdı: <i>"Regis Iussu Cantio Et Relique Canonica Arte Resoluta."</i> Bunun anlamı da şöyle: "Müzik kralın emriyle yapıldı, geri kalan kısmı ise kanon sanatıyla." Her kelimenin ilk harfiyle oluşturulan bir kelime:</p>

  <p>"R.I.C.E.R.C.A.R.E." Eserin ismi ithafta gizli, anlıyor musun?</p>

  <p>— Bana bunu neden anlatıyorsunuz?</p>

  <p>— Goetz'ün kitabında sözünü ettiği şey de bu. Ve daha genel olarak, bir müzik eserinin içinde gizlenebilecek her şey. Bach'ın eserlerinde başka akrostişler de bulmuş. Mesela, Anglosaksonlar ve Almanlar müzik notalarını alfabenin harfleriyle gösterirler, Eski Yunan'dan kalma bir gelenek. Böylece bir melodi bir kelimeyi gösterebilir. Bach'ın kendisi de ismine uygun kontrpuanlar yazdı, B.A.C.H. harfleri, "Si bemol-La-Do-Si..." notalarının çekirdeğini oluşturuyordu.</p>

  <p>— Özür dilerim, diye araya girdi Volokine. Hâlâ ilişkiyi anlamış değilim...</p>

  <p>— Wilhelm Goetz'ün neden öldürüldüğünü biliyor musun?</p>

  <p>— Emin değilim. Sanırım onu susturmak istediler.</p>

  <p>— Yani bir sırra mı vâkıftı?</p>

  <p>— Tehlikeli bir sır, evet.</p>

  <p>— Ne olduğunu biliyor musun?</p>

  <p>— Hayır. İfşada bulunmak için bir avukatla temas kurmuş. Ama arkasını sağlama almak zorundaydı ve sırrını bir yerlere gizledi, diye düşünüyorum.</p>

  <p>— Biraz önce sana söyledim, Şilili sırrını müziğe gizledi. Mesajını bir partisyonun notaları arasına saklamak zorundaydı. Veya bir eserin başlığına. Ya da bir ithafın içine.</p>

  <p>— Hangi eser? Hangi ithaf? Goetz kompozitör değildi.</p>

  <p>— Ama koro şefiydi. Eserleri yorumluyordu. Bir de bu tarafı araştır...</p>

  <p>Jeanson koltuğunda geriye doğru kaykıldı ve purosunu bir orkestra şefinin bageti gibi salladı:</p>

  <p>— Kitabı al. Daha sonra iade edersin. Oku. Ne demek istediğimi anlayacaksın.</p>

  <p>Volokine kitabı çantasına attı ve saatine baktı. 19:30. Konu dışı konuşmalara bir saatini vermişti ve zaman akıp gitmişti. Ayağa kalktı.</p>

  <p>— Teşekkürler, Profesör.</p>

  <p>— Sana eşlik edeyim. Ama bir şey için bana söz ver.</p>

  <p>— Nedir?</p>

  <p>— Bu hikâye sona erdikten sonra beni görmeye gel. Birlikte çığlık atalım.</p>

  <p>— Söz, Profesör. Ama duvarlara dikkat!</p>

  <p>Yaşlı adam, Volo'ya kapıya kadar eşlik etti. Mırıldandı:</p>

  <p>— Janov'un nevrozlar hakkında ne söylediğini biliyor musun?</p>

  <p>— Hayır.</p>

  <p><i>— Nevroz, uyuşturucu kullanmayan insanın uyuşturucusudur.</i></p>

  <p>Volokine çantasını düzeltirken başıyla yaşlı adamı onayladı. Cümleyi anlamamıştı, ama kendi adına bir ilavede bulunabilirdi. O hepsinde karar kılmıştı. Hem uyuşturucuda hem de nevrozlarda...</p>
</body>
</html>
