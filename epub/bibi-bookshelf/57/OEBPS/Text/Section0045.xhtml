<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>40</h2>

  <p>— Bunlar güzel hatıralar değil.</p>

  <p>General Philippe Condeau-Marie, ellerini arkada birleştirmiş, muharebe öncesi asil bir stratejist gibi camın önünde ayakta duruyordu. Ama asaleti bir yere kadardı. General, tombul, kel kafalı, ufak tefek yaşlı bir adamdı. Tek ayırt edici özelliği aşırı solgunluğuydu. Altmışlı yaşlarda, benzi soluk, her an düşüp bayılacakmış gibi görünen bir adam.</p>

  <p>İki ortak Marnes-la-Coguette'teki villanın kapısını çaldıklarında onlarla görüşmenin imkânsız olduğunu düşünmüşlerdi. Günlerden pazardı ve general ailesini kabul ediyordu. Pencerelerden, çam ağacını süsleyen çocuklar ile şüphesiz çocukların annesi olan –generalin kızı veya gelini– bir kadın rahatlıkla görülüyordu. Daha kötü bir zamanda gelinemezdi.</p>

  <p>Yine de, kâhya görünümlü bir adam –sweatshirt ve blucin giymiş tıknazca bir Filipinli– onları hemen girişteki bir odaya aldı, sonra beyefendiye haber vermek üzere yukarı çıktı.</p>

  <p>Birkaç dakika sonra, general onları kabul ediyordu. Keten pantolon, beyaz polo üstüne giyilmiş V yaka lacivert süveter, Docksides marka yat ayakkabıları. Bir piyade savaşından çok Amerikan Kupası'na hazır bir görüntüsü vardı.</p>

  <p>Çok sakindi, elleri ceplerindeydi, sadece küçük bir uyarıda bulunmuştu.</p>

  <p>— On dakikanız var.</p>

  <p>Kasdan, bir kez daha soruşturmadan söz etmişti, tabii bu olaydaki gerçek statülerini es geçerek. Yaptığı sunumun sonunda, Condeau-Marie ikisine dikkatlice bakmış ve onları gülümseyerek ödüllendirmişti:</p>

  <p>— Cezayir Savaşı sırasında, FLN (Ulusal Kurtuluş Cephesi) tarafından tutuklanmış iki harki<a href="../Text/Section0090.xhtml#Footnote0012" id="Feedback0012"><sup>[12]</sup></a> hatırlıyorum. Soyulmuşlar, işkence görmüşler, ardından serbest bırakılmışlardı. Ancak bu kez de Fransız askerlerince tutuklanmışlar ve isyancı muamelesi görmüşlerdi. Sonra hapiste başka askerlerle tanışmışlar, onlar da ikisinin asker kaçağı olduğunu düşünmüşlerdi. Yargılanmaları sırasında hiçbir şeye benzemiyorlardı. Ne Cezayirlilere ne Fransızlara ne askere ne sivile ne kahramana ne asker kaçağına. Beyaz seramik yüzündeki gülümseme biraz daha genişledi. Bana bu iki adamı hatırlattınız.</p>

  <p>— İşbirliği için teşekkürler.</p>

  <p>— Ofisime geçelim.</p>

  <p>Bir kat yukarı çıkmışlar –geniş ahşap basamaklar, duvarı süsleyen silahlar– sonra eğik tavanlı, siyah kornişlerle dekore edilmiş büyük bir odaya girmişlerdi. Condeau-Marie pencerenin önünde dikilmişti, herhangi bir soru bekler gibi bir hali de yoktu. Yapmak istediği tek vardı. Bir an önce sofraya oturmak. Şüphesiz uzun süreden beri, bu türden iki baldırı çıplağı bekliyordu. Yargı Günü için yollanmış iki özel görevliyi. Artık görevini tamamlamayı kabul ediyordu. Bir tür Noel kefareti.</p>

  <p>— Bunlar güzel hatıralar değil, diye yineledi.</p>

  <p>Sonra, hiç tereddüt etmeden konuşmaya başladı:</p>

  <p>— Aslında, o yıllarda, herkes komünist istilasından korkuyordu. Amerikalılar Ay'da yürümekle meşgulken Sovyetler dünyayı ele geçirmeye çalışıyordu. İşte bu nedenle, Şili'de darbe olduğunda kimsenin gıkı çıkmadı. Ama yine de bu bir utançtı. Amerikalılar, aşırı sağcı heriflere maddi yardımda bulunarak, Allende rejimini her türlü olanağı kullanarak sabote ederek ülkeyi kıskaca almıştı. Değerli insanların temsil ettiği, demokratik yollarla iktidar olmuş bir rejim işte böyle yok edildi.</p>

  <p>Bu giriş konuşması Kasdan'ı şaşırtmıştı. Askerlerin nadiren solcu olduklarını bilecek kadar onlarla çalışmıştı. Sonra, Salvador Allende halkçı hükümetinin hikâyesini okuduğunda heyecanlandığını hatırladı. İlk kez iyiler ve kötüler bu denli belirgindi. Ve kahramanlar hep Kızıllardan çıkıyordu.</p>

  <p>— "Patria y Libertad"ın askerleri, daha darbe öncesi bizi uyarmışlardı, bu konuda herhangi bir tereddütleri yoktu. Sosyalistlerin önünü kesmeleri gerekiyordu. Halkçı hükümetin uzun süre direnemeyeceğini biliyorduk. Diplomasi hep aynı ilkeye dayanır. Zafer kazanıldıktan sonra yardıma koşmak. Mümkün olduğunca en çabuk şekilde doğru tarafta yer almak ve olabildiğince bazı şeyleri "temiz" halletmek.</p>

  <p>Kasdan araya girdi:</p>

  <p>— Özür dilerim. Orada işkenceden söz ediliyor muydu?</p>

  <p>Condeau-Marie ellerini yeniden ceplerine soktu. Kendilerine farklı bir hava vermek isteyen küçük adamların çok çalışılmış hareketleriydi bunlar.</p>

  <p>— Cezayir'de bazı gerçekleri anlamıştık. İşkence temel silahtı. Asla gönül rahatlığı içinde yapmadık işkenceyi, ama her türlü ruh haline bedel sonuçlar aldık. Düşmanın beynine nüfuz etmekten daha önemli bir şey yoktur. Ve terörizmle baş etmenin tek yolu budur.</p>

  <p>Kısa bir sessizlik oldu. Condeau-Marie birkaç adım attı, yeniden konuşmaya başladı:</p>

  <p>— Her şey Fransız Elçiliği'nden geçiyordu. Resmi olarak, orada bulunmamızın nedeni Şili Silahlı Kuvvetleri'ne eğitim vermekti. Bu yalan değildi. Şilililer kötü askerdi. İçlerinde, tüfeklerini sabanla değiş tokuş eden cahil köylüler çoğunluktaydı.</p>

  <p>Kasdan bir saptamada bulunmaktan kendini alamadı:</p>

  <p>— Ama siz, siz işkence için oradaydınız, değil mi?</p>

  <p>— Evet. Üç kişiydik. Ben, La Bruyère, Py. İşkenceye uygun mekânlar bulmak için, hemen darbe sonrası geldik. Bir an önce ülkeyi solculardan temizlemek gerekiyordu.</p>

  <p>— Hayli doküman karıştırdım, diye araya girdi Kasdan, gitgide saldırganlaşıyordu. Stadyum, DINA, ölüm komandoları. Hiç işsiz kalmamışsınız. Elleriniz kanlı, General!</p>

  <p>Volokine, Kasdan'a şaşkın gözlerle baktı. Condeau-Marie gülümsedi. Balmumu solgunluğundaki yüzü, insanın kendini görebileceği bir ayna gibi parlıyordu.</p>

  <p>— Kaç yaşındasınız, Komiser?</p>

  <p>— 63.</p>

  <p>— Cezayir'de görev yaptınız mı?</p>

  <p>— Hayır, Kamerun'da.</p>

  <p>— Kamerun... Bana çok sık sözünü ettiler. Heyecan verici bir yer olmalı.</p>

  <p>— Ben o tanımı kullanmazdım.</p>

  <p>Kasdan öfkeden kudurmaya başlamıştı. Sesini yükseltti:</p>

  <p>— Lafı ağzınızda geveleyip duruyorsunuz, kahretsin! İşkencecileri eğitmek için Şili'deydiniz. Haydi, duymak istediklerimizi anlatın. Askerlere ne tür bir eğitim verdiniz? Meslektaşlarınız kimlerdi? Ya öğrencileriniz? Şu iğrenç tekniklerinizden bahsedin.</p>

  <p>Condeau-Marie çalışma masasının çevresinden dolandı ve üzerinde herhangi bir kâğıt vb bulunmayan masaya oturdu. Küçük parmaklarını siyah meşin sumenin üstüne koydu. Önceden çalışılmış bir hareket daha.</p>

  <p>— Oturunuz, dedi sakince iki polise.</p>

  <p>Denileni yaptılar. General ellerini kenetledi, hiç acelesi yokmuş gibi davranıyordu.</p>

  <p>— İlk şiddet dalgasından sonra, 1974 martında oraya gittik. Askerler çoktan solcuların ve yabancıların üstüne çullanmıştı. Kelime oyunu yapmaya gerek yok, biz onlara yenilik olarak sadece elektriği getirdik.</p>

  <p>Kasdan zaten durumu anlamıştı. Tarih tekerrürden başka bir şey değildi.</p>

  <p>— Elektriği işkencede kullanıyorlardı, ama son derece ilkel bir şekilde. Bu işkence yöntemine "ızgara" adını vermişlerdi, üzerine elektrik akımını alacak olan tutuklunun yatırıldığı metal bir yataktan oluşuyordu. Üstünkörü bir alet. Onları Arjantin menşeili bir alete, "picana"ya yönlendirdik. Çok daha verimli çalışmayı sağlayan, elektrik akımını ileten uçlardan oluşuyordu. Onlara insan vücudunun duyarlı noktaları hakkında bilgi verdik. Ve elektrik verme süresi, dayanma eşiğiyle ilgili eğitimler. Verdiğimiz eğitimin amacı en hızlı nasıl acı verilebileceğini göstermekti. Hem de etkili bir yöntemle. Hiç iz bırakmadan. Bir tür bilimsel bir çerçeve izleyerek. Onlara her işkence seansında mutlaka bir doktor bulundurmalarını salık verdik.</p>

  <p>— Bu eğitimler ne kadar sürdü?</p>

  <p>— Diğerlerininkini bilmiyorum. Ben, uzun süre kalmadım Şili'de. Birkaç ayın sonunda Fransa'ya döndüm.</p>

  <p>— Bize Condor Planı'ndan bahsettiler.</p>

  <p>— Her konuda danışmanlık yapıyorduk, bunlardan biri de Condor Planı'ydı, doğru. Elektriğin avantajı kullanılan aletin küçüklüğünden kaynaklanıyordu. Dönemin diktatörleri sorgu merkezlerini istedikleri herhangi bir yerde kurabilirlerdi. Hatta yabancı topraklarda bile.</p>

  <p>— Tek eğitimciler sizler miydiniz?</p>

  <p>— Hayır. Bir tür... gruptuk. Hemen her yerden gelmiş işkenceciler. Eğitim veriyorduk. Ayrıca, nasıl diyeyim, araştırmalar yapıyorduk. Baskı rejimi elverişli bütün koşulları sağlıyordu. Neredeyse bitmez tükenmez, taze malzeme. Cuntanın kitleler halinde tutukladığı siyasi mahkûmlar.</p>

  <p>— Diğer eğitimciler arasında naziler var mıydı?</p>

  <p>Condeau-Marie hiç tereddüt etmeden cevap verdi:</p>

  <p>— Hayır. Naziler, Pampa'nın derinliklerinde veya Cordillere'nin eteklerinde inzivaya çekilmişlerdi. Ya da tam tersine, Santiago'da veya Valparaiso'da bürokratik görevlerde çalışıyorlardı. Sustu, düşünüyor gibiydi, sonra yeniden konuşmaya başladı. Şimdi, düşünüyorum da, bir Alman vardı, evet. Gerçekten çok korkunç biriydi. Ama nazi olamayacak kadar gençti. Şili'ye, sanıyorum 60'lı yıllarda gelmişti.</p>

  <p>— Adı neydi?</p>

  <p>— Hatırlamıyorum.</p>

  <p>— Wilhelm Goetz mi?</p>

  <p>— Hayır. Sanırım "man"la biten bir isim... Hartmann. Evet, evet, Hartmann'dı.</p>

  <p>Kasdan ismi defterine not etti.</p>

  <p>— Bana, ondan bahsedin?</p>

  <p>— Hepimizi cebinden çıkartırdı. Uzak ara öndeydi.</p>

  <p>— Hangi bakımdan?</p>

  <p>— Acı verme tekniklerini çok iyi biliyordu... Yaşamış biri olarak.</p>

  <p>— Nasıl yani?</p>

  <p>— Onları kendi üstünde deniyordu. Hartmann dindardı. Bir mistik, yolu tövbeden ve acıdan geçen bir mistik. Cezayla ve ceza için yaşayan bir fanatik. Kendi kendini yaralıyordu. Kendine işkence yapıyordu. Tam bir kaçık.</p>

  <p>— Tercih ettiği teknikler var mıydı?</p>

  <p>— Takıntılarından biri, kurbanlarının üzerinde yara bere, iz, morluk bırakmamaktı. Bunun, onun dini inancıyla bir ilgisi olmalı; bedene, bedenin saflığına saygı. Daha başka bir şey hatırlamıyorum. Yine de elektriğe ve başka tuhaf yöntemlere de ayrıcalık tanıyordu.</p>

  <p>— Ne gibi?</p>

  <p>— Cerrahi. O dönemde pek bilinmeyen, henüz araştırma safhasında olan teknikler. Ağız, burun delikleri, kulaklar, anüs, vajina gibi doğal deliklerden girerek hiç kesi yeri açmadan yapılan müdahaleler. Hartmann korkunç şeylerden söz ediyordu: kızgın sondalar, organ çeperleri içinde açılan kancalara sahip kablolar, yemek borusuna asit akıtma...</p>

  <p>Kasdan ürperdi. Tüm bunlar cinayetlerin işleniş tarzıyla doğrudan örtüşüyordu: kulakdavulları. ORL uzmanı France Audusson, Goetz'ün kulakzarını delen ve geriye hiçbir iz bırakmayan gizemli bir aletten söz etmişti.</p>

  <p>— Dış görünüş olarak, nasıl biriydi?</p>

  <p>Condeau-Marie kaşlarını çattı. Pencereden giren ışıkta kel kafası parlıyordu.</p>

  <p>— Anlamıyorum. Bu eski hikâyelerin sizin soruşturmanızla ne ilgisi olabilir ki?</p>

  <p>— Cinayetlerin çözümünün Şili'nin geçmişinde olduğu kanısındayız. Evet, cevabınızı bekliyoruz. Hartmann neye benziyordu?</p>

  <p>— Hâlâ genç bir adam görüntüsüne sahipti, ama 50 yaşlarında olmalıydı. Son derece gür, simsiyah saçlar ve ona bir sosyoloji öğrencisi havası veren küçük gözlükler. Gerçekten şaşırtıcı bir tipti. Bildiğiniz gibi çok seyahat ettim. Özellikle de Latin Amerika'da. Her şeyi görebileceğiniz, sürekli olarak değişim içinde olan topraklara sahiptir. Hartmann da, hâlâ vahşi olan bu ıssız toprakların su katılmamış bir ürünüydü.</p>

  <p>— Bütün hatırladıklarınız bu kadar mı? Kimliğini saptamamıza yardımcı olacak başka bir ayrıntı yok mu?</p>

  <p>General ayağa kalktı. Uyuşmuş bacaklarını açmak için. Ve hatıralarını uyandırmak için. Yeniden pencerenin önüne dikildi. Odaya sessizlik çökmüştü.</p>

  <p>— Hartmann müzisyendi.</p>

  <p>— Müzisyen mi?</p>

  <p>Ufak tefek adam omuzlarını silkti:</p>

  <p>— Almanya'da Berlin Konservatuvarı'nda okumuş. Bir müzikologdu ve bazı teorileri vardı.</p>

  <p>— Nasıl?</p>

  <p>— Müzikle işkence edilmesi gerektiğini ileri sürüyordu. Bu tür bir huzurun insanın iradesinin ortadan kaldırılmasında baskın bir rol oynayacağını düşünüyordu. Ruhu zehirlemek gerekir diyordu. Gerçekten son derece tuhaf bir kurnazlık.</p>

  <p>Kasdan, aynı şeyi düşünüyor mu anlamak için Volokine'e bakma gereği bile hissetmedi.</p>

  <p>— O dönemde, bir koronun eşliğinde insanların uyutulmadan ameliyat edildiği bir hastaneden söz edildiğini duydunuz mu?</p>

  <p>— Bana çok daha korkunç şeylerden bahsettiler, ama bunu duymadım.</p>

  <p>— Doktorlar Alman olabilirmiş.</p>

  <p>— Hayır. Bu bana bir şey çağrıştırmıyor.</p>

  <p>— Wilhem Goetz adı size bir şey söylüyor mu?</p>

  <p>— Hayır.</p>

  <p>Kasdan ayağa kalktı, Rus da onu taklit etti.</p>

  <p>— Teşekkürler General. General La Bruyère ile Albay Py'yi de sorgulamak isterdik. Onları nerede bulabiliriz, biliyor musunuz?</p>

  <p>— Maalesef. 30 yıldan beri onları görmedim. Bana sorarsanız, ölmüş olabilirler. Bu eski hikâyelerden ne çıkaracaksınız, bilmiyorum, ama benim için tüm bunlar öldü ve gömüldü.</p>

  <p>Kasdan ufak tefek adama doğru eğildi. Ondan en az üç kafa kadar uzundu.</p>

  <p>— Gelip morgda dolaşmanız lazım. İşte o zaman, bu hikâyelerin hâlâ canlı olduğunu anlarsınız.</p>
</body>
</html>
