<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>53</h2>

  <p>— Giriniz, dostlar. Görüyorum ki, bu Noel akşamı sadece çocuklar için değil büyükler için de önemli.</p>

  <p>Volokine, Milosz'un bürosuna biraz rahatlayarak girdi. Kulübe girdikleri andan itibaren aşırı huzursuzdu. Bu, önceki ziyaret sırasında uyuşturucunun bu denli yakınında durmasından çok kişiliğinin gizli kalmış bir yanıyla ilgili olabilirdi. İnsan doğasına aykırı bu işkence görüntüleri ve cinsel faaliyetler, içindeki o gizli kalmış duyguları harekete geçirmişti. Ne olduğunu bilemediği anlaşılması güç duyguları. Hep o aynı kara delik... Sadece semptomlarını hissedebiliyordu. Onu hep asıl nedenden uzaklaştıran dışsal belirtiler. <i>Nevroz, uyuşturucu kullanmayan insanın uyuşturucusudur.</i></p>

  <p>Rus eliyle yüzünü sıvazladı ve dikkatini toplamaya çalıştı. Bu odaya hiç girmemişti. Çıplak duvarlar beyaz vinil kaplıydı. Zemin kırmızı muşambaydı, üzerine de parlak bir örtü seriliydi.</p>

  <p>Dip tarafta, Milosz bir metre yüksekliğinde bir seki üzerine yerleştirilmiş koyu renk ahşaptan bir tahtta oturuyordu. İriyarı ev sahibi simsiyah kolsuz bir palto giymişti. Sadece kaşsız, bir buldoğun hatlarını andıran kel kafası açıktaydı. Bir Spar-pei ile bir Nosferatu karışımı. Soluk kel kafasının üstünde, ezoterik figürlerle süslü, sadomazoşizm ustasının resminin bulunduğu tahtın sırtının bir kısmı görünüyordu.</p>

  <p>Milosz kolunu kaldırdı:</p>

  <p>— Dekoru dikkate almayınız. Müşterilerim abartılı şeylerden hoşlanıyor...</p>

  <p>Volokine gülümseyerek ona doğru yaklaştı. Yeniden eski soğukkanlılığını kazanmıştı:</p>

  <p>— Selam Milosz. Burada bize olağanüstü bir gece yaşatıyorsun...</p>

  <p>— Konulu geceler her zaman işe yarar.</p>

  <p>Volokine, şaşkın Kasdan'a doğru baktı, sonra gözlerini yeniden mekân sahibine çevirdi:</p>

  <p>— Meslektaşımla düşünüyorduk... Bu gecenin konusu ne olabilir?</p>

  <p>— "Noel'in düşmanları." Tabii bundan çocuklara asla söz etmemek şartıyla.</p>

  <p>Milosz gürültülü bir kahkaha attı. Sesi, kelimeleri, kahkahası, hepsi büyük bir mağaradan çıkıyormuş gibiydi. İspanyol aksanı boş sesinin modülasyonlarını daha da artırıyordu.</p>

  <p>— Sana Lionel Kasdan'ı tanıtayım, Cinayet Masası'nda başkomiser. Bir soruşturmayı yürütüyoruz.</p>

  <p>— Dostlar, sizleri pastamın üzerindeki kirazlar olarak görüyorum...</p>

  <p>— Ne kirazı? Ne pastası?</p>

  <p>Yaratık, şeytani bir Gandalf gibi iki kolunu havaya kaldırdı:</p>

  <p>— Eğer yanlış anlamadıysam, benimle ilk çocukluk günlerimden konuşmak için buraya geldiniz.</p>

  <p>— Seninle Hans-Werner Hartmann'la ilgili olarak konuşmak istiyoruz.</p>

  <p>Dua eder gibi ellerini birleştirdi, sonra zar atar gibi salladı:</p>

  <p>— Hepsi bir dönemdi!</p>

  <p>— Bu şekilde değerlendirmenden memnun oldum. Böylece tehditkâr polisleri oynamak zorunda kalmayacağız.</p>

  <p>— Kimse Milosz'u tehdit edemez. Milosz konuşmak isterse, konuşur, hepsi bu.</p>

  <p>— Çok güzel, kocaoğlan. Öyleyse seni dinliyoruz.</p>

  <p>— Bir şeyi unutmadığına emin misin?</p>

  <p>Volo'nun aklına para geldi. Ama herifin bu tür küçük cep harçlıklarıyla bir ilgisi olamazdı.</p>

  <p>— Eğer konuşmamı istiyorsan, diye yeniden söze başladı guru. Önce senin anlatman lazım. Milosz'a her şeyi söylemen lazım. Bu soruşturmanın sebebi ne? Hans-Werner Hartmann'ın cesedi toprağın altında çoktan kokuşup çürümüştür.</p>

  <p>— Wilhelm Goetz, dedi Rus. Bu isim sana bir şey ifade ediyor mu?</p>

  <p>— Elbette. Hartmann'ın kuçukuçusu. Olağanüstü seslerin şefi.</p>

  <p>— Onu tanıyor musun... şahsen?</p>

  <p>— Hayatım, onun bageti altında şarkı söyledim. Hem de kelimenin tam anlamıyla.</p>

  <p>— Onun Paris'te yaşadığını biliyor muydun?</p>

  <p>— Her zaman biliyordum, evet.</p>

  <p>— Neden?</p>

  <p>— Benim kulübün müdavimlerindendi. Güldü. Bazı şeyler tamamen tersine dönüyor. Paris'te, bu sefer o benim sopamın altında şarkı söylüyordu. Acı takıntısı vardı.</p>

  <p>— Goetz dört gün önce öldürüldü.</p>

  <p>Hiç tepki vermedi, sonra ironik bir şekilde soluk verdi:</p>

  <p>— Şeytan ruhunu korusun.</p>

  <p>Volokine işaretparmağını gömlek yakasının altına soktu. Kravatını gevşetti. Dayanılmaz bir sıcak vardı. Milosz'un iri, ağır ve siyah bedeni soluk almayı daha da güçleştiriyordu.</p>

  <p>— Sana göre onu kim öldürmüş olabilir?</p>

  <p>— Herif uzun ve çalkantılı bir yaşam sürdü. Böyle bir geçmişte bunu yapmak isteyecek çok insan olabilir.</p>

  <p>— Biz de öyle düşünüyoruz.</p>

  <p>— Hartmann'la ilgili sorularınız?</p>

  <p>— Bize senin Asunciòn Kolonisi'nde yaşadığını söylediler. Doğru mu?</p>

  <p>— Bunu kim söyledi?</p>

  <p>— General La Bruyère.</p>

  <p>— Bir başka iyi müşteri. Onun öldüğünü sanıyordum.</p>

  <p>— Hayatta, şimdilik.</p>

  <p>Volokine ilk sorusunu sormak için uygun kelimeleri arıyordu, ama Milosz etli balık dudaklarını açtı:</p>

  <p>— En iyisi, size hikâyeyi anlatayım. Tüm hikâyeyi.</p>

  <p>Rus çevresine bir göz attı. Ne bir sandalye ne de koltuk vardı. Sadomazoşizm üstadının ziyaretçileri, boyunlarında köpek tasmalarıyla dört ayak üzerinde geliyor olmalıydı. Volokine ellerini ceplerine soktu. Kasdan hâlâ kıpırdamadan duruyordu. Hâlâ şaşkındı sanki.</p>

  <p><i>— Colonia'</i>ya 1968'de geldim. 10 yaşındaydım. Cordillera eteklerindeki Temuca'nın yakınındaki küçük bir köyden geliyordum. Hartmann, tarlada ve madende çalışmak, koroya katılmak isteyenlere yiyecek veriyor ve okul imkânı sunuyordu. Bize Alman âdetlerini, müziği, Almancayı öğretiyordu...</p>

  <p>— Koloni'de hayat nasıldı?</p>

  <p>— Özel, dostum. Çok özel. Bir kere zaman 30'lu yıllarda durmuştu. Katı çekirdek grubun üyelerinden söz ediyorum. Bizim gibi yabancılardan değil. Kadınların saçları örgülüydü ve geleneksel kostümler giyiyorlardı. İnsan kendini Almanya'da hissedebilirdi.</p>

  <p>— Hangi dil konuşuluyordu?</p>

  <p>— Bizimle İspanyolca, kendi aralarında Almanca. <i>Wie Sie befehlen, mein Herr!</i> Ama dikkat: Koloni bir nazi topluluğu değildi. Kesinlikle. Bir aile ortamı olduğu söylenebilir. Hatırlıyorum, her yerde bayraklar, flamalar dalgalanıyordu. Üzerilerinde garip bir işaret vardı; nazi kartalını andıran eğik, hafifçe çekik bir siluet. Üzerimizde baskı oluşturan bir idealin gölgesi gibi. Aynı zamanda hem Hıristiyan hem de uğursuz.</p>

  <p>— Katı kurallar olduğunu sanıyorum.</p>

  <p>— Neşeli bir okul değildi, bu kesin. Ama tamamen özgür bir yaşam vardı. Her şeyi üretebiliyordunuz, tuz ve kahvenin dışında. Erkekler ile kadınların, aralarında herhangi bir ilişki kurmaya hakları yoktu. Hartmann, sadece Hartmann evliliklere karar veriyordu. Sonra, evlenen çiftler gün içinde birbirlerini göremiyorlardı. Hatta bazen geceleri bile. Doğum oranı çok ciddi kontrol altındaydı. Tarlada, madende konuşmak, ıslık çalmak, gülmek yasaktı. Muhafızlar ve köpekler bizi sürekli olarak gözlüyordu. Bütün olumsuzluklardan söz etmeye kalkarsam yarına kadar burada kalırız.</p>

  <p>— Sen yine de bize başka kurallardan da söz et. En azından birkaç tanesinden.</p>

  <p>— Hartmann modern uygarlığı bir çürüme olarak değerlendiriyordu. Bazı malzemelere dokunmamız yasaktı, plastik, inoks, naylon gibi. Ayrıca bazı besinleri tüketmemiz, Coca-Cola gibi bazı içecekleri içmemiz de. El sıkışmak gibi bazı hareketleri yapmamız da. Bu tür temaslar pis olarak değerlendiriliyordu. Hartmann tamamen saf bir hayat hedefliyordu.</p>

  <p>— Modern cihazlar da yasak mıydı?</p>

  <p>— Hayır. Hartmann o kadar aptal değildi. Elektrikten faydalanma, traktör kullanma, tüm bunlara izin vardı. Alman'ın çalıştırması gereken bir tarım işletmesi vardı ve nasıl davranacağını biliyordu. Aslında iki bölge vardı. Çocukların büyütüldüğü, elektriğin ve kirlenmeye yol açacak herhangi bir kaynağın olmadığı "temiz" bölge. Ve hastanenin, yemekhanenin ve diğer tüm tarım alanlarının yer aldığı elektrik bölgesi.</p>

  <p>— Bu yapılanma Amişlerinkine oldukça yakın, öyle değil mi?</p>

  <p>— 80'lerin ortasında <i>Nación'</i>dan bir gazeteci <i>Comunidad</i> hakkında bir makale yazma cesareti gösterdi. Yazının başlığı "Kötülük Amişleri"ydi. Bu isim daha sonra Alman dergisi <i>Stern</i> tarafından da kullanıldı. Yanlış bir değerlendirme değildi. Sadece Hartmann bu görüşe katılmadı, çünkü o hiçbir tarikatın izinden gitmiyordu. İçinde anabaptizmin, metodizmin, hatta Budizm'in olduğu, çok katı kurallara sahip bir Hıristiyan birliğine dayanan bir tür bağdaştırmacılık uyguluyordu. Sanırım Tibet'e bir seyahat de yapmıştı...</p>

  <p>— Ne zamandan itibaren tarikat içinde tam bir kabul görmeye başladın?</p>

  <p>— Hemen. Sesimden dolayı tabii. Şarkı söyleme konusunda büyük bir yeteneğim vardı. Bu bir şans olarak görülebilir, ama değildi. Hatta son derece tehlikeliydi.</p>

  <p>— Tehlikeli mi?</p>

  <p>— Hartmann'ın dünyasında, yanlış notaların bedeli pahalı olurdu.</p>

  <p>— Koroyu kim yönetiyordu? Wilhelm Goetz mü?</p>

  <p>— O dönemde, evet. Sonra başkaları da oldu...</p>

  <p>— Cezalandırma işini Goetz mü yapıyordu?</p>

  <p>— Bazen. Ama Goetz iyi bir adamdı. Dayak atma işini gözetmenlerine yaptırırdı.</p>

  <p>— Nasıl yaşıyordunuz? Yani tarladaki çalışmaların ve koro faaliyetlerinin dışında?</p>

  <p>— Hep birlikte. Beraber yiyorduk. Beraber çalışıyorduk. Beraber uyuyorduk. Ancak geleneksel anlamda bir aile de değildik. Hartmann Tanrı'nın İbrahim'e verdiği öğüdü benimsemişti: "Ülkeni ve aileni ayır." Tek bir yuvamız vardı: Koloni. Ve bir dereceye kadar, aradığımız sıcaklığı orada buluyorduk. Sonra olaylar karışık bir hal aldı.</p>

  <p>— Sonra, derken?</p>

  <p>— Buluğ dönemiyle birlikte. Melek sesimizi kaybedince Agoge'ye geçiyorduk.</p>

  <p>Sözcük Volokine'de belli belirsiz bir şeyler çağrıştırdı.</p>

  <p>— O ne demek? diye sordu.</p>

  <p>— Yunanca bir kelime, Sparta geleneğine ait. Antikçağ'da, Spartalı çocuklar belli bir yaşa gelince disiplinli, acıya dayanıklı bir savaşçı olarak yetiştirilmek üzere ailelerinden alınırdı. Koloni'de olan da buydu. Yakın dövüş teknikleri. Silah kullanma. Dayanıklılık. Ve tabii ki, cezalandırma...</p>

  <p>— Ateşli silahlarınız var mıydı?</p>

  <p>— Koloni'nin bir mühimmat deposu vardı. Bir kale gibi inşa edilmişti. Kimse oraya yaklaşamadı. Yıllar boyunca, güvenlik konusunda yapılan bütün teknolojik yeniliklere şahit oldum. Hartmann paranoyaktı. Hep bir saldırı bekliyordu. Bize her sabah, her akşam hatırlattığı kıyamet gününü saymazsak. Tam bir kaçık hayatı.</p>

  <p>Rus, bir kaçığın söylediklerinin yasa olduğu bir dünyada yaşayan, eziyet çeken bu kayıp çocukların maruz kaldığı cehennem azabını düşünmeye çalışıyordu. Bu düşünce bile onu fiziken rahatsız etmeye yetiyordu. Hep aynı hikâye. Çocukların acı çektiğini düşünmek bile onun için ıstıraptı. Kökenine inmeyi reddettiği hassas bir nokta.</p>

  <p>— Bize, verilen cezalardan söz et.</p>

  <p>— Dostum, bunlar nazik kalplere göre değil.</p>

  <p>— Bizi dert etme. Bana ne tür şeylere maruz kaldığınızı anlat.</p>

  <p>— Bu akşam olmaz. Bu güzel Noel gecesini berbat etmeyelim.</p>

  <p>— Biraz önce senin kulübü boydan boya kat ettik. Söylendiği kadar rahatsız edici değil.</p>

  <p>— Benim kulüp bir tür şaklabanlık yeri. Ben sana gerçek acıdan söz ediyorum.</p>

  <p>— Farkı ne?</p>

  <p>— Korku. Burada herkes, korkuyormuş gibi davranır. Çünkü herkes, elini kaldırdığında acının derhal duracağını bilir. Gerçek acı herhangi bir sınır olmadığında, her şey işkencecinin elinde olduğunda başlar. İşte o zaman, evet o zaman acıdan söz edilebilir.</p>

  <p>— Neler yaşadın?</p>

  <p>— Koloni'de hepimizin yaşadıklarını.</p>

  <p>Volokine ısrar etmedi. Daha kestirme bir yola saptı:</p>

  <p>— Bu cezalar hangi sebeplerle veriliyordu?</p>

  <p>— Hatalar cezalandırılırdı, ama sadece hatalar değil. Kötü muameleye hiçbir neden yokken de maruz kalabilirdin. Beklenmedik bir şekilde. Uykudayken. Herhangi bir zamanda. Bazen tarlaya çalışmaya giderken Hartmann ortaya çıkar ve içimizden birilerini severdi. Tek bir kelime etmeden bizi ana çiftlik binasının altındaki mahzene götürürdü. Orada bizi neyin beklediğini bilirdik. Kendisinin uydurduğu bir sürü şey, sondalar, iğneler, kimyasal ürünler. Hartmann kendini bir araştırmacı olarak görüyordu. Bir bilim adamı. Elbette, tinsel yan her zaman mevcuttu. Hatalarımızı kabullenmek zorundaydık. Ceza sona erdiğinde de elini öpmemiz gerekiyordu. <i>Dios en el cielo, yo en la tierra.</i><a href="../Text/Section0090.xhtml#Footnote0013" id="Feedback0013"><sup>[13]</sup></a> Bu ölümlü dünyada bizim tek efendimizdi.</p>

  <p>Kasdan, bile bile pot kırdı.</p>

  <p>— Çocuklara işkence etmek Hıristiyanlıkla bağdaşmaz.</p>

  <p>Milosz bir kahkaha patlattı:</p>

  <p>— Dostlar, Hans-Werner Hartmann'ın felsefesini hiç anlamamışsınız! Ona göre, acıdan daha Hıristiyan bir şey yoktu. Nefis köreltme, çile çekme gibi şeylerden söz edildiğini hiç duymadınız mı? Sanırım size küçük bir teoloji dersi vermek iyi olacak. Kulaklarınızı açın ve beni dinleyin, çünkü bu akşam istim üstündeyim...</p>

  <p>Arınmak için elbette dua etmek gerekir. Ama acı çekmek de önem taşır. Ceza kötülüklerden arındırıcı bir etken görevi görür. İnsanı temizler. Bu bütün tinsel gelişmelerin anahtarıdır. Kötülüğü üzerimizde yakmak. Dünya nimetlerinden vazgeçmek. Cinsel arzuları bir kenara bırakmak. Arınmış ve özgür bir ruha dönüşene kadar.</p>

  <p>Bırakın size bu özel simyayı izah edeyim. Neredeyse bir paradoks. Kişi bedeninin günahlarını bağışlatmak zorunda, ama aynı zamanda bu beden anlamak, kavramak için bir araç, bir vasıta da... Etinde acıyı hissettiğin ölçüde Tanrı'yla diyalog kuruyorsun. Kendi kendinin işkencecisi oluyorsun. Tanrı'nın sevgili kulu oluyorsun. Kendinden ve dünyadan soyutlanıyorsun. <i>Extra mundum factus...</i><a href="../Text/Section0090.xhtml#Footnote0014" id="Feedback0014"><sup>[14]</sup></a></p>

  <p>Volokine şaşkın gözlerle Kasdan'a baktı. Dokuz Kayışlı Kamçı teoloji dersi verilebilecek dünyadaki en son yerdi. Milosz devam ediyordu.</p>

  <p>— Surat asmayın, dostlar. Size son derece somut duygulardan söz ediyorum. Acıktığınızda bilincinizin daha keskinleştiğini hiç fark etmeniz mi? Gelişkin bir bilinç düzeyine erişirsiniz. Hartmann bu deneyi savaş sonrası Berlini'nde yapmak durumunda kalmıştı. Mistik bir kriz anında, açlık onun gönül gözüyle görmesini, ilhamı rabbanisini artırıyordu... Kendi yolunu bulmuştu: dua, oruç, nefsini köreltme... Bu deneyimler ruhunuzu açar, dostlar. Ruh, Tanrı'ya ulaşana kadar arınır, bilenir. Budistler buna uyanış der. Müslüman sufiler bunu yüzyıllardan beri uyguluyorlar.</p>

  <p>Ama Hıristiyanlarda, bunun çok daha belirgin bir örneği vardır. İsa Mesih dünya üzerine insan şeklinde gelmiştir. Babasının yolunu bulmak için fiziksel olarak acı çekmiştir. Acı bir yoldur. Ve bize o yolu, Tanrı'nın hikmetini göstermiştir.</p>

  <p>Asunción'da İsa'ya öykünme son derece somut bir hal almıştı. Hartmann her şeyden önce çocuklara hitap ediyordu. Bu nedenle çarpıcı örnekler arıyordu. Kırbaçlarken çok özel bir ağaç kullanıyordu. Sözüm ona İsa'nın Tacı'nın yapıldığı ağaçtı. Böylece çocuklar acı çekerken İsa'yla özdeşleşiyorlardı. Tıpkı sıradan bir çocuğun televizyonda gördüğü bir kahramanla kendini özdeşleştirmesi gibi.</p>

  <p>Volokine ile Kasdan bakıştı. Eğer geçmiş ile bugün, Koloni ile cinayetler arasında hâlâ ilişki kurmak gibi bir meseleleri varsa, sorun çözülmüştü. Rezilin biri Botanik Bahçesi'ndeki akasyanın çok yakınından geçmişti anlaşılan...</p>

  <p>Milosz kadife sesiyle konuşmayı sürdürdü:</p>

  <p>— Biliyorsunuz, çektiğimiz tüm bu acılar gereksiz değildi. Evrensel bir misyonu yerine getiriyorduk. Eğer İsa, dünyaya acı çekmek için gelmişse, sırf bizi günahlarımızdan kurtarmak için. İşte acının rolü. Dünyayı arındırmak! İşte bizim de Koloni'de yaptığımız buydu. Çektiğimiz acılarla insanları günahlarından arındırıyorduk. Hartmann'a göre bizim topluluğumuz son derece gerekliydi. İmanın ve acının bir arada olduğu bir merkez, bir yuva; günahkârların dünyasında bir denge unsuru...</p>

  <p>Volokine araya girdi. Artık daha somut konulara gelmek istiyordu:</p>

  <p>— Tüm bunlar bize, Koloni'nin 1973'te siyasi mahkûmlara işkence edilen bir merkez haline neden geldiğini açıklamıyor.</p>

  <p>— Hartmann, Santiago'daki generallere asla itibar etmezdi. Ülkenin içinde bulunduğu siyasi çalkantılarla da ilgilenmezdi. Hayır. Sadece Tanrı'nın üzerimizdeki gözleriyle ilgilenirdi. Sadece şeytana karşı verdiğimiz savaş onun için önemliydi!</p>

  <p>— Bağlantıyı anlayamadım.</p>

  <p>— Şeytanın yüzlerinden biri de komünizmdi. Yolunu şaşırmış mahkûmları kurtarmak gerekiyordu. Onları konuşturmak, ama aynı zamanda da arındırmak. Onlara işkence ederek ruhlarını kurtarıyorduk. Sanki onlara Babamızla diyalog kurmayı öğretiyorduk. Ama ne yazık ki, çok azı hayatta kalıyordu. Hastanede de son derece tuhaf şeyler oluyordu, ama bizim oraya girmemiz yasaktı. Doktorlar orada, toplama kamplarındaki gibi tıbbi deneyler yapıyordu.</p>

  <p>Milosz tahtının üstünde yer değiştirdi ve bunu yaparken garip bir şangırtı duyuldu. Volokine bir an bu obez herifin kıçının altında cam kırıkları olabileceğini düşündü.</p>

  <p>— Koloni'de ne kadar kaldın?</p>

  <p>— 1979'a kadar, oranın altın çağını yaşadım.</p>

  <p>— Koloni'de sen de işkence yaptın mı? Yani siyasi mahkûmlara?</p>

  <p>— Bu Agoge'deki eğitimin bir parçasıydı. 17 yaşındaydım. Belli bir seviyeye gelmiştim. Artık bir yerde durmanın zamanı da gelmişti. Evet, benden istenilen şeyleri yaptım. Ruhsuz bir şekilde. Bir çocuğun ayar noktası yoktur. Tabii bu aldığımız eğitimin bir sonucuydu. Kamboçya'da Pol Pot'un katilleri çocuklardı. Liberya'da çocuklar, kestikleri kafalarla futbol oynuyordu.</p>

  <p>Milosz ellerini birleştirerek komik bir dua pozisyonu aldı:</p>

  <p>— Tanrım, onları bağışla çünkü ne yaptıklarını bilmiyorlar!</p>

  <p>— Hangi koşullarda oradan ayrıldın?</p>

  <p>— Kaçtım. Peşime düşmediler. Kırbaçlayacak başka kedileri vardı. Koloni tam bir işkence fabrikasına dönüşmüştü. Benim yolda öleceğimden emindiler. Veya askerler tarafından tutuklanacağımdan.</p>

  <p>— Peki, nasıl kurtuldun?</p>

  <p>— İyice güneye, Chiloe'ye kadar indim. Avustralya bandıralı bir balıkçı gemisine bildim. Adelaide'e geldikten sonra da Avrupa'ya ulaştım.</p>

  <p>— Daha sonra ne yaptın?</p>

  <p>— Orospuluk yaptım. Acının bir iş kolu haline getirilebileceğini keşfettim. Önce Londra'da. Sonra Paris'te. Küçük işimi geliştirdim.</p>

  <p>Volokine konunun can alıcı noktasına gelmeye çalışıyordu:</p>

  <p>— Çocuk seslerinin Goetz cinayetinde önemli bir yer tuttuğunu sanıyoruz. Belki de ana neden. Bu konuda ne düşünüyorsun?</p>

  <p>— Hartmann insan sesi üzerinde bazı araştırmalar yapıyordu, ama sırrıyla birlikte öldü.</p>

  <p>Kasdan birden sinirlendi:</p>

  <p>— Tanrım, neyi araştırıyordu ki?</p>

  <p>— Hiç öğrenilemedi. Koloni'deyken bazı söylentiler vardı. Toplama kampları döneminde Hartmann'ın bir keşif yaptığı söyleniyordu. Sesle ilgili olarak. Ama ne olduğunu bilmiyorum. O döneme ait kayıtları vardı. Ayrıca bizim işkence seanslarını da kaydediyordu. Bu çığlıkları dinlemek için bütün gün odasından çıkmazdı.</p>

  <p>Milosz bir süre sustu, sonra daha alçak bir tonda yeniden konuşmaya başladı:</p>

  <p>— Soruşturmanızla ilgili bir şey bilmiyorum. Ne aradığınızı da bilmiyorum. Ama eğer Koloni'yi de kapsıyorsa, zaten bu başlı başına bir sır. Böyle bir yer vardı. Oraya yaklaşan herkese bulaştı. İnsanı öldürebilen ve zincirleme reaksiyona yol açabilen bir sır. Bugün bile.</p>

  <p>— Tarikatın bugün de varlığını sürdürdüğünü mü söylüyorsun?</p>

  <p>Kelin kalın dudaklarının ucunda bir gülümseme belirdi:</p>

  <p>— Aptal bir görüntüm mü var, dostlar?</p>

  <p>— Eğer bir şeyler biliyorsan, bize anlatmanın tam sırası.</p>

  <p>— Tarikat hiçbir zaman dağılmadı. Asunciòn hâlâ yaşıyor.</p>

  <p>— Nerede?</p>

  <p>— Paraguay'dan söz ediyorlar. Virjin Adaları'ndan. Kanada'dan. Ama benim için en çılgın varsayım en güzeli.</p>

  <p>— Hangi varsayım?</p>

  <p>— Hartmann ve kliği Avrupa'ya yerleşmiş. Güya buraya, daha açık deyişle, Fransa'ya. Ne de olsa mükemmel ülkeniz bir hoşgörü ülkesi, öyle değil mi?</p>

  <p>Volokine Kasdan'a baktı; o da onun gibi şaşkındı. Böyle bir gerçek, bu olaydaki birçok şeye ışık tutabilirdi.</p>

  <p>— Bu yerleşme hakkında ne biliyorsun?</p>

  <p>— Hiçbir şey. Ve bu işe bulaşmaya da can atmıyorum. Ama fikir saçma değil. Yüzlerce tarikat Fransa'da gelişti. Neden bunlardan biri de Koloni olmasın?</p>

  <p>— Koloni'yi kim yönetiyor?</p>

  <p>— Kral öldü. Yaşasın kral. Hartmann'ın ruhu hâlâ hâkim. "Bakanları" arasından biri zorunlu olarak nöbeti devralmıştır.</p>

  <p>Volokine düşündü. Kötülüğe ve cezalandırmaya dayalı bir tarikat. Çocuklara işkence eden ve uyulması zor kurallara göre yaşayan bir topluluk. Mutlaka Çocuk Koruma Bürosu tarafından biliniyor olması gerekirdi.</p>

  <p>Şiddetli bir mide bulantısı onu düşüncelerinden uzaklaştırdı. Kendini kötü hissediyordu, ayakta durmakta zorlanıyordu. Bütün kasları ağrıyordu. Kaburgaları kırılacakmış gibi göğsünde bir basınç hissediyordu. Yoksunluk krizi olabilir miydi? Bilmiyordu; sorguyu bitirmek zorundaydı.</p>

  <p>— Koloni'yi bulabilmemiz için, diye üsteledi Kasdan, bize verebileceğin herhangi bir ipucu yok mu?</p>

  <p>— Yok. Zaten onu bulamazsınız. Eğer tarikat Fransa'daysa, bana inanın, çoktan görünmez olmuştur.</p>

  <p>Volokine kapıya doğru geriledi; dışarı çıkması gerekiyordu. Kasdan bir sorun olduğunu hissetmişti. Bir adım yaklaştı ve herifi provoke etti:</p>

  <p>— Onlardan hâlâ korkuyorsun, değil mi?</p>

  <p>— Korkmak mı? Milosz asla korkmaz. Kimse ona kötülük yapamaz. İmkânsız.</p>

  <p>Sadomazoşizm üstadı tahtın kolçaklarından birine dayandı ve yeniden birbirine çarpan şişe sesine benzer sesler duyuldu.</p>

  <p>Volokine geri geri giderken, titreşen bu sahneyi karanlık bir tül ardından görüyor gibiydi.</p>

  <p>— Siz ne soruyorsunuz? Aldığım eğitimin bende hiç iz bırakmadığını mı? Kötülük uzun süreden beri benimle birlikte, dostlar. Ama bağışıklık kazandım.</p>

  <p>Volokine kapıya ulaştı. Bir patlamanın, uğursuz bir şeylerin olacağını sezdi.</p>

  <p>— Milosz kötülükten korkmaz. Milosz kötülüğün kendisidir.</p>

  <p>Tek bir harekette, siyah kolsuz üstlüğünün önünü açtı. Yağlı ve çıplak göğsünde, eski usul bir sürü hacamat şişesi vardı. Tenine yapışmış ve her biri çok özel bir kâbusa –sülük, akrep, yerörümceği, eşekarısı– ev sahipliği yapan cam küreler... Kızarmış, kan içindeki gövdesini oburcasına parçalayan <i>delirium tremens</i> halinde bir sürü mahlukat.</p>
</body>
</html>
