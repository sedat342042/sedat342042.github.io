<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>4</h2>

  <p>Binanın girişinde, Adli Tıp Enstitüsü'nün eski yöneticilerinin mermer büstleri vardı. Orfila (1819-1822). Tardieu (1861-1879). Brouardel (1879-1906). Thoinot (1906-1918).</p>

  <p>— Gerçekten de hantallaşmışsın.</p>

  <p>Kasdan döndü; boynunda asılı "ATE" kimliği ve yeşil önlüğüyle Ricardo Mendez'di bunu söyleyen. Bu gülünç kıyafetle, İspanyol operetinden <i>Acil Servis</i> dizisine transfer oluvermişti. Ama mat ve esmer teniyle, hâlâ Karayipli cazibesini koruyordu.</p>

  <p>Kasdan ona göz kırptı ve büstleri işaret etti:</p>

  <p>— Bir gün senin kelleni de orada görecek miyiz?</p>

  <p>— Pisliğin tekisin. Seni arayacağımı söylemiştim.</p>

  <p>Kasdan elindeki cam şişeyi ve plastik çantayı ona doğru uzattı:</p>

  <p>— Küçük bir molaya ihtiyacın var; gözlerinden okuyorum. Sana akşam yemeği getirdim!</p>

  <p>— Sırası değil. İşim başımdan aşkın.</p>

  <p>Eski polis, camın ardındaki, karanlığa gömülmüş bahçeyi işaret etti:</p>

  <p>— Bir açık hava pikniği, Ricardo. Bir şeyler atıştıralım, kadeh tokuşturalım, sonra hemen gidiyorum.</p>

  <p>— Seni pislik seni. Eldivenlerini çıkardı ve cebine tıktı. Beş dakika, ne eksik ne fazla.</p>

  <p>90'lı yıllardan beri enstitünün yöneticiliğini yapan Profesör Dominique Lecomte sayesinde morgun avlusu bir çiçek bahçesine dönmüştü. Şimşirlerle, inciçiçekleriyle, fulya ve leylaklarla kaplı bahçe herkes için bir kafa dinleme yeri olmuştu. Sol tarafta, bir söğüt ağacının dibindeki çeşme, her ne kadar musluğundan su akmasa da yuvarlak ve tertemiz havuzuyla insana ferahlık veriyordu. Sağ cephede duvar freskleri bile vardı. Dingin, hareketsiz ve yarısı silinmiş kadınlar, tuğla kemerlerin dibinde bitkin bir halde poz veriyordu.</p>

  <p>İki altmışlık, kamuya açık bir parktalarmışçasına bir banka oturdular. Kasdan, alüminyum folyoya sarılmış küçük paketler çıkardı. Özenle onları açarken mırıldandı:</p>

  <p><i>— Pahlava.</i> Bal ve ceviz doldurulmuş krep.</p>

  <p>— Koltukaltında mı sarılıyor? diye kıkırdadı Mendez.</p>

  <p>— Tadına bak, dedi Kasdan, kâğıt peçeteyi uzatırken. Sonra konuşuruz.</p>

  <p>Adli tabip üçgen kesilmiş kreplerden birini ağzına attı ve kıtır kıtır sesler çıkararak çiğnedi. Kasdan da aynısını yaptı. İki adam sessizce yemeğin tadını çıkarıyordu. Morgun arkasındaki ekspres yoldan arabaların uğultusu arada bir de yer üstünde yol alan metronun düdüğü duyuluyordu.</p>

  <p>— Gazeteleri gördün mü? dedi Kasdan sanki buraya havadan sudan bahsetmek için gelmiş gibi. Mecliste bizimle ilgili bazı gelişmeler var. Bir yasa üzerinde çalışıyorlar ve...</p>

  <p>— Bak seni uyarıyorum, dedi Mendez ağzı dolu bir şekilde. Yine bana şu Ermeni soykırımı zırvalıklarından bahsedeceksen şu duvardan atlayıp kendimi ekspres yolda arabalara çiğnetmeyi yeğlerim.</p>

  <p>— Tamam, haklısın. Çenemi tutacağım. Saçma sapan konuşmaya başladım.</p>

  <p>— Hep saçma sapan konuşuyorsun.</p>

  <p>Kasdan gülümsedi ve elini yeniden çantasına daldırdı. İki plastik bardak çıkardı. İçlerine beyaz yoğun bir sıvı doldurdu:</p>

  <p><i>— Mazun,</i> diye açıkladı. Yoğurttan yapılıyor. Yoğurdu Ermenilerin bulduğunu biliyor musun?</p>

  <p>Kadeh tokuşturdular. Mendez bir krep daha aldı:</p>

  <p>— Senin inekler de bayağı iyiymiş. Bunları sen mi yaptın?</p>

  <p>— Hayır. Bir hanım arkadaş. Alfortville'de yaşayan bir dul.</p>

  <p>— Muhteşem bir kadın, ha!</p>

  <p>— Çok maharetli.</p>

  <p>Yer üstü metrosu düdük çalarak başlarının üstünden geçti.</p>

  <p>— Dullar... diye yineledi Kübalı, düşünceli bir ses tonuyla. Benim de, bu konuyu düşünmem lazım. Ama işimde, tek eksik bu değil.</p>

  <p>Kasdan yeniden bardakları doldurdu ve gülerek konuştu:</p>

  <p>— Erkeklerin ölümlülüğüne!</p>

  <p>İçtiler. Ve sustular. Dudaklarının arasından buharlar çıktı. Kasdan bardağını bıraktı ve kollarını göğsünde kavuşturdu.</p>

  <p>— Sanırım bir yolculuğa çıkacağım.</p>

  <p>— Nereye?</p>

  <p>— Atalarımın topraklarına. Bu kez büyük bir tur yapacağım.</p>

  <p>— Büyük tur mu?</p>

  <p>— Dostum, bugüne kadar beni sık sık dinledin, tarihteki Ermenistan'ın büyük bir yüzölçümüne sahip bir ülke olduğunu biliyorsun herhalde. Ama bugün küçücük bir ülke.</p>

  <p>— Peki, ne oldu?</p>

  <p>— Komşu ülkelerin sınırları içinde kaldı.</p>

  <p>— Oraya gidip ne yapacaksın ki?</p>

  <p>— Dünya üzerinde kurulmuş ilk kiliseleri ziyaret edeceğim! Hıristiyanlar Roma arenalarında vahşi hayvanlara yem edilirken, biz Ermeniler çoktan kiliselerimizi kurmuştuk. V. yüzyıldan itibaren bu tapınakların inşa edildiği sit alanlarını dolaşacağım. Şehitlikleri, Hıristiyanlık uğruna acı çekmiş, işkence görmüş uluların mozolelerini, kayalara oyulmuş şapelleri, mezar taşlarını ziyaret edeceğim... Sonra, altın çağın, VII. yüzyılın bazilikalarını da görmek istiyorum. Güzergâhımı çoktan çizdim.</p>

  <p>Mendez bir krep daha aldı:</p>

  <p>— Saçmalıkların bayağı iyiymiş...</p>

  <p>Kasdan gülümsedi. Yemeklerin etkisini göstermesini bekliyordu. Bal, ceviz, şeker. Bunların hepsi Kübalının kanına karıştığında bütün direnci kırılacaktı. Adli tabip, aslında krepin onu çiğnediğini bilmeden, ağzındaki lokmayı büyük bir hazla çiğniyordu.</p>

  <p>— Peki, dedi sonunda Kasdan. Şu ceset, ne buldun?</p>

  <p>— Kalp rahatsızlığı.</p>

  <p>— Ama bana bunun bir cinayet olduğunu söylemiştin.</p>

  <p>— Bırak da bitireyim. Şiddetli bir acının sebep olduğu kalp rahatsızlığı.</p>

  <p>Kasdan orgun içine hapsolmuş çığlığı düşündü.</p>

  <p>— Daha açık olmak gerekirse, kulak zarlarında şiddetli bir acı. Kan kulaklarından geliyordu.</p>

  <p>— Kulak zarlarını mı parçalamış?</p>

  <p>— Kulak zarlarını ve işitme organının tamamını, evet. Bir KBB uzmanı bunu teyit etti. Her şeyden önce katil her iki kulağa da var gücüyle sivri bir cisim saplamış. "Var gücüyle"yi özellikle söyledim. Mümkün olsa bir örgü şişi veya tornavida derdim.</p>

  <p>— Bana ayrıntıları anlat.</p>

  <p>— Kulağı otoskopla inceledik. Sivri cisim kulak zarını delmiş, kemikçikleri parçalamış, kokleaya kadar ulaşmış. Bu kadar iyi bir sonuç alabilmek için, inan bana, bunu çok istemek lazım. Anlayacağın senin Şililinin hiç şansı yokmuş. Kalbi hemen durmuş.</p>

  <p>— Bu çok mu acı verir?</p>

  <p>— Daha önce hiç kulak iltihabı geçirmedin mi? Kulakta çok fazla sinir ve sinir ucu vardır.</p>

  <p>Kırk yıllık polislik hayatında hiç böyle bir hikâye duymamıştı.</p>

  <p>— İnsan acıdan ölebilir mi? Bu bir tevatür değil mi?</p>

  <p>— Bunu sana ayrıntılarıyla açıklamak oldukça zor, ama insanda iki tür sinir sistemi vardır, sempatik ve parasempatik. Tüm yaşamsal fonksiyonlarımız, bu iki sistem arasındaki dengeye dayanır: kalp atışları, kan basıncı, solunum. Şiddetli bir stres bu dengeyi bozabilir ve bu mekanizmalar üzerinde kalıcı etki yapabilir. Mesela kan görünce bayılan bir insanda olan budur. Heyecanın neden olduğu şok iki sistem arasındaki dengeyi bozar ve damarlarda genişlemeye yol açar.</p>

  <p>— Ama burada basit bir bayılma söz konusu değil.</p>

  <p>— Hayır. Stres gerçekten çok yoğunmuş. Denge bozuluvermiş. Ve kalp durmuş.</p>

  <p>Katil, kurbanın acı içinde ölmesini istemişti. Amacı buydu. Bu şekilde öldürülmek için Goetz ne yapmıştı?</p>

  <p>— Cinayet aleti konusunda, bana ne söyleyebilirsin?</p>

  <p>— Bir şiş. Çok uzun. Çok sağlam. Şüphesiz metal. Yarın sabah daha fazla şey öğrenebileceğiz.</p>

  <p>— Analiz sonuçlarını mı bekliyorsun?</p>

  <p>— Evet. İçinde kokleanın yer aldığı kaya kemiğinden örnek aldık. Metal analizi için Henri-Mondor Hastanesi biyofizik laboratuvarına gönderdik. Büyük ihtimalle kemiğe sürtünen metal cisme ait partiküller bulacaklar.</p>

  <p>— Analiz sonuçlarını sen mi alacaksın?</p>

  <p>— Önce KBB uzmanı görecek.</p>

  <p>— Adı ne?</p>

  <p>— Unut gitsin. Seni tanıyorum; sabahın köründe adamı bunaltmaya başlarsın.</p>

  <p>— Adını söyle, Mendez.</p>

  <p>Ricardo derin bir iç çekerek, cebinden bir sigarillo çıkardı:</p>

  <p>— France Audusson. Trousseau Hastanesi KBB Servisi.</p>

  <p>Kasdan ismi not defterine kaydetti. Geçen yıllarla birlikte belleği de zayıflıyordu.</p>

  <p>— Ya toksikoloji analizleri?</p>

  <p>— İki gün içinde çıkacak. Ama bir şey bulamayacaklar. Olay son derece açık, Kasdan. Sıradan değil, ama açık.</p>

  <p>— Peki, katil, katil için ne söyleyebilirsin?</p>

  <p>— Son derece güçlü. Son derece hızlı. Orgcu ne olduğunu anlayamadan iki kulağı da delmiş, şak şak. Şimşek gibi. Ve ne yaptığı biliyor.</p>

  <p>— Anatomi bilgisi olduğunu söyleyebilir misin?</p>

  <p>— Hayır. Ama becerikli bir herif. Hedefine çok iyi isabet ettirmiş.</p>

  <p>— Boyu, ağırlığı, bir fikrin var mı?</p>

  <p>— Hayır, gücü dışında bir fikrim yok. Bir kez daha tekrar edeyim, kemiği delip geçmek için olağanüstü bir güç gerekir. En azından, henüz ne olduğunu bilmediğimiz bir teknik kullanmış.</p>

  <p>— Cesedin herhangi bir yerinde bir iz veya başka bir şey? DNA analizi yapmaya olanak verecek tükürük veya başka bir salgı kalıntısı?</p>

  <p>— Maalesef. Katil kurbanına dokunmamış bile. Sivri cisim tek ilişki noktamız.</p>

  <p>Kasdan ayağa kalktı ve elini adli tabibin omzuna koydu:</p>

  <p>— Teşekkürler, Mendez.</p>

  <p>— Lafı bile olmaz. Sana bir nasihat. Bu işin peşini bırak. Tüm bunlar senin yaşında biri için çok fazla. Cinayet Masası'ndaki çocuklar bu işin üstesinden gelir, merak etme. En fazla iki gün içinde bu işi yapan pisliğin kimliğini tespit edeceklerdir. Sen yolculuğun için hazırlık yap ve kimsenin canını sıkma.</p>

  <p>Kasdan mırıldandı, sözcükler ağzından çıkan buhara karıştı:</p>

  <p>— Bu katil benim kiliseme saygısızlık etti. Onu bulacağım. Ben tapınağın koruyucusuyum.</p>

  <p>— Sen daha ziyade baş belasısın.</p>

  <p>Kasdan ona gülümsedi:</p>

  <p>— Krepleri sana bırakıyorum.</p>
</body>
</html>
