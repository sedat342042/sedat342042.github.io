<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>57<br /></h2>

  <p>— Polis. Acil bir durum var!</p>

  <p>Saat 06:30.</p>

  <p>Lariboisière Hastanesi Acil Servisi.</p>

  <p>Kasdan, Volokine'i omzunda taşıyordu. Bekleme salonunu geçtiler ve doğruca hiç kimsenin olmadığı hasta kabul bankosına yöneldiler.</p>

  <p>Ermeni bankoyu yumruklarken bağırıyordu:</p>

  <p>— Polis! Kimse yok mu?</p>

  <p>Cevap alamadı. Ortağını, duvara raptedilmiş koltuklardan birine yerleştirdi, sonra salonun alacakaranlığında bekleşen diğer siluetleri fark etti. Kaderin kötü bir cilvesi olarak, bu Noel gecesinde, burada kollarında çocuklarıyla bekleşen birkaç çift dışında kimse yoktu. Hediye yerine yara, virüs ve enfeksiyon almış anne babalar.</p>

  <p>Arkasında ayak sesleri duydu.</p>

  <p>Bir hemşire.</p>

  <p>Kasdan, kimliğini uzatarak kadına doğru yürüdü.</p>

  <p>— Meslektaşım yaralı.</p>

  <p>— Sizin bir önceliğiniz yok. Hôtel-Dieu'ye gitmeniz gerekirdi.</p>

  <p>— Kan işiyor! Bana bir doktor çağırın. Ona durumu açıklayabilirim.</p>

  <p>Kadın arkasını dönüp uzaklaştı.</p>

  <p>Salonda kimse kımıldamaya cesaret edemiyordu. Kasdan, bu acılı ve sakin ortamda yarattığı şiddetin ve hoyratlığın farkındaydı.</p>

  <p>Beyaz önlüklü üç adam belirdi. Aralarından ikisi bir sedyeyi itiyordu. Kasdan bekleme salonuna döndü ve büyük bir dikkatle yarı baygın haldeki Volokine'i ayağa kaldırdı. Gennevilliers'deki iç avluda, kemeriyle Volo'nun uyluğuna bir turnike uygulamıştı. Glock'unu da almayı ihmal etmemişti. Çocuklar ise ortadan yok olmuştu. Kasdan binalar arasındaki düz alan boyunca meslektaşını taşımıştı. Arabayla Clignancourt Kapısı'na kadar gitmiş, oradan Rochechouart Bulvarı'na sapmış ve rastladığı ilk hastanenin önünde durmuştu: Lariboisière, Magenta Bulvarı. Yol boyunca, Volokine'i uyanık tutmak için Kasdan sürekli olarak konuşmuştu.</p>

  <p>— Ne oldu?</p>

  <p>— Saldırıya uğradık, dedi. Devriyedeydik.</p>

  <p>— Beni takip edin.</p>

  <p>Adamın arkasında, hastabakıcılar Volokine'i sedyeye yatırıyordu. Kasdan, Volo'nun kandan pırıl pırıl olmuş yaralı bacağını gördü. Doktor arkasını döndü ve koridorda ilerleyen sedyenin peşinden yürümeye başladı.</p>

  <p>Kasdan da onu izledi:</p>

  <p>— Ciddi mi?</p>

  <p>— Göreceğiz.</p>

  <p>Biraz olsun rahatlamıştı. Profesyonellere ulaşmışlardı. Bilginin, malzemenin, serumun olduğu yere. Ama kafasının bir tarafı buradaki gizli hüznün, sağlıksız koşulların farkındaydı. Sedye gıcırdıyordu. İçeride boğucu bir sıcak vardı. Her yere eter kokusu yayılmıştı.</p>

  <p>Sonunda ışıklı, bembeyaz bir odaya vardılar. Sedyeler, kromajlı aletler, hurdaya çıkmış makineler, rulo edilmiş kablolar, burası bir tıbbi malzeme ambarından farksızdı.</p>

  <p>Volokine'i üstü yeşil kâğıt kaplı bir masaya aldılar. İyice kendinden geçmişti. İki hemşire Volo'nun kan içindeki pantolonunu kesti. Turnikeyi açtı. Hemşirelerden biri Rus'un koluna tansiyon aletinin kolçağını takmıştı bile.</p>

  <p>Doktor yaraya şöyle bir göz attı, sonra Kasdan'a baktı:</p>

  <p>— İlaç alerjisi var mı?</p>

  <p>— Bilmiyorum.</p>

  <p>Kasdan'ın aklına çocuk katillerin kullandığı gereçlerin temizliği geldi. Gerçi bıçak oldukça eskiydi, ama ne paslı ne de kirliydi. Her şiddet eylemi Hans-Werner Hartmann'ın kültüyle bir tutarlılık içindeydi. Ama bunu doktora nasıl izah edebilirdi?</p>

  <p>Doktor hemşirelere seslendi:</p>

  <p>— OK. Tetanos aşısı. Yatıştırıcı ardından da anestezi. Cerrahi odasına alacağız.</p>

  <p>Kasdan, yüreği sıkışarak yapılanları izliyordu. Aklına bölük pörçük anılar geliyordu. Karısını, çıplak kafasındaki damarları, son yattığı odanın alacakaranlığında yankılanan cılız sesini düşündü. Sonra aklına oğlu geldi, onu acil servise götürdüğünde üç yaşındaydı, menenjit teşhisi koymuşlardı. Kendisi de Sainte-Ame'ın aciline çok sık gitmişti, ama herhangi bir "aptallık" yapmaması için her seferinde, tıpkı bir tutuklu gibi silahını, kemerini ve ayakkabı bağlarını almışlardı. Ruhun gözaltına alınması.</p>

  <p>— İyileşecek.</p>

  <p>— Efendim.</p>

  <p>Doktor karşısında duruyordu. Ameliyathanenin aydınlatma sistemi içeriyi dayanılmaz ölçüde ışığa boğuyordu. Beyaz bir sineğin, binlerce petekten oluşan ürkütücü gözü.</p>

  <p>— İyileşecek, diye tekrarladı doktor. Bıçak kasın arasından girmiş. Hayati önem taşıyan bir organa temas etmemiş. Ama içerde kalan parçayı çıkarmamız gerekecek. Çok kan kaybetmiş. Kan grubunuz ne?</p>

  <p>— A+.</p>

  <p>— Sizden birkaç mililitre kan almamız lazım. Meslektaşınızın ihtiyacı var.</p>

  <p>— Sorun değil.</p>

  <p>Kasdan ceketini çıkardı ve bir köşeye yerleşti, o esnada bir hemşire kolunu sıvamaya başlamıştı bile. Doktor genç polisi kontrol etmek için gitti sonra geri döndü.</p>

  <p>— Şu saldırı hakkında, bana biraz daha bilgi verebilir misiniz?</p>

  <p>Kasdan hemen cevap vermedi, hortumun içinde hızla ilerleyen kanına hayranlıkla baktı. Koyu renkli. Ağır. Hüzün verici. <i>Hayatım akıp gidiyor,</i> diye düşündü, sonra dikkatle doktora baktı:</p>

  <p>— Her şey çok hızlı gelişti. Gennevilliers'de görevdeydik.</p>

  <p>— Geceyarısı mı?</p>

  <p>— Siz İçişleri'nden misiniz yoksa?</p>

  <p>— Rapor düzenlemem gerekiyor.</p>

  <p>Hemşire kanı götürdü. Kasdan sıvalı kolunu indirdi. Bu doktor tepesini attırmaya başlamıştı.</p>

  <p>— Ne isterseniz onu yapın, dedi Ermeni. Ama şu bıçağı bacağından çıkarın.</p>

  <p>— Saldırganlaşmayın. İsimlerinize ve sicil numaralarınıza ihtiyacım var.</p>

  <p>— Onu ameliyat edecek misiniz, evet ya da hayır, kahrolası?</p>

  <p>— Birkaç dakika içinde. Beklerken hikâyenizi dinlemek isterim. Sonra birlikte raporu...</p>

  <p>— Kasdan.</p>

  <p>Konuşan Volokine'di, gözleri tavana dikiliydi. Ermeni ayağa kalktı ve doktora, sakin bir sesle rica etti:</p>

  <p>— Bizi bir dakikalığına yalnız bırakabilir misiniz?</p>

  <p>Doktor derin bir iç çektikten sonra hemşirelere işaret etti:</p>

  <p>— Bir dakika. Sonra ameliyathaneye gireceğiz.</p>

  <p>Kasdan Volo'ya doğru hareketlendi. Adam onu kolundan tuttu ve sesini alçaltarak konuştu:</p>

  <p>— Bana cevap verin, meslektaşınız...</p>

  <p>— Ne?</p>

  <p>— İliklerine kadar uyuşturucuyla dolu, bunu biliyor muydunuz?</p>

  <p>— Bıraktı.</p>

  <p>— Yeni bıraktı sanırım, çünkü iğne izleri...</p>

  <p>Elini sallayarak cümlesini bitirdi, sanki "yeri hâlâ kırmızı" der gibiydi.</p>

  <p>— Size bıraktığını söyledim, bu yeterince açık değil mi?</p>

  <p>Doktor bir adım geri çekildi ve Kasdan'ın heybetli görünüşüne dikkatle baktı. Gri saçlar, çelik gibi bir duruş, boynunun çevresine sarılı, terden ıslanmış kefiye. Doktor üzgün bir edayla gülümsedi. Kapıdan çıktı, onu hemşireler izledi.</p>

  <p>Kasdan, Volokine'e yaklaştı. Sıcaktan bunalmıştı, korkuyordu ve bu serviste gitgide daha fazla kendini kötü hissediyordu. Sanki bu odanın düzensizliği kan yoluyla ona da geçiyordu, bu boktan yeri hücrelerinden dışarı atmalıydı.</p>

  <p>Neşeli bir yüz ifadesi takındı:</p>

  <p>— Sana benim kanımı verecekler, oğlum. Omzunu sıktı. Bir miktar Ermeni kanı. Sağlığına kavuşacaksın.</p>

  <p>Volokine gülümsedi. Cılız bir gülümseyişti bu.</p>

  <p>— Çocuklar... Bizimle oyun oynuyorlardı, anlıyor musunuz?</p>

  <p>— Bunu bana daha önce de söyledin. Sinirlenme.</p>

  <p>— Beni yaralayan şu çocuk, bana bir kelime söyledi. Sanıyorum Almancaydı. "Gefangen" veya "gefenden". Ne anlama geldiğini araştırın lütfen.</p>

  <p>— OK. Sorun değil. Sakin ol.</p>

  <p>— Ben çok sakinim. Bana bir sedatif verdiler... Maskelerini gördünüz mü?</p>

  <p>Kasdan cevap vermedi. Parlak, korkunç, trajik gümüş yüzler. Bu görüntüyü kafasından atmaya çalışıyordu.</p>

  <p>— Çocuk tanrılar... diye mırıldandı genç polis. Onlar çocuk tanrılar...</p>

  <p>Gözlerini kapattı. Ermeni elini tuttu. Bütün kalbiyle onun için dua etti. Ermenilerin tanrısına, birçok kere unuttuğu tanrıya. Bu genç adam ondan daha fazla yaşamalıydı.</p>

  <p>— Kasdan.</p>

  <p>— Efendim?</p>

  <p>— Bana karınızdan bahsedin.</p>

  <p>Yaşlı polis kireç gibi oldu, ama zor da olsa gülümsemeyi başardı.</p>

  <p>— Melodram oynamamı mı istiyorsun?</p>

  <p>— Bacağıma iyi gelecek ama...</p>

  <p>— Ne öğrenmek istiyorsun?</p>

  <p>— O öldü, değil mi?</p>

  <p>Kasdan derin bir nefes aldı. Başını kaldırdı ve gözleriyle odayı taradı. Bir morgu andıran diğer masalara baktı. Cihazların düzensizliğine. Çiğ ışığa. Buradaki her şey hastalığa, ölüme karşı verilen bitmez tükenmez bir mücadeleyle yıpranmış, tükenmiş gibiydi.</p>

  <p>— Kasdan...</p>

  <p>— Efendim?</p>

  <p>— Karınız, hadi ama. Birazdan ameliyathaneye alacaklar.</p>

  <p>Ermeni dişlerini sıktı. Başını ona doğru çevirdi. Nariné'den bahsetmek için hiç de uygun bir an değildi. Ama Volokine'in neyin peşinde olduğunu tahmin ediyordu. Bir sır. Kısık sesle söylenecek bir ninni. Az önce yaşadığı kâbusu dindirecek, onu sakinleştirecek bir şey.</p>

  <p>— Karım 2001'de öldü, dedi sonunda. Yaygın kanser. Orijinal hiçbir şey yok.</p>

  <p>— Durumu kabullenebildiniz mi?</p>

  <p>— Elbette. Hatta onun ölümünden sonra kendimi daha güçlü, daha kararlı hissetmeye başladım. Sürekli şiddetin içinde yaşaya yaşaya kendimi alt edilemez olarak görmeye başladım, anlıyor musun? Beni şaşırtan, yaşamın içindeki ölümün korkunç haksızlığı değildi. Tam tersine. Ne dereceye kadar yaşamın ölümün bir parçası olduğunu, ne dereceye kadar yaşamın küçük bir parantezden ibaret olduğunu anladım. Hiçlik okyanusunda küçük bir erteleme. Nariné'nin ölümü benim için buydu işte. Bir ihtar. Hepimiz bunu yaşayacak olan ölümlülerdik...</p>

  <p>Kasdan başını öne eğdi Volokine uyumuştu. Dudaklarını ısırdı. Neden yalan söylemişti? Neden hâlâ yalancı pehlivan gibi davranıyordu, kendisine samimi bir soru sormuş bu genç adam karşısında neden sadece günü atlatmaya çalışan filozofu oynuyordu?</p>

  <p>63 yaşında bile, hâlâ bazı kelimeler dudaklarının arasından çıkmakta zorlanıyordu.</p>

  <p>Nariné'den değil, ölümünden söz etmişti. Hatta sadece genel olarak ölümden. Eğer samimi biri olsaydı farklı şeyler söylerdi. Bugün hâlâ evde karısına seslendiğini söylerdi. En ufak bir kararsızlık anında aklına karısının geldiğini söylerdi. <i>Bundan Nariné'ye söz etmem gerekiyor.</i> Nariné'ye telefon etmeliyim...</p>

  <p>Varış çizgisine ulaştığı halde, hâlâ hızını alamamış bir sprinter gibiydi. Beraberinde miadını doldurmuş yaşamını, eski nirengi noktalarını, alışılmış duygularını sürükleyerek koşuyordu. Sonra, birden, bugüne –bugünün boşluğuna– tosluyor ve sanki onu varış çizgisinden geçirmek için çekiliyordu, bir daha, bir daha. Kafasına bir şeyi iyice kazımak için: Nariné öldü. Öldü ve yok oldu. Yarış bitti.</p>

  <p>İşte genç adama söylemesi gereken şeyler bunlardı.</p>

  <p>Çalan bir cep telefonu onu bu düşüncelerden uzaklaştırdı.</p>

  <p>Onun telefonu değildi. Ağladığını fark etti. Kulak kabarttı. Telefon sesi, bir başka sedyenin üzerine bırakılmış Volo'nun ceketinden geliyordu.</p>

  <p>Telefonu aldı, ekrana baktı; numarayı tanımıyordu, doğal olarak. Cevap vermeden, telefonla birlikte odadan çıktı.</p>

  <p>Sabahın 6'sında oğlanı kim arıyor olabilirdi?</p>
</body>
</html>
