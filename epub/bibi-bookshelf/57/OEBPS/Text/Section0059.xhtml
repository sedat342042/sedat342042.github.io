<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>54</h2>

  <p>— Alo?</p>

  <p>— Benim Volokine.</p>

  <p>— Kim?</p>

  <p>— Cédric Volokine.</p>

  <p>Telefon açılmadan önce on iki defa çalmıştı. Saat sabahın 4'üydü, bu nedenle bunda şaşırtıcı bir şey yoktu. Hattın diğer ucunda, karanlıkla ve uykuyla harmanlaşmış bir sessizlik vardı.</p>

  <p>— Kahretsin... dedi sonunda ses. Aklını mı kaçırdın? Saatten haberin var mı?</p>

  <p>— Bir soruşturma yürütüyorum.</p>

  <p>— İyi de benden ne istiyorsun?</p>

  <p>Seninle konuşmam lazım.</p>

  <p>— Ne konuda, Tanrı aşkına.</p>

  <p>— Fransa'daki tarikatlarla ilgili.</p>

  <p>— Yarını bekleyemez mi?</p>

  <p>— Zaten yarın oldu bile.</p>

  <p>Yeniden bir sessizlik oldu. Volokine, direnci her an kırılmaya hazır çelik bir kasayı açmak üzereymişçesine muzaffer gözlerle Kasdan'a baktı.</p>

  <p>— Neredesin?</p>

  <p>— Evinin önünde.</p>

  <p>— İnanmıyorum...</p>

  <p>Öldürücü darbeyi indirmenin tam sırasıydı.</p>

  <p>— Bana borçlusun Michel. Unutma.</p>

  <p>Adam derin bir nefes aldı, sonra homurdandı.</p>

  <p>— Kapıyı açıyorum. Sakın gürültü etmeyin. Herkes uyuyor.</p>

  <p>Volokine, Kasdan'ın hoparlöre bağlı cep telefonunu kapattı. Arabadan tam çıkmak üzereyken Ermeni sordu:</p>

  <p>— Bekle. Nereye gittiğimi bilmek istiyorum. Bu herif kim?</p>

  <p>— Michel Dalhambro. Emniyet İstihbarat'tan biri. 90'larda Fransa'daki tarikatların dökümünü yapan bir araştırma grubunda yer aldı. Şimdi "sofu sapkın gruplarla mücadele heyeti"nde yer alıyor. Anlayacağın bu işleri iyi biliyor.</p>

  <p>— Neden ona "Bana borçlusun" dedin?</p>

  <p>— Uzun hikâye.</p>

  <p>— Herif terliklerini bulana kadar, sen bana anlatabilirsin.</p>

  <p>Volokine derin bir soluk aldı. Tarihler, olaylar ve yoğun bir anlatım.</p>

  <p>— 2003 yılıydı. Emniyet İstihbarat'tan çocuklar bir operasyon peşindeydi. Aslında gerçek bir tarikat söz konusu değildi. Antony'de bir zihinsel engelli çocuklar merkeziydi. Ezoterik tedaviler uyguluyorlardı. Emniyet İstihbarat'ın katoloğundaki ismi "şifa grubu"ydu. Merkezin yöneticileri ailelerden yüklü miktarda para talep ediyordu ve uygulamaları son derece şüpheliydi.</p>

  <p>— Sonra ne oldu?</p>

  <p>— Dalhambro soruşturma başlattı. Müdürü sorguladı. Raporunu hazırladı. Ona göre herif kar gibi beyazdı.</p>

  <p>— Hepsi bu kadar mı?</p>

  <p>— Hayır. Bir yıl sonra, aileler şikâyette bulunmaya başladı. Çocuklarını geri alamıyorlardı. Dosya bize, Çocuk Koruma Bürosu'na geldi. Merkeze gittim ve müdürü sorguladım. Tabii kendi üslubumla. Herif eteğindeki taşları döktü.</p>

  <p>— Sorun neymiş?</p>

  <p>— Zekâ engelli çocukları ikili veya üçlü gruplar halinde arabasıyla gezmeye götürüyordu. Onlara tecavüz ediyordu. Onları birbirlerini okşamaya zorluyordu. Filme çekiyordu. Eğer Dalhambro bunu fark edebilmiş olsaydı, bir yıl boyunca çocuklar bu acıyı çekmeyecekti.</p>

  <p>— Herkes hata yapabilir.</p>

  <p>— İşte bu yüzden onun raporunu yırttım. Adli Polis'te hiç kimse Dalhambro hakkındaki şikâyetin sebebini öğrenemedi. İşte o günden beri bana borçlu. Yatacak yer bulamadığımda beni evine davet eder. Onun evinde her zaman bir yerim olduğunu bilirim.</p>

  <p>Kasdan gülümseyerek kapısını açtı:</p>

  <p>— Gerçekten büyük bir aile.</p>

  <p>Volo eve bir göz attı.</p>

  <p>— Umarım burasıdır. Bütün evler birbirine benziyor.</p>

  <p>Michel Dalhambro, Corgy yakınlarında, bütün evlerin birbirinin eşi olduğu, sıradan bir köyde yaşıyordu. Gecenin karanlığında sokak lambalarının küreleri birer minik ay gibi parlıyordu. Sokaklar boyunca sağlı sollu sıralanmış, kırmızı çatılı, beyaz kaba sıvalı evler, bir üretim zincirindeki oyuncaklar gibi göz alabildiğine uzanıyordu.</p>

  <p>Bu köyde oturan insanlar da acaba aynı şekilde yaşıyor, düşünüyor ve yemek mi yiyordu? Veya tam tersi miydi? Hepsi bu köyde neden toplanmıştı, tek ve aynı hayatı yaşamak için mi? Kasdan, acı vermeden, hiç kimseye hissettirmeden, ufak ufak beyin yıkayan korkunç bir tarikatı düşünmeden yapamadı. Reklamlara, televizyon oyunlarına, ticaret merkezlerine dayalı bir koşullandırma. Bir anlamda klonlama hep var olmuştu. İnsan bu köyde ölebilirdi. Felsefi anlamıyla varlık, her türlü bireysellikten uzak bir şekilde hayatını sürdürüyordu.</p>

  <p>Volokine ihtiyatlı bir şekilde kapıyı çaldı. Biraz düzelmiş gibiydi. Aslında yemek yemeyeli, sigara içmeyeli birkaç saat olmuştu. Davranışı tam bir sırdı. Biraz önce sadece kendisini ilgilendiren titremeler, antisiklonlar, depresyonlar, kısa süreli iyileşmeler yaşamıştı. Aslında bu soruşturma onun hem bedenini hem de ruhunu doyuruyordu. Acaba yoksunluk sendromunu da yok edebilecek miydi?</p>

  <p>Michel Dalhambro, tıknaz, orta boylu, hiçbir ayırt edici özelliği olmayan kırklı yaşlarda bir herifti. Onda sosisli sandviç veya hamburger çağrışımı uyandıran yağlı bir görünüşü vardı. Yarı mat, yarı portakal rengi cildi, junk-food'un kıtır ekmeklerini hatırlatıyordu. Uykudan şişmiş yüz hatları, kirpi gibi kabarmış saçları, uzamış sakallı çenesiyle tuhaf görünüyordu, CHAMPİON marka bir sweat-shirt ile çok kısa bir şort giymişti.</p>

  <p>İşaretparmağını dudaklarına götürdü:</p>

  <p>— Gürültü yapmayın. Çocuklar birinci katta uyuyor. Ve botlarınızı çıkarın. Eğer karım sizi görürse, tüfekle kovalar.</p>

  <p>İki ortak söyleneni yaptı ve klonlama içeride de devam ediyor mu görmek için kapıdan girdi. Muhtemelen ne bir mobilya ne bir tablo ne bir biblo, diğer evlerdeki binlerce örnekten farklıydı. Kasdan, taksitle alındığı belli olan eşyaları incelemeye başladı.</p>

  <p>Beyaz badanalı oda hem salon hem de yemek odası işlevi görüyordu. Dipte, hemen merdivenin yanında "L" biçiminde iki kanepe, bu tür evlerin vazgeçilmezi düz ekran bir TV'nin tam karşısına yerleştirilmişti. Biraz daha beride, yuvarlak bir masa ile sandalyeleri yemek odasını oluşturuyordu, mutfağa açılan bir kapının önüne konmuştu. Kitaptan çok egzotik eşyalarla dolu bir kitaplık. İkea'dan alınmış kutular, halılar, konsollar.</p>

  <p>Dalhambro fısıldadı:</p>

  <p>— Hediyelere dikkat edin!</p>

  <p>Pencere girintisinin hemen yanında bir çam ağacı uyuşuk uyuşuk yanıp sönüyordu, çevresi parlak ve rengârenk paketlerle doluydu. Kasdan rahatsız oldu. Çiçek taçları, yıldızlar, parlak küreler, hepsi sıkıntı ve bayağılık jölesine batırılmış gibiydi.</p>

  <p>— Kahve?</p>

  <p>Başlarıyla teklifi kabul ettiler ve ceketlerini çıkarmadan masanın çevresine oturdular. Kasdan bu küçük, sıradan hayattan daha değerli olmadıklarını düşündü. Bu buz gibi soğuk geceyi kirletiyorlardı. Bu sıradan hayatı kirletiyorlardı. Yalnızlık ve terk edilmişlik kokusunu kirletiyorlardı ve bu evde yapacak hiçbir şeyleri yoktu.</p>

  <p>Dalhambro, dumanı tüten üç fincanın bulunduğu tepsiyi masaya bıraktı.</p>

  <p>— Şu soruşturma, sabahı bekleyemez miydi?</p>

  <p>Volokine kahvesine tek şeker attı:</p>

  <p>— Sana söyledim, son derece önemli.</p>

  <p>— Saint-Augustin cinayetiyle mi ilgili?</p>

  <p>— Haberin var mı?</p>

  <p>— Saat 20 haberlerinde söylendi.</p>

  <p>— İlgili, evet.</p>

  <p>— Peki Çocuk Koruma Bürosu'yla?</p>

  <p>— Boş ver.</p>

  <p>Rus masanın bir köşesinde duran dizüstü bilgisayarı işaret etti:</p>

  <p>— Evden de araştırma yapabiliyor musun?</p>

  <p>— Neyle ilgili olduğuna bağlı.</p>

  <p>— Sana göre?</p>

  <p>Dalhambro bir dikişte kahvesini içti, sonra bilgisayarı önüne çekti. Gözlüklerini taktı ve mırıldandı:</p>

  <p>— Fransa'daki bütün tarikat ve mezhepleri kapsayan yeni bir program. Etkileyici bir hızla klavyenin üstünde geziniyordu. Dikkat, bu gizli bir program. 90'lı yıllardaki ilk listeyle bazı sıkıntılarımız olmuştu. Fransa'da, dini ibadet özgür ve demokratik bir hak. Bugün sadece, "sofu sapkın gruplar"dan söz etmek zorundayız... Ve harekete geçmek için de ağır suç unsuru gerekiyor. Dolandırıcılık, psişik tecavüz, alıkoyma...</p>

  <p>Kasdan meraklanmıştı:</p>

  <p>— Fransa'da kaç tarikat, mezhep var?</p>

  <p>— Biz "ruhani hareket" diyoruz. Son derece değişken. Bu satanist grupları, radikal İslamcıları hesaba katmaya ya da katmamaya bağlı. Ama yüzlerce olduğunu söyleyebilirim. En az. Bu da yaklaşık 250 000 kişi demek.</p>

  <p>Dalhambro gözlüklerinin üstünden baktı:</p>

  <p>— Evet. Şu sizin grup, hangisi?</p>

  <p>— Pek bir şey bilmiyoruz, diye cevapladı Volokine. Alman-Şili kökenli. Bir dönem, Güney Amerika'ya yerleştiklerinde, kendilerini "Asunciòn Kolonisi" olarak adlandırmışlar. Ruhani liderleri Hans-Werner Hartmann. Bir tür nazi, ölmüş muhtemelen, ama bir ekol yaratmış. Yüzlerce müridi olduğunu ve 80'li yılların sonunda Fransa'ya yerleşmiş olduklarını düşünüyoruz.</p>

  <p>Adam her veriyi bilgisayara giriyordu.</p>

  <p>— İlkeleri, diye devam etti Volo. Bedensel cezaya ve şarkıya dayanıyor. Ruhen arınmak için gerekli iki yol.</p>

  <p>— İşte son derece dengeli insanlar.</p>

  <p>— Onları birer katile dönüştürmek için çocukları şartlandırdıklarını düşünüyoruz. Bu katil çocukların işlenen son üç cinayette etkin bir rol oynadığını sanıyoruz, bu cinayetlerden birinde de Saint-Augustin Kilisesi rahibi öldürüldü. Volokine, Kasdan'a baktı. Bize göre bu sadece ormanı saklayan bir ağaç. Ayrıca kaçırılmış çocuklar olmasından da şüpheleniyoruz. İnsan üstünde yapılan deneyler.</p>

  <p>Dalhambro alaycı bir ıslık çaldı:</p>

  <p>— Büyük bir parça yakalamışsınız.</p>

  <p>— Tüm bunlar sana bir şey ifade ediyor mu?</p>

  <p>— Maalesef.</p>

  <p>Hâlâ klavyede geziniyordu. Gözlüklerini düzeltti:</p>

  <p>— Ya ruhani eğilimleri? Evanjelik mi? Senkretik mi? New Age mi? Oryantalist mi? Şifacı mı? Ufolojist mi? Alternatif mi?</p>

  <p>— Daha çok Hıristiyan.</p>

  <p>— Hangi mezhep? Katolik mi? Protestan mı? Kıyametçi mi?</p>

  <p>— Amişleri anımsatıyorlar. Ama onların kültü gerçekten... benzersiz.</p>

  <p>— Bu tür grupları bilirim. Hepsinin kendilerine has bir orijinalliği vardır. Peki, herhangi bir mesleki uğraş?</p>

  <p>— Şili'de, bir tarım ve maden işletmeleri varmış. Belki Fransa'da da bu uzmanlık alanlarından birinde hâlâ faaliyet gösteriyorlardır.</p>

  <p>Dalhambro biraz daha klavyede gezindikten sonra GÖNDER tuşuna bastı. Bilgisayar birkaç saniye boyunca homurdandı.</p>

  <p>— Hiçbir şey yok.</p>

  <p>— Emin misin?</p>

  <p>— Kesinlikle. Verilerle programın bulması lazımdı. Yanlış yoldasınız, çocuklar. Fransa'da, sizin hikâyeye uzaktan veya yakından benzeyen bir şey yok.</p>

  <p>İki ortak seslerini çıkarmadı. Kasdan, Volokine'in de onun gibi düşündüğünü biliyordu. Bu randevudan sonra da elleri boştu. Onları hiç ilgilendirmeyen Noel'in dışında. Ve sönmüş bir yıldızın kütlesinden bile daha ağır bitkinliğin dışında.</p>

  <p>Ayağa kalktılar. Dalhambro elini şortunun cebine soktu ve bir Gitanes paketi çıkardı. Konuklarına ikram etti, reddettiler. Hediyelerin üstünden atladı, camı açtı ve bir sigara yaktı, sağ kolunu dışarı çıkarırken sol eliyle odaya dolan dumanı dağıttı.</p>

  <p>— Sizin hikâyenin kokusunu almıyorum. Burada çok önemli suçlardan söz ediyorsunuz. Cinayet, şiddet, beyin yıkama. İster istemez şikâyetler olmalıydı. Sizin herifler Fransa'da değil.</p>

  <p>— Yine de biraz daha eşeleyebilir misin? diye sordu Volokine. Belki de isimlerini değiştirmişlerdir. Daha saygıdeğer bir kisveye bürünmüşlerdir. Belki de bir tarım kooperatifinin veya maden işletmesinin adını kullanıyorlardır...</p>

  <p>— Benim işim, dedi, sigarasını dışarıda tutmaya devam ederek, tarikatlar ve mezhepler. Genleriyle oynanmış ürünler değil.</p>

  <p>— Benim ne demek istediğimi anlıyorsun.</p>

  <p>Sigarasından birkaç fırt daha çektikten sonra, Dalhambro cebinden küçük metal bir kutu çıkardı ve izmaritini içinde söndürdü. Kutuyu kapattı, cebine koydu, sonra perdenin arkasından bir oda spreyi aldı. Salona birkaç fıs yaptıktan sonra pencereyi kapattı. Bayan Dalhambro bu tür şeylere taviz veren biri değildi anlaşılan.</p>

  <p>— Evet, dedi ellerini birbirine çarparak. Söylendiği gibi size daha fazla rahatsızlık vermek istemem. Çocuklar iki saate kadar uyanır ve ben bütün sabahımı anlaşılmaz oyuncakları birleştirmekle geçireceğim. Yani biraz uyusam iyi olacak...</p>

  <p>Rus, ısrarını sürdürdü:</p>

  <p>— Bir göz atacaksın, değil mi?</p>

  <p>— Bakacağım...</p>

  <p>— Bugün mü?</p>

  <p>— Yapabileceğim tek şey, diğer Avrupa ülkelerini eşelemek. İnterpol'ün bu tür sapkın gruplarla ilgilenen bir departmanı var. Onların programına gireceğim. Ama kimseyi arayamam. Bugün olmaz.</p>

  <p>Dalhambro onları kapıya doğru iteklemeye çalışıyordu. Volokine kımıldamıyordu bile. Sanki bulunduğu yere çivilenmiş gibiydi. Onun bu ısrarında patetik bir şeyler vardı.</p>

  <p>— Cinayeti öven bazı tarikatlardan söz edildiğini hiç duymadın mı?</p>

  <p>— Fransa'da, hayır. Burada satanistler bazı oyunlar oynar. Hepsi bu. ABD'ye Charles Manson'a kadar uzanmak lazım. Veya "Sangria"nın uygulandığı Meksika'ya. Ya da büyücülüğün hâlâ hüküm sürdüğü Güney Afrika'ya. Ama tüm bunlar bize biraz uzak, öyle değil mi?</p>

  <p>Dalhambro kapıyı açtı ve iki anlama da çekilebilecek bir hareket yaptı: "Evinizde iyi geceler."</p>

  <p>Birkaç saniye sonra dışarıdaydılar.</p>

  <p>Birkaç saniye sonra hiçbir yerdeydiler.</p>
</body>
</html>
