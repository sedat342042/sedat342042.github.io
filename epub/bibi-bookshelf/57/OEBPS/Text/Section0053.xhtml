<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>48</h2>

  <p>Kasdan sokak kapısına doğru yönelirken Volokine ona seslendi:</p>

  <p>— Bekleyin.</p>

  <p>— Ne var?</p>

  <p>— Yapacak son bir şey daha var.</p>

  <p>Daha başka bir şey söylemeden Rus sola döndü, salona girdi ve bilgisayarı açtı. Ameliyat eldivenleri hâlâ elindeydi. Kasdan tam arkasına dikildi.</p>

  <p>— Ne halt karıştırıyorsun?</p>

  <p>— E-posta yazıyorum.</p>

  <p>— Kime?</p>

  <p>— Kişisel.</p>

  <p>— Yapacak başka şey kalmadı mı?</p>

  <p>— Sadece birkaç saniye alır.</p>

  <p>Kasdan yaklaştı. Volokine yineledi:</p>

  <p>— Kişisel olduğunu söyledim.</p>

  <p>— Bu saatte, bir Noel akşamı kime yazıyorsun?</p>

  <p>— Nişanlıma.</p>

  <p>Volokine yarattığı etkiden emindi, ama Kasdan'ın sessizliği son derece komikti. Sanki kafasına çekiçle vurulmuş gibiydi.</p>

  <p>Birkaç saniye sonunda, Ermeni dayanamadı:</p>

  <p>— Sen, senin nişanlın mı var?</p>

  <p>— Bir tür nişanlı diyelim.</p>

  <p>— Nerede?</p>

  <p>— Hapiste.</p>

  <p>— Torbacı mı?</p>

  <p>— Hayır. Onu hapiste tanıdım, hepsi bu.</p>

  <p>— Senin kadınlar hapishanesinde ne işin vardı?</p>

  <p>— Mesajımı bitirebilir miyim, izin verirsen?</p>

  <p>Kasdan bir koltuğa oturdu. Oda iyice karanlığa gömülmüştü. Rus mesajını bitirdi. Cevabı alamayacaktı. Zaten hiç almamıştı. <i>Denize atılmış bir e-posta daha...</i></p>

  <p>GÖNDER tuşuna bastı, sonra posta kutusunu kapattı.</p>

  <p>Salonun dip tarafında yaşlı Ermeni sabırla bekliyordu. Volokine bir açıklama yapma konusunda ketum davranmayacaktı ve hikâyesini –sırrını– bu iriyarı adama anlatma fikri onu rahatsız etmiyordu.</p>

  <p>— Yıl 2004, diye lafa girdi. Narkotikçiler benden hoşlanmıyordu. Birçok kere onların denetim altında tuttukları bölgelerde görüldüm, ama iyilerin tarafında değil, anlıyor musunuz?</p>

  <p>— Kendine uyuşturucu mu sağlıyordun?</p>

  <p>Volokine cevap vermeden gülümsedi.</p>

  <p>— Benim amirim olan Greschi'yle temas kurmuşlar ve durumdan İçişleri'ni haberdar edeceklerini söylemişler. Greschi onları sakinleştirdikten sonra beni bir süreliğine açığa aldı. Beni salakça bir programa dahil etti. Hapishanelerde Tayland boksuyla ilgili bir tür eğitim.</p>

  <p>— Kodeste Tayland boksu dersleri mi verdin?</p>

  <p>— Tayland boksuna giriş, evet. Felsefi bir konuşmanın eşlik ettiği bir hazırlık evresi. Dövüş sanatlarının manevi mesajı, bunun gibi şeyler. Ama delikteki herifleri tüm bunlar ilgilendirmiyordu tabii. İlgilerini çeken, bu teknikler sayesinde biraz daha güçlü, biraz daha tehlikeli olmaktı.</p>

  <p>— Senin aftosla bunun alakası ne?</p>

  <p>— Tuhaf bir şekilde, hapishane listesinde kadın cezaevleri de vardı. Ekim ayı içinde birçok kere Fleury'ye gittim, bir defasında da kadınlar bölümüne geçtim. Şu benim saçma sapan işi kadınların gülüşmeleri arasında yapmaya çalıştım.</p>

  <p>— Nişanlınla orada mı tanıştın?</p>

  <p>— Evet.</p>

  <p>— Onu soyunma odalarında becerdin mi?</p>

  <p>Volo cevap vermedi, bir anda anılarına döndü.</p>

  <p>Spor salonunda, tutuklu kadınlar onun çevresinde bir daire oluşturmuştu. Kıkırdıyorlardı. Birbirlerini dirsekleriyle dürtüyorlardı. Volo huzursuzdu. Açık açık düşmanca tavırlar sergileyen orospuları ayırt edebiliyordu. Ve diğerleri. Ateşli. Heyecanlı. Yıllardan beri cezaevi doktoru dışında bir erkek tarafından dokunulmamış kadınlar. Etrafa güçlü arzu dalgaları yayıyorlardı. Ama bu gizli bir öfkenin değiştirdiği, kirlettiği bir arzuydu. Rus kendini salondaki halkalara asılmış, çevresinde dolanan kadınların kurbanı olarak hayal ediyordu.</p>

  <p>Kadın çemberinin içinde, onu hemen tanımıştı. Francesca Battaglia. 1998'den 2002'ye kadar üç kez dünya kadınlar Tayland boksu şampiyonu. Yine aynı dönemde dört kez Avrupa şampiyonu. 1999 kasımında, Bercy'deki bir gösteri sırasında onu hayranlıkla seyretmişti. Hayatın aksaklıkları arasında kaybolmuş, bir Tayland boksu divası. Burada ne arıyordu?</p>

  <p>Volo'nun şovunun ardından, tutuklular sigara içmek ve az önce karşılarında sıçrayıp duran yakışıklı hakkında fikir alışverişi yapmak için avluya yönelmişlerdi. Francesca aralarında yoktu. Volokine gardiyanlardan onun hakkında bilgi almış, sonra dönmüştü. Kadın yer minderine bağdaş kurarak oturmuştu, demir parmaklıkların gölgesi yüzüne vuruyordu.</p>

  <p>Buradaki yaşam tarzı son derece basitti. Vejetaryen rejimini sürdürmek için gerekli izni almıştı. Hayvansal kökenli hiçbir eşya kullanmıyordu. Deri bağ bile. Dünyadaki tüketim çılgınlığını hatırlattığından ne marka ne de logo taşıyordu. Volokine onu dikkatle gözlemliyordu. Duru bir bedeni vardı. Nefesi tertemizdi. Hiç dolgusu olmayan bir ağız gibi.</p>

  <p>Volokine ona küçük bir antrenman yapmayı önerdi. Reddetti. Rus yine de oturdu, ağır takılmaya karar vermişti. Bir coint hazırlamaya başladı, bir yandan da göz ucuyla ona bakıyordu. Kleopatra tarzında kesilmiş, simsiyah saçları vardı. Eski Yunan tragedyalarındaki gibi bir ağız. Üzerinde çuval bezinden siyah bir üstlük vardı, ayağına bir jogging pantolonu giymişti. Gövdesi ve bacakları çok zayıftı. Volo bu tür bir zayıflığı, uyuşturucunun etkisiyle bedenleri kavrulmuş müptelalarda görmüştü.</p>

  <p>Ancak bu kırılgan görüntü sadece bir yanılsamaydı. Francesca Battiglia üst üste konmuş yedi alçı levhayı bir ayak darbesiyle parçalayabilirdi. Bunu Bercy'de yaparken görmüştü.</p>

  <p>— Neden buradasın?</p>

  <p>— Terörist faaliyetler.</p>

  <p>— Ne tür terörizm?</p>

  <p>— Dünya çapında.</p>

  <p>Sesi Volo'nun beklediği gibi boğuk değildi; bütün İtalyanların sesi boğuk olurdu. Her heceye kendine özgü bir ağırlık katan farklı bir aksanı vardı. Her cümleye büyüleyici bir ritim kazandıran bir tür gecikme etkisi.</p>

  <p>Volokine cointini yaktı. Elleri titriyordu.</p>

  <p>İronik bir ses tonuyla konuşmaya başlamıştı ki, hemen bundan vazgeçti:</p>

  <p>— Dünyanın dengesini yeniden kurmak mı istiyordun? Çokuluslu şirketlerin özgürlüklerini işçilerine bırakmasını mı?</p>

  <p>— Bir gün, çokuluslu şirketlerin işçilerden artık "benim" işçilerim diye söz edemeyeceğine inanıyorum. Ve mülkiyetin ortadan kalkacağına. Çünkü ne işletme ne işletmeci olacak.</p>

  <p>Volokine ince bir dumanı dışarı verdi:</p>

  <p>— Bu gerçekdışı. Tamamen ütopya.</p>

  <p>— Evet bu ütopya. Bu yüzden de gerçek.</p>

  <p>Francesca doğru söylüyordu. İnsan hayal kurmak için yaratılmıştı, yani itaat etmekten çok mücadele etmek için. Bu evrimin kuralıydı. Ve özellikle de insan şiir için yaratılmıştı. Ütopya da şiirseldi. Ve şiir daima gerçekçiliğin karşısında olacaktı.</p>

  <p>— Benim canımı sıkmak için mi geldin? diye sordu, beklenmedik bir anda. Kafesindeki hayvanı görmeye mi geldin?</p>

  <p>Volokine gülümsedi. Mindere uzandı. Titremeleri geçiyordu. Coint etkisini gösteriyordu.</p>

  <p>— Seni daha önce de gördüm, bir kez. Bercy'de. 1999'da.</p>

  <p>— Yani?</p>

  <p>— Bana zevk veren neydi, biliyor musun?</p>

  <p>— Eğer aptalca bir şey söylersen, burnunu kırarım.</p>

  <p>— Hsingh-i'nin on iki taosu. Yalnız sen ve ben.</p>

  <p>Francesca cevap vermeden, yer minderinin üstünde yana doğru uzandı ve gözlerini kapattı.</p>

  <p>Volokine bir dirseği üzerinde doğruldu ve ona doğru eğildi. Alçak sesle ekledi, bir elini, saygı belirtisi olarak göğsüne koymuştu:</p>

  <p>— Bu benim için bir onur olacaktır.</p>

  <p>Hiçbir şey söylemeden, Francesca ayağa kalktı, sonra salonun tam ortasında yerini aldı. Volokine ceketini çıkardı ve ona katıldı. Kadın çoktan gardını almıştı. "Pi Quan" pozisyonu. Önce açık, sonra yavaşça birbiri üstünde birleşen kollar, rakibin karşısında sağlam bir duruş.</p>

  <p>Sonra sağ kol hafifçe geriye gitti, sol kol öne doğru uzandı. "Ancak tüm vücudu olduğu yerde duruyordu. Dizleri bükülmüştü. Gövdesi biraz gerideydi. Hafif yan duran sol el yere bakıyordu. Geriye çektiği sağ kolu ise dirsekten kıvrıktı.</p>

  <p>Volokine enseye yapılacak bu hamleyi biliyordu, pozisyon almadan önce bir adım daha geri çekildi. Bu ince hareketi Bercy'de de yapmıştı. Volokine de onunla aynı pozisyonu aldı.</p>

  <p>Frencesca fısıldadı:</p>

  <p>— Maymun.</p>

  <p>Tek bir harekette gövdelerini kamburlaştırdılar ve birer adım gerilediler. Sonra yavaşça kendi eksenleri etrafında döndüler ve kollarını makas hareketiyle birbirlerinin gövdelerine doğru uzattılar. Art arda üç adım attılar, ayakları yerden kesilir kesilmez, bacaklar çaprazlanıyor, kolların duruşuyla eşsiz bir uyum sağlıyordu. Tüm bunlar bir narinlik, esneklik içinde gerçekleşiyordu. Tam anlamıyla birer "maymun"dular.</p>

  <p>— Kaplan.</p>

  <p>Kollar ileri doğru uzandı, birbirinden uzaklaştı, sonra karınlarına gelebilecek bir darbeyi önlemek ister gibi gövdelerinin önünde yeniden çaprazlandı. Pencerelerin önünde duruyorlardı. Çelik kafes dışarıdan sızan ışığı küçük karelere bölüyordu.</p>

  <p>Bir adım sağa, bir adım sola. Her seferinde, kıvrık kollar hafifçe gevşiyordu, avuçları dışa dönüktü. Kaplan güçlü iri pençeleriyle saldırıyordu...</p>

  <p>Volokine ter içinde kaldığını hissediyordu, uyuşturucu terle dışarı atılıyordu. Kolları ve bacakları zincirlerinden kurtulmuş gibiydi. Unutmuş olduğu, içindeki bu enerji ona bir anısını hatırlatıyordu. <i>Chi.</i></p>

  <p>Boğuk bir sesle bağırdı:</p>

  <p>— Kırlangıç.</p>

  <p>Bir yumruk indirmeden önce sağ kollarıyla havada bir daire çizdiler. Sonra bir dansçının narinliğiyle, aynı pozisyonda, yerlerinden kıpırdamadılar. Kollar açık. Yumruklar sıkılı. Kafa geriye doğru dönük, tek ayak üstünde dengede.</p>

  <p>Kırlangıç kanatlarını açıyordu.</p>

  <p>Yeniden yüz seksen derecelik bir dönüş. Aynı anda sağ yumrukların ileri doğru hamlesi, sonra sol elin kesme hareketiyle savunmaya geçişi. Eksenleri etrafında döndüler. Yeni bir hamleye yoğunlaşır gibi karşı karşıya durdular.</p>

  <p>"Mükemmel" diye düşündü Volokine, ama hâlâ büyük bir merakla beklediği o hamleyi görememişti. Francesca Battaglia'nın o meşhur tekmesini.</p>

  <p>— Ejderha, diye bağırdı.</p>

  <p>Francesca, topuğu önde bacağını havaya kaldırmadan önce geri çekildi. Sağ ayağını reverans yapar gibi öne uzatarak hafifçe eğildi, ardından gevşemeden önce olduğu yerde zıpladı.</p>

  <p>Volokine de onu taklit etti ve kendini binlerce ton ağırlığında hissetti. "Güzel ve çirkin" diye düşündü.</p>

  <p>Sonra, gün demir parmaklıkların ardında yavaş yavaş sona ererken, peş peşe kartal, yılan, ayı pozisyonlarını gerçekleştirdiler. Dönüyorlar, uçuyorlar, kendi etraflarında dönüyorlar, havayı dövüyorlar ve havada asılı kalıyorlardı, tüm bunlar mükemmel bir uyum içinde gerçekleşiyordu.</p>

  <p>Enerjilerini bir armağan olarak hayalini kurdukları özgürlüğe sunan, başka hiçbir bağlamda görülemeyecek bir uyum, bir birliktelik içinde hareket eden iki insan. Fiziksel aşk da bile. Özellikle fiziksel aşkta.</p>

  <p>— Onu becerdin mi, becermedin mi?</p>

  <p>Kendi alanında, Kasdan da binlerce ton ağırlığındaydı.</p>

  <p>— Hayır. Onu becermedim. Farklı bir şey yaşadık, hepsi bu.</p>

  <p>— Tamam, dostum. Genç kuşak...</p>

  <p>Volokine hatırlamaya devam ediyordu. Spor salonuna karanlık çökerken, şansını denemişti, evet. Ona doğru yaklaşmış ve ne yaptığının tam da farkında olmadan, onu öpmek istemişti. Francesca tatlılıkla ondan kurtulmuştu. Gayet kibarca.</p>

  <p>— Hayır. Burada değil. Bu şekilde olmaz.</p>

  <p>Volokine geri çekilmiş, bir baş hareketiyle durumu kabullenmişti.</p>

  <p>— Anlıyorum.</p>

  <p>Aslında, hiçbir şey anlamıyordu. Başka bir sebeple durumu kabullenmişti. Kadının gözlerinde tuhaf bir pırıltı vardı. Tüm analizler, tüm bahaneler bir yana, gözlerindeki kararlılık bu kabullenmede etkili olmuştu.</p>

  <p>Volokine anılarını bir tarafa bıraktı.</p>

  <p>Parmaklarıyla klavyede gezindi ve Goetz'ün bilgisayarında herhangi bir ipucu bırakmamak için temizlik yaptı.</p>

  <p>Kasdan başıyla ekranı işaret etti:</p>

  <p>— Sana cevap veriyor mu?</p>

  <p>— Asla.</p>

  <p>Ermeni bir şeyler söylemek için ağzını açtı, şüphesiz yine laf dokunduracaktı, ama cep telefonu çaldı:</p>

  <p>— Arnaud! dedi Kasdan. Yeni bir şey mi var? Beş dakika sonra seni arabadan arayacağım.</p>

  <p>İki adam daire kapısını kapattılar. Hiç kimseyle karşılaşmadan sokağa çıktılar. Bir dakika sonra Volvo'nun içindeydiler, motoru çalıştırmış, radyatörü açmışlardı.</p>

  <p>Arnaud'nun sesi arabanın içinde yankılandı:</p>

  <p>— İkinci generali buldum.</p>

  <p>— Noel yemeğinde değil misin?</p>

  <p>— Bana yemekten bahsetme. Birinci katta saklanıyorum. Söylemesi üzücü, ama aile arasındaki kutlamalara tahammül edemiyorum.</p>

  <p>— Kulübe hoş geldin. Bizim için neyin var?</p>

  <p>— La Bruyère'in adresi. Hâlâ hayatta. Ama dikkat, yaşlı adamın durumu hakkında bir garanti veremem. Onu bulmakta zorluk çektim, çünkü vakitsiz emekliye ayrılmış. 80'li yılların sonundan itibaren ortalarda görünmüyor. Tıbbi sebeplerle.</p>

  <p>— Ne tür?</p>

  <p>— Psikiyatrik. La Bruyère'in akıl sağlığı bozuk. Birkaç kez akıl hastanesine kapatılmış, yaralama sebebiyle. Kendine zarar verme. Bu tür şeyler. Mazoşist taşkınlıkları var.</p>

  <p>Volokine, Montsoris Parkı'na baktı. Tamamen boştu. Kapkaranlıktı. Burası, bir ayna gibi ona gerçeği yansıtıyordu. Goetz de aynı şeyden mustaripti. Bu bir rastlantı olamazdı. Aynı etkiye mi maruz kalmışlardı? Aynı deneyimi mi yaşamışlardı?</p>

  <p>— La Bruyère önce Val-de-Grâce'a gönderilmiş, diye devam etti Arnaud. Sonra Paris'te veya Paris bölgesinde bu konuda uzmanlaşmış enstitülere. Sainte-Anne. Maison-Evrard. Paul-Guiraud...</p>

  <p>— Güzel. Anlıyorum.</p>

  <p>Rus, Kasdan'a baktı. Bu ayrıntıyı kafasının bir köşesine not etti.</p>

  <p>— Peki şimdi? diye sordu Ermeni, sabırsızca.</p>

  <p>— Evinde kokuşmuş bir hayat sürüyor, besbelli. Villemomble'da küçük bir ev. Ama kendi göbeğini kesmekten bile âciz. Başka şeyler söylüyorlar.</p>

  <p>— Ne gibi?</p>

  <p>— Uyuşturucu. La Bruyère hayatının son yıllarında uyuşturucu kullanmaya başlamış. Eroin veya morfin. Rezil bir durumda olmalı. Acınacak bir halde, eğer...</p>

  <p>— Orada kaldığı dönem dışında, bizim Şilililerle ilgili bir bağlantı bulabildin mi?</p>

  <p>— Tuhaf, ama evet. La Bruyère, emekli olduğu halde, uluslararası mübadelelere müdahil olarak katılmış. Özellikle de Şili'yle yapılanlara. Tek amaca yönelik soruşturmalar.</p>

  <p>— Başka?</p>

  <p>— 80'li yılların sonunda Fransa'ya gelen bazı askerlerin, "siyasi mültecilerin" transferiyle ilgilenmiş.</p>

  <p>— Bu askerlerin listesini teyit edebilir misin?</p>

  <p>— Hayır. Bunu yapma imkânım yok. Sadece bana söylenenleri size aktarıyorum. Bir tek La Bruyère, onların ne durumda olduğunu biliyor...</p>

  <p>Kasdan, ondan generalin tam adresini istedi. Volokine defterine not etti.</p>

  <p>— Teşekkürler, Arnaud, dedi Ermeni. Üçüncü generali araştırmayı da düşünüyor musun?</p>

  <p>— Elbette. Ama 24 aralık, saat 22:00'de ulaşabileceğim fazla insan yok.</p>

  <p>Kasdan telefonu kapattı, iki adam konuşma gereği bile duymadı. Birbirlerini anlamışlardı.</p>

  <p>Noel yemeği devam ediyordu.</p>
</body>
</html>
