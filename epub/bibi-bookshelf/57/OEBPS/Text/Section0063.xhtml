<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>58</h2>

  <p>Hemşirelerin kınayan bakışları altında koridorda ilerledi. Hastane binası içinde cep telefonu kullanmak yasaktı. Çift kanatlı kapıyı itti ve asansörlerin olduğu yere çıktı.</p>

  <p>— Alo!</p>

  <p>— Dalhambro.</p>

  <p>— Ben Kasdan, dedi, gözlerini eliyle kurularken. Ne oldu?</p>

  <p>— Volokine yok mu?</p>

  <p>— Müsait değil. Seni dinliyorum.</p>

  <p>Kısa bir tereddüt yaşandı. Adam onunla karşılaşmayı beklemiyordu.</p>

  <p>— OK, dedi. Sizden sonra bir daha uyuyamadım. Sizin şu Şilili tarikatı biraz eşeledim.</p>

  <p>Kasdan, bu kaosun içinde, yine de şansın yüzlerine güldüğünü düşündü. Hâlâ, Dalhambro ve Arnaud gibi, birkaç saniyede soruşturma virüsünün bulaştığı adamlar vardı. Noel'in tamamen uyuşturmadığı adamlar.</p>

  <p>— Bir şey buldun mu?</p>

  <p>— Sanırım, evet. Ama bir tarikat değil. Özerk bir bölge.</p>

  <p>— Nasıl?</p>

  <p>— Bu akıl almaz bir şey, ama gerçek bu. Fransız hükümeti, bir bölgeyi 1986'da "Asunciòn" adlı ticari faaliyeti olmayan bir vakfa vermiş. Tam adı "Sociedad Asunciòn benefactora y educacional". Fransa ile Şili arasında toplu nakillerde önemli bir role sahip gibi. Ama dikkat: Sıradan bir özel mülkiyetten söz etmiyorum. Gerçek bir ülke, Fransa'nın tam göbeğinde. Ne Fransız ne de Şilili.</p>

  <p>— Bu mümkün mü?</p>

  <p>— Her şey mümkün. Başka örnekleri de var. Bunlara mikrodevlet deniyor. Burada söz konusu olan bağımsız bir bölge, Fransız adaletinin hiçbir hakkı yok. Orada yaşayanların sayısı tam olarak bilinmiyor. Tabii bölgenin ve binaların topoğrafyası da. Ayrıca bu "ulus"un sahip olduğu uçak ve helikopter sayısı da bilinmiyor. Kendi hava sahaları var. Asunción üstünden uçmak imkânsız.</p>

  <p>Kafasındaki bütün çarklar işlemeye başlamıştı. Bu statü bazı sırları da açıklıyordu. Wilhelm Goetz'ün üç meslektaşının ortadan yok olması gibi. Reinaldo Gutteriez, Thomas van Eck, Alfonso Arias. Fransa'da olmayan, ama ülke topraklarının da dışına çıkmamış olan adamlar. Ülke içindeki bu ülke tarafından yutulmuşlardı.</p>

  <p>Kasdan, Volokine'in Şilili bu üç işkenceci için söylediklerini hatırladı: "Sanki Fransa toprakları tarafından yutuldular." İki gün önce de, Ricardo Mendez, adli tabip, Wilhelm Goetz'ün, herhangi bir ipucu bulamadığı proteziyle ilgili olarak aynı şeyi söylemişti. Goetz, kalçasından, o üç işkencecinin saklandığı yerde ameliyat edilmişti.</p>

  <p>— Topluluğu kim yönetiyor?</p>

  <p>— Hiçbir fikrim yok. Fransız hükümeti bile orada neler olup bittiğini bilmiyor. Sanırım bilmek de istemiyor. Bu grup can sıkıcı olmaya başladı, anlıyor musun?</p>

  <p>— Herhangi bir yöneticinin ismi? Bir bakanın? Bir genel sekreterin?</p>

  <p>— Var. Bekle... Bir tür merkez komite var. Kasdan kâğıt hışırtıları duydu. Dalhambro not almıştı anlaşılan. İşte. Bütün bunların tepesindeki herifin ismi Bruno Hartmann.</p>

  <p>— Sanırım Hans-Werner Hartmann demek istedin.</p>

  <p>— Bendeki isim bu. Bruno Hartmann.</p>

  <p>David Bokobza, İsrailli araştırmacı "Sanıyorum idareyi ele almış bir oğlu bile olabilir" demişti. Milosz da durumu özetlemişti: "Kral öldü. Yaşasın kral!"</p>

  <p>— Koloni nereye yerleştirilmiş?</p>

  <p>— Yaptığım araştırmalara göre, iki yerleşim yeri var. İlki başarısız olmuş, Camargue'da. Koloni, Saintes-Maries-de-la-Mer'e elli kilometre mesafedeki, ıssız bir bölgeye yerleşmiş. Kimseyi rahatsız etmemişler, ama Camargue turistik bir yer. Bazı şikâyetler olmuş. İl meclisi Şililileri kovmak için her şeyi yapmış. Gezgin Çingeneleri bile bu tuhaf dindarlara tercih etmişler. Statüleri hiç imzalanmamış. Birkaç yıl sonra topluluk orayı terk etmek zorunda kalmış.</p>

  <p>— Ne zaman?</p>

  <p>— 1990'da.</p>

  <p>— Nereye gitmişler?</p>

  <p>— Fransa'nın en ıssız bölgesine, Causse Méjean'a. Massif Central'in güneyine. Orada kimseye rahatsızlık vermediklerini söyleyebilirim. Yüzlerce kilometreye yayılmış bir tür bozkır, Moğolistan gibi. Binlerce hektarlık bir alana sahipler. Tek komşuları, bir doğal parkta koruma altında tutulan Tarihöncesi döneme ait atlar. Sanıyorum, bu kez, bölge onların gelmesinden memnun olmuş. Koloni bölgeyi ihya etmiş. Kuyular açmışlar, tarımı geliştirmişler. Koloniciler birçok şeyin öncüsü olmuş. Bugün tamamen kendi kaynaklarıyla geçiniyorlar. Hem gıda hem de enerji alanında. Kendi elektrik türbinleri olan dev bir tarım işletmesi.</p>

  <p>Kasdan etkilenmişti. Yavaş yavaş, Şili'deki Koloni'nin aynısını Fransa'da oluşturmuşlardı. Acaba Bruno Hartmann da Fransa'ya, 60'lı yıllarda Şili'ye giden babası gibi bir sürü sarışın çocukla mı gelmişti?</p>

  <p>— Causse Méjean'dan bahsettin. Tam olarak nerede olduğunu biliyor musun?</p>

  <p>— En yakın köyün adı Arro. Harabe halinde bir köy.</p>

  <p>— Adı ne dedin?</p>

  <p>— Arro. A.R.R.O.</p>

  <p>Kasdan hastane koridorunda yeniden yürümeye başladı, cerrahi bölümüne doğru.</p>

  <p>— Bana bir saniye izin ver.</p>

  <p>Dağınık odaya girdi. Boştu. Volokine ameliyata alınmıştı herhalde. Oğlanın çantasını karıştırdı ve düşüncelerini, isimleri, ayrıntıları yazdığı bloknotunu buldu. Kasdan sayfaları hızlı hızlı çevirdi ve Goetz'ün 2006 Noeli'nde yönettiği vokal eserlere göre yapılmış akrostişleri buldu. Requiem, Oratoryo, Ave Maria, Requiem...</p>

  <p>Harfler ağzında patladı.</p>

  <p>Volokine kareli sayfaya not almıştı:</p>

  <p>ORAR</p>

  <p>ROAR</p>

  <p>ARRO</p>

  <p>RARO</p>

  <p>Küçük dâhi bir kez daha doğruyu görmüştü. Yıl sonu konseri için hazırlanan koral eserlerin baş harflerini birleştirerek, tarikatın yerleştiği yerin yakınındaki köyün adı deşifre edilebilirdi. İşte Goetz'ün müziğinin içine sakladığı sır buydu. İşte herkese söylemek istediği şey de buydu. Şilili işkenceciler Fransa'daydı ve işlerine devam ediyorlardı. <i>Cinayetler sürüyor.</i></p>

  <p>— Size söyleyebileceklerim bu kadar, dedi Dalhambro, Kasdan'ın sessizliği karşısında. Bizzat kendiniz de araştırmaya devam edebilirsiniz.</p>

  <p>— Nasıl?</p>

  <p>— İnternette. Topluluğun, dini inançlarını, tarımsal faaliyetlerini, zanaatsal üretimlerini anlattığı bir sitesi var. Herifler, kendilerini, Katolik keşişleri ve sörleri olan bir Hıristiyan tarikatı olarak takdim ediyorlar. Sadece çok daha müreffeh yaşıyorlar. Ürünleri Fransa'nın her yanına dağılmış durumda. Bal, sebze, şarküteri... Tüm bunlar zararsızmış gibi görünüyor. Ne aradığınızı bilmiyorum ama...</p>

  <p>— Sitenin adresi?</p>

  <p>Dalhambro adresi verdi. Kasdan Volokine'in defterine not aldı. Genç polisin beyniyle bütünleşmek ister gibiydi.</p>

  <p>— Teşekkürler.</p>

  <p>— Volokine, o nerede?</p>

  <p>— Yaralı.</p>

  <p>— Durumu ciddi mi?</p>

  <p>— Hayır. Seni ararız.</p>

  <p>Kasdan yeniden koridora çıktı. Sabolarını tıkırdatarak yürüyen bir hemşireyi durdurdu. Nefes almasına bile fırsat vermeden, her zamanki zevzekliği sıraladı: polis, soruşturma, acil.</p>

  <p>— Ne istiyorsunuz?</p>

  <p>— Bir internet sitesini incelemem gerekiyor. Bana bir bilgisayar lazım.</p>

  <p>— Dışarıyla bağlantılı bilgisayarımız yok. Burada intranet ağı kullanıyoruz.</p>

  <p>— Yani hastanede internete bağlı bir bilgisayar olmadığını mı söylüyorsunuz? Siz beni salak mı sandınız?</p>

  <p>Hemşire geri çekildi, ürkmüştü.</p>

  <p>— Şey, burada Plein Ciel'in bir yeri var. Onlarda bilgisayar olabilir...</p>

  <p>— Nerede?</p>

  <p>— En üst katta.</p>

  <p>— Kapalı mı?</p>

  <p>— Evet. Saat 14:00 ile...</p>

  <p>— Anahtar. Çabuk.</p>

  <p>Kadın kısa bir tereddüt yaşadı, sonra mırıldandı:</p>

  <p>— Beni burada bekleyin.</p>

  <p>Camekânlı bir ofise –hemşire odası– girdi. Kasdan onu gözleriyle takip ediyordu, amirlerinden birini ya da daha da kötüsü <i>gerçek</i> polisi arayabilirdi. Döndü, elinde bir anahtar demeti vardı. Tek kelime etmeden, demetin içinden bir anahtarı çıkardı. Kasdan teşekkür etti ve anahtarı kaptığı gibi asansörlere kadar koştu.</p>

  <p>İki dakika sonra, tamamen karanlığa gömülü Plein Ciel'in bulunduğu kattaydı. Bilardolar, langırtlar, tilt makineleri, dev ekran televizyonlar... Sağ tarafta bir müzik odası vardı, bir baterinin parlayan zillerini gördü.</p>

  <p>Sonra, solda, monitörlerin bulunduğu odayı fark etti.</p>

  <p>Işık. Bağlantı. Kasdan, Asunción Kolonisi'nin adresini girdi. Giriş sayfası belirdi.</p>

  <p>Gördüklerine inanabilmesi için gözlerini ovuşturması gerekti.</p>

  <p>Genel tanıtım –sayfa düzeni, fotoğraflar, metinler– bir Club Méditerranée tatil köyünün tanıtımı gibiydi. Otların arasına uzanmış kahkahalarla gülen çocuklar. Tarlada, altın sarısı bir güneşin altında çalışan mutlu erkekler. Dokuma tezgâhlarının başında, gerçek melek yüzüne sahip genç kadınlar. Koloni Fransa'ya ve yeni binyıla uyum sağlamış görünüyordu. İnsanlar koyu renkli veya siyah beyaz kıyafetler giyiyordu. Bavyera giysilerinden eser yoktu. Üzerinde siyah ve uzun bir işaret bulunan bayraktan da.</p>

  <p>Kasdan, diğer sayfalara geçti. <i>Comunidad'</i>ın (sözcük birçok yerde İspanyolca yazılmıştı) tarımsal faaliyetleri ayrıntılı bir şekilde anlatılıyordu. Ahşap devasa tahıl ambarları, pırıl pırıl parlayan traktörler, etkileyici renklere sahip verimli tarlalar... Her sayfa bunlarla doluydu. En çarpıcı olansa, bu "Arılık Merkezi"nin binalarının güzelliğiydi. Hartmann, baba veya oğul, modern bir mimari yaratmışlardı. Hiçbir özelliği olmayan karanlık görünümlü evlerin yanında kilise ve hastane, fütürist çizgilere sahipti. Hastanenin önünde, metal bir kuşun açık kanatlarını andıran, kabarık, parlak bir sundurma vardı. Kilise, dört tarafı üstte kesişen ve bir tür kübist yazıyı andıran camdan bir çan kulesine sahipti.</p>

  <p>Bu kadar paranın kaynağı neydi? Böylesi altyapılar herhalde patates yetiştirilerek inşa edilemezdi. Kaynak Şili'den getirilmiş altın olabilir miydi? Ya da yeni üyelerden elde edilen fonlar? Bruno Hartmann, Fransa topraklarındaki müritlerini paralı insanlar arasından mı seçiyordu?</p>

  <p>Diğer sayfalarda, topluluk tarafından dış dünyaya –bölgenin bir bölümü halka açıktı– verilen hizmetler tanıtılıyordu. Her pazar, civarda oturanlar sabah ayinine katılabiliyor, ardından da konseri izleyebiliyorlardı. Veya hastane hizmetlerinden bedava yararlanabiliyorlardı. Ayrıca, bir kreş, bir anaokulu, bir ilkokul ve bir liseden oluşan eğitim merkezi de halka açıktı. "Özgür ve laik bir eğitim" vaat ediliyordu.</p>

  <p>Tüm bunlar son derece mükemmeldi. Topluluk sevimli göründükçe Kasdan buz kesiliyordu. Grup, Şili'de kendisine prim sağlayan aynı formülü burada da uyguluyordu. Ermeni, diktatörlükle yönetilen bir ülke için anlaşılabilir olan bu çılgınlığın Fransa'da kendine yer bulabilmesi karşısında şaşkındı. Acaba Koloni, Şili'de olduğu gibi burada da işkence faaliyetlerinde bulunuyor muydu?</p>

  <p>Görsel ziyaretini "Bağlantılar"la sürdürdü. İletişim adresi olarak, Millau'da bir posta kutusu gösterilmişti. Topluluğa doğrudan yazmak imkânsızdı. Elektronik posta yollamak da. Bu site tek yönlü çalışıyordu.</p>

  <p>Kasdan "Konserler" girişine tıkladı. Koloni, düzenli olarak kendi toprakları dışında da müzik resitalleri –çoğunlukla civardaki kiliselerde icra edilen vokal eserler– veriyordu. Tarihleri kontrol etti ve çok önemli bir şey dikkatini çekti. Asunción'un Küçük Şarkıcıları bugün, 25 aralıkta, saat 15:00'te Koloni topraklarında bir konser veriyordu.</p>

  <p>Beklenmedik bir fırsat.</p>

  <p>Yasak bölgeye girmek için büyük bir şans.</p>

  <p>Kasdan saatine baktı. Henüz 8 olmamıştı. Mappy sitesine bağlandı ve hızlı bir arama yaptı. Arro, Lozére ilinde, Florac şehrine 20-30 km mesafedeydi. Site altı buçuk saatlik bir yolculuk öngörüyordu. Hız sınırlamasına riayet etmeden bu mesafeyi beş saatte alabilirdi. Yazıcıyı çalıştırdı ve güzergâhın ayrıntılı bir çıktısını aldı.</p>

  <p>Kâğıdı cebine yerleştirirken Volokine'i düşündü. Genel anestezinin etkisiyle oğlan bütün gün uyurdu. Ancak öğleden sonranın sonuna doğru kendine gelebilirdi. O zaman Kasdan Volo'yu arar ve onu bilgilendirmek için gece yanına gelirdi.</p>

  <p>Kasdan asansöre bindi, zemin katta durdu ve cerrahi servisine son bir kez baktı. Volo hâlâ ameliyattan çıkmamıştı. Biraz şansla oğlan tam anlamıyla kendine gelmeden dönmüş olurdu.</p>

  <p>Koridorda yürümeye başladı. Ne korku hissediyordu ne de yorgunluk. Sadece bir tür kahramanlık duygusu. Bugüne kadar her türlü cinai olayla karşılaşmıştı. Cinayetler genellikle tek bir katil tarafından işlenirdi. Bazen de iki katil olurdu. Kimi zaman da bir çete.</p>

  <p>Bugün şüpheli çok daha büyüktü.</p>

  <p>Ne bir kişi ne iki kişi ne de bir grup.</p>

  <p>Şüpheli tüm bir ülkeydi.</p>

  <p>Fransa haritası üstünde bakir bir bölge.</p>

  <p>Korku imparatorluğu.</p>
</body>
</html>
