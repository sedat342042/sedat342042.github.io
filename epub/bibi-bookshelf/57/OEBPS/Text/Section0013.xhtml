<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>9</h2>

  <p>Çığlık tepeden tırnağa tüm bedenini kat etti.</p>

  <p>Hayır çığlığı atan Cédric Volokine değildi, uluyan gövdesiydi. Bağırsaklarının derinliklerinden yükselen şiddetli bir ağrı gırtlağını yakıyordu. Kusmuştu. Ve yeniden kustu. Ama bu kez, kıkırdaklarında yankılanan, beynini parçalayan, onu bayılmanın eşiğine getiren bir öğürme, bir ihtiyaçtı sadece.</p>

  <p>Helada, dizlerinin üzerine yere çökmüş, klozetin içine eğilmiş Volokine soluk borusunun yandığını hissediyordu. Ve yeniden kusmaktan korkuyordu.</p>

  <p>Uzaktan, çok uzaktan ayak sesleri duydu.</p>

  <p>Oda arkadaşı, durumuna bakmaya geliyordu.</p>

  <p>— Kötü mü?</p>

  <p>Ona gitmesini işaret etti. Sonuna kadar acı çekmek istiyordu. Tek başına. Bir daha çıkmamak üzere dibe vurmak istiyordu. Arkadaşı heladan çıkar çıkmaz, yeni bir spazmla klozet deliğinin üzerine büzüldü.</p>

  <p>Titriyordu. Dudaklarının arasından akan salyalar klozet çukurunda birikmiş safranın üzerine damlıyordu. Volokine artık kıpırdamıyordu. En ufak bir hareket, en ufak bir yutkunma içindeki hayvanı uyandırabilirdi...</p>

  <p>Ama diğer yandan umursamaz, aldırmaz olmak da istiyordu. Hiçbir tedaviyi kabul etmeyecekti. Ne metadon ne Subutex. Onu buraya, Oise'deki bu yurda, ilaç kullanılmadan insanların tedavi edildiği bu tapınağa nakletmişlerdi. Bu durumda, o da, ilaç kullanmadan sonuna kadar dayanmaya çalışacaktı.</p>

  <p>Kriz yavaş yavaş geçiyordu. Bunu hissediyordu. Ateş birazdan yerini titremeye ve üşümeye bırakacaktı. Damarlarındaki kan buz kesecek, ardından kristalleşecek ve damar cidarlarını zedeleyecekti.</p>

  <p><br /></p>

  <p>Bu kokainsiz ikinci gündü.</p>

  <p>Üçüncüsü daha kötü olacaktı.</p>

  <p>Ve gerçeği söylemek gerekirse, sonraki günler de pek iyi geçmeyecekti.</p>

  <p>Ama dayanması lazımdı. Hasta olmadığını kendine ispatlamak için. Ya da en azından hastalığın iyileşebileceğini göstermek için. Kurtulabilirdi. Bunu biliyordu. Ona söylemişlerdi. Yoksunluğun süngerleştirdiği beyninde bu düşünce bir mit gibi çakılıydı. Doğrulanması mümkün olmayan bir söylenti.</p>

  <p>Doğruldu. Sırtını duvara dayadı ve kıç üstü oturdu; sol kolunu klozetin kenarına dayamış, sağ kolunu ise sanki şırınga bekleyen müptela gibi açık olarak yere koymuştu. Sarı, mavi, mor renkli, bir dal kadar ince sağ koluna gözleri takıldı. Hüzünlü, kısa bir kahkaha attı. <i>Pek formda olduğun söylenemez, Volo...</i> Yavaş yavaş koluna masaj yapmaya başladı, bir kabuk gibi sertleşmiş derisini de altındaki çürümüş, tıkızlaşmış kasları da kemikleri de hissedebiliyordu.</p>

  <p><i>Kokainsiz iki gün.</i> Bugün bir kara deliğe düşmüştü. Canavar kuyunun dibinden, gıdasını istemek için çıktığında fırtınadan önceki sakinlik hâkimdi. Ama hep ejderhanın çıkmasını, o iğrenç kafasını göstermesini beklemişti. Tam geceyarısında belirmişti ve Volokine iki saatten beri, Antikçağ kahramanları gibi onunla mücadele ediyordu.</p>

  <p>Kollarıyla omuzlarını kavradı ve titremelerini bastırmaya çalıştı. Dişleri öyle takırdıyor, gövdesi öyle titriyordu ki, hemen yanındaki klozet sarsılıyordu. Yeniden midesinin bulandığını hissetti, sanki midesini mengeneyle sıkıyorlardı. Ama hayır. Gürültülü bir biçimde geğirdikten sonra, midesi rahatlayıverdi. <i>Üstesinden geleceksin...</i> Odasına kadar sürüne sürüne gidebilecek ve en azından şafak sökene kadar uyuyabilecekti.</p>

  <p>Gündüz ise, bu cehennemin görünümü tamamen farklılaşacaktı.</p>

  <p>Rezervuarın düğmesini buldu. Mekanizmayı çalıştırdı.</p>

  <p>Dört ayak üzerinde ilerlemeye başladı. Terden sırılsıklam olmuş gömleği sırtına yapışıyordu. Sırtında soğuyan terler yüzünden ürperiyor, sanki yüzüncü şnavını çeken biri gibi kolları titriyordu...</p>

  <p>Odasına geri dönmek.</p>

  <p>Yatağında büzüşmek.</p>

  <p>Uykuya dalabilmek için yalvarmak.</p>

  <p><br /></p>

  <p>Uyandığında saat 04:20'yi gösteriyordu. İki saatten fazla bir süre kendini bilmeden yatmış, ama helanın kapısından dışarı çıkamamıştı. Helada, yer karolarının üzerinde kelimenin tam anlamıyla bayılıp kalmıştı.</p>

  <p>Yeniden ilerlemeye başladı. Salyangoz gibi ağır ağır gidiyordu. Kuruyan terin sertleştirdiği giysilerinin altında büzüşerek iki büklüm yol alıyordu. İçi belli belirsiz bir umutla doldu. Bu kâbustan güçlenerek çıkacaktı. Evet. Daha da güçlenerek ve beyninin en küçük kıvrımına kadar kızgın demirle dağlanarak. <i>Daha önce olmadığı kadar güçlenmiş.</i></p>

  <p>Kapının pervazına dayanarak, ayağa kalkmayı başardı. Sırtını duvara yapıştırarak koridora yöneldi, gövdesini birkaç santim oynatmak, biraz olsun ilerlemek için büyük çaba sarf ediyordu. Kaba sıvalı duvar, ardından bir kapının kontrplağı. Aynı hikâye. Her odada arınma tedavisi gören, kendi türünden başka zavallıların, ciğeri beş para etmez adamların olduğunu tahmin edebiliyordu...</p>

  <p>Bir kapı. İki kapı. Üç kapı...</p>

  <p>Sonunda odasına ulaştı, kapıyı açıp içeri girdi. On beş metrekarelik odanın içi alacakaranlıktı. Kafası karıştı. Sanki bu kafa karışıklığına son vermek istercesine yakındaki köyden çan sesleri duyuldu. Saatine baktı: 07:00 olmuştu. Bir kez daha bayılmıştı herhalde; farkına varmadan geceyi koridorda geçirmişti.</p>

  <p>Planlarını gözden geçirdi.</p>

  <p>Uyumanın sırası değildi. Bir kahvenin ardından yola çıkmalıydı.</p>

  <p>İçeri süzülen ışıkta odasını dikkatle inceledi. Yıpranmış, yer yer lekelerle kaplı bir halı. Kırmızımtırak yer muşambası. Yatak. İkea lambası ile bir masa. Duvar kâğıdının üzerine çiziktirilmiş resimler, yazılar. Doğan yeni günün göründüğü pencere.</p>

  <p>Şiddetli bir ürpermeyle daldığı düşüncelerden sıyrıldı.</p>

  <p>Titriyordu. İki günden beri, nemli elbiselerinin içinde ateş basmaları ve üşümeler arasında gidip geliyordu. Gözlerinin akından ayak parmaklarına kadar, teni sapsarıydı. İdrarı ise kıpkırmızı. Karahummaya yakalanmış gibi. Aslında yoksunluk krizinin de tropikal bir hastalıktan farkı yoktu. Çok iyi bildiği, kokuşmuş uzak bir ülkede, yani eroin üretilen çamur deryası bir ülkede bulaşabilecek bir pislikten.</p>

  <p>Sıcak bir duşa ihtiyacı vardı, ama yeniden koridora dönmek istemiyordu. Bir kahvede karar kıldı. Odada gerekli her şey vardı. Bir ocak, Nescafé, su. Eviyeye doğru gitti, metal bir tasa su doldurdu, sonra ocağın yanına döndü. Titreyen eliyle bir kibrit çaktı ve kalakaldı, mavi alev onu hipnotize etmişti. Ateş elini yakıp, yapacağı işi hatırlatana dek öylece durdu. Yeni bir kibrit yaktı, sonra bir tane daha.</p>

  <p>Dördüncüde, ocağı yakmayı başardı. Kendi ekseni etrafında döndü ve büyük bir dikkatle kaşığı aldı. Nescafé kutusuna daldırdı. Tastaki su fokurdamaya başlar başlamaz, bir kez daha kalakaldı. Kaşık. Kahve. Sanki unuttuğu bir ritüeli hatırlamak istercesine, kahve yapmaya özel bir itina göstermeye çalışıyordu.</p>

  <p>Nescafé'yi bardağa koydu. Sonra kaynamakta olan suyun karşısında yeniden kendinden geçti. Çan sesleri duyuldu. Bir saat daha geçmişti. Artık zaman genleşmişti. Saat yelkovanlarının, meyankökü şeritleri gibi eğri büğrü resmedildiği Dali tablolarını andıran bir gevşeklikteydi.</p>

  <p>Elini, gömlek yeninin içine doğru çekti. Metal tasın sapını kavradı. Suyu bardağa akıttı; günün bu donuk ve iç karartıcı saatinde bardağın içinde kahverengi bir sıvı oluştu.</p>

  <p>O anda randevusu olduğunu hatırladı.</p>

  <p>Bu gece, krizden hemen önce bir çağrı almıştı.</p>

  <p>Karanlıklardan bir işaret...</p>

  <p>Rastlantı sonucu eline geçen teleksi düşününce gülümsedi.</p>

  <p>Bir cinayet, bir kilise, çocuklar; ihtiyacı olan her şey.</p>

  <p>Durum su götürmez bir netlikteydi.</p>

  <p>Bu soruşturmanın ona ihtiyacı vardı.</p>

  <p>Daha da önemlisi, onun bu soruşturmaya ihtiyacı vardı.</p>
</body>
</html>
