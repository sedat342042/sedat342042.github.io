<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>55</h2>

  <p>— Bunu yapmak istediğinden emin misin?</p>

  <p>— Hayır. Ama tahrik etmek istiyorum.</p>

  <p>Volokine direksiyona geçmek için ısrar etmişti. Gennevilliers Limanı'na doğru A86 otoyolunda ilerliyorlardı. Rus, sanki bükmek ister gibi direksiyonun üstüne eğilmişti. Ziyaretleri biter bitmez, aklına gelen şeyi söylemişti.</p>

  <p>— Dalhambo bilgisayarında sörf yaparken aklıma bir ayrıntı geldi. Milosz, Hartmann'ın modern uygarlığı bir çürüme olarak değerlendiğini söyledi. Müritlerine, plastik gibi bazı maddelere dokunmalarını yasaklamış.</p>

  <p>— Bu senin aklına bir şeyler mi getirdi?</p>

  <p>— Dün sabah, Régis Mazoyer'yle konuştum. Biliyorsunuz, tamircilik yapan şu eski şarkıcı. Saat sabahın altısıydı. Ve herif hâlâ çalışıyordu. Tuhaf bir durum dikkatimi çekti, metali çıplak elle tutuyordu, ama bana kahve hazırlarken keçe eldivenlerini giydi. Bana plastiğe alerjisi olduğunu söyledi. Plastik alerjisi olan çok insan tanıyor musunuz?</p>

  <p>— Hayır.</p>

  <p>— Aynı kanıdayım. Bu garip davranışın bir açıklaması olmalı. Bu herif belki de bir süreliğine Koloni'de yaşadı, tabii Fransa'dakinde. Ve bu alışkanlık oradan kaldı.</p>

  <p>— Tarikata neden girmiş olabilir ki?</p>

  <p>— Şarkı söylemek için. 12 yaşındayken Régis Mazoyer'nin doğaüstü bir sesi vardı. Siz de biliyorsunuz. El Ogro çocuğu imlemiş olabilir...</p>

  <p>— Peki Mazoyer sana bundan hiç söz etmedi mi?</p>

  <p>— Bana sadece yol gösterdi. Bana kalırsa korkuyor. Şarkı eğitimi aldığını bana fısıldarken ve Ogro'dan söz ederken ipuçlarını yakalamayı bana bıraktı. Onlardan biri Hartmann'ın evinde cereyan etti, bundan eminim. Ve erken ses değişimi onu bir tehlikeden kurtardı.</p>

  <p>— Ne tehlikesi?</p>

  <p>— Bilmiyorum. Ama bize daha fazlasını anlatabilir. Sonra yatmaya gideriz.</p>

  <p>Volokine "Gennevilliers Limanı" çıkışına saptı. Artık konuşmuyorlardı. Sessizlik bir tür anlaşmaydı sanki aralarında. Kasdan, Volokine'in bu düşünceye inandığını çok iyi biliyordu. Bir tür köpekbalığı sendromu yaşıyorlardı. Eğer dururlarsa ölebilirlerdi...</p>

  <p>Vinçlerin ve bağlantı yollarının karmaşasından sonra, ambarlara ve park alanlarına bağlanan endüstriyel bir bölgeden geçtiler. Kasdan füzenle çizilmiş büyük yaprakları düşündü. Eskizler. Karalamalar. Planlar. Sanayi banliyösü, buydu: hepsi gri, hiçbiri bitirilmemiş, yerlere atılmış çizgiler, formlar.</p>

  <p>Volokine, alt tarafta, "U" biçiminde yerleştirilmiş binalarla çevrili geniş bir avlunun hemen dibindeki bir sokakta yavaşladı. Işıkları sönük vitrinler birbiri ardına sıralanmıştı, sonra park yerleri.</p>

  <p>Rus, tam karşıdaki park alanına arabayı soktu. Motoru stop etti. El frenini çekti. Kasdan'ın istediği gibi çok sert biçimde.</p>

  <p>— Calder sitesine hoş geldiniz. Herifin tamirhanesi bu dükkânlardan biri. Onu bu saatte çalışırken bulacağımıza eminim. Çok erken çalışmaya başlıyor. Ve tamirhanede uyuyor.</p>

  <p>Gecenin karanlığına çıktılar. Buhardan hayaletler dudaklarının arasından havaya karışıyordu.</p>

  <p>Kasdan hatırlatma gereği duydu:</p>

  <p>— Arabayı kilitlemiyor musun?</p>

  <p>— Uzaktan kumandanız da mı yok.</p>

  <p>— Yok. Umarım kapıyı açık bırakma gafletinde bulunmazsın.</p>

  <p>Volokine derin bir iç çekti ve kapıları elle kilitledi. Tamirhaneye doğru yöneldiler. Kepenklerden biri yarım açıktı ve dışarı zayıf bir ışık süzülüyordu. Yaklaştılar. Hiç ses yoktu. Rus kepenge vurdu. Cevap alamadı. Aralık kepenkten içeriyi görmek için eğildi.</p>

  <p>Hemen ardından bir küfür savurarak geri çekildi, Glock'unu kılıfından çıkarmıştı bile.</p>

  <p>Kasdan da gayriihtiyari ondan uzaklaştı, Sig Sauer'ini çoktan eline almıştı.</p>

  <p>İki polis, tek kelime etmeden kapının sağına ve soluna konuşlandı. Büyük bir uyum içinde silahlarının emniyet mandalını açtılar ve namluya mermi sürdüler.</p>

  <p>Volokine içeriye seslendi.</p>

  <p>Cevap yoktu.</p>

  <p>Beş saniye.</p>

  <p>On saniye.</p>

  <p>Bir baş hareketi, Volo anladı. "Ben ilk giriyorum." Kepengin altından süzüldü, Glock'u elindeydi. Kasdan onu izledi. İçeride, elevatör köprüsüne asılı bir fenerden zayıf bir ışık yayılıyordu. Işıktan çok, bir koku dikkati çekiyordu. Ağır, metalik, mide bulandırıcı. Kan kokusu.</p>

  <p>Akıl almaz miktarda kan kokusu.</p>

  <p>Bir fıçının dibinde uzun süre beklemiş şarabı andıran kan kokusu.</p>

  <p>Volokine elini yeninin içine soktu. Duvar boyunca yoklayarak bir elektrik düğmesi buldu.</p>

  <p>Işık etrafı aydınlattı kanları da.</p>

  <p>Her yer kandı. Duvarlar, pıhtılaşmış küçük gölcüklerin oluştuğu zemin. Tezgâhın kenarlarına da bulaşmıştı. Çukurda simsiyah göletler vardı. Mekanik aletlerin ve lastiklerin üzerine sıçramış kanlar kurumuştu.</p>

  <p>Ve her yerde ayak izleri vardı.</p>

  <p>Çıplak gözle bakıldığında bile 36 numara olduğu anlaşılıyordu.</p>

  <p>Kasdan <i>"modus operandi</i> değişikliği," diye düşündü. Çocuklar tamirciyi öldürmeden önce işkence etmişlerdi. Aklına başka bir fikir geldi. Belki de her zamanki gibi davranmışlar, önce kulakzarını delmişlerdi, ama kurban aldığı yaralara rağmen hayatta kalmıştı. Kalbi atmaya devam etmişti. Kan tüm vücudunda dörtnala koşmuş ve her yere fışkırmıştı.</p>

  <p>Tamirhanenin dip tarafında, bir kriko ile lastik yığınlarının arasında, işkence görmüş ceset yere oturmuş pozisyondaydı, sırtı duvara dayalı, başı öne düşmüştü. Hemen hemen Naseer'le aynı pozisyondaydı. Sadece eski şarkıcı kollarını karnının üstünde kavuşturmuştu. Kasdan yaklaştı. Kurban, hâlâ taze olan bir kan gölünün ortasındaydı. Cinayet en fazla birkaç dakika önce işlenmişti...</p>

  <p>Gördüğü her ayrıntı Kasdan'ı tedirgin ediyordu. İçindeki tüm kanı boşaltan kesilmiş arterler. Can çekişmenin etkisiyle titreşen kaslar. Önüne geçilemez bir hızla bütün sıvısını boşaltan bir beden. Kurbanın son çırpınışları.</p>

  <p>Kasdan birden önemli bir noktayı yakaladığını hissetti.</p>

  <p>Bir kurban etme töreni.</p>

  <p>Tanrı için akıtılan kan.</p>

  <p>Volokine çoktan eldivenlerini giymişti. Bir dizi yerde, kan gölünün kenarında duruyordu, kurbanın kafasını çevirdi. Sol kulağından aşağı doğru sızmış ve kurumuş kanı gördü. Diğer tarafa da baktı. Aynı izler orada da vardı. Evet. Adam kulakdavulları delinerek öldürülmek istenmişti. Ama bu kez bu teknik işe yaramamıştı anlaşılan. Mazoyer ölmemişti.</p>

  <p>Ancak bu katilleri durdurmamıştı.</p>

  <p>Can çekişmekte olan kurbanlarının üstüne çullanmışlardı.</p>

  <p>Volokine, Régis'nin kafasını kaldırdı. Ağzı bir kulağından diğerine yırtılmıştı, parçalanmış etlerin arasından dişlerin beyazlığını iyice belirginleştiren koyu renkli bir yara. Naseer'de ve Olivier'de olduğu gibi, tüyler ürpertici derecede komik görünen hep aynı gülümseme, yüzü çirkinleştirilmiş bir sirk soytarısının alaycı ifadesi.</p>

  <p>Ama bu defa, bütün yüz bıçakla parçalanmıştı, teni sürülmüş bir tarlayı andırıyordu. Kabartılmış. Altüst edilmiş. Yüzün sol tarafına indirilen bir yumruk herifin gözünü bir boksörünki gibi şişirmişti, fal taşı gibi açılmış diğer göz ise her an düşmeye hazırdı.</p>

  <p>Kasdan Volokine'in neyle ilgilendiğini şimdi anlıyordu. Tamircinin üzerinde, kurumuş kanla katılaşmış mavi renkli bir iş tulumu vardı. Fermuarı, göğsüne kadar indirilmişti. Karnının üzerinde kavuşturulmuş kolları, pıhtılaşmakta olan koyu renkli bir çamur topağı tutuyordu. Rus, yavaşça, adamın bir kolunu tuttu ve çekti. Maktul sanki bir cismi sıkı sıkı tutuyordu.</p>

  <p>Volo fazla zorlanmadı. Ceset henüz katılaşmamıştı. Karnının üstüne bastırdığı cisim ortaya çıktı. Adamın kalbiydi bu. Koyu renkli. Parlak. Daha yakından bakınca sadece iş tulumunun değil tüm göğüs kafesinin açıldığı görülüyordu. Açılmış fermuar ile açılmış göğüs kafesi bir bütündü.</p>

  <p>Volokine hiçbir şey söylemedi. Dondurulmuş bir et kadar soğuktu. Kasdan da herhangi bir tepki vermiyordu. Geri dönüşü olmayan bir eşikten geçmişlerdi ve şu an gördükleri bu vahşetin gerçekle ilgisi yoktu sanki.</p>

  <p>Ve tanıdıkları, bildikleri dünyayla.</p>

  <p>Aslında ne o ne de Rus şaşırmıştı.</p>

  <p>Açıklama kanla kurbanın üstüne yazılmıştı:</p>

  <blockquote style="margin: 20px 0 20px 40px; border: none; padding: 0px;">
    <p>EY YÜCE TANRIM, BENDE SAF BİR YÜREK OLUŞTUR,<br />
    VE RUHUMU YENİLE.</p>
  </blockquote>

  <p>Yazı. Hep aynıydı. Bitişik. Özenli. Çocuksu. Kasdan'ın aklına ilkokullardaki resim ve el işi atölyeleri geldi.</p>

  <p>Volokine hâlâ cesedi inceliyordu.</p>

  <p>Gövdeye eliyle dokunuyor, parmaklarını açılmış göğüs kafesinin içine sokuyordu.</p>

  <p>Birden geriye doğru sıçradı ve kıç üstü yere oturdu.</p>

  <p>Kasdan silahını doğrultu, ne olduğunu anlamamıştı.</p>

  <p>Durumu kavramaları için birkaç saniye geçmesi gerekti.</p>

  <p>Bir telefon sesi.</p>

  <p>Cesedin üzerinde.</p>

  <p>Volokine Kasdan'ın ellerine baktı, eldivenlerini takmamıştı. Rus dudaklarını ısırdı. Ayağa kalktı. Maktulün ceplerini yokladı.</p>

  <p>Cihazı buldu.</p>

  <p>Kapağı açtı ve dinledi.</p>

  <p>Telefonu Kasdan'a doğru uzattı.</p>

  <p>Ermeni kulak kabarttı; gülüşmeler geliyordu.</p>

  <p>Arada değnek seslerinin de duyulduğu çocuk kikirdemeleri.</p>

  <p>Bağlantı kesildi.</p>

  <p>İki ortak buz kesilmişti.</p>

  <p>Birden, çok yakından gelen bir tıngırtı sesi duydular.</p>

  <p>Hafif, belli belirsiz, ısrarlı.</p>

  <p>Çocuk katiller oradaydı, dışarıda.</p>

  <p>Onları bekliyorlardı.</p>
</body>
</html>
