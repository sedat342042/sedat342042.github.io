<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>10</h2>

  <p>Diğerlerinde olduğu gibi adam tozun içinde yuvarlanıyor.</p>

  <p>Afrika toprağının kırmızı tozunda.</p>

  <p>Cellabesine sarınmış adam ayağa kalkmaya çalışıyor, ama ranger önce midesine, sonra de çenesine yumruk atıyor. Adam iki büklüm oluyor, olduğu yere çöküyor. Tekmeler. Yüzüne. Karnına. Apış arasına. Darbeler elmacıkkemiklerine, böğrüne, etine yakın ince kemiklerine isabet ediyor. Adam artık kıpırdamıyor. Saldırgan nerelere vuracağını çok iyi biliyor. Çene, dişler, burun, dudaklar, gözlerin altı. Eti patlıyor, kaslar, lifler kan topakları halinde toprağa karışıyor.</p>

  <p>Eller benzin bidonuna uzanıyor. Yakıtın kokusu kan kokusunun yerini alıyor. Benzin yüze, boyna, saçlara boşalıyor. Bir çakmak yanıyor ve gövdenin üzerine düşüyor. Ateş bir anda alev alıyor. Alevler kızıla dönüşüveriyor. Birden adam doğruluyor: Bir kertenkele. Kapüşonun altından ince, uzun yüzü ve cellabenin kollarından uzun tırnaklı ayakları görünen dev bir kertenkele...</p>

  <p>Lionel Kasdan uyandı, kalbi yerinden fırlayacakmış gibi çarpıyordu. Burnunda hâlâ yanık kumaşın kavrulmuş etin ve saçların kokusu vardı. Alev çıtırtılarının çalan telefonun sesinden başka bir şey olmadığını anlaması için birkaç saniye geçmesi gerekti.</p>

  <p>— Alo!</p>

  <p>— Benim.</p>

  <p>Telefondaki Ricardo Mendez'di, adli tabip.</p>

  <p>— Uyandırdım mı?</p>

  <p>— Ee, şey. Saatine baktı: 8'i çeyrek geçiyordu. İsabet oldu.</p>

  <p>— İstatiksel olarak, yaşlı biri, orta yaşlı birinden 4 saat fazla uyur.</p>

  <p>— Kes.</p>

  <p>— Huysuzluk, işte yaşlıların bir başka mizacı. Güzel. Şimdi ben yatmaya gidiyorum. Bütün geceyi senin Şilili'yle geçirdim. Otopsi sonuçlarını öğrenmek istiyor musun?</p>

  <p>Kasdan bir dirseği üzerinde doğruldu. Gördüğü kâbus etkisini kaybediyordu.</p>

  <p>— Tabii özet olarak, diye devam etti Mendez, dün sana söylediğim gibi. İki işitme organına aynı anda saplanan sivri uçlu bir şeyin sebep olduğu şiddetli acıya bağlı kalp durması. Yeni bir veri olarak, geçmişte de benzer bir şey yaşamış.</p>

  <p>— "Geçmişte benzer bir şey"den kastın ne?</p>

  <p>— Bizim adamın kalp sorunları varmış. Kalbinde, enfarktüs geçirdiğini gösteren lezyonlar vardı. Kırmızımsı görünüm, üzeri benekli kas yapısı. Ayrıntıları vereyim. Herifin kalp durması gibi bir sorunu varmış. Yaşamı boyunca birkaç kez olmuş bu.</p>

  <p>— Bu ne anlama geliyor?</p>

  <p>— Genellikle bu tür bir kalp bazı aşırılıkların sonucudur: sigara, alkol, aşırı tıkınma... Ama Goetz, bir delikanlının damarlarına sahipmiş. Hiçbir deformasyon yok.</p>

  <p>— Yani?</p>

  <p>— Daha çok bunların, yoğun strese bağlı kısa süreli kalp durmaları, koroner spazmlar olduğunu düşünüyorum. Yaşanılan büyük korkular, şiddetli acı buna sebep olabilir.</p>

  <p>Kasdan yüzünü sıvazladı. Yavaş yavaş toparlanıyordu. Kâbus ve yanık domuz kokusu etkisini yitirmişti.</p>

  <p>— Goetz Şili cuntasının eline geçmiş. İşkence görmüş.</p>

  <p>— Bu da lezyonları açıklıyor. Başka bir şey daha var.</p>

  <p>— Ne?</p>

  <p>— Yara izleri. Erkeklik organında, gövdede, kollar ve bacaklarda. Ama özellikle de erkeklik organında. Bayağı çalıştım anlayacağın. Tam olarak ne zamana ait olduklarını saptamak için mikroskopta inceledim. Ve tabii ne tür bir şeyle yapıldıklarını belirleyebilmek için de.</p>

  <p>Kasdan susuyordu. Goetz'ün ölümüne sebep olan şeyi düşünüyordu: acı. Geçmişi ile ölümünü hazırlayan koşullar arasında bir bağ vardı. Şilili cellatlar onu öldürmek için gelmiş olabilir miydi?</p>

  <p>— Son bir ayrıntı daha, diye devam etti Mendez. Senin ihtiyar bir disk fıtığı ameliyatı geçirmiş. Fransız malı, numaralı bir protezi var. Markası ve seri numarasıyla ameliyatın izini sürebilirim.</p>

  <p>— Sebep?</p>

  <p>— Bizim ihtiyar Fransa'ya aynı adla mı gelmiş, öğrenmek için. Mendez bir kahkaha attı. Göçmenlere her zaman kuşkuyla yaklaşmak gerekir!</p>

  <p>— Bana Mondor'daki analizlerden bahsetmiştin, kulakla ilgili olarak...</p>

  <p>— Henüz almadım.</p>

  <p>— Ya Trousseau'daki şu senin uzman?</p>

  <p>— Telefon gelmedi. Umarım, o ucube suratınla paldır küldür oraya gitmek gibi bir niyetin yoktur. Orası sağır dilsiz çocuklarla dolu bir çocuk hastanesi.</p>

  <p>— Teşekkürler, Ricardo.</p>

  <p>Kasdan telefonu kapattı ve yataktan çıktı. Kâbus parça parça yeniden aklına geldi. Rüya âlemi üzerine, özellikle de Freud'ün birkaç kitabını okumuştu. Rüya sisteminin belli başlı ilkelerini biliyordu. Yoğunlaşma. Değiştirme. Görüntüleme. Ve bu ruhsal olayın ardında da hep bir cinsel istek. Peki, on küsur yıldır sık sık rüyasında gördüğü bu vahşi infazın ardında ne gizliydi? Ermeni kafasını salladı. Bu yaşında bile, buna bir anı yol açmasına rağmen, rüyasının basit bir kâbus olduğuna inanarak kendine yalan söylüyordu.</p>

  <p>Banyo. Kasdan, üç yıldan beri Saint-Ambroisa Sokağı ile Voltaire Bulvarı'nın köşesinde yer alan, yan yana hizmetçi odalarından oluşan bir çatı katında yaşıyordu. İlk odayı 1997'de oğlu için satın almıştı. Sonra, 2000'li yıllarda, o odaya komşu üç odayı teklif etmişlerdi. O da emekli maaşına katkı sağlamak için onları kiralayabileceğini düşünerek satın almış ve içlerini yenilemişti.</p>

  <p>Ama kader ağlarını örmüştü. Karısı, Nariné, ölmüştü. Oğlu çekip gitmişti. Kendini, yirmi yıldır oturduğu, Balard Meydanı yakınlarındaki apartman dairesinde tek başına buluvermişti. O da yeni bir sayfa açmaya karar vermiş ve hâlâ boya kokan bu üç odaya yerleşmişti. Tren katarı gibi peş peşe odalarda yaşamaktan hoşlanıyorsa, yalnız bir adam için ideal bir yerdi. Diğer sorun, kırma tavandı. Kasdan içeri girer girmez eğilmek zorunda kalıyordu. Neredeyse yarı yarıya iki büklüm yaşıyordu, sanki emekliliğin küçültücü yanının bir özetiydi bu.</p>

  <p>Duşta, yaşadığı hayatı düşündü. Hemen her sabah aynı şeyleri yapıyordu. Yataktan kalkma. Vincennes Ormanı'nda dolaşma. Jogging. Jimnastik. Eve dönüş. Kahvaltı. 11'e kadar gazetelere göz atma. Ardından, öğlene kadar ıvır zıvır işler, internet, evrak ve faturalar. Öğle yemeği. Öğleden sonra kendi "işleri"yle –görev aldığı çeşitli Ermeni dernekleri– ilgileniyordu. Kimsenin severek yapmadığı şeylerle. Kendisinin bile. Nihayet, saat 16:00'da, cebinde <i>Pariscope'</i>la, eskinin güzel filmlerinden birini görmek için Quartier Latin'e gidiyordu. Bazen de Paris'in dışında sayılabilecek Bercy'ye taşınan Sinematek'e kadar yürüyordu.</p>

  <p>Duş kabininden çıktı ve aynada kendini inceledi. Yanları tıraşlı kafasının tepesindeki kısa gri saçları yüzünün sertliğini daha da belirginleştiriyordu. Kaslı yüz hatları vardı. Derin kırışıklıklar bıçakla yapılmış bir resim gibiydi. Kayalık bir tepeyi andıran koca bir burun. Bu çorak manzaranın tek bir istisnası vardı: Su birikintisini andıran gri gözler. Çölde iki vaha.</p>

  <p>Yatak odasına geçti. Giyindi. Mutfağa gitti ve her zamanki kokteylini hazırladı. 500 mg'lık bir Depakote ve 10 mg'lık bir Seroplex. 40 yıldır süren tedavisi boyunca, doğrusu, yuttuğu bu hapların etkisini öğrenmeyi hiç istememişti. Ama bildiği bir şey vardı: Depakote bir normotimikti. Bir tür öfke baskılayıcı. Seroplex ise yeni jenerasyon bir antidepresandı. Gizemli bir dengelemeyle, bu iki ilacın bileşimi onun, Kasdan'ın hayata tutunmasını sağlıyordu.</p>

  <p>63 yaşında Kasdan, bu görece sakinliğin tadını çıkarıyordu. Psikiyatrik bakımdan her şeyi görmüş, her şeyi yaşamıştı. Depresyonlar. Halüsinasyonlar. Sayıklamalar... Ve tabii tedavi konusunda da. O, kendi başına gerçek bir Vidal'dı.<a href="../Text/Section0090.xhtml#Footnote0002" id="Feedback0002"><sup>[2]</sup></a> 70'li yıllarda Teralithe ve Anafranil. 80'li yıllarda Depanide ve Prozac. Tabii manyakodepresif krizler sırasında aldığı nöroleptikler dışında. Bunlar "şiddetli psikotik dönemler" olarak adlandırılıyordu. Bugünkü aşırı itidalli halini 30 yıldan beri gördüğü tedavilere borçluydu.</p>

  <p>Kendine bir kahve hazırladı. Eski usul. Toz. Filtre. Sıcak renklere ve güler yüzlü hosteslere sahip bir mağazada, üyelik kartı alabilmesi için kişisel zevkleriyle ilgili bir form doldurması istendiğinde süzgeçli kahve makinelerinden vazgeçmişti. Yarışmalara, üyelik kartlarına doymuş bu tüketim toplumuna tahammül edemiyordu. En büyük riskin en iyi dostunu sigara yakarken görmekten ve en büyük mutluluğun, hediye çekleri bozdurarak Noel alışverişi yapmaktan başka bir şey olmadığı, maddiyatçı, korkak ve aşağılık bir toplum. Gülümsedi. Aslında hiçbir şeye tahammül edemiyordu. Mendez haklıydı; huysuzluk, "ihtiyarlığın bir başka özelliği"ydi.</p>

  <p>Elinde büyük kupasıyla, çalışma odasına geçti ve öncelikli olarak incelemek istediği belgeyi açtı. Goetz'ün oğlan sevgilisine verdiği iş programını. Gözlüklerini taktı ve listeyi okudu. Anlaşılan orgcunun işsizlik diye bir sorunu yoktu. Ermeni katedrali dışında, Paris'teki üç kilisede daha çalışıyordu: On Dördüncü Bölge'de, Raymond-Losserand Sokağı'ndaki Notre-Dame-du Rosaire; Dokuzuncu Bölge'de, Fléchier Sokağı'ndaki Notre-Dame-de-Lorette; Yedinci Bölge'de, Saint-Thomas-d'Aquin Meydanı'ndaki Saint-Thomas-d'Aquin Kilisesi. Kasdan her adresin ve telefon numarasının üzerini stabiloyla çizdi. Goetz, şüphesiz âşığının içinin rahat etmesi için herhangi bir "acil durum"da temas kurmasını istediği kilise görevlileri ile rahiplerin isimlerini de yazmıştı. Kasdan'ın onlara telefon açmak veya kapılarını çalmaktan başka çaresi yoktu.</p>

  <p>Goetz, ayrıca özel piyano dersleri de veriyor ve bütün Paris'te tanınıyordu. Kasdan sırıttı. Listedeki her aileyi ziyaret etmek zorunda mıydı? Hayır. Sadece telefon açmakla yetinecekti. Ancak hiçbir olasılığı da göz ardı etmemeliydi. Bir öğrencisiyle arasındaki ahlâksız bir ilişkiyi, bir tutku cinayetini veya kızgın bir ebeveynin intikam olasılığını bile.</p>

  <p>Listeyi katladı. Blucininin cebine soktu. Dışarı çıkmadan önce birkaç telefon etmesi gerekiyordu.</p>

  <p>Kimlik Tespit Birimi'nden Puyferrat'yla başladı.</p>

  <p>— Bizim orgcuyla ilgili yeni bir şey var mı?</p>

  <p>— Yok. Balkonda bulduğumuz izlerin tümü kurbana ait. Başka bir şey bulamadık. Tek ipucu dün sana söylediğim şey; bir Converse ayakkabının izi. Sustu, kâğıt sesinden raporunun sayfalarını çevirdiği anlaşılıyordu. Ah, evet... Bir başka ayrıntı daha var. Balkonda tahta parçacıkları bulduk. Kıymıklar, çok küçük tahta parçaları.</p>

  <p>— Ne tür bir tahta?</p>

  <p>— Bunu söylemek için çok erken. Analiz için Lyon laboratuvarına yolladım. Fikrimi sorarsan, bunlar orgun parçaları. Goetz boğuşma sırasında tırnaklarıyla yapmış olabilir.</p>

  <p>Kasdan cinayet mekânını gözünde canlandırdı. Boruların kasası. Ya klavye? Puyferrat yanılıyordu. Bunların hepsinin yüzeyi nikel kaplamaydı. Ve herhangi bir tırnak izi yoktu. Tahta parçaları dışarıdan gelmişti.</p>

  <p>— Raporunu verdin mi?</p>

  <p>— Şimdi gidiyor.</p>

  <p>— E-postayla mı?</p>

  <p>— E-posta ve kuryeyle.</p>

  <p>Demek artık Vernoux'dan bir adım önde olma avantajını kaybediyordu. Genç polis, Converse ayakkabılı çocukları Emniyet'e getirtecekti. Ondan farklı bir sonuç elde edebilir miydi? Hayır. Vernoux sadece Kasdan'ın kendi başına şansını denediğini öğrenecek ve azarlamak için onu çağıracaktı.</p>

  <p>— Sonuçları alınca beni arar mısın?</p>

  <p>— Sorun değil. Dün gece bir fıkra anlattılar. Bir binanın çatısında Wonderwoman'ı<a href="../Text/Section0090.xhtml#Footnote0003" id="Feedback0003"><sup>[3]</sup></a> gören Süpermen...</p>

  <p>— O fıkrayı biliyorum. Beni ara.</p>

  <p>Kasdan SCOAT'ın –Teknik Yardım Merkezi Harekât Servisi– numarasını çevirdi. Şüphelileri dinlemek için evlerini gerekli cihazlarla donatan on kişilik bir birimdi. Yüksek teknolojiyle donatılmış bir birimden çok kablolu TV tesisatçılarına benziyorlardı. Merkezleri, Paris yakınlarında küçük bir şehir olan Chesnay'deydi.</p>

  <p>Telefonu, Kasdan'ın eski tanıdıklarından biri, Nicolas Longho açtı.</p>

  <p>— Konu neydi, dostum?</p>

  <p>— Bir dinleme işi. Wilhelm Goetz. Gazan Sokağı, No 15-17, On Dördüncü Bölge.</p>

  <p>— Ne bulmayı umuyorsun?</p>

  <p>— Herif öldü. Evinde, perdenin üst kısmına gizlenmiş sizin böceklerden buldum.</p>

  <p>— Bana bir şey ifade etmiyor.</p>

  <p>— Bu sizin tarzınız. Perde rayına yerleştirilmiş bir amplifikatör.</p>

  <p>— Bu işe neden burnunu sokuyorsun?</p>

  <p>— Herif benim kilisemde, Ermeni katedralinde ölü bulundu.</p>

  <p>— Adam Ermeni mi?</p>

  <p>— Hayır. Şilili. Evindeki dinleme aletinin varlığı, onun bir davanın önemli bir parçası olduğunu gösteriyor. Hangi dava olduğunu öğrenmek istiyorum. Ve böcekleri yerleştirme iznini veren yargıcın adını.</p>

  <p>— Sana bu işi kim verdi?</p>

  <p>— Beş yıldan beri emekliyim.</p>

  <p>— Benim de söylemek istediğim bu.</p>

  <p>— Araştırabilir misin?</p>

  <p>— Arkadaşlarla konuşurum. Ama adam bir Şilili ise, senin yerinde, olsaydım OST'yi arardım. Ya da OGSE'yi.</p>

  <p>Longho haklıydı. Dışişleri'nin bu işin üzerinde olma ihtimali son derece güçlüydü. Kötü haber: Kasdan meslek yaşamı boyunca sık sık onlarla karşı karşıya gelmişti, kimi zaman rakip kimi zaman da düşman olarak. Bu nedenle onlardan herhangi bir bilgi alması imkânsızdı.</p>

  <p>Başka bir numara çevirdi. Firardaki şüpheliler konusunda uzmanlaşmış yeni birime, BNRF'ye (Firarileri Bulma Ulusal Birimi) dahil olmuş eski bir dostun numarasını. Eski bir narkotikçiydi ve adı da Laugier-Rustain'di. Ama herkes onu Rustine diye çağırırdı.</p>

  <p>Kasdan ona cep telefonundan ulaştı. Sesini tanır tanımaz polis kahkahayı patlattı:</p>

  <p>— Oltayla balık avı nasıl gidiyor?</p>

  <p>— Zaten seni de bir av hikâyesi için aradım. Büyük bir balık.</p>

  <p>— Sakın bana, üzerine vazife olmayan işlere burnunu sokma huyundan vazgeçmediğini söyleme.</p>

  <p>— Sadece küçük bir bilgi. Şu senin yeni bölüm, hâlâ iki yönlü mü çalışıyor?</p>

  <p>— "İki yönlü"den kastın ne?</p>

  <p>— Yani hem yurtdışına kaçmış Fransızları hem de Fransa'da saklanan yabancıları mı araştırıyorsunuz?</p>

  <p>— Diğer Avrupa ülkelerinin polisleriyle bağlantımız var, evet.</p>

  <p>— Elinde savaş suçlarıyla ilgili bilgiler var mı?</p>

  <p>— Daha çok hırsızlarla, uğursuzlarla, seri katillerle, pedofillerle ilgileniyoruz.</p>

  <p>— Sen yine de bir göz atar mısın?</p>

  <p>— Tam olarak kimi veya kimleri arıyorsun?</p>

  <p>— Şilililer. Pinochet rejiminin artıkları. Haklarında uluslararası tutuklama kararı çıkartılmış ve Fransa'da gizlenme ihtimali yüksek herifler.</p>

  <p>— Şili, Schengen ülkesi olamayacak kadar uzakta. Üstelik bu ülkeyle aramızda adli bakımdan bir yardımlaşma var mı, bilmiyorum.</p>

  <p>— Onların Şili adli makamlarınca arandığını sanmıyorum. Tutuklama müzekkeresi başka bir ülke tarafından çıkartılmış olabilir. İspanya, İngiltere, Fransa... Şikâyetler bu ülkelerin uyruğundaki kişilerden geliyor. Şili'deki kurbanların çoğu Avrupa kökenliydi. Zaten bu nedenle Pinochet Londra'da sıkıştırıldı. Şikâyet Madrid'den yapılmıştı.</p>

  <p>— Ders için teşekkürler, dostum, ama her şeyi bilmek istiyorsan, senin durum çok daha karmaşık. Çünkü senin herifler hâlâ Şili vatandaşı ve peşlerine düşebilmemiz için elimizde ülkeleriyle aramızda bir anlaşma olması gerekiyor. Mağdurların şikâyeti yeterli değil, anlıyor musun?</p>

  <p>— Ama yine de araştırabilirsin, öyle değil mi?</p>

  <p>— İsimleri var mı?</p>

  <p>— Yok.</p>

  <p>— Herhangi bir eşkâl?</p>

  <p>— Maalesef.</p>

  <p>— Benden ne yapmamı bekliyorsun? Hayaletlerin peşinden koşmamı mı?</p>

  <p>— Dün, bir Şilili öldürüldü. Bir siyasi sığınmacı. İşkencecileri aleyhine tanıklık yapacağına dair bazı duyumlar var. Senden sadece, listelerinizde bu tür heriflerin ismi var mı bakmanı istiyorum.</p>

  <p>— Bana Şili'den bahsetmen çok tuhaf...</p>

  <p>— Neden?</p>

  <p>— Bir meslektaştan, bu ülkeyle ilgili bir talep aldım, yaklaşık bir saat kadar önce. Ayrılma.</p>

  <p>Kasdan sabırla bekledi. Rustine telefona döndü:</p>

  <p>— Éric Vernoux, Adli Polis'te komiser. Tanıyor musun?</p>

  <p>— Davamla ilgilenen diğer kişi. Davayla resmi olarak ilgilenen polis. Beni hemen arar mısın?</p>

  <p>— Meslektaşımla görüşeceğim. İkimiz gün içinde bazı bilgilere ulaşabiliriz.</p>

  <p>— Vernoux'dan önce onları alabilir miyim?</p>

  <p>— Şansını fazla zorlama, Kasdan.</p>

  <p>Telefonu kapadı. Adli polisin ismi iki gerçeği vurguluyordu. Komiser hem davayı almış, hem de Kasdan'ın varsayımını, siyasi bir cinayet ihtimalini benimsemişti.</p>

  <p>Kasdan ayağa kalktı ve ceketini giydi.</p>

  <p>Kiliseleri dolaşmaya başlamadan önce, biraz kültürünü artıracaktı.</p>
</body>
</html>
