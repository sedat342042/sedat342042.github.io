<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>44</h2>

  <p>Saat 17:00 olmuştu ve Volokine hâlâ internet kafedeydi.</p>

  <p>Avukatı bulmak onun için sorun olmamıştı.</p>

  <p>Otuz dakika içinde adamın yerini bulmuştu.</p>

  <p>Önce insan hakları savunucularının sitelerine, özellikle de Latin Amerika diktatörlükleri dönemindeki kayıplarla ilgili sitelere ulaşmıştı. Şili rejimine karşı açılan dava dosyalarında adları geçen Fransız avukatlarının ve yargıçlarının listesini çıkarmıştı. Ardından France Telecom'la temas kurmuş, kararlı bir ses tonuyla kendini tanıtarak polis olduğunu söylemişti. Sonra elde ettiği her numarayı, evinden (günlerden pazardı) veya cep telefonundan, Noel alışverişinin tam ortasında aramıştı.</p>

  <p>Sekizinci aramada, Paris Barosu'na kayıtlı, insanlık suçları konusunda uzman, özellikle de Uluslararası Ceza Mahkemesi'nde eski Yugoslavya ve Ruanda dosyalarıyla ilgili çalışmaları sürdüren Avukat Geneviève Harova'ya ulaşmıştı.</p>

  <p>— Wilhelm Goetz bana telefon etti, evet, demişti avukat hanım, kuaförde olduğunu da belirtmişti bu arada.</p>

  <p>— Ne zaman?</p>

  <p>— Yaklaşık on gün önce.</p>

  <p>— Hangi konuyla ilgili olarak aradığını söyledi mi?</p>

  <p>— Bir tanıklık, kendi arzusuyla. Şili'deki işkenceler, kayıplar, cinayetlerle doğrudan bağlantısı olan kişilere karşı.</p>

  <p>Kadın, küçümseyici ve sabırsız bir ses tonuyla konuşuyordu. Arkadan kuaför salonlarına has karakteristik gürültüler geliyordu. Makas sesleri. Kurutma makinelerinin gürültüsü. Mırıltılar.</p>

  <p>— Peki, sizi neden aradı?</p>

  <p>— Buna benzer birçok davayla ilgilendim, özellikle de 1973-1978 yılları arasında kaybolmuş Fransız uyruklularla ilgili davalar.</p>

  <p>— Şüpheliler listesindeki isimler?</p>

  <p>— General Pinochet ana hedefimizdi. "Hedefimizdi" çünkü öldü. Askeri birliklerin komutanları. DINA'nın şefleri.</p>

  <p>— Bana isimlerini verebilir misiniz?</p>

  <p>— Yaklaşık otuz kişi.</p>

  <p>Volokine e-posta adresini verdi ve avukattan Noel yemeğinden önce bu listeyi yollamasını rica etti.</p>

  <p>— Size başka şey söyledi mi?</p>

  <p>— Pek söyledi denemez. Bu tür konuları konuşmak için yüz yüze gelmemiz gerekiyordu. Onun hikâyesine inanmak konusunda tereddütlerim vardı. Siz de bilirsiniz, benzer çok sayıda başvuru alıyoruz. Gereksiz yere hapse atılmış, işkence görmüş birçok kadın, erkek var. Ama bir işkencecinin tanıklığı ender rastlanan bir şeydir. Goetz, kendini yaptıklarından pişman olmuş bir işkenceci olarak tanıtmıştı. Tanıklığı son derece önemli olabilirdi. Ya da tamamen düzmece bir şeydi.</p>

  <p>— Telefonda, bizzat katıldığı işkencelerle ilgili bir şey söyledi mi?</p>

  <p>— Hayır. Sadece son derece tuhaf bir şeyden bahsetti.</p>

  <p>— Nedir?</p>

  <p>— "Cinayetler devam ediyor" dedi. Sanki bugünkü suçlar hakkında bilgisi varmış gibi konuşuyordu.</p>

  <p>— Onunla hiç karşılaşmadınız mı?</p>

  <p>— Hayır. Önceki gün randevumuz vardı. Gelmedi. Bu da benim sezgilerimi doğruluyordu. Bir mitoman. Özür dilerim, şu an fazla vaktim yok... Hafifçe gülümsedi, hem mağrur hem de üzgün bir gülümseme. Saçımda boya var, anlıyorsunuz değil mi?</p>

  <p>Volokine fazla ısrar etmedi:</p>

  <p>— Wilhelm Goetz öldürüldü. Ve sizi bir konuda temin edebilirim; o bir yalancı değildi.</p>

  <p>— Öldürüldü mü? Ne zaman?</p>

  <p>— Dört gün önce. Bir kilisede. Size daha fazlasını söyleyemem.</p>

  <p>— Çılgınca bir şey. Gazetelerde...</p>

  <p>— Gizli kalması için büyük çaba sarf ediyoruz. Somut kanıtlara ulaştığımızda sizi arayacağım. Unutmayın gece olmadan e-posta yollayacaksınız.</p>

  <p>Volokine telefonu kapatmıştı. <i>Cinayetler devam ediyor.</i> Bu söylenebileceklerin en azıydı. Şüphesiz Goetz ileride işlenecek üç cinayeti kastetmiyordu. Başka olaylara anıştırmada bulunuyordu. Hangilerine? Hangi cinayetlere? Bizzat El Ogro'nun aleyhine mi tanıklık etmek istiyordu. Bir anda neden bütün dengeleri değiştirmeye karar vermişti?</p>

  <p>Tüm bu sorular Volokine için birer açmazdı, araştırmalarını ileri sürdüğü diğer hipotezlerden birine yönlendirmeliydi. Çalıntı çocuklara. Kasdan için bir dizi telefon görüşmesi yapmıştı, şimdi sıra kendi hipotezine gelmişti. Sonuçta her iki araştırma da birbiriyle çelişik değildi, çünkü <i>her şey doğruydu.</i></p>

  <p>Yeniden Saint-Augustin Kilisesi'ni aramıştı, amacı Peder Olivier'nin çocukların ortadan yok olmasıyla bir ilgisi var mı yok mu teyit etmekti. Telefona acelesi olan, kararsız bir rahip çıkmıştı.</p>

  <p>— Sizi tanımıyorum, diye cevap vermişti peder, kuşkulu bir sesle.</p>

  <p>— Her soruşturma ekibi altı kişiden oluşur ve...</p>

  <p>— Başmüfettiş Marchelier'nin dışında kimseyle konuşmak istemiyorum. Zaten vaktim de yok ve...</p>

  <p>— O halde şöyle yapacağız Sayın Peder, dedi Volokine ses tonunu değiştirerek. Ya derhal, hiç tartışmasız sorularıma cevap verirsiniz ya da medyadaki dostlarımı yeniden ararım.</p>

  <p>— Dostlarınız mı?</p>

  <p>— Peder Olivier'nin, yani namı diğer Alain Manoury'nin kötü alışkanlıklarından onlara bahseden benim.</p>

  <p>— Ama...</p>

  <p>— Onlara başka şeyler de anlatabilirim. Mesela piskoposluğun, ebeveynlerin şikâyetlerini geri almaları için çevirdiği dolapları.</p>

  <p>— Bazı şeyler böyle...</p>

  <p>— İtirazı bırakın ve sorularıma cevap verin! Şu an, soruşturmayı yürüten benim. Sorumu yineliyorum: Peder Olivier'nin görev yaptığı yıllarda, koronuzda şarkı söyleyen çocuklardan hiç kaybolan oldu mu, evet veya hayır.</p>

  <p>— Bir tane, evet.</p>

  <p>Tüm vücudunun titrediğini hissetti:</p>

  <p>— İsim. Tarih.</p>

  <p>— Charles Bellon. Nisan 1995. Soruşturmanın sonucunda bunun bir evden kaçma olayı olduğu ortaya çıktı ve...</p>

  <p>— İsmi heceler misiniz?</p>

  <p>Rahip söyleneni yaptı. Volokine, bilgisayarlarının karşısında bağırıp çağıran çocukların ve oyunların sağır edici gürültüsünden kurtulmak için dışarı çıkmıştı. Ama Versailles Bulvarı da en az içerisi kadar gürültülüydü.</p>

  <p>— Olivier sorgulandı mı?</p>

  <p>— Elbette. Ama o dönemde, henüz malum sorunlar sebebiyle başı dertte değildi... Sonuçta, sizin de göreceğiniz üzere...</p>

  <p>Volo, cep telefonunu omzu ile kulağının arasına sıkıştırmış defterine not alıyordu. Dört kayıp. Üçü Goetz'le ilgili. Biri Olivier'yle. <i>Ses simsarları.</i></p>

  <p>— Soruşturmayı kim yürüttü?</p>

  <p>— Hatırlamıyorum.</p>

  <p>— Hafızanızı zorlayın.</p>

  <p>— İfademi imzalamaya gittim. Courcelles Sokağı'na.</p>

  <p>Sekizinci Bölge'den sorumlu Adli Polis 1. Şubesi. Volokine, artık rahipten fazla bir şey öğrenemeyecekti. Telefonu kapattı. Gırtlağında acı bir tat vardı. Bu kayıp olayından beş yıl sonra, Alain Manoury hakkında bir soruşturma yürütmüş, ama bu olay hakkında hiçbir şey duymamıştı. Demek polis birimleri arasında bilgi alışverişi sadece filmlerde oluyordu.</p>

  <p>Adli Polis 1. Şubesi. Aklına bir fikir gelmişti.</p>

  <p>Éric Vernoux'yu aradı, orada çalışıyordu.</p>

  <p>— Bu olay hakkında artık bir şey duymak istemiyorum.</p>

  <p>— İnsanlar öldürüldü. Çocuklar kaçırıldı. Eğer bunlara bir son vermek istemiyorsan, meslek değiştirmen gerekiyor.</p>

  <p>— Tam olarak benden ne istiyorsun?</p>

  <p>Volokine derdini anlattı. Bellon olayının eksiksiz dosyasını istiyordu. Vernoux olayı hatırlamıyordu. O tarihte orada görevli değildi ve ona bu olaydan bahseden olmamıştı.</p>

  <p>— Sana nasıl ulaştıracağım?</p>

  <p>— E-posta yoluyla.</p>

  <p>— 1995. Tutanaklar o tarihte dijital ortama aktarılmıyordu.</p>

  <p>— O zaman, bilgisayarından dosyanın önemli sayfalarını bana faksla. Bir doc. belgesi oluştur ve bana yolla, <i>capito?</i></p>

  <p>— Bir ipucu var mı?</p>

  <p>— Çocuğun bir resmini göndermeyi de unutma.</p>

  <p>Telefonu kapatmıştı, boynundan akan terleri hissedebiliyordu. Soruşturmanın yarattığı istek ona iyi gelmişti. Terliyor, burnu akıyordu, ama kafası bulanık değildi. Sabahtan beri, aklına uyuşturucu gelmemişti. Biraz daha dayanması gerekiyordu.</p>

  <p>Saat 17:00.</p>

  <p>Hava kararıyordu.</p>

  <p>Bir sigara çıkardı. Akşamüstünün son dakikalarının kirli havasını ciğerlerine doldurdu, sonra sigarasını yaktı, Craven'in aromalı dumanını iyice içine çekti. Ciğerlerinin yandığını hissediyordu, oturmaktan bacakları uyuşmuştu. Ama olumlu duygular içindeydi. Buna değmişti.</p>

  <p>Kasdan'dan hiç haber yoktu. Böylesi daha iyiydi. Biraz daha yol almak istiyordu. Kendi tarafından ve kendi yöntemiyle. Bir an küçük Bellon'un ailesiyle temas kurmayı düşündü, ama Noel arifesinde geçmişin trajik olaylarını hatırlatmanın gereği yoktu.</p>

  <p>Yarısına kadar içtiği sigarayı fırlattı ve e-postalarına bakmak için internet kafeye geri döndü. Vernoux kıçını kımıldatmıştı. E-postası kutudaydı. Volokine dosyayı okudu. Dikkat çekici pek bir şey yoktu. Soruşturma bir sıraya göre düzenlenmişti. Bu çocuklar hakkında yapılan soruşturmaların bu denli özensiz olması Rus'u son derece yaralamıştı.</p>

  <p>"Pdf." dokümanını açtı. Küçük bir çocuk portresi. Resme iyice bakmadan kafenin yazıcısına yolladı. Gidip çıkışı aldı, sonra önüne, bilgisayar klavyesinin üstüne, kaçırılmış diğer üç çocuğun fotoğrafının yanına koydu; bu sabah Nicolas Jacquet'nin dosyasını ve fotoğrafını almıştı.</p>

  <p>Nicolas Jacquet.</p>

  <p>1990 mayısından beri kayıp. 12 yaşında. Saint-Augustin, Sekizinci Bölge.</p>

  <p>Tanguy Viesel.</p>

  <p>2004 ekiminden beri kayıp. 11 yaşında. Notre-Dame-du-Rosaire, Paris On Dördüncü Bölge.</p>

  <p>Hugo Monestier.</p>

  <p>2005 şubatından beri kayıp. 12 yaşında. Saint-Thomas-d'Aquin, Paris Yedinci Bölge.</p>

  <p>Daha başka kaç çocuk vardı? Nefesini tuttu ve her resme dikkatle baktı. Dört çocuk da birbirine benzemiyordu. Demek ki çocuk hırsızının sebebi başkaydı. Sebep, Volokine son derece emindi, <i>içsel</i> bir şeydi.</p>

  <p>Çocukların sesi.</p>

  <p>El Ogro'nun, şu veya bu şekilde, beslendiği tınılar...</p>

  <p>Volokine, bir insan enstrümanı hayal etti, her borusu son derece değerli ve muhteşem çocuk gırtlağından oluşan bir org. Hangi eseri yorumlamak için? Hangi amaç için? Hayal bir kâbusa dönüşecekti. Ulumaları ve çığlıkları, uğursuz bir enstrümanın borularını oluşturan, dövülmüş, işkence görmüş çocuklar geldi gözünün önüne...</p>

  <p>Rus'un içini büyük bir sıkıntı kapladı. Kayıp çocuklar fikri midesini ağrıtıyordu. Bunun altında ne pedofili vardı ne de çocuk sesleriyle ilgili bir şey. Hayır. Başka bir şey vardı. Bir çalışma. Bir deney. Masum çocuk seslerini kullanmaya dayanan bir proje. Ve acı. Çok acı...</p>

  <p>Düşünceler kafasının içini kemirmeye başlamıştı. En baştan beri, bunu çocukların intikamı olarak düşünüyordu. Kendilerine kötülük yapanları öldürmek için bir araya gelmiş çocuklar.</p>

  <p>Ama ya tam tersiyse?</p>

  <p>Ya bu çocuklar El Ogro'ya bağlı bir grupsa?</p>

  <p>Bulgular bu teoriyi destekler nitelikteydi. Ayakkabılar. Çocukların kıyafetleri. Kutsal Taç'ın yapıldığı ağaç dalının kullanılması. Tüm bunlar gerici bir tarikatı işaret ediyordu. Tabii sapık bir mistisizmi çağrıştıran cinayet teknikleri, işkence yöntemleri dikkate alınmazsa. Bir El Ogro tarikatından söz edilebilir miydi? Bu durumda, bir zamanlar kendilerinden olanları ortadan kaldırmak için bu çocukları gönderen bir "üstat" olabilir miydi? Neden?</p>

  <p>Saat 17:30. Hâlâ Kasdan'dan bir haber yoktu. Volokine ikinci "resmi" görevi için harekete geçti. Goetz'ün sürgündeki meslektaşlarının araştırılması. 80'li yılların sonunda Fransa'ya göç etmiş, rejime yakın Şilililer.</p>

  <p>Kasdan'ı aramaya hazırlanan Velasco'nun numarasını tuşladı. Arşivine geri dönmüş ve üç isim bulmuştu. Reinaldo Gutteriez. Thomas van Eck. Alfonso Arias. Bu üç işkenceci de, Goetz gibi Fransa'yı tercih etmişti. Dönemin hükümeti tarafından kabul edilmişlerdi.</p>

  <p>Yeni bir telefon konuşması. Bu kişilerin Şili uyruklu olması sebebiyle, elde ettiği isimlerle vize bölümünden izlerini bulmak çok kolaydı. Ama bir sorun vardı; günlerden pazardı ve Noel arifesiydi. Volokine Emniyet Müdürlüğü'ndeki nöbetçi kızları aradı ve son derece yumuşak bir ses tonuyla isteğini bildirdi. Kızlar ona zorluk çıkarmadan arzusunu yerine getirdi. Goetz de dahil, dört Şilili, aynı uçuşla, AF452, 3 mart 1987'de Paris'e gelmişti.</p>

  <p>Volokine, çıtır polis kızlardan, bu heriflerin Fransa'ya geldikleri andan itibaren ne tür bir yol izlediklerini, Göçmen Bürosu'ndan öğrenmelerini rica etti. Ne zaman oturum belgesi almışlardı? Ve birden tuhaf bir durumla karşılaştı: Wilhelm Goetz, geldikten üç ay sonra oturum belgesi almak için başvurmuştu, ama diğer üç Şilili ortadan yok olmuştu. Herhangi bir şekilde oturum belgesi almak için başvuruda bulunmamışlardı. Vizelerini bile yenilememişlerdi. Hiçbir iz yoktu.</p>

  <p>Bu durumda, üçlü Fransa toprağını terk etmiş olabilirdi. Bunu kontrol etmek de son derece basitti. Ama Volokine yeni bir sürprizle karşılaştı. Fransa'dan ayrılmamışlardı. Nereye kaybolmuşlardı. Özel bir statüye mi sahiptiler? Rus, Quai d'Orsay'yle temasa geçmişti. Bilgi almak için.</p>

  <p>Aslında oradan bir şey elde etmeyi beklemiyordu. Üç adam 1987'de Fransa'ya geliyor. Ülkeden ayrılmıyor. Ama Fransa'da da değiller. Peki neredeler? İsim mi değiştirdiler? Bu üç Şilili'nin Paris'e gelir gelmez yeni birer kimlik alabilecek kadar sağlam bağlantılarının olduğunu düşünmek biraz hayalcilik olurdu. Tabii içerden bir yardım –devletten bir torpil– görmedilerse. Hayır. Bu son derece mantıksızdı. Herifler "siyasi sığınmacı" statüsü elde etmek için bile herhangi bir başvuru yapmamışlardı. <i>Başka bir yere</i> gitmişlerdi. Ama nereye?</p>

  <p>Saat 18:00.</p>

  <p>Rus, Kasdan'a ulaşmayı denedi. Telesekreter çıktı. Mesaj bıraktı, sonra ayağa kalktı. Parayı ödedi. Kendini Versailles Bulvarı'na attı. Makineli tüfek gürültüsüyle dolu bu kafede kalması artık imkânsızdı. Şimdi ne yapacaktı? Gece olmuştu, Noel süslerinin üzerini ince bir katman gibi örtmüştü karanlık. Işıklı kemerlerin altında, yayalar, sanki bir bombardımanın habercisi siren sesi duymuşçasına hızlı adımlarla yürüyordu. Kaçınılmaz saat yaklaşıyordu. Geceyarısı Noel yemeğine az bir vakit kalmıştı.</p>

  <p>Aklına "Soğuk Hindi" geldi. Oradaki zombiler Noel'i nasıl kutlayacaktı? Sıcak hindi yiyerek mi? Belki. Ama özellikle de, tatlı olarak, içine gizlice uyuşturucu katılmış pastanın tadına bakarak...</p>

  <p>Volokine, Noel yemeği olarak kendine Nutellalı krep ziyafeti çekti ve Saint-Cloud kapısındaki taksi durağına doğru yöneldi. Ceplerine baktı; hâlâ 20-30 avrosu vardı. Ama nereye gideceğini bilmiyordu. Arabaya binerken kafasında bir şimşek çaktı. Bir soruşturmada, bloke olduğunu hissettiğin an, tüymek gerekirdi.</p>

  <p>Kavram için somuttan ayrılmanın tam zamanıydı.</p>

  <p>Soyut için somut olayları fark etmenin.</p>

  <p>Gülümsedi.</p>

  <p>Nereye gideceğini biliyordu.</p>
</body>
</html>
