<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>71</h2>

  <p>— Her şeyi baştan alıyoruz.</p>

  <p>— Dalga mı geçiyorsun?</p>

  <p>— Öyle bir halim mi var? Oyunu kuralına göre oyna, Kasdan, birkaç saat içinde evinde olursun.</p>

  <p>— Lanet olası...</p>

  <p>— Söylediğin gibi. Evet, şu hikâye?</p>

  <p>Kasdan yeniden anlatmaya başladı. Saint-Jean-Baptiste. Wilhelm Goetz. Çocukların sorgulanması. Naseer'ın tanıklığı. Mikrofonların bulunması. Bir şeyleri saklaması için herhangi bir sebep yoktu. Soruşturma dosyası nasılsa ellerindeydi.</p>

  <p>— Wilhelm Goetz cinayeti hakkında ne biliyorsun?</p>

  <p>— Herif acıdan öldü. Her iki kulakzarını da delmişler.</p>

  <p>— Nasıl bir silahla?</p>

  <p>— Sorun da zaten kullanılan silahta. İşitme organlarının mikroskobik incelemesinden sonra herhangi bir madde kalıntısı bulunamadı. Ama bütün bunları biliyorsun. Neden bana tekrar ettiriyorsun?</p>

  <p>Cevap vermek yerine Marchelier bilgisayarının klavyesine vuruyordu. Burada komik bir şey vardı, eski ofisinde tanık veya sanık sandalyesinde oturuyordu. Zaten o da, tanık mı, sanık mı olduğunu tam anlayamamıştı.</p>

  <p>— Şu ilk cinayetle ilgili olarak, diye devam etti Cinayet Masası polisi. Bazı ipuçlarından söz edildiğini duydun mu?</p>

  <p>Kasdan ayakkabı izlerinden bahsetti. Ahşap parçalarından. Sonra, kimse sormadan, ikinci cinayete geçti. Naseer ve şu ünlü Tunus gülümsemesi. Kulakdavullarını delen silahtan farklı olarak, bu cinayette kullanılan silah. XIX. yüzyıla ait olduğu sanılan bir hançer. Ayrıca Mezmurlar'dan söz etti. Bu duadaki derin anlamdan. Günah ve bağışlanmadan.</p>

  <p>Bu yorum doğrudan Volokine'e aitti, ama çocuktan hiç bahsetmemeye karar vermişti. Onu daha da sıkıntıya sokmak istemiyordu. Her şeye rağmen, Volo'nun önünde bir kariyer vardı.</p>

  <p>— Goetz ve Naseer'ı neden öldürdüler, senin fikrin ne?</p>

  <p>Kasdan sandalyesine biraz daha yerleşti ve sakin bir sesle cevapladı:</p>

  <p>— Onları susturmak için. Goetz, Koloni aleyhine tanıklık yapmaya hazırlanıyordu. Şüphesiz bundan Naseer'a da bahsetmişti. İki adam da dinleniyordu!</p>

  <p>— Rahip Olivier cinayeti. Bununla ilgili ne biliyorsun?</p>

  <p>Kasdan cinayetin veya cinayetlerin mantığını düşündü. Dua. Kesip biçme. Suç ve suçun bağışlanması. Rahip hakkındaki pedofili suçlaması. Arkasında Goetz ile Manoury'nin olması olasılığı yüksek şu çocuk kaçırma olayları...</p>

  <p>— Neden bana şu ekip arkadaşından, Cédric Volokine'den söz etmiyorsun?</p>

  <p>Kasdan şaşırmamıştı. Rus'u Vernoux ile Puyferrat'ya tanıştıran oydu. Bu bilginin Marchelier'nin kulağına gelmesi son derece doğaldı.</p>

  <p>— Çocuk Koruma Bürosu'ndan bir polis, dedi arkasına yaslanarak. O da bu soruşturmayla ilgileniyor. Bir süre birlikte çalıştık, ama yarı yolda bıraktı. Uyuşturucu sorunu var.</p>

  <p>— Şimdi nerede?</p>

  <p>— Tedavi gördüğü bakımevine döndü, Oise'da.</p>

  <p>— Kontrol ederiz. Yeniden şu Rahip Olivier'ye dönelim.</p>

  <p>Kasdan devamını anlattı. Bir ipucu olarak kutsal ağaç. Sonra, Goetz'ün eski bir işkenceci olduğunun ortaya çıkmasıyla soruşturmanın seyrinin değişmesi. Peter Hansen'in tanıklığı, Kasdan bir özet geçti. Ona Şili Kolonisi'nden Hansen söz etmiş ve tarikatın Fransa'da varlığı sürdürdüğünü söylemişti. Kasdan üç generalden bahsetmek istemiyordu. Condeau-Marie'den, La Bruyère'den ve Py'den söz etmesi, Py'nin, namı diğer Forgeras'nın öldürülmesi ile Kasdan arasında bir bağ kurmalarına yol açardı.</p>

  <p>Marchelier hâlâ klavyesinde piyano çalar gibi yazmaya devam ediyordu, sonra birden durdu ve ardından sanki var olmayan bir harfi arar gibi gözlerini klavyeye dikti. Kasdan saatin ilerlediğini görüyordu. Duvardaki sarkaçlı saat 15:00'i gösteriyordu.</p>

  <p>Hikâyesinin sonuna gelmişti. Son bulgular. Tarikat. Kuralları. Statüsü. Çocukları. "Eski" bir Asunción mensubu, Régis Mazoyer'nin öldürülmesi. Maskeli çocuklardan bahsetmedi. Rus'un yeniden hatırlanmasını istemiyordu.</p>

  <p>Cinayetlerin genel bir durum değerlendirmesini yaparak sözlerini tamamladı. İnsan sesleri üzerine gizemli araştırmalar yapan ve çocuk korolarına özel bir önem veren dini bir tarikat. İnanç ve acıyla eğitilen, çocuk katillere dönüşene kadar şartlanan çocuklar. Araştırmalarını ifşa etmelerinden korktukları insanları ortadan kaldıran orman kaçkını bir tarikat.</p>

  <p>Cinayet Masası polisi kafasını klavyesinden kaldırdı:</p>

  <p>— Biraz ileri gittiğini düşünmüyor musun?</p>

  <p>— Hayır. Bu çocuklar, tarikatın şefleri tarafından yönlendiriliyor, kumanda ediliyor. Ve özellikle de, tarikatın gurusu Bruno Hartmann tarafından, Hans-Werner'in oğlu. Kimse onu Fransa topraklarında görmemiş. Ama o burada bir yerlerde ve ipler onun elinde.</p>

  <p>Marchelier yazmayı bırakıp, kollarını göğsünde kavuşturdu:</p>

  <p>— Sana göre, bu hikâye nereye varacak?</p>

  <p>— Belki ortadan kaldırılacak başka tanıklar da vardır. Ama tek bir şey kesin.</p>

  <p>— Ne?</p>

  <p>— Tarikatta bu panik dalgasına yol açan bir olay oldu. Her şey bu yüzden başladı, buna eminim.</p>

  <p>— Sen ne olduğunu düşünüyorsun?</p>

  <p>— Bilmiyorum. Tarikat belki de "dinsizler"e karşı bir saldırı hazırlığında. 1995'te, Japonya'da Aun Tarikatı'nın yaptığı gibi. Bu yüzden Goetz konuşmaya karar vermiş olabilir.</p>

  <p>— Şu senin hikâyen, roman gibi.</p>

  <p>Kasdan masaya doğru eğildi:</p>

  <p>— Sende de aynı bilgiler yok mu?</p>

  <p>— Evet, ama...</p>

  <p>— Ama ne? Onları durdurmak lazım. Lanet olası. Şu veya bu şekilde o sapıkların durdurulması lazım!</p>

  <p>Polis kafasını kaldırdı. İlk kez alaycı ve düşman tavrını bir kenara bırakmıştı:</p>

  <p>— Soruşturmanın hiçbir dayanağı olmadığının farkındasın, değil mi? Ve elinde somut bir kanıt olmadığının da.</p>

  <p>— Ayakkabı izleri var. Pabuçlar İkinci Dünya Savaşı'ndan kalma. Ve ağaç parçaları. Üzerinde Şili'den gelmiş polen izleri bulunan özel bir akasya.</p>

  <p>— Tarikat ile cinayetler arasında bir bağ kurulamadığı takdirde, tüm bunların hiçbir değeri yok. Şuna eminim ki, o tarafta da, herkes kendi önlemini almıştır. İnan bana, ne Goetz ne de Manoury, Hartmann'a e-posta yollamıştır.</p>

  <p>Kasdan masaya vurdu:</p>

  <p>— Bu herifler çocukları kaçırıyor, onlara işkence yapıyor! Seri cinayetler işliyor. Onları durdurmak gerek. Topunu yok etmek lazım!</p>

  <p>— Sakin ol. O heriflerle ilgili kalın bir dosyanın olması bile bir işe yaramıyor, hiçbir şey yapılamıyor, biliyorsun. Aslında onlara yaklaşamıyoruz bile. Asunción'dakiler tepeden tırnağa silahlı. Bir saldırı anında, en iyi ihtimalle, Güneş Tapınağı Tarikatı gibi toplu intihara kalkışabilirler. Ya da daha da kötüsü Waco'da olduğu gibi büyük bir çatışma çıkabilir, bu da iki taraftan da ölüler demek.</p>

  <p>— Yani?</p>

  <p>Marchelier klavyesinde bir tuşa bastı. Çıkış komutu.</p>

  <p>— İfade tutanağını imzalıyorsun ve sakin bir şekilde evine dönüyorsun. Biz soruşturmaya devam ediyoruz. Başka bir ipucu üstündeyiz.</p>

  <p>— Hangi ipucu.</p>

  <p>— Para. Bu herifler çok miktarda parayı manipüle ediyor. Ya Şili'den gelen kirli parayı aklıyorlar ya da ne olduğunu henüz bilmediğimiz bir şeyin kaçakçılığını yapıyorlar. Mali Şube, Koloni'nin İsviçre'deki hesaplarının peşinde. Bankalardan izin bekleniyor. Ayrıca çok sayıdaki anonim şirketleri de inceleme altında.</p>

  <p>— Bu aylar alır.</p>

  <p>— Belki de yıllar. Ama tek yapabileceğimiz bu.</p>

  <p>Marchelier yazıcıdan çıkan kâğıtları aldı ve Kasdan'a uzattı.</p>

  <p>— İfadeni imzala. Onu "kahramanlık fantezisi" kategorisine sokacağız.</p>

  <p>Kasdan denileni yaptı, buradan gidebilecek olması onu rahatlatırken, polis mekanizmasının bu kadar atıl bir şekilde işlemesinden rahatsız olmuştu. Bu ona 80'li yılları, sakinleştiricilerin ağzını kuruttuğu sinir krizleriyle dolu yılları hatırlatmıştı.</p>

  <p>Kasdan ayağa kalktı ve polisi başıyla selamladı.</p>

  <p>Kapı kolunu tutmuştu ki adam arkasından seslendi:</p>

  <p>— Bir çözüm daha var.</p>

  <p>— Nedir?</p>

  <p>— Koloni'ye sızmak. Hartmann'ı bulmak. Alman'ın Causse'ta yaşadığı kesin. Herifi kaçırıp Fransa'ya getirmek gerekecek, gizlice yargılamak için. Tıpkı İsraillilerin nazilere yaptığı gibi.</p>

  <p>— Bunu kim yapacak?</p>

  <p>— Her kimse ama yapan halükârda biz olmayacağız. Ne resmi polis güçleri. Ne de ordu. Sadece başına buyruk hareket eden kişiler. Kaybedecek hiçbir şeyi olmayan insanlar.</p>

  <p>Kasdan, aynasızın sızma görevi için bizzat onu düşündüğünü anladı. Yüz kilometre öteden bile fark edilebilecek 63 yaşında bir ihtiyar.</p>

  <p>— Bu bir lütuf mu?</p>

  <p>— Temizlik yapmak gerekiyor. Ve bu işi kimin yapacağının da fazla bir önemi yok.</p>

  <p>— Yaşlı bir Ermeni'ye güvenecek misin?</p>

  <p>— Hayır. Ama senin kar tatiline çıkmanı da engelleyemem ki.</p>

  <p>— Bu yıl Causse Méjean'da kar yok.</p>

  <p>— İyi araştır bakalım. Zirvede kayacak kar vardır mutlaka.</p>
</body>
</html>
