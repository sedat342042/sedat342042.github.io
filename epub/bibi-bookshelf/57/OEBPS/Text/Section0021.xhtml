<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>17</h2>

  <p>Cédric Volokine çok fiyakalı giyinmişti.</p>

  <p>Siyah bir takım, son moda. Yakaları kalkık, pamuklu beyaz bir gömlek. Buruşuk, koyu renkli örme bir kravat. Ama tüm bunlar haki renkli, hantal görünümlü parkanın altında kaybolmuştu.</p>

  <p>Bir tür modanın dışavurumu olan bu görüntünün altında dokunaklı bir şeyler vardı, bir acemilik, bir naiflik belki de. Kıyafetiyle son derece ilgisiz basket ayakkabıları dikkate alınmadığında tabii. Ayakkabılar Converse'ti. Kasdan bu ayrıntıda Volokine ile katedraldeki çocuklar arasında somut bir yakınlık fark etti.</p>

  <p>Rus, Soğuk Hindi'nin parmaklıkları boyunca, bir otostopçu gibi bekliyordu. Kasdan'ın yaklaşan Volvosunu görünce, yere bıraktığı çantasını kaptı ve ona doğru koştu.</p>

  <p>— Evet, Babalık. Fikir değiştirdik galiba?</p>

  <p>Kasdan geceyarısı ona telefon etmiş ve sabah 10:00'da gelip alacağını söylemişti. Plan basitti: Çocukları bir kez daha sorgulamak ve varsayımını bir şekilde kanıtlamak için ona bir gün verecekti. Ayrıca, oğlanı buzdolabından çıkardığını haber vermek için Çocuk Koruma Bürosu şefi Greschi'yi de aramıştı. "Staj" için demişti. Komiser şaşırmış, ama hiç soru sormamıştı.</p>

  <p>— Bin.</p>

  <p>Volokine arabanın çevresini dolandı. Kasdan, Rus'un çantasının ordu malı olduğunu fark etti. Birinci Dünya Savaşı sırasında askerlerin elbombalarını taşımakta kullandıkları çantalardan.</p>

  <p>Rus oturdu. Ermeni hareket etti. İlk birkaç kilometre sessizlik içinde geçti. On dakika sonra Volokine, önceki gece yaptığı şeyi yapmak üzere harekete geçti. Sigara sarma kâğıdı. Sarı tütün...</p>

  <p>— Ne yapıyorsun?</p>

  <p>— Sence? Merkezin müdürü bizzat kendisi veriyor bize bunu. Doğal bir şey olduğunu söylüyor. Yemekhanenin duvarında da "Yaşasın Kenevir!" yazıyor. Ne tarz değil mi?</p>

  <p>— Bunun nöronları öldürdüğünü sana söyleyen olmadı mı?</p>

  <p>Volokine dilini sigara kâğıdının yapışkan kısmına sürdü ve iki kâğıdı birbirine yapıştırdı.</p>

  <p>— Benim geldiğim yerde, en az kötü bu.</p>

  <p>Kasdan gülümsedi:</p>

  <p>— Kamerun'da bir laf vardır; kıçındaki mermi kalbindeki mermiden daha iyidir, derler.</p>

  <p>— Kesinlikle. Kamerun, nasıl bir yerdi?</p>

  <p>— Uzak.</p>

  <p>— Fransa'dan mı?</p>

  <p>— Ve bugünden. Bazen, oraya gitmiş olduğumu aklım almıyor.</p>

  <p>— Orada bir savaş olduğunu bilmiyordum.</p>

  <p>— Bunu bilmeyen bir tek sen değilsin. Ve bilmemen inan daha iyi.</p>

  <p>Volokine, özenle bir miktar esrarı alüminyum ambalajından çıkardı. Bir çakmakla esrar parçasının ucunu yaktı ve tütünün üzerine ufaladı. Arabanın içine esrarın ağır, ancak büyüleyici kokusu yayıldı. Kasdan, günün daha şimdiden tuhaf bir hal aldığını düşünerek camını açtı.</p>

  <p>Doğrudan konuya girmeye karar verdi:</p>

  <p>— Tanguy Viesel. Ondan nasıl haberdar oldum dersin?</p>

  <p>— Kim?</p>

  <p>— Tanguy Viesel. Notre-Dame-du-Rosaire korosunun kayıp çocuğu.</p>

  <p>— Hangi çocuk? Ne korosu?</p>

  <p>Kasdan yan gözle Volokine'a bir bakış attı; esrarlı sigarasını yapıştırmakla meşguldü.</p>

  <p>— Hiçbir şey bilmiyor musun yani?</p>

  <p>— Yemin ederim, şerefiniz üstüne, cevabını verdi, sağ elindeki sigarasını havaya kaldırarak.</p>

  <p>Kasdan vites düşürdü ve otoyola girmek için yan yola saptı. Gece boyunca, Tanguy'in kaybolmasını araştıran soruşturma ekibini tespite çalışmıştı: Maine Caddesi'ndeki Adli Polis biriminden çocuklardı, Çocuk Koruma Bürosu bu işle ilgilenmemişti. Her şeye rağmen Rus belki de doğru söylüyordu.</p>

  <p>Kısa bir açıklama yapma gereği hissetti:</p>

  <p>— Bir çocuk kayboldu, iki yıl önce. Goetz'ün çalıştırdığı korolardan birinde koristmiş. Notre-Dame-du-Rosaire.</p>

  <p>— Goetz'ün birden fazla koroyu çalıştırdığını bile bilmiyorum. Çocuğun kaybolmasının ayrıntıları ne?</p>

  <p>— Çocuk bir gece çalışmadan sonra kiliseden ayrılmış ve hiç eve gitmemiş.</p>

  <p>— Belki de evden kaçmıştır.</p>

  <p>— Aslında bir çanta hazırlamış. Soruşturmadan bir sonuç alınmamış. Anlayacağın Tanguy Viesel buharlaşmış.</p>

  <p>— Bu benim pedofili varsayımımı doğrulayabilir, ama hemen heveslenmemek lazım.</p>

  <p>— Haklısın. Çünkü Goetz'ün bu işin içinde olduğuna dair en ufak bir kanıt yok. Kesinlikle yok.</p>

  <p>Volokine konik çiftkâğıtlısını yaktı. Esrarın kokusu yeniden arabanın içini doldurdu. Kasdan bu kokuyu hep sevmişti. Ona Afrika'yı hatırlatıyordu. Egzotik, büyüleyici koku ile Afrika'nın mutlak perişanlığı arasındaki zıtlığı düşündü: kapkara tarlalar, pislik içinde evler, her renkten yaygaracı satıcılarla dolu pazar yerleri.</p>

  <p>— Bütün geceyi sabıka kayıtlarını inceleyerek geçirdim, dedi Kasdan. Goetz'ün evveliyatını öğrenmek için. Ama hiçbir şey bulamadım. Başparmağının tırnağıyla dişlerine vurdu. Yok. İçişleri Bakanlığı'nın kayıtlarını didik didik ettim. Senin birimin, Çocuk Koruma Bürosu'nun arşivlerini inceledim. Herhangi bir biçimde Goetz adına rastlamadım. Herif kar gibi temiz.</p>

  <p>Volokine dumanı ağır ağır burun deliklerinden dışarı verdi:</p>

  <p>— Eğer gelip beni bulduysanız, ondan pek de emin değilsiniz demektir. Yeniden dumanı ciğerlerine çekti, uzun uzun ve özenle. Zaten, bu tür sivri vakalarda, sabıka kayıtlarına fazla güvenmemek lazım. Yıllar içinde sabıka eleğinden kurtulmayı başarmış hiç de azımsanmayacak sayıda oğlancı tanıdım. Oğlancılar çok dikkatli hayvanlardır. Kurnaz ve zekidirler. Kesinlikle sizin alışkın olduğunuz katillerden çok farklıdırlar. Sadece polislerden değil herkesten sakınırlar. Hatta Tanrı'dan bile. Toplumdan intikam almak isterler. Bir canavar olduğunu bilir. Ve kimsenin onu anlamadığını da. Hapiste diğer mahkûmlar tarafından öldürüleceğini de. Bu da onu daha çok görünmezleşmeye iter...</p>

  <p>Kasdan bir omzunu hafifçe kaldırdı, sunumuna devam etti:</p>

  <p>— Naseer hakkında da bir şey bulamadım.</p>

  <p>— Kim?</p>

  <p>— Goetz'ün erkek sevgilisi. En azından Şilili'nin homo olduğunu biliyorsun, değil mi?</p>

  <p>— Hayır.</p>

  <p>Ermeni derin bir iç çekti:</p>

  <p>— Naseer, Hint asıllı, yirmili yaşlarda bir Maurituslu. Birkaç yıldan beri Goetz'le takılıyormuş, ayrıca da orospuluk yapıyormuş. Çocuk Koruma Bürosu'nda bir dosyası olmamasına şaşırmadım desem yalan olur. Bana sorarsan bu herifin, Dauphine Meydanı'nda, Marais'de veya kenar semtlerde daha önce polis tarafından toplanmış olması gerekir.</p>

  <p>— Bunlardan haberim yok.</p>

  <p>— Bana öyle geliyor ki, aslında senin hiçbir şeyden haberin yok.</p>

  <p>Onun bu bilgisizliği Kasdan'ın hoşuna gitse de bunu açık etmiyordu. Tam olarak olmasa da, belki de bu çocuk Goetz konusunda haklıydı. Rus ona esrarlı sigarayı uzattı. Ermeni bir baş hareketiyle reddetti.</p>

  <p>— Bana her şeyi anlatmıyorsunuz, dedi genç polis. Dün size teorimden bahsettiğimde, yani Goetz'ün bir oğlancı ve cinayetin de bir çocuğun intikamı olduğunu söylediğimde, bana deli gözüyle baktınız. Oysa bugün gelip beni aldınız. Bu arada, belki de Goetz'ün homo olduğunu öğrendiniz. Ve ayrıca bir çocuğun da ortadan yok olduğunu. Ama başka bir şey daha var, bundan eminim.</p>

  <p>— İşte bu doğru, dedi Kasdan. Dün gece adli tabip beni çağırdı. Goetz'ün vücudunda yaralar vardı, özellikle de penisinde. İlk başta bunların Pinochet dönemi Şilisi'nden kalma olduğunu düşündüm. Ama bu yaraların hepsi yeniydi. Sanki Goetz bunları kendi kendine yapmış gibiydi. Ya da en azından, organına ihtimam gösteren erkek sevgilisi.</p>

  <p>— Durumu kavradığınızı görüyorum. Onun sapık bir homo olduğunu düşünmeye başladınız. Ve sanırım küçük çocuklardan hoşlandığını da...</p>

  <p>— Sen aynı kanıda değil misin?</p>

  <p>— Hayır. Birbirinden tamamen farklı üç cinsel eğilimden söz ediyorsunuz.</p>

  <p>— Bir homo, bir oğlancı değildir, tamam. Ama Goetz'ün profili çarpık bir hal almaya başladı, öyle değil mi? Ya, küçük herifi, Naseer, o da sağlam ayakkabı değil. En tuhaf istekleri yerine getirmeye amade bir erkek orospu...</p>

  <p>Chapelle Kapısı. Otoyollar, karmakarışık bir bitki örtüsü gibi kesişiyor, birbirinin üstüne biniyor, içinden çıkılamaz bir hale geliyordu. Tünellerin kapkara ağızları, canavar ağızları gibi açılıyordu. Şehre ulaşmak için bu karanlığa dalmak gerekiyordu.</p>

  <p>Volokine yeni bir sigara sarmaya başladı. Kasdan, onun bu ritmi daha ne kadar sürdürebileceğini düşündü. Sigara kâğıdının hışırtısı, esrarın kokusu, dışarıdan gelen klakson seslerine, motor gürültülerine karışıyordu. Çevreyolunun paralelindeki bulvara saptı ve Bercy Kapısı'na doğru yol almaya başladı.</p>

  <p>Rus dilini kâğıtların üzerinden geçirdikten sonra düşüncesini açıkladı:</p>

  <p>— Kartları açık oynayalım. Bana ihtiyacınız var. Benim de size. Çocuklar konusunda sizden tecrübeliyim. Ve sizin kadar otorite değilim. Yine de marjinal iki polisiz ve resmen görevli değiliz. İmkânsızlıklar göz önüne alındığında bile katili yakalayabileceğimize, olayı çözebileceğimize inanıyorum.</p>

  <p>— Yani?</p>

  <p>— Yani hiç. Her durumda birbirimizden bir şeyler öğrendik. Unutmayın daha staj dönemindeyiz, siz ve ben.</p>

  <p>Kasdan bir eliyle direksiyonu sıkı sıkı tutarken diğeriyle torpido gözünü açtı:</p>

  <p>— Senin için.</p>

  <p>Volokine sigarasını iki parmağı arasına sıkıştırıp sol elini torpidoya soktu. İçinden bir Glock 19 çıkardı; şarjörü on beş mermi alan, kompakt, polimerden ve çelikten bir tabanca. Kasdan, genç polisin yüz ifadesine baktı.</p>

  <p>— Biraz abartmıyor musunuz? dedi tepkisizce.</p>

  <p>Kasdan kendi silahının ağırlığını hissediyordu; Sig Sauer marka 9 mm'lik P. 226 Para'ydı. Bu sabah kutusundan çıkarmıştı.</p>

  <p>— Hep en kötüye hazırlıklı olmak lazım. Stajın ilk kuralı.</p>

  <p>Elindeki esrarlı sigarayı bırakmadan, Volokine, emniyet mandalını kontrol ettikten sonra tabancayı kemerine soktu. Sonra sakince çift kâğıtlısını yaktı. Üstünde silah bulundurmak onun için bir anlam ifade etmiyordu.</p>

  <p>— Diğer kurallar ne? diye sordu duman bulutunun arasından.</p>

  <p>— Çocukların dışında, sorgulamayı ben yaparım. Daima. Ve ekibin başı da benim. Cebimde görenleri hâlâ büyüleyen, eski de olsa bir polis kimliği var. Çocukları sorgulamak için güven verici bir yüzüm olmasa da yetişkinleri etkileyebilecek kadar düzgün bir tipe sahibim.</p>

  <p>— Size katılıyorum.</p>

  <p>— İlk yamuğunda seni bakımevine geri götürürüm. Ters bir söz, bir yoksunluk krizi ya da ne bileyim herhangi bir aptallık, senin inine geri dönmen demek, anlaştık mı?</p>

  <p>— Sorun yok.</p>

  <p>— Eroinden söz etmiyorum bile.</p>

  <p>— Ben temizim, Kasdan.</p>

  <p>— Tanıdığım bütün suçlular masumdu. Bütün müptelalar da temiz. Gün içinde eroin kullandığına dair en ufak bir şüphe duyarsam seni dosdoğru Soğuk Hindi'ye gönderirim. Ama önce, ağzını burnunu kırarım. <i>Capisci?</i><a href="../Text/Section0090.xhtml#Footnote0005" id="Feedback0005"><sup>[5]</sup></a></p>

  <p>Volokine gülümseyerek ağız dolusu dumanı dışarı verdi:</p>

  <p>— İnsanın bir annesinin olduğunu hissetmesi ne güzel. Ya Vernoux?</p>

  <p>— Vernoux, onunla ben ilgilenirim.</p>

  <p>Volokine, uyuşturucunun etkisiyle güçlü bir kahkaha attı:</p>

  <p>— Biz ikimiz, hiç de fena bir ekip olmayacağız, bundan eminim.</p>

  <p>Kasdan'ın başı dönmeye başlamıştı. Soruşturmayı hep böyle dumanaltı mı sürdüreceklerdi. Baş dönmesine karşı koymak için otoriter bir öğretmen tavrıyla sordu:</p>

  <p>— Sorun var mı?</p>

  <p>— Hayır.</p>

  <p>— Peki kuralların?</p>

  <p>— Hayır. Gücümü de buradan alıyorum zaten.</p>

  <p>Volokine bir el hareketiyle gözlerinin önünde biriken dumanı dağıttı ve yol tabelalarına baktı. Kasdan Vincennes Kapısı çıkışına yaklaşıyordu.</p>

  <p>— Buradan nereye gidiyoruz?</p>

  <p>— Soruşturmaya sıfırdan başlayacağız. Katedraldeki çocukları sorgulayacaksın teker teker. Bu işteki ustalığını göreceğiz, bakalım. Eğer çocuklardan biri katilse, yani senin düşündüğün gibi, bunu söylemekten sakın çekinme.</p>

  <p>— Bugün okul var, değil mi?</p>

  <p>— Evet. Her okula uğrayacağız. Liste çıkardım.</p>

  <p>— O zaman kravat takmakla iyi etmişim.</p>

  <p>— Evet. Dua edelim de Vernoux henüz ortaya çıkmamış olsun. Aksi takdirde her şey yatar.</p>
</body>
</html>
