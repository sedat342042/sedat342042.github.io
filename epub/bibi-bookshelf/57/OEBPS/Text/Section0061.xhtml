<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>56</h2>

  <p>İç avlu bomboştu.</p>

  <p>İki yüz metre uzunluğundaydı.</p>

  <p>Üç tarafı en az onar katlı apartmanlarla çevriliydi. Arkada, yüksek bir baca şatafatlı bir biçimde tütüyordu. Yukarıya, gökyüzüne doğru. Bu bulutlu geceden bağımsızmış gibi görünen, tasasız, soğuk ve kaygan bir duruluk arz eden mavi bir tuval. Ay ışığının altında, Yves Klein'in bir tablosunun yoğunluğuna sahip sonsuz bir ışık.</p>

  <p>Volokine birkaç adım attı, Glock'unu iki eliyle kavramıştı. Çocuklar burada değildi. Silahını boşluğa doğrultmuş Kasdan'a baktı. Ermeni, gecenin mavimsi beyazlığında, sanki küçük kristal parçalarıyla kaplıymış gibi parlıyordu. Rus, kendisinin de onun gibi göründüğünü anladı. Tuza bulanmış iki balık. Gözleri, sarkıtları andıran, yaşadıkları anın hareketsizliğinde asılı duran, siyah ve beyaz benekler. Bu tablodaki tek hareket, ağızlarından çıkan buhardı.</p>

  <p>Tek kelime konuşmuyorlardı, ama anlaşıyorlardı.</p>

  <p>Bütün polisler bu tür anlar için yaşardı.</p>

  <p>Ve onlar da, beş günden bu yana bu an için yaşamışlardı.</p>

  <p>İç avluda ilerlediler.</p>

  <p>Kollarını yana uzatmışlardı, silahlarının namlusu yere çevriliydi.</p>

  <p>Binaların cephesi karanlıktı. Işığı yanan tek pencere bile yoktu. Her yer sessizliğe gömülmüştü; uzaktaki bir fabrikadan gelen boğuk ve tekdüze gürültü vardı sadece. Beton ve çelik bir bedene hapsolmuş dev bir kalbin ritmi gibi.</p>

  <p>Gizlenme gereği duymadan yürümeye devam ediyorlardı.</p>

  <p>Siluetleri, binaların önündeki düz alanda bir skalpel hassaslığıyla beliriyordu. Gölgeleri adımlarıyla üst üste biniyordu.</p>

  <p>Kulak kabarttılar. Sopa tıngırtısı yok olmuştu. Sadece, sitelerin biraz ilerisindeki sanayi bölgesinden düzenli aralıklarla gelen ses gecede yankılanıyordu.</p>

  <p>Sonra, birden, bir gülme sesi.</p>

  <p>İki polis silahlarını sesin geldiği yöne doğrulttu.</p>

  <p>Ardından, başka yerden başka bir gülüş.</p>

  <p>Boğuk kikirdemeler.</p>

  <p>Ayak sesleri.</p>

  <p>İç avlunun dört bir köşesine dağılmış.</p>

  <p>Kasdan ve Volokine, silahlarıyla onları çevreleyen duvarları tarayarak ağır ağır ilerliyordu.</p>

  <p>Yeniden bir gülme sesi.</p>

  <p>Bir koşuşturma.</p>

  <p>— Oyun oynuyorlar, diye mırıldandı Volokine. Ağızdan buhar çıktı. Bizimle oynuyorlar.</p>

  <p>Açılıyorlar, birbirlerinden uzaklaşıyorlar, sonra her biri sağdaki ve soldaki bir binaya doğru yöneliyordu. Alaylı gülüşmeler duyuluyor, ama hemen kesiliyordu. Kapı sundurmalarının altında. Merdivenlerde. Kurtbağrı bitkilerinin yanında. Tam olarak yerlerini saptamak imkânsızdı.</p>

  <p>Birden, uçtaki parmaklığın altında bir şey parıldadı.</p>

  <p>Volokine gözlerini kıstı. Parlaklık kayboldu. Bir silahın kromajı diye düşündü. On metre ötede, sağda yeniden bir parıltı oldu. Ardından bir kez daha, iyice solda, otuz metre ileride.</p>

  <p>Rus, soran gözlerle Kasdan'a baktı; ne olduğunu anlamıyordu. Gözlerini fal taşı gibi açmış Ermeni de ondan farklı değildi. Bu parıltıların anlamı neydi? Bunun ıslık yerine ışıkla haberleşme olabileceğini düşündü. Bu flaşlar ses kadar etkiliydi.</p>

  <p>Yeni bir parıltı.</p>

  <p>Yeni bir harelenme.</p>

  <p>Önlerinde, ayın yansımasını alan ve bunu farklı bir biçimde geri yollayan sürekli hareket halinde aynalar vardı, en doğru izlenim buydu. Evet, bu aynalardan yansıyan ışık gözlerini kamaştırıyordu. Bulandırıyordu. Cıva saçıntısı gibi keskindi.</p>

  <p>Volokine durumu anlamıştı.</p>

  <p>Çocuklar, orada, karanlıktaydı.</p>

  <p>Simsiyah paltolar giymişlerdi, bedenleri görünmüyordu, ama maskeleri vardı. Metal maskeler... Ayrıca her biri, kabukları soyulmuş, açık renkli bir değnek taşıyordu. Hiç kuşkusuz, dikenleri temizlenmiş akasya seyal ağacından...</p>

  <p>Sol tarafta bir koşuşturma oldu. Volokine kendi çevresinde döndü. Uzaktan gülüşme sesleri geldi. Sağda bir parıltı oldu. Polis kafasını nereye çevireceğini bilemiyordu. Çocuklar bir kayboluyor bir ortaya çıkıyorlardı, merdivenlerin altında, kutbağrılarının arkasında.</p>

  <p>Soldaki binaya doğru üç adım attı. Omzunun üstünden, sağdaki apartmana doğru ilerleyen Kasdan'a baktı. İki adam birbirlerinden yüz metre kadar uzaklaşmışlardı. Volokine üstü çiy kaplı lükstrümler boyunca ilerledi.</p>

  <p>Sessizlik. Rüzgâr. Soğuk.</p>

  <p>Bir ayrıntı dikkatini çekti. Çalıların arkasından gelen, ancak zorlukla duyulabilen bir gürültü. Çocuklar fısıldaşıyordu. Yeni bir darbeye hazırlanıyorlardı. Volokine çiti takip etti, arasından görmeye çalıştı. Ay ışığında görüş mükemmeldi. Glock'unu doğrulttu, ama bir şey hiç aklından çıkmıyordu. Silahını kullanamazdı. Böyle bir hasma karşı silahını ateşleyemezdi.</p>

  <p>Savaş peşinen kaybedilmişti.</p>

  <p>Düşmanlarına karşı güçsüzdü.</p>

  <p>Gıcırdayan çakıllar. Donmuş toprak. Hâlâ kurtbağrıları boyunca ilerliyordu. Fısıltılar kesilmişti. Çit bitti. Volo sol tarafa sıçradı, bu çalı ile arkadaki çalı arasındaki dar alana yöneldi.</p>

  <p>Kimse yoktu.</p>

  <p>Parmaklarını silahının kabzasında dolaştırdı. Soğuğa rağmen, yüzü terden sırılsıklamdı. Kalbi yerinden fırlayacakmış gibi çarpıyordu. Sanki midesine inmişti.</p>

  <p>Yeniden yürümeye başladı. Yavaş. Gergin. Ve aynı zamanda da kararsız. Araya mesafe koyuyordu sanki. Bilinci bedeninden ayrılmış çevresinde tek başına dolanıyordu. Etrafına, boş, neredeyse dalgın gözlerle baktı. Bu andan, bu gerilimden, bu tehlikeden kaçıyordu...</p>

  <p>Sol tarafında bir sürtünme hissetti.</p>

  <p>Saniyenin yüzde biri kadar bir gecikmeyle tepki verdi; çocuk üstündeydi.</p>

  <p>Volokine durdu. Ya da daha doğrusu o anda zaman, mekân, evren durdu. Bir türlü kafasında canlandıramadığı şeyi gördü. Çocuğun maskesini. Parlak bir metalden dökülmüş, çekiçle biçim verilmişti. Yüzeyi tümseklerle, kabartılarla ve çukurlarla kaplıydı.</p>

  <p>Rus, saçma bir şekilde, çocukken okuduğu çizgi romanlardaki kahramanların kurt adamları öldürmek için gümüş mermi kullandığını hatırladı.</p>

  <p>Bu gece kurt adam oydu.</p>

  <p>Maskenin çizgileri onu etkilemişti.</p>

  <p>Birçok ifadeyi bir arada barındıran antika bir maskeydi. Sevinç. Gülümseme. Acı. Gözler için baklava biçiminde siyah delikleri vardı. Ağzın olduğu yerdeki delik çok daha büyüktü. Sanki takan kişinin ruh haline göre değişen bir yüz ifadesi. Antik tiyatroda, ister yüce ister evrensel her duygu sahnede sergilenirdi. Volokine "Sen çocuk tanrısın..." diye düşündü.</p>

  <p>O esnada, çocuk mırıldandı.</p>

  <p><i>— Gefangen.</i></p>

  <p>Bıçağını Volokine'in uyluğuna batırdı.</p>

  <p>Polis uludu. İç avlu ve gökyüzü ileri geri gidip gelmeye başladı. İki yüzey arasında sallanan, bacası ve binalarıyla iki ayna. Kendini toparlamaya çalıştı, ama dengesini bulamıyordu. Yarasına baktı, acı sanki ışık hızıyla tüm vücuduna yayılıyordu. Bıçağı sapını siperine kadar etine saplayan küçük eli gördü. Bir an aklından geçti: Ahşap saplı, siperli, XIX. yüzyıla ait bir bıçak, kötülük Amişi...</p>

  <p>Sonra hıçkırık tuttu, gerçekten de hem zemin hem de gökyüzü aynı şekilde dönüyordu. Çocuğun sol elini yakalamaya çalıştı, ama beceremedi.</p>

  <p>Dizlerinin üstüne düştü.</p>

  <p>Uzaktan, çok uzaktan, ona doğru koşan Kasdan'ın çığlığını duydu:</p>

  <p>— VOLO!</p>

  <p>Sonra, çok yakından, insanı allak bullak eden bir samimiyetle, maskenin gerisinden gelen gülüş sesini duydu. Zafer kazanmış birinin gülüşüydü bu. Çocuk bıçağın sapını hâlâ bırakmamıştı. İki eliyle, bütün gücüyle bastırdı ve bıçağı yaranın içinde kırdı. KLAK.</p>

  <p>Acı birkaç derece birden arttı. Volokine, ay ışığını yansıtan maskenin donuk ifadesine gözlerini dikti. Aklına, fakültedeyken aldığı "Yunan mitolojisinin kökenleri" adlı ders geldi. Dünyanın başlangıcını, yaratıcı tanrı Uranos'u, onun Yer'le Gaia'yla düğününü düşündü. Onun çocuklarını, yani Titanları ve babasının üreme organını kesen Kronos'u düşündü.</p>

  <p>— Çocuk Titanlar...</p>

  <p>Bağırmak istedi, ama dili ağzının içinde şişmişti.</p>

  <p>Olduğu yere yığıldı.</p>

  <p>Şakağı yere çarptı. Yattığı yerden her şeyi aşağıdan yukarıya doğru görüyordu: zemin, baca, ay ve Sig Sauer'ini ileri doğru doğrultmuş, ceketinin etekleriyle havayı döverek gelen Kasdan'ın kocaman, devasa gölgesi.</p>

  <p>Volokine "Hayır!" diye bağırmak istedi, ama patlayan silahın namlusundan çıkan beyaz alevi gördü. Sanki şimşek çakmış gibi gökyüzü aydınlandı. Sonra etraf yeniden karardı.</p>

  <p>Kasdan hedefini ıskalamıştı; çocuk tanrılar ölümsüzdü.</p>

  <p>Ermeni boşluğa ateş etmişti.</p>

  <p>Ve ikisi de sonsuz bir boşlukta ilerliyordu.</p>

  <p>Sonra boşluk üzerine çöktü ve Volo hiçliğe gömüldü.</p>
</body>
</html>
