<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>72</h2>

  <p>Kuşkonmaz soğuk mevsim bitkisidir.</p>

  <p>Her ne olursa olsun, bu çok özel çeşit, türünde tektir. Volokine anlamamıştı: "beyaz", "yıldızlı" veya "yeşil tomurcuklar". Buna 2006 kışının yumuşaklığı da eklendiğinde, aralık ayında boy atmaya başlıyordu.</p>

  <p>Tabii bazı koşullar altında.</p>

  <p>Önceki gün, işçi meslektaşları, açtıkları çukurlara gübre dökmüş ve çamaşır suyuyla kökleri dezenfekte etmişti. Şimdi artık, özel bir şemaya göre "köksaplar" dikilebilirdi. Karıklar birer metre arayla açılmalı ve 25-30 santimetre derinliğinde olmalıydı. Dikilen köksapların birbirlerine mesafesi ise 45 ile 50 santimetreydi. Önce bir kez daha gübre dökülmeli, sonra fidanlar, köksapları, karık boyunca ortalanarak dikilmeliydi. Ardından bir çapa yardımıyla üzerleri beş santimetre toprakla örtülmeliydi.</p>

  <p>Volokine iki saatten beri bu hareketleri yineleyip duruyordu, leş gibi kokan toprağa doğru eğilmiş, eldivenleri boka bulanmıştı. Sırtı tutulmuştu. Elleri kızarmıştı. Topal bacağı, kutup soğuğunda ocaktaki bir odun gibi yanıyordu.</p>

  <p>— Ara verebilir miyiz?</p>

  <p>Volokine doğruldu. Güçlü kuvvetli, genç bir Tunuslu'yla birlikte çalışıyordu. Genç adam –adı Abdel'di– ona bir sigara uzattı.</p>

  <p>— Sigara içmek serbest mi?</p>

  <p>— Kuralları siktir et.</p>

  <p>Her ikisinin üzerinde de Koloni'nin verdiği siyah çuval bezinden ceket ve pantolon, aynı renkte ayakkabılar ile beyzbol şapkası vardı. Sigarasını yakarken Rus şu meşhur Angelus tablosunu düşündü. Şimdi de aynı sahneydi. Karıkların arasında, altın sarısı bir ışık altında, ayakta duran iki herif. Ancak üzerlerindeki giysiler, Louisiana'nın en büyük hapishanesi Angola'daki mahkûmların giydiklerine benziyordu.</p>

  <p>Abdel sigarasından derin bir nefes çekti, sonra ellerine üfledi:</p>

  <p>— Asla "Eğer aralıkta kar yağarsa, ürün korunur" atasözünü unutma.</p>

  <p>— Bunun anlamı ne?</p>

  <p>Mağripli bir kahkaha attı:</p>

  <p>— Hiçbir fikrim yok. Ama her halükârda, bu yıl kar yok.</p>

  <p>— Nereden geliyorsun?</p>

  <p>— Vigan. Her yıl ekimde buraya gelirim. Ya sen?</p>

  <p>— Mellau. Yazları, orada burada ürün kaldırma işlerinde çalışıyorum. Sonra bağbozumlarında. Normalde, kışları Alpler'e giderdim. Kayak öğretmeni olarak. İlk kez çiftlikte kalıyorum. Ama buradaki koşullar çok zorlu.</p>

  <p>— Beni şaşırtıyorsun.</p>

  <p>Sessizce sigaralarını içtiler. Volokine çevresine bir göz gezdirdi. Tarlaların ilerisindeki manzara son derece kuraktı. Ağaçlar çok seyrekti ve yeşilimsi gri kayalar, tarlaların hemen bitimindeydi. Oraya, insanı boğan bir tür ebedi kuraklık hâkimdi. Orada insan Tanrı'yla baş başaydı. Ve şansıyla.</p>

  <p>Volokine, iş arkadaşının sorulara samimiyetle cevap verecek biri olduğunu düşünüyordu:</p>

  <p>— Burası nasıl bir yer? Yani ortam, demek istiyorum.</p>

  <p>— Ölümcül. Koloni'dekilerin hepsi son derece dindar. Zaten onları göremezsin. Bizden uzak dururlar. Bizler erdemsiz, pis insanlarız, anlıyor musun?</p>

  <p>— Hayır, anladığım söylenemez.</p>

  <p>— Ben de. Ama bizim çalıştığımız topraklar ile onların çalıştıkları yer –seralar– arasında bir uçurum olduğunu söyleyebilirim.</p>

  <p>— Oraya hiç gittin mi?</p>

  <p>— Hayır. Orası korunaklı bir bölge. Dikenli teller. Muhafızlar. Parmak iziyle açılan elektronik kilitler.</p>

  <p>— Orada kimler çalışıyor?</p>

  <p>— Çocuklar. Kibar bir iş. Parmaklarını bilinmeze doğru salladı. Özellikle küçük eller için tasarlanmış...</p>

  <p>— Çocukları, onları gördüğün oluyor mu?</p>

  <p>— Uzaktan. Diğer tarafta yaşıyorlar.</p>

  <p>— Hastaneye gitme bahanesiyle diğer tarafa geçilebilir mi?</p>

  <p>— Neyin peşindesin?</p>

  <p>Volokine soruyu duymazdan geldi:</p>

  <p>— Çocuklar hakkında ne biliyorsun?</p>

  <p>— Fazla bir şey bilmiyorum. Bazı söylentiler var. Seralarda çalışmadıklarında şarkı söylüyorlar. Şarkı söylemediklerinde ise dayak yiyorlar.</p>

  <p>— Ayrıntıları biliyor musun?</p>

  <p>— Hayır. Topluluğun tamamı duvarların ardında. Ama her neyse, iyi para ödüyorlar ve kurallara uyduğun sürece, işine gücüne baktığın sürece sorun yok. Sen...</p>

  <p>Abdal sigarasını yere attı ve üzerini toprakla örttü:</p>

  <p>— Kahretsin.</p>

  <p>Volokine de motorun gürültüsünü duydu. İzmaritini gömerek, ekip arkadaşını taklit etti. Patikadan sarsıla sarsıla bir kamyon geliyordu. Açık kasa modellerden biriydi. İşçiler kasada ayakta duruyordu., Kalkan tozlar, soğuk havaya rağmen güneş ışığında sahra görüntüsü oluşturuyordu.</p>

  <p>Rus, kamyondaki siluetleri hemen fark etti. Çocuklar. Ayakta ve hareketsiz. Yüzleri arkadan vuran ışıkla, mum beyazlığında görünüyordu. Üzerlerinde Bavyera kostümleri yoktu, siyah çuval bezinden elbiseler giymişlerdi. Mao yakalı beyaz gömlekleri ceketlerinin içinden seçiliyordu. Bu ayrıntı onların dini görüntülerini bir kat daha pekiştiriyordu. Lutherci küçük rahipler...</p>

  <p>Kamyon, önlerinden, yüz metre uzaktan geçti. Volokine'in gözüne bir ayrıntı çarptı. Kasanın her yeri ahşap kaplıydı. Şüphesiz bunun sebebi yolcuların mümkün olduğunca az modern malzemeye dokunmalarını sağlamaktı. Çocukların hepsinin kafasında siyah beyzbol şapkası vardı. Bu mesafeden, kasketleri Amişlerin taktığı şapkalara benziyordu. <i>Kötülük Amişleri.</i></p>

  <p>Kamyon toz bulutu içinde gözden kaybolurken Rus, titredi.</p>

  <p>Onlar için buradaydı.</p>

  <p>Onları kurtaracaktı.</p>
</body>
</html>
