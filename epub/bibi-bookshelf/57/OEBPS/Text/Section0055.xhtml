<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>50</h2>

  <p>Volokine doğru söylüyordu. Otuz saniye sonra general gözlerini açtı. Küçülmüş gözbebeklerinde güleç bir sakinlik vardı. Dudaklarında da bir gülümseme:</p>

  <p>— Ben iyiyim...</p>

  <p>Cümlesini, kendisine has bir kikirdemeyle bitirdi. Sonra gerçeği kavradı ve başucunda duran sırık gibi iki adamın farkına vardı.</p>

  <p>— Kimsiniz?</p>

  <p>— Noel Babalar, dedi Kasdan.</p>

  <p>— Hırsız mısınız?</p>

  <p>La Bruyère vakur biriydi. Ses tonuyla, başını tutuş biçimiyle ve tepeden bakan gözleriyle. Asker yeniden doğuyordu. Düşkün adam tarih olmuştu. Şiddetli bir öksürük havasını söndürdü. Sonra yeniden eski haline döndü.</p>

  <p>— Kimsiniz siz, Tanrı aşkına?</p>

  <p>Volokine ona doğru eğildi:</p>

  <p>— Polis, babalık. Sana birkaç soru soracağız ve sonra seni küçük paketlerinle Noel yemeği için baş başa bırakacağız. Tamam mı?</p>

  <p>— Neyle ilgili sorular?</p>

  <p>Sesi gitgide sertleşiyordu. General bütün hayatı boyunca ona buna emirler yağdırdığını hatırlamıştı anlaşılan.</p>

  <p>— Hans Werner Hartmann. Şili, 1973.</p>

  <p>Adam yaralarını gizlemek için, gayriihtiyari pijama ceketinin önünü kapattı. Yüzü kanamış, kabuk bağlamış yağlıboya bir portreyi andırıyordu.</p>

  <p>— Bu konu üzerinde konuşmaya gerek yok.</p>

  <p>— Hartmann hakkında mı?</p>

  <p>— Bu konu üzerinde konuşmaya gerek yok. Bedene saygısızlık onun acı kavramına aykırıdır.</p>

  <p>Kasdan sol tarafa yatağın ucuna oturdu. Volokine de onu taklit ederek sağ tarafa yerleşti. Hasta büyükbabanın başucunda iki adam.</p>

  <p>— Her şeye sıfırdan başlayalım, diye lafa girdi Kasdan. 1973. Pinochet iktidarı ele geçirdi. Fransa'yla ilişkisi neydi?</p>

  <p>— Neden konuşayım ki?</p>

  <p>— Yarın sabah narkotikçileri buraya yollamayalım diye.</p>

  <p>— Aleyhime hiçbir şey bulamazlar.</p>

  <p>Yatağın diğer tarafında oturan Volokine ona doğru eğildi:</p>

  <p>— Şu senin küçük rezervini tuvalete de dökebiliriz, tabii. Zulanı patlattım, pislik herif.</p>

  <p>Adam gırtlağını temizledi. Çok asil. Çok kahraman. Sonra birden gözleri korkuyla büyüdü.</p>

  <p>— Onları gördünüz mü?</p>

  <p>— Kimleri?</p>

  <p>— Los niños. Çocukları.</p>

  <p>— Nerede?</p>

  <p>— Duvarların içinde. Çocuklar duvarların içinde!</p>

  <p>İki ortak bakıştı.</p>

  <p>— 1973, dedi yeniden Kasdan. Bize Şili'yi anlatın ve çekip gidelim.</p>

  <p>İhtiyar yastıkların içine gömüldü. Yüzü, omuzları peş peşe birkaç evre geçirdi. Korku. Huzur. Haysiyet. Sesi yeniden belirginleşti. General dönmüştü.</p>

  <p>— Anlaşmalarımız vardı. Özel seminerler düzenliyorduk. Şili'ye verilen bir hizmet.</p>

  <p>— Sizden önce General Condeau-Marie'yle görüştük.</p>

  <p>— Bir alçak. Korkudan ödü patlıyordu. Sonunda kaçtı.</p>

  <p>— Oraya Condor Planı çerçevesinde gönderildiğinizi biliyoruz. Şili'de, Arjantin'de, Brezilya'da ve daha birçok ülkede subayları eğittiğinizi de. Bu eğitimler hakkında bize neler anlatabilirsiniz?</p>

  <p>La Bruyère kikirdedi:</p>

  <p>— O dönemde Güney Amerika'da tuhaf şeyler oluyordu. Bugün şer ekseninden söz ediliyor. Yeniden kikirdedi. Saçmalık! Şer ekseninin ne olduğunu iyi biliyorum. Siyasi bir kavga değildi, söz konusu olan. Her zaman olduğu gibi, söz konusu nihai çözümdü. Yalnız ve yalnız yıkıcı unsurların kökünü kazımak! Nerede olurlarsa olsunlar. Sadece onların değil, ailesinin ve yakın çevresinin de yok edilmesi gerekliydi. Yani hastalığın sirayet ettiği herkesin. Kızıl Kanser'in ürememesi için. Asla!</p>

  <p>— Sizin, bu seminerlerdeki göreviniz tam olarak neydi? diye sordu Kasdan.</p>

  <p>— Onlara disiplin, kontrol, etkililik öğretiyordum. Barbarca içgüdülerine gem vuruyordum. İşkence ölümle sonuçlanmamalıydı. Ve özellikle de asla coşkuya kapılınmamalıydı! Yeniden kikirdedi. Kan kanı davet eder. Bunu herkes bilir. Yani erkekler demek istiyorum. Gerçek erkekler. Cephede bulunmuş olanlar.</p>

  <p>— Bize meslektaşlarınızdan söz edin. Diğer eğitimcilerden.</p>

  <p>— Onları da denetim altında tutmak gerekiyordu! Acemi işkenceciler. Bir Kuzey Amerikalı vardı, sürekli napalmdan söz ediyordu. Yanık deri parçalarını makasla kesiyor ve mahkûmlara yediriyordu. Bir Paraguaylı, kadın mahkûmların ırzına geçmesi için köpeğini eğitmişti.</p>

  <p>— Bize Hartmann'ı anlatın.</p>

  <p>La Bruyère, iğrenç de olsa bir tadı olan bir şeyler çiğniyormuş gibi, ağzını hiç açmadan çenelerini oynattı. Sonra ziyaretçilerinden önce birini sonra ötekini süzdü. Gri kaşlarının altındaki parlak gözbebekleri ona zalim ve kurnaz bir hava veriyordu.</p>

  <p>— Onunla iki öğretmenden çok iki öğrenciydik. Ve aynı zamanda da, belli bir ölçüde, diğerlerinin arasında iki kobaydık.</p>

  <p>— Kobay mı?</p>

  <p>— Üzerinde çalıştığımız deneklerle aynı nitelikteydik, evet. Hartmann'a göre diğer askerler de bir deneyim yaşama fırsatına sahipti.</p>

  <p>— Nasıl bir deneyim?</p>

  <p>— Öğrenme. Acıya yapılan bir yolculuk.</p>

  <p>Kasdan suskunluğunu bozmadı. Devamı nasılsa gelecekti.</p>

  <p>— Her şeyden önce, tutuklular üstüne deneyeceğimiz çalışmaları bizzat gerçekleştirmemiz gerekiyordu. Hartmann bunu "pratik çalışma" olarak adlandırıyordu.</p>

  <p>— Siz mi işkence ediyordunuz?</p>

  <p>— Evet. Hartmann bizi bir hücreye koyuyordu. Tutukluyla yalnız. Onun üstünde "çalışmamız" gerekiyordu. Şu veya bu teknikle. Tuhaf olay cereyan ediyordu. Bir tür paylaşım. Acı tüm odayı dolduruyor, duvarlarda yankılanıyor, etimize işliyordu. Başımızı döndürüyor, sarhoş ediyordu. Tıpkı uyuşturucu gibi. Bize gereken acı dolu çığlıklar, kan, gözyaşıydı... Birçok kere eseri üstünde çalışan icracıyı durdurmak zorunda kaldı. Aksi takdirde mahkûm ölecekti.</p>

  <p>Kasdan, bir gezintiye çıktıklarının farkındaydı. İnsanoğlunun çılgınlığının derinliklerine. Minotauros'unun Hartmann olduğu bir labirente –acı ve zulüm labirenti– girmişlerdi. En başından beri bir karmaşanın içinde ilerliyorlardı ve elle tutulur hiçbir şeye ulaşamamışlardı.</p>

  <p>— Sonra, diye devam etti La Bruyère. İkinci evre geliyordu. Hartmann'a göre bir işkence uzmanı, kötü muameleleri kendi üzerinde de denemeliydi. Bu yeni bir fikir değildi. Daha önce de, Cezayir'de General Massu, Hidra'daki ofisinde bazı işkenceleri bizzat kendi üstünde uygulamıştı.</p>

  <p>— Böyle bir deneyime razı oldunuz mu?</p>

  <p>— Hiç tereddütsüz. Bizler askerdik. Korku söz konusu olamazdı.</p>

  <p>— Elektrik de aldınız mı?</p>

  <p>— Başlarda, çok az. Hartmann ne yaptığını biliyordu. Bize acıyı tattırmak istiyordu. Onun yarattığı baş dönmesini, sarhoşluğu.</p>

  <p>— Ne oldu?</p>

  <p>— Herkes için aynı şey değil tabii. Subayların çoğu, çok daha gelenekçi çalışmalara geri döndü. Bazıları ise bunun tutkunu oldu.</p>

  <p>— Sizin gibi mi?</p>

  <p>— Benim gibi, evet. Endorfin perisi beni çılgına çevirdi.</p>

  <p>Volokine söze karıştı. Gözlerini La Bruyère'den ayırmadan Kasdan'a hitap ediyordu:</p>

  <p>— Vücut acı duyduğunda, özel bir hormon, endorfin salgılar. Vücudu uyuşturan doğal bir analjezik. Bu fizyolojik refleks olumsuz duyumları sınırlandırır. Ama bu hormon bir tür mutluluğa, keyfe de neden olur. Bu değişkendir, tabii. Aksi takdirde, her işkence seansı bir zevk partisine dönüşür.</p>

  <p>General eğri işaretparmağını Volokine'e doğru uzattı:</p>

  <p>— Hartmann ne yaptığını biliyordu! Bizi yavaş yavaş artan acılara maruz bırakarak, mekanizmayı harekete geçiriyordu. Düzenli bir biçimde endorfin salgılanması bizi bağımlı kılıyordu. Acı çekiyorduk, ama bu acı başka bir duyum düzeyinde kendini gösteriyordu. Bir yoğunluk. Bir zevk...</p>

  <p>— Buna "altboşluk" deniyor, diye devam etti Rus.</p>

  <p>Korkuluk küçük kafasını salladı, hâlâ yastıkların içine gömülüydü.</p>

  <p>— Doğru.</p>

  <p>Kasdan şaşkındı. Zevk veren acı. Mastürbasyon yapar gibi kendini kesip biçen kaçık bir general. Volokine ise durumu sanki ondan daha iyi kavramış görünüyordu. Ama sabrı taşıyordu.</p>

  <p>Kravatını gevşeterek ayağa kalktı:</p>

  <p>— Sadomazolar bu tür aptalca açıklamalardan hoşlanır. Bana göre, çatlak sapkınlar güruhundan başka bir şey değilsiniz.</p>

  <p>La Bruyère küçük bir kahkaha attı. Bu davranışın gerisinde uyuşturucunun verdiği rahatlık vardı. Hiçbir şey generali kızdıramazdı.</p>

  <p>— Denemeliydiniz, diye kikirdedi. Belki de bu çelişik duyguları hissedebilirdiniz. Sıcak. Soğuk. Tamamen iç içe. Bana gelince, bundan çok çabuk zevk almıştım. Artık iyiyi kötüden ayırmıyordum. Önemli olan tek şey yoğunluktu!</p>

  <p>Volokine yatağın kenarını tuttu ve tükürür gibi konuştu:</p>

  <p>— Bu şekilde mi sadomazo olup çıktın?</p>

  <p>— Bu sözcüğü sevmiyorum.</p>

  <p>— Rezil herif. Ben...</p>

  <p>Rus, ihtiyarın gırtlağına sarılmak için hamle yaptı. Kasdan onu ceketinden yakaladı.</p>

  <p>— Sakin ol! La Bruyère'e baktı. Bu çalışmalar ne kadar sürdü?</p>

  <p>— Hiç bilmiyorum. Bana gelince, ben kendimi kaybetmiştim. Hartmann'ın esiri olmuştum, ama benden vazgeçmekte gecikmedi.</p>

  <p>— Neden?</p>

  <p>— Zevk yüzünden. Acı çekerken aldığım zevk nedeniyle. Alman'ın aradığı bu değildi. Hayır. Zevk onun felsefesine aykırıydı. Bu yüzden beni hep aşağıladı, hor gördü. Bu duyguyu çok seviyordum, anlıyor musunuz?</p>

  <p>— Hayır. Hiçbir şey anlamıyorum. Hartmann tam olarak ne arıyordu?</p>

  <p>— Bilen hiç olmadı. Sanıyorum hem ruhu hem de bedeni duygusuz kontrol altında tutmak istiyordu. Stoacı bir yaklaşımla acıya hâkim olmak. Peşinden koştuğu şey bir tür arınmaydı. Acı bir güç haline gelmeliydi. Bir enerji kaynağı. Yeniden doğmak için.</p>

  <p>— O seminerlerden sonra, Hartmann'ı tekrar gördünüz mü?</p>

  <p>— Asla. 1976'da Fransa'ya döndüm ve bir daha da Şili'ye gitmedim. Bakın bir kez daha tekrarlıyorum; onu ilgilendirmiyordum. Onun için rezil biriydim. Kötülükten zevk alıyordum. Kendimi yaralıyordum. Alman buna dayanamıyordu. Asla bir yara görmek istemezdi.</p>

  <p>— Neden?</p>

  <p>— Acı bir sırdı. Acı tinsel bir şeydi.</p>

  <p>— Bugün, Hartmann'ın öldüğünü mü düşünüyorsunuz?</p>

  <p>— Bundan eminim. Ama bunu ispatlayamam. Zaten bunun bir önemi de yok.</p>

  <p>— Neden?</p>

  <p>— Çünkü o bir anlayış biçimi. Bir ekol. Ve ekoller asla ölmez.</p>

  <p>Bunu daha önce de söylemişlerdi. Lafı başka yere getirdi:</p>

  <p>— Santiago'da bir başka Fransız subayı daha vardı. General Py.</p>

  <p>— Doğru.</p>

  <p>— Onunla bir daha karşılaştınız mı?</p>

  <p>— Asla.</p>

  <p>— Ne olduğunu biliyor musunuz?</p>

  <p>— Parlak bir kariyer. Ordunun onun gibi adamlara ihtiyacı var. Soğukkanlı bir sürüngen.</p>

  <p>— Onu nasıl bulabiliriz, biliyor musunuz?</p>

  <p>— Nerede olduğunu bilen yok. Orduda faaliyetini sürdürüyor sanırım. Py hep pis işler yaptı. Yargısız infaz. İşkence. Şantaj. Askeri forsunu hep karanlık işlerde kullandı. Zaten adını da birçok kere değiştirdi. Py adını almadan önce, ismi Forgeras'ydı.</p>

  <p>— Jean-Claude Forgeras mı?</p>

  <p>— Ta kendisi.</p>

  <p>Kasdan bu bilgiyi kafasının bir köşesine kaydetti. Çok tehlikeli bir bilgiydi. Kendi için. Ve şu anda.</p>

  <p>— Daha sonra hangi isimleri kullandığını biliyor musunuz?</p>

  <p>— Hayır. Onunla hiç karşılaşmadım. Etrafta dolanan bazı dedikodular vardı, hepsi bu.</p>

  <p>Ermeni bir kez daha lafı değiştirdi:</p>

  <p>— 1987'de, ki zaten çoktan emekli olmuştunuz, sizi Şilili "mültecilerin" transferini sağlamakla görevlendirdiler.</p>

  <p>— Bayağı bilgi toplamışsınız.</p>

  <p>— Neden siz?</p>

  <p>— Çünkü onları tanıyordum. Bu adamlar bizim seminerlere katılmıştı. Ar damarları çatlamış işkencecilerdi.</p>

  <p>— Neden Fransa'ya kabul edildiler?</p>

  <p>— O karanlık yıllar boyunca Fransa'nın karıştığı olayları anlatacak olsalar da umursayan yoktu. Zaten sığınma hakkı sıradan bir zenciye bile veriliyordu. Askerlere neden verilmesindi ki? Her şeye rağmen bu adamlar bir ülkeyi idare etmişlerdi.</p>

  <p>— Aralarında Wilhelm Goetz adında bir adam vardı.</p>

  <p>— Yine doğru. Hartmann'ın kişisel orkestrasının şefi.</p>

  <p>— Ayrıca üç adam daha vardı: Reinaldo Gutteriez. Thomas van Eck. Alfonso Arias. Şimdi neredeler?</p>

  <p>— Hiçbir fikrim yok.</p>

  <p>— Araştırdık. Sanki ortadan yok olmuşlar.</p>

  <p>— Bunda şaşılacak bir şey yok. Buraya, Fransa'da kaybolmak için geliyorlar.</p>

  <p>— Kimlik değiştirmiş olabilirler mi?</p>

  <p>— Her şey mümkün. Bu adamlar bizim davetlimiz. Saygın davetliler.</p>

  <p>— Size göre, Hartmann'la ilişkileri sürmüş olabilir mi?</p>

  <p>— Sanmıyorum. Geçmişe sünger çekmek istiyorlardı.</p>

  <p>— Goetz de mi?</p>

  <p>— Goetz kişiliksiz herifin tekiydi. Hartmann'ın köpeğiydi. Belki efendisini başından savamamış olabilir.</p>

  <p>Ermeni'nin aklına tonlarca soru geliyordu.</p>

  <p>— El Ogro size bir şey ifade ediyor mu?</p>

  <p>— Hayır.</p>

  <p>— O dönemde, Almanların insanları uyuşturmadan ameliyat ettiği bir hastaneden söz edildiğini duydunuz mu?</p>

  <p>— Hartmann'ın Asunción'daki çiftliğinde bir hastane vardı. Oraya hiç gitmedim. Ama orada tuhaf ameliyatlar yapılıyor olabilir...</p>

  <p>— Size göre, Hartmann grubuna ne oldu?</p>

  <p>— 80'li yılların sonuna doğru dağıldı. Kendi arazisi içinde kurduğu Koloni parçalandı. Çok fazla şikâyet, çok fazla bela vardı. Üstelik Alman da yaşlanıyordu.</p>

  <p>— Bize onun bir ekol yarattığını söylediniz, az önce.</p>

  <p>— O başka bir şey. Başka bir tarz. Bilmiyorum.</p>

  <p>— Buraya geldiğimizde, bize çocuklardan söz ettiniz. Kim bu çocuklar?</p>

  <p>— Bu konuda konuşmak istemiyorum.</p>

  <p>Birden general bugüne döndü.</p>

  <p>— Tüm bu soruların sebebi ne? Neden eski hikâyeleri eşeliyorsunuz?</p>

  <p>Volokine gelip yeniden yatağa oturdu, generale iyice yaklaştı:</p>

  <p>— Wilhelm Goetz dört gün önce öldürüldü.</p>

  <p>— Demek cezası ölüm oldu.</p>

  <p>— Paris'te kim bize Koloni'yi anlatabilir? Kim yandaşlarının nerede olduğunu bilebilir?</p>

  <p>— Size karşı kibar oldum, siz de bana karşı kibar olun...</p>

  <p>Volokine ayağa kalktı ve mırıldanarak odadan çıktı:</p>

  <p>— Hemen geliyorum.</p>

  <p>Kasdan enkazla yalnız kaldı. Huzursuzdu. Cehennemi andıran bu odada önemli bilgiler elde etmişlerdi, ama onları nasıl birleştireceğini ve seri cinayetlerle nasıl bağlantı kuracağını hâlâ bilmiyordu. Tek bir gerçek vardı. Hartmann'ın hayaleti yaklaşıyordu.</p>

  <p>Volokine yeniden kapıda belirdi. Metal kutuları aldı. İhtiyarın önüne koydu. Sonra üstüne de küçük paketlerden birini bıraktı.</p>

  <p>— Al, babalık. Umarım kendine iğne vuracak kadar iyisindir. Kıçına veya başka bir yerine, artık sana kalmış.</p>

  <p>La Bruyère küçük paketi ve kutuları kavradı ve sanki bir bebek gibi göğsüne bastırdı.</p>

  <p>Rus yatağın tam karşısına dikildi.</p>

  <p>— Paris'te kim bize Asunciòn'dan bahsedebilir?</p>

  <p>General, gırtlağına düşkün biri gibi diliyle dudaklarını yaladı. Kösnül bir arzuyla dakikaların geçmesini, yeni iğne vaktinin gelmesini bekliyordu.</p>

  <p>— Bir adam var... Adı Milosz. Hartmann'ın eski "çocuklarından" biri. Oradan kurtulabilmiş ender kişilerden. 80'li yıllarda Paris'e geldi.</p>

  <p>— Onu nerede bulabiliriz? diye sordu Kasdan.</p>

  <p>— Çok basit. Dükkânı var.</p>

  <p>— Esnaf mı?</p>

  <p>— Evet, evet. Ama çok özel bir besin maddesi satıyor...</p>

  <p>— Ne?</p>

  <p>— Acı. Paris'te bir mekânı var. Dokuz Kayışlı Kamçı.</p>

  <p>— Orayı biliyorum, dedi Volokine. Bir sadomazo kulübü.</p>

  <p>İhtiyar artık onlara bakmıyordu. Çoktan metal kutuyu açmıştı. Yamru yumru parmaklarıyla şırıngayı, kaşığı, kauçuk hortumu tutuyordu. Gözleri hazinesinin üstündeydi, bir sırtlan gibi sırıttı:</p>

  <p>— Milosz, sadece çok iyi bildiği şeyi, acıyı pazarlıyor. Bir gerçeği anlamanız gerekiyor. Hartmann bir hastalıktır. Amansız bir hastalık. Ona bir kez yakalandınız mı, sonunuz ölüm olur!</p>
</body>
</html>
