<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>28</h2>

  <p>Kasdan yarım saatten beri Notre-Dame-de-Lorette'in önünde bekliyordu. Kilisenin hemen yakınındaki yola, hafifçe kaldırıma çıkarak zorlukla park etmişti. İlk mesajı Rus'a geldiğini haber vermek için atmıştı. Cevap yoktu. İkinci mesajı ise kilisenin önünde beklediğini bildirmek için. Ama hâlâ cevap yoktu.</p>

  <p>Tam yeni bir çağrı atmaya hazırlanıyordu ki Volokine aniden ortaya çıktı. Asker ceketi ve çantasıyla başka bir dünya yaratmak isteyen bir militanı andırıyordu.</p>

  <p>Kaçık herif basamakları dörder dörder indi. Gelip tam karşısına dikildiğinde Kasdan patladı:</p>

  <p>— Hiç telefonuna bakmaz mısın, sen?</p>

  <p>— Üzgünüm, babalık. Sadece mesajlarıma baktım az önce.</p>

  <p>— Ne haber?</p>

  <p>— Beklediğim gibi değil.</p>

  <p>— Ne bakımdan?</p>

  <p>— Sylvain François aradığımız şüpheli değil. Zaten 40 veya 42 numara ayakkabı giyiyor.</p>

  <p>— Yani?</p>

  <p>Volokine durumu özetledi. Goetz'ün korkusu. El Ogro. Seslerinden dolayı çocukları kaçıran şu canavar iddiası. Kasdan bu yeni bilgiler ile cinayetler arasında bağlantı kuramıyordu.</p>

  <p>— Bu aptallıklar da, neyin nesi?</p>

  <p>Volokine vazgeçemediği esrarlı sigarasını çıkardı. Kasdan homurdandı.</p>

  <p>— Biraz olsun sabredemiyorsun, değil mi?</p>

  <p>— Bugün için bu kadar sabır yeterli. Arabayı sürün. Etraf aynasız kaynıyor.</p>

  <p>Kasdan motoru çalıştırıp hareket etti. Araba sürmek sinirlerine iyi geliyordu ve buna çok ihtiyacı vardı.</p>

  <p>— Ya siz? diye sordu Volokine, gözlerini sarmakta olduğu esrarlı sigaradan ayırmadan.</p>

  <p>— Kendilerini dünya üzerindeki tek kriminolog sanan iki rahiple tanıştım.</p>

  <p>— Ne söylediler?</p>

  <p>— Aptalca teoriler, ama kafa bulandırıcı şeyler.</p>

  <p>— Nasıl?</p>

  <p>Kasdan cevap vermedi. Cadet metro istasyonuna kadar Châteaudun Sokağı'nı tırmandı, sonra sağa, Saulnier Sokağı'nı döndü. Bir amacı vardı. Provence Sokağı'na ters yönden girdi, sanki tepe lambası ve geçerli bir polis kimliği varmış gibi birkaç yüz metre ilerledi. Sonunda, Faubourg-Montmartre Sokağı'na çıktı, tıkış tıkış insan doluydu ve Folies Bergère'in önünde durdu.</p>

  <p>— Neden burası? diye sordu Volo, bir Mısır piramidi güzelliğindeki esrarlı sigarasını perdahlarken.</p>

  <p>— Kalabalık. Bundan daha iyi gizlenecek yer olmaz.</p>

  <p>Rus, sigarasını yakarken kafasıyla onayladı. Koku arabanın içine yayıldı. Aslında Kasdan'ın buraya gelme sebebi başkaydı. 60'lı yılların sonunda, Folies Bergère'de çalışan bir dansçıya âşık olmuştu. O kadını hiçbir zaman unutamamıştı. Onu hep siyah beyaz boyalı polis arabasında bekliyordu. Gösteriden sonra kadın gelip yolcu koltuğuna oturuyordu, göğüsleri küçük pullarla kaplı olurdu. Ve daima bir kararsızlık içindeydi. Evliydi. Ne polisleri ne de züğürt herifleri seviyordu.</p>

  <p>Kasdan sessizce gülümsedi. Anıları arasında sakin bir yolculuk yapıyordu. O yaşlarda Paris'in her mahallesinde bir anısı vardı.</p>

  <p>— Kahretsin, diye sırıttı Volo. Esrarı ben çekiyorum, ama bulutlar üstünde siz dolaşıyorsunuz.</p>

  <p>Ermeni anılarından silkinip kendine geldi. Arabanın içini dumandan oluşan kalın bir sis tabakası kaplamıştı. Beş santimetre ötesini bile görmek imkânsızdı.</p>

  <p>— Camını açabilir misin?</p>

  <p>— Sorun değil, dedi Rus camı açarken. Artık şu teorilerden bahsetseniz?</p>

  <p>Kasdan, dışarıdan gelen kalabalığın uğultusunu bastırabilmek için sesini yükseltti:</p>

  <p>— İki rahip farklı bir olguya dikkat çekti. Olması gerekli bir zımbırtıya.</p>

  <p>— Ne olgusu?</p>

  <p>— Sebep eksikliği. Goetz'ü öldürmek için en ufak bir neden yok. Senin şu oğlancılık hikâyelerinin izini sürdük, ama en ufak bir ipucu bile bulamadık.</p>

  <p>— Ya siyasi yön?</p>

  <p>— Sadece varsayımlar, başka bir şey yok. Eski generallerin, kendilerini tedirgin eden bazı tanıkları ortadan kaldırdıklarını kabul edelim, ama bunun da bir sınırı olmalı, değil mi, bu kadar karmaşık bir yöntem izlemeleri için hiçbir neden yok. Dil kesmeler, duvara yazılan yazılar, tüm bunlar.</p>

  <p>— Yani?</p>

  <p>— Rahipler bana bir seri katilden bahsetti. Öldürme zevkini tatmaktan başka bir amacı olmayan bir katil.</p>

  <p>Volokine ayaklarını torpido gözüne dayadı:</p>

  <p>— Kasdan, birçok katil olduğunu biliyoruz. Bunların çocuk olduğunu da.</p>

  <p>— Freud'un ne dediğini biliyor musun? "Hepimiz küçük çocuklara ve büyük katillere hayranlık duyarız." Bizim "küçük çocuklarımız" "büyük katiller" de olabilir. Ve tüm bunlar, <i>aynı anda</i> da olabilir.</p>

  <p>— Daha dün, bir çocuğun bu tür bir şiddet uygulayabileceği düşüncesini kabul etmiyordunuz.</p>

  <p>— Duruma uyarlanma yetisi. Bir polis için son derece gerekli bir yeti. Şu iki rahibin söyledikleri beni pirelendirdi. Cinayetler belirli bir ritüel izliyor. Sürekli gelişen bir ritüel. Goetz için kulakzarı ve acı. Fazladan bazı canavarlıklarla aynı şey Naseer için de geçerli. Tunus gülümsemesi. Kesilmiş dil. Kanlı yazı. Katil veya katiller bizimle konuşuyor. Verdikleri mesajlar sürekli değişiyor.</p>

  <p>Volokine ağız dolusu dumanı dışarı verdi:</p>

  <p>— Devam edin.</p>

  <p>— Goetz'ün çalıştırdığı dört koronun birinde, dıştan bakıldığında diğer çocuklara benzeyen, ama gerçekte onlardan tamamen farklı olan iki veya üç çocuk var. Saatli bombalar. Bir sinyal onların içindeki cinayet işleme dürtüsünü harekete geçirebilir. Goetz'deki bir şeyler bu çocukları katile dönüştürdü. Bu "bir şeyler" çok önemli, çünkü bizi Goetz'ü yeniden değerlendirmeye, biraz daha ayrıntılı olarak araştırmaya zorluyor, ta ki çocukları harekete geçiren Goetz'ün gizemini bulana kadar. Şilili kendi kişiliğinin, mesleğinin, davranışlarının ardına gizleniyor, bir işaret, bir ayrıntı çocuklardaki cinayet dürtüsünü harekete geçirdi. Bu işareti bulduğumuzda, aradığımız şeye çok yaklaşmış olacağız.</p>

  <p>— Ya Naseer?</p>

  <p>— Belki o da aynı işareti taşıyor. Veya henüz bilmediğimiz bir sebep yüzünden Mauritiuslu bir cinayete kurban gitti. Ya da gördüğü, tanık olduğu bir şey yüzünden öldürüldü. Ama şu an katiller kendi yollarında ilerliyorlar. Makine harekete geçti bir kere.</p>

  <p>— Bu işaret, yapılmaması gereken bir hata, utanılacak bir hareket olabilir, değil mi? Bu durumda, benim ilk teorime geri dönüyoruz; intikam.</p>

  <p>— Ama şu iki gün içinde, henüz Goetz'ün hata yaptığına dair en ufak bir kanıt bulamadık.</p>

  <p>— Haklısınız. Başka bir fikriniz var mı?</p>

  <p>— Müziği düşünüyorum.</p>

  <p>— Müzik mi?</p>

  <p>— Goetz öldürüldüğünde, org çalıyormuş. Belki de çocuklardaki öldürme dürtüsünü harekete geçiren özel bir melodidir.</p>

  <p>— Bugün bir şey içmediğinize emin misiniz?</p>

  <p>Kasdan ortağına doğru döndü. Sesini yükseltti. Ellerini iki yana açtı:</p>

  <p>— Saat 16:00. Çocuklar Saint-Jean-Baptiste Katedrali'nin arkasındaki avluda oynuyor. Birden orgdan yükselen notalar hafif hafif yankılanmaya başlıyor. O gürültü patırtı içinde bizim çocuklar melodiyi duyuyor. Kilisenin içine giden kemerli yoldan ilerliyorlar... Aralık kapıyı itiyorlar... Sahına giriyorlar ve balkona çıkan basamakları tırmanıyorlar... Müzik onları ipnotize ediyor, onları büyülüyor...</p>

  <p>— Bu durumda Saint-Jean-Baptise korosunun üyeleriyle yeniden konuşmamız gerekiyor, değil mi?</p>

  <p>— Bilmiyorum.</p>

  <p>—Peki, şu melodi: özel bir parça olduğunu mu düşünüyorsunuz?</p>

  <p>— Gregorio Allegri'nin <i>Mezmurlar'</i>ı.</p>

  <p>— Ama o tamamen vokal bir eser.</p>

  <p>— Orgla da yorumlanabilir.</p>

  <p>— Neden Goetz onu çalmış olsun ki, hem de tam o gün?</p>

  <p>— Açıklaması yok. Ama <i>Mezmurlar'</i>ın bu olayda önemli bir rolü olduğuna eminim. Bırak da devam edeyim. Melodi devam ediyor. Meşhur notalar gitgide yükseliyor. Şüphesiz sen de biliyorsun...</p>

  <p>— Yazılı müzik eserlerinin tümünde en tiz nota "do"dur. Ancak bir çocuk veya bir "kastrato" tarafından yorumlanabilir.</p>

  <p>— Ok. Bu notalar çocukların kafasına giriyor. Onlara bir şeyler hatırlatıyor. Onların kişiliklerini değiştiriyor. Bu melodiyi durdurmaları gerekiyor. Ve onu çalan kişiyi de öldürmeleri. Evet. Müziğin bu hikâyede önemli bir anahtar olduğundan eminim.</p>

  <p>Rus, esrarlı sigarasından bir fırt daha çekti:</p>

  <p>— Tamam, dostum... Asla uyuşturucuya el sürmeyin, bu çok tehlikeli olabilir...</p>

  <p>Kasdan konuşmasını sürdürdü:</p>

  <p>— Bu ilk cinayet bir başlama vuruşuydu. Onu izleyen veya izleyecek olan cinayetler için. Bana göre Naseer'in öldürülmesi katillerin yaratılışını, mizacını ortaya çıkarıyor. Bıçak kesikleri. Yazılar. Bir ritüel var. Bir intikam da söz konusu olabilir. Özellikle de bir isteği tatmin. Bu sadistçe bir cinayet. Katiller öldürmekten büyük bir zevk alıyor. Öldürmek için acele etmiyorlar. Öncelikle kurbanın kanına ve etine doymak istiyorlar. Kurban etme törenini bitirdiklerinde, kendilerini tatmin olmuş ve mutlu hissediyorlar. Ve her şey bittikten sonra Tanrı'ya yazıyorlar... Onlar...</p>

  <p>Çalan telefonla cümlesi yarım kaldı. Hemen cevap verdi:</p>

  <p>— Evet?</p>

  <p>— Benim, Vernoux. Neredesiniz?</p>

  <p>— Faubourg Montmartre.</p>

  <p>— Buraya, Saint Augustin Kilisesi'ne gelin, Sekizinci Bölge. Acele edin.</p>

  <p>— Neden?</p>

  <p>— Başka bir tane daha var.</p>

  <p>— Ne?</p>

  <p>— Başka bir cinayet, kahrolası! Herkes burada.</p>
</body>
</html>
