<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hagakure</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11"><span class="ideitalik">Dokuzuncu Bölüm</span></h1>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Şoun Şimomura kalede görev yaparken, Efendi Naoşige, “Katsuşige’nin yaşına göre bu kadar yetenekli ve güçlü olması ne harika! Adamlarımla da güreş tutuyor, kendinden yaşça büyük insanları bile yeniyor.” demiş. Şoun bunu duyduğunda, “Ben yaşlı bir adamım. Önce oturarak güreş tutalım.” diyerek Katsuşige’yi yanına çağırmış. Efendi Katsuşige’yi kendine çekerek, canını acıtacak kadar hızla savurmuş. Sonra da, “Henüz kemiklerin bile tam olmamış. Gücünle övünecek olursan, insanların önünde utanacağın durumlar olabilir. Göründüğünden daha zayıfsın.” demiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Yobeei Matsuda’nın kavgası.</p>

  <p class="normal">Cinku İşii, Yobeei Matsuda ile samimi arkadaş olduğu dönemde, Nozoe Cinbeei ile aralarında bir husumet oluşmuş. Yobeei, Cinku’ya, “Gel şu işi bitirmeye gidelim.” demiş, birlikte yola düşmüşler. Kihara’da bir dağ keşişinin evine gelmişler. Oraya geçmek için tek yol olan köprüyü yıkmışlar, husumetin nedenini konuşmuşlar, iyice tartıştıklarında bunun hiçbir nedeni olmadığını anlayıp, “Eh, artık adamı öldürmeye bir neden yok, geri dönelim.” demişler. Ancak, geri dönecekleri tek yol olan köprü artık kalmadığı için, “Artık bu hendekten geçemeyiz, ne yapacağız?” dediklerinde, ikisinin kendisine saldıracağını öğrenip de kontrol etmeye gelen adamın gizlice yaklaştığını görmüşler. “Artık kaçınamayız. Sonra adımız kötüye çıkar, öldürelim.” diye fikir birliğine varmışlar. Bir süre çarpışmışlar. Yobeei ağır bir yara almış, iki tarlanın arasına yuvarlanmış. Cinbeei de derin bir yara almış, sıçrayan kanlar gözüne dolmuş, göremediğinden Yobeei’i bulamamış. Ararken, Yobeei yattığı yerden Cinbeei’i çekip yanına indirmiş ve son darbeyi vurmuş. Son darbeyi indirmeye çalıştığında, kollarında güç kalmadığı için, kılıcı bacaklarının arasına kıstırarak saplamış. O sırada arkadaşları gelerek Yobeei’i alıp geri götürmüşler, yaralarını temizlemişler. Daha sonra Yobeei’e <span class="ideitalik">seppuku</span> yapması emredilmiş. O zaman dostu Cinku’yu çağırmış, son bir veda içkisi içmişler.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kannosuke Okubo’nun hasımlarını öldürmesi.</p>

  <p class="normal">Şiodalı Touemon Okubo, Tadazumi Nabeşima’nın vekili olarak bir meyhane işletiyordu. Kai Beyi Nabeşima’nın oğlu Efendi Okura sakatlığı yüzünden aileden el çekmiş, Mino denen bir yerde yaşıyordu. Sumocuları himayesine almıştı, kabadayılarla dostluk ediyordu. Bu adamlar sık sık yakın köylere gelip tacizlerde bulunuyorlardı. Bir seferinde Touemon’un yerine gelerek, içki içip olmayacak şeyler söyleyince, Touemon adamlarla dalaştı, ucu baltalı kargısıyla karşılarına çıktı ama, adamlar iki kişi olduklarından Touemon yenik düştü, öldürüldü. Oğlu Kannosuke on beş yaşındaydı ve Cozaici Tapınağı’nda öğrenimine devam ediyordu. Olayı duyunca, koşup gelerek, üç karışlık bir kısa kılıçla o iki koca adamın işini kısa sürede bitiriverdi. Kannosuke on üç yerinden yaralandığı halde iyileşti. Daha sonra Doko adını aldı. Özel masaj teknikleri geliştirdiği söyleniyor.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Furukiçizaemon Tokunaga’nın yaşlılığındaki yakınmaları.</p>

  <p class="normal">Furukiçizaemon, “Şimdi bir çarpışma çıkacak olsa, o kadar yaşlıyım ki, elimden hiçbir şey gelmez. Ancak, doğrudan düşmanın arasına dalıp ölmek isterim. Yatakta ölecek olmam çok yazık.” diye yakınır dururmuş. Başkeşiş Gyocaku bunu genç bir çömezken duymuş. Gyocaku’nun hocası Başkeşiş Yomon, Furukiçizaemon’un en küçük çocuğudur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kinzaemon Katadae’nin vahşi kaplanla mücadelesi.</p>

  <p class="normal">Kore Seferi sırasında, savaşçılar kaplan avına çıkmışlar. Karşılarına çıkan bir vahşi kaplan, bir kayanın arkasına saklanmış gürlüyormuş, yanına yaklaşabilen çıkmamış. Kinzaemon, kılıcını vücuduna yakın tutarak, on binlerce adam arasından tek başına çıkıp, kaplanın üzerine koşmuş. Kaplanla boğuşmaya başlamış, kılıcını hayvanın boynuna saplayıp, kafasını keserken, kaplan çırpınarak pençelerini Kinzaemon’un kafasına iki üç kez geçirmiş. Savaşçılar ona hayran kalmışlar. Aradan bir süre geçince, Efendi Kiyomasa Kato, “Şuna bakın!” demiş, kaplanın on parmağı da kan içindeymiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Heizaemon Nabeşima’nın adamı Cibuzaemon Takase olayı.</p>

  <p class="normal">Kyuma Sagara, ailenin baş danışmanlığına getirildiğinde, Efendi Heizaemon’a, “Efendimiz sürekli bana lütufta bulundu, mevkiim hızla yükseldi ama, işe yarayacak bir adamımın olmaması eksikliğim. Hizmetkârınız Cibuzaemon’u bana vermenizi diliyorum.” demiş ve Heizaemon da bunu kabul ederek, “Adamımın beğeninizi kazanmış olması memnuniyet verici. Dileğinizi yerine getireceğim.” diye yanıtlamış. Ancak, Cibuzaemon’a bunu ilettiğinde, “Yanıtımı doğrudan Efendi Kyuma’ya vereceğim.” demiş. Cibuzaemon, Kyuma’nın yanına giderek, “Benim için düşünceleriniz memnuniyet verici, minnettarım. Ancak, bir hizmetkâr efendisini değiştirmez. Siz büyük bir adam olduğunuz için, ömür boyu rahat yaşarım ama, bu rahatlık acı verici olur. Heizaemon’un mevkii düşük ve sıkıntıda olduğundan, bizler pirinç lapası yiyerek yaşıyoruz, ama mutluyuz. Kararınızı lütfen bir kez daha düşününüz.” demiş. Kyuma bu sözler karşısında çok duygulanmış.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Falancanın karısıyla zina yapan adamı öldürmesi.</p>

  <p class="normal">Falanca kişi, gittiği bir yerden gece geç vakitte eve döndüğünde, bir adamın karısıyla zina halinde olduğunu gördü ve adamı öldürdü. Sonra duvarlardan birini delerek, yerine pirinç sepeti koydu ve görevlilere hırsızlık için girdi diye adamı öldürdüğünü söyledi. İncelemede, görevliler adamı suçlayacak bir şey bulamadılar ve sorun çıkmadı. Bir süre sonra karısını boşayarak, sorunu tamamen kapattı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Falancanın karısını öldürmesi.</p>

  <p class="normal">Falanca kişi, bir yerden döndüğünde, karısıyla bir adamının zina halinde olduğunu gördü. Oturma odasına girdiğinde, adamı mutfağa kaçtı. Bunun üzerine adam yatak odasına girerek karısını öldürdü ve hizmetçi kadını çağırarak, “Bu durum çocukların utanç taşımasına neden olacağından, hastalıktan öldüğünü söyleyeceğiz. Eğer güçlük çıkaracak olursan, seni de öldürürüm.” deyince, hizmetçi kadın, “Canımı bağışlarsanız, hiçbir şey bilmiyormuş gibi yaparım.” diye yanıtladı. Odayı toparlayarak, cesede gecelik giydirdi. Sonra da doktora bir adamını iki, üç kez göndererek acil bir durum olduğunu ve son seferinde de kadının dayanamadığını, gelmesine gerek kalmadığını söylettirdi. Sonra da karısının amcasını çağırarak durumu anlattı. Adam da ikna olunca, neticede kadının hastalıktan öldüğünü söylediler, başkaları gerçek durumu öğrenemedi. Sonraki günlerde, zina yapan adamını azletti. Olay Edo’da olmuştu.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Cin’uemon Nakano’nun Kore’de Efendi Naoşige’ye söyledikleri.</p>

  <p class="normal">Üçüncü Keiço yılının<sup class="calibre4"><a href="../Text/hagakure_split_016.html#footnote-100-36" id="footnote-100-36-backlink">[36]</a></sup> başında, Ulsan’da Çinliler on binlerce kişiden oluşan birlikleriyle göründüğünde Japon birlikleri şaşkınlıktan küçük dillerini yutacak gibi olmuş ve ümitsizliğe kapılmışlar. Efendi Naoşige, “Amma da çok insan var, kaç yüz bin kişiler acaba?” deyince, Cin’uemon, “Japonya’da sayısı bilinmeyen şeyler, ‘üç yaşındaki bir dananın tüylerinin sayısı kadar’ diye söylenir. Yani bunlar da üç yaşındaki dananın tüyleri kadar işte.” demiş. Bunun üzerine herkes gülerek, kendilerini toparlamış. Bu olayı, Efendi Katsuşige, Matabeei Nakano’ya Şiroişi’de ava çıktığı bir zaman anlatmış, “Bu lafı baban Cin’uemon’dan başka kimse edemezdi.” demiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Cin’uemon Nakano’nun öğüdü.</p>

  <p class="normal">Her zaman, “Efendinin şefkatli davranmasına karşılık olarak yerine getirilen görev, hizmet değildir. Efendinin merhametsiz ve mantıksız davrandığı zamanlarda yapılan görev hizmettir. Bunu iyi anlamak gerekir.” derdi.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Cin’uemon Yamamoto’nun son günleri.</p>

  <p class="normal">Cin’uemon seksen yaşında hastalandığında inleyecek gibi olunca, “İnlediğinde, rahatlarsın. Haydi inle.” dendiğinde, “Öyle bir şey yok. Cin’uemon Yamamoto adını herkes biliyor ve ömür boyu sözlerim dinlendi. En sonunda inleme sesimi insanlara dinletmek istemem.” diyerek inlememiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Monbeei Mori’nin oğlunun adam öldürmesi.</p>

  <p class="normal">Mori’nin varis oğlu bir kavgaya karışıp eve yaralı dönmüştü. “Karşındakine ne oldu?” diye sormuş. Oğlu, “Kesip attım.” diye yanıtlamış. “Sonunu getirecek darbeyi indirdin mi?” dediğinde, “Son darbeyi de iyice indirdim.” demiş. Monbeei, “Eğer işin sonunu iyi getirdiysen, pişman olunacak bir şey yok. Şimdi kaçacak olursan, sonunda yine <span class="ideitalik">seppuku</span> yapmak zorunda kalırsın. Şimdi sakinleş ve <span class="ideitalik">seppuku</span> yap. Başkasının eliyle ölmektense, babanın eliyle öl.” demiş ve oğlu <span class="ideitalik">seppuku</span> yaparken, tamamlama görevini yerine getirmiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Genzaemon Aiura’nın yerine getirdiği serbest çarpışma usulü infaz.</p>

  <p class="normal">Genzaemon’la aynı bölükten bir adam suç işlemişti. Ailenin yaşlı danışmanı, içinde bu adamın cezasını infaz etmesini bildiren karar kağıdını, adamın kendisine vererek, Genzaemon’a göndermiş. Genzaemon kağıdı açıp okuduktan sonra, “Seni öldürmemi emrediyorlar. Bunu doğudaki bentte yapacağım. Sürekli kılıç kullanıyorsun. Bu da ondan başka bir şey değil. Elinden geleni ardına koyma.” deyince, adam, “Tamam.” diye yanıtlamış. Genzaemon sadece o adamı yanına alarak evden ayrılmış. Toma Hendeği boyunca yürürlerken, Genzaemon’un adamlarından, hendeğin öbür tarafındaki biri, “Dikkat!” diye haykırınca, Genzaemon arkasına dönmüş, adam kılıcını çekmiş üzerine doğru geliyormuş. Biraz geri çekilerek adamı durdurmuş ve kılıcını çekerek adamı öldürmüş, evine dönmüş. O sırada üzerinde olan giysileri bir sandığa koyarak kapatmış ve ömrü boyunca hiç açmamış. Ölümünden sonra sandığı açıp baktıklarında, kol ağzı boyunca bir kesik olduğunu görmüşler. Bu öyküyü oğlu anlatmıştı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Doko Okubo’nun çiçekler hakkında söyledikleri.</p>

  <p class="normal">“Dünyanın sonu yaklaştığında hiçbir sanat ustasının kalmayacağını söyler herkes. Ben bunu anlayamıyorum. Şakayık, açelya, kamelya gibi çiçekler, dünyanın sonu yaklaştığında çok daha güzel çiçekler açacaktır. O yüzden herkesin moda olan lafları dillerine doladıklarını düşünüyorum. Günümüzde de ustalar hakkında konuşacak olursak, birçok sanatta ustalar olduğunu görürsünüz. Dünyanın sonu yaklaştı diye insanları hakir görüp, çaba göstermemek olmayacak bir şey. Bunun cezası da yok.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Magoroku Fukahori’yi bir adamının yaralaması olayı.</p>

  <p class="normal">Magoroku henüz efendinin ikinci oğlu olarak aynı evde yaşarken, Fukahori’de avdaymış. Adamlarından biri çalıların arasında onu bir domuz sanarak tüfeğini ateşleyince, Magoroku dizinden yaralanarak çok yüksek bir yerden düşmüş. O an, adam panik halinde karnını açmış ve <span class="ideitalik">seppuku</span> yapmak üzereymiş. Bunu gören Magoroku, “Karnını sonra deşersin. Kendimi iyi hissetmiyorum, bana bir su getir.” demiş. Uşak koşup su bulmuş ve Magoroku’ya içirmiş, kendisi de sakinleşmiş. Sonra adamın tekrar <span class="ideitalik">seppuku</span> yapmaya kalkışması üzerine, Magoroku adamı zorla durdurmuş ve başına bir nöbetçi dikerek, babası Kanzaemon’a gidip adamı affetmesini istemiş. Kanzaemon adama, “İstemeyerek yaptığın bir hata. Hiç sorun değil. Çekinmeden hizmetine devam et.” demiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Falanca Takagi’nin kavgasına karısının karışması.</p>

  <p class="normal">Takagi, yakınlardaki üç çiftçiyle ağız dalaşına girerek, tarlanın ortasında dayak yemiş ve eve dönmüş. Karısı, “Ölümün nasıl olması gerektiğini unutmuyorsun değil mi?” deyince, “Hiçbir biçimde unutmuş değilim.” diye yanıtlamış. Karısı, “Her insan bir kez ölür. Hastalıktan ölür, katledilerek ölür, <span class="ideitalik">seppuku</span> yaparak ölür, boynu vurularak ölür. Bunlardan utanç verici olan şekliyle ölmek üzücü olur.” diyerek kestirip atmış. Dışarı çıkmış, hemen sonra dönerek iki çocuğu güzelce yatırmış. Meşaleler hazırlayarak, hava karardıktan sonra üstünü değiştirmiş, “Az önce çıktığımda, o üçü aynı yerde toplanmış, konuşuyorlardı. Tam zamanı. Hemen çıkalım.” diyerek, kocası önde, meşaleler ışığında kılıçlarıyla yola düşmüşler.</p>

  <p class="normal">Hasımlarının bulunduğu yere dalarak, karıkoca birlikte çarpışıp, ikisini öldürüp, birini de yaralayıp kaçırttılar. Kocaya daha sonra <span class="ideitalik">seppuku</span> yapması emredildi.</p>
</body>
</html>
