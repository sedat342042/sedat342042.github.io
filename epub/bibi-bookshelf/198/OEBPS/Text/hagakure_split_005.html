<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hagakure</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3"><span class="ideitalik">Birinci Bölüm</span></h1>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir savaşçının Savaş Yolu’nu<sup class="calibre4"><a href="../Text/hagakure_split_016.html#footnote-100-2" id="footnote-100-2-backlink">[2]</a></sup> özümsemesi gerekliliği çok doğaldır, ama sanki insanlar bu konuda gaflet içerisindedirler. Söz gelişi, “Savaş Yolu’nun özü nedir?” diye sorulduğunda, tereddütsüz yanıtlayabilen çok az kişi çıkar. Sıradan zamanlarda bu soruyu akıllarına getirmedikleri içindir. Böylelikle Savaş Yolu’nun özümsenmediğini anlarız. En büyük düşman gaflettir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaş Yolu anlamını ölümle kazanır. Ölüm kalım durumunda, çabucak seçilecek olan ölümdür. Tereddüte yer yoktur. Kararlılıkla ölüme ilerlemek gerekir. “İlkelere uymadan ölmek köpeklerin ölümüdür” düşüncesi ancak Kyoto ve Edo’da geçerli olan şatafatlı Savaş Yolu anlayışına özgüdür. Ölüm kalım durumunda ilkelere uyacak şekilde hareket etmek nasıl mümkün olur?</p>

  <p class="normal">Hepimiz yaşamayı severiz. Sevdiğimiz şeylerde de anlamlar buluruz. Ama ilkelerden ayrılarak yaşamak korkaklıktır. Bunun ince bir sınırı vardır. İlkelerden uzaklaşarak ölene deli derler ve utanmasını gerektiren bir şey yoktur. Bu Savaş Yolu’nun olması gereken şeklidir. Kişi her sabah ve her akşam tekrar tekrar zihnini öldürüp, kaybedecek bir şeyi yokmuş gibi yaşarsa, Savaş Yolu’nda özgür benliğini bulur ve görevini yaşamı boyunca lekesiz yerine getirir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Hizmetkârın tek yapması gereken, efendisini daima yüce tutmaktır. Bunu yapabilenler en iyi hizmetkârlardır. Kuşaklarca onurlu yaşamış bir ailede doğan kişi, atalarına minnet borcunun derinliğini bilmeli, bencilliği terk edip kendini işine adamalıdır. Bunun üzerine bilgelik ve sanat sahibi de olup, tüm bunları şogunun<sup class="calibre4"><a href="../Text/hagakure_split_016.html#footnote-100-3" id="footnote-100-3-backlink">[3]</a></sup> hizmeti için kullanabilirse, büyük bir mutluluk olur. Hiçbir hizmette işe yaramayıp, yeterince etkin olamayan kişiler bile, kendilerini işlerine adayarak hizmet ederlerse, en güvenilir hizmetkârlar olurlar. Bilgelik ve sanatla efendiye hizmet etmek sonra gelir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bulundukları ortama göre bilgece fikir yürütme meziyetine doğuştan sahip insanlar vardır. Bir adım geri çekilip sabrederek düşünmeyi bilen insanlar da vardır. Bu duruma dikkatli bir gözle bakacak olursak, doğuştan salak biri bile, eğer dört yemine sadık kalarak bencillikten uzak düşünürse, şaşırtıcı bilgelikler sergileyebilir. İnsanlar, sorunları derin derin düşündüklerinde çok önemli sorunlara bile çözüm bulabileceklerini sanırlar, ama kendileri merkezinde düşünüp durunca hınzırlığa kapılırlar ve ortaya sadece olumsuz sonuçlar çıkar. Aptallığın kanunu, sorunları kendisiyle ilişkilendiremezse, sonuca ulaşamamaktır. İşte bu yüzden, bir sorunu düşünecek olduğunuzda, başlangıçta o sorunu bir yana bırakıp, dört yemini yüreğinizde özümser, soruna dışarıdan bakarak çözümler ararsanız, hata yapmazsınız.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Her şeyi kendi aklımıza bağlı kalarak yapmaya kalkıp, bencilleştiğimizde savaşçılık yolundan ayrı düşmüş oluruz, ortaya kötü sonuçlar çıkar. Bu durumumuza başkaları baktığında, bizi sefil, güçsüz, dar ve etkisiz bir insan olarak görürler. Kendi aklımız yetersiz kaldığında, bilge insanlara danışmamız gerekir. Bu kişi, konu kendisiyle ilgili olmadığı için konuya tarafsız bakabilecek, savaşçının yoluna uygun yorumlar yapabilecektir. Konulara dışarıdan bakıldığında, etkin ve kesin bir bakış getirmek mümkün olur. Bu büyük bir ağacın köklerinin çok olması gibidir. Azatlı bir savaşçının aklı, toprağa sokuşturulmuş köksüz bir ağaca benzer.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Eskilerin deyiş ve eyleyişlerini, onların bilgeliğinden yararlanmak için dinler, aklımızda tutarız. Kendimize saplanıp kalmamak için. Başına buyruk düşüncelerden sıyrılarak eskilerin deyişlerine başvurup insanlara danıştığımızda, kötü sonuçların ortaya çıkması olanaksızdır. Efendi Katsuşige, Efendi Naoşige’nin bilgeliğinden yararlanırdı. Bu, <sup class="calibre4"><a href="../Text/hagakure_split_016.html#footnote-100-4" id="footnote-100-4-backlink">[4]</a></sup> yazılıdır. Bu konuşmaları yazıya dökme inceliğini gösterdiği için ona şükran borçluyuz.</p>

  <p class="normal">Yine denir ki, adamın biri kardeşlerini yanına hizmetkâr olarak almış; Edo ya da Osaka gibi büyük şehirlere giderken onları da yanında götürür, göreviyle ilgili konularda olsun, kişisel konularda olsun, sürekli onlara danışırmış. O yüzden hiç sorun yaşamadığı anlatılır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kyuma Sagara, efendisiyle gönül birliği etmiş, ölesiye hizmet eden bir insandı. Binde bir rastlanır bir insan olduğunu söylemeliyiz.</p>

  <p class="normal">Bir gün (1679’da) sülalenin yaşlı danışmanı Efendi Naonaga’nın (Katsuşige’nin oğlu) Edo’daki konağında büyük aile dîvanı kurularak Kyuma’ya <span class="ideitalik">seppuku</span> yapması emredilir. O sıralarda, Efendi Yasuie Taku’nun sayfiye konağı olarak kullandığı üç katlı bir çay evi vardı. Kyuma bu evi kiralamış, Saga’da ne kadar avare varsa, hepsini toplayıp kukla oyunu tertiplemiş; kuklalardan birini de kendi oynatmış, Efendi Naonaga’nın konutuna tepeden bakarak sabah akşam içki âlemi yapmış, büyük patırtıya neden olmuştu. Bu soruna neden olunca, efendisini düşünerek karnını yarmayı kabul etmesi, onun inceliğini gösterir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Efendisine dayanak olacak bir hizmetkârın, iyiye kötüye bakmaksızın kendini feda etmekten başka bir işi olmamalıdır. Böyle iki, üç adam olsa, ana aile sağlamlaşır.</p>

  <p class="normal">Arada bir dönüp âleme bakarsanız, işler yolundayken bilgelik, anlayış ve sanatıyla efendiye hizmet eden, kendini sergileyen insanlar görürsünüz. Efendi emekliye ayrılacak ya da inzivaya çekilecek olsa, ona çabucak sırt çevirip, gelecek güne bakan insanlar o kadar çok olur ki, aklınıza getirmek bile istemezsiniz. Büyüğüyle küçüğüyle, derin bilgelik sahibi kişiler, sanatı olan kişiler, kendilerinin en iyi olduklarını düşünerek hizmet ederler, ama efendi için canlarını feda etmek anı geldiğinde öyle kıvırtırlar ki, elle tutulur hiçbir yanları kalmaz. Hiçbir işe yaramayan bir kişinin, aynı an geldiğinde binde bir rastlanacak kişi olabilmesi, zaten canını feda etmeyi göze alabilmiş, efendisiyle gönül birliği edebilmiş olmasından kaynaklanır. Efendi Mitsuşige öldüğünde bunun bir örneği yaşanmıştı. Ona azimle sadece ben eşlik edebildim. Diğerleri benden görüp, izlediler. Sağlığında yüksekten atanlar, böbürlenerek dolaşanlar, efendi gözlerini kapattığında, pervasızca sırtlarını döndüler. “Sadakat sözü savaşçılık yolunu ağırlaştırır” denmesi, sanki çok eskilerde kalmış gibi geliyor, ama gözlerinizin önünde işte. Kararlı olduktan sonra, mükemmel bir hizmetkâr olabilirsin.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Birine öneride bulunarak hatasını düzeltmek, büyük bir merhamet örneğidir, efendiye hizmetin başta gelen eyleyişlerinden biridir. Ama bu öneriyi yapma usûlünü bulmakta insan zorlanır.</p>

  <p class="normal">Başka birinin iyi ve kötü yanlarını görmek kolay bir iştir. Bunlarla ilgili öneride bulunmak da kolaydır. Çoğunluk, insanların hoşlanmayacağı, söylenmesi zor şeyleri söylemeyi marifet sayar, bu kabul edilmediğinde yapacak bir şeyleri olmadığını söylerler. Bu hiçbir işe yaramaz. Bir insanı utandırmakla, ona kara çalmakla aynı şeydir. İnsanın kendini rahatlatmak için konuşmasından başka bir şey değildir.</p>

  <p class="normal">Bir insana öneride bulunmak için, önce o kişinin kabul edip etmeyeceğini ölçüp biç, senin sözüne güvenmesini sağla, o kişinin hoşuna gidecek yolları ara, zamanını ayarla; sonra ister mektupla, ister dinlenme anında, kendinle ilgili kötü bir şeyi anlatarak lafa gir; aslında düşünmemişsin de aklına gelmiş gibi, önce iyi yanlarını öv, kendini iyi hissetmesini sağla, boğazı kuruyken su içirir gibi ikna et, hatasını düzelt. İşte öneri böyle yapılır.</p>

  <p class="normal">Bunu yapabilmek çok zordur. Artık alışkanlık haline gelmişse, çoğunlukla düzelmez. Ben de buna bizzat şahit oldum. İnsanların yoldaşlarına karşı içten olması, hatalarını düzeltip gönül birliği ederek görevleri yerine getirmesi, efendiye hizmettir, büyük merhamettir.</p>

  <p class="normal">Sonuçta, bir insanı utandırarak onun düzelmesini nasıl beklersin?</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanların önünde esnemek görgüsüzlüktür. Ansızın esnemeniz geldiğinde, alnınızı ovuşturursanız, esnemeniz geçer. Bu işe yaramazsa, dudaklarını dilinle yala, ağzını kapalı tut ya da elinle, kol ağzınla kapatarak anlaşılmamasını sağla. Hapşırmak da aynıdır. İnsanı aptal gibi gösterir. Bunlar dışında da dikkat edip özen göstermek gereken konular vardır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın biri, o dönemde tutumluluk konusunda titizlenmek gerektiğini söylediğinde (şöyle yanıtlandı): “Çok yersiz. ‘Balık berrak suda yaşamaz.’ derler. Yosun ve diğer su bitkileri olacak ki, balık gölgesinde saklanarak gelişebilsin. Biraz görmezden, biraz duymazdan gelince hizmetkârlar huzurlu olur. İnsanları idare ederken, bu durumu akılda tutmak gerek.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Başkeşiş Kai’on’un önünde okuma çalışması yapılırken, “Gençler, çömez keşişler, hepiniz gelin, dinleyin. Dinleyen az olunca okumak zordur.” demiş. Başkeşiş bu sözden etkilenmiş ve eklemiş: “Her şeyi işte bu ruhla yapmak gerek.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Her sabah nasıl dua etmeli? Önce büyük efendi, ana baba, sonra aile tanrısı, koruyucu Buda sırasıyla dua etmeli. Efendiye hürmet edip baş sıraya koyarsan, ana baba sevinir, tanrılar ve Budalar da duaları kabul eder. Ben (savaşçı) büyük efendiyi düşünmekten başka iş bilmem. İnsan kendi içinde bu iradeyi yaratırsa, sıradan anlarda efendisini gözeterek, bir an bile ondan ayrılmamış olacaktır. Ayrıca, bir kadının, kocasını büyük efendi gibi sayması gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın birinin anlattıklarına göre, Hekim Kyoan Matsuguma geçen yıllarda şu öyküyü anlatmış:</p>

  <p class="normal">“Hekimlikte, kadın ve erkeği ak ve kara gibi ayırıp, tedavilerini ona göre yapmak gerekir. Nabızları da farklılık gösterir. Ancak, son elli yılda kadınla erkeğin nabzı bir olmuştur. Bunun farkına varınca, göz tedavisinde, erkek gözüne kadın tedavisi uyguladım ve uygun olduğunu gördüm. Erkeğe, erkek tedavisi uyguladığımda sonuç alamadım. Demek dünyanın sonu gelmiş, erkeklerin ruhu zayıflamış, kadın gibi olmuşlar. Buna kesin olarak tanık olunca, bir sır olarak sakladım.”</p>

  <p class="normal">Bununla ilgili olarak, günümüz erkeğine baktıkça, çoğu zaman ne kadar kadınsı olduklarını düşünüyorum. “İşte bu erkek!” diyebileceğim anlar çok nadir. Öyleyse, kişi biraz gayret edecek olursa, rahatlıkla yükselmesi gerekir. Erkeğin cesaretinin azaldığının bir kanıtı da, elleri arkadan bağlı bir adamı bile kesecek kişinin az olması, hele <span class="ideitalik">seppuku</span> tamamlama görevinden söz açıldığında bahane bulmada usta olanların erkekten sayıldığı günlerdeyiz. “Bacak arasından kılıç geçirmece” derlerdi, kırk elli yıl önce erkeklerin yapabilmesi gereken işlerdendi, insanlar baldırlarını yarasız görmesin diye erkekler baldırlarını doğrarlardı. Erkek işi dediğin, kan kokar. Bunu şimdilerde aptalca bulup, lafa gelince erkek geçiniyor, biraz olsun omurga gerektiren iş olunca kaçınıyorlar. Genç erkeklerin bunu özümsemelerini isterim.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Başkeşiş Tannen, “Sürekli ‘bensizlik’ ve ‘hiçlik’ öğretildiği için insanlar huzur bulamıyorlar. Hiçlik insanın kalbini saf tutması anlamına gelir.” demiş. İşte bu çok ilginç. Efendi Sanenori derdi ki, “Bir nefsin içinde kötülüğün olmadığı yer yoldur.” Öyleyse yol tektir. Ama bu ışığı gerçekten yakalayabilmiş insan yoktur. Saflık, çaba üstüne çaba gösterilmezse kazanılmaz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Yüreğine sorduğunda yanıtın ne olur?” Bu yaygın olarak bilinen dize kadar minnet duymamız gereken başka bir şey yok. Bunu Buda’ya dua eder gibi, sürekli yüreğimizde tekrarlamalıyız. Çoğu insanın dili de alışıktır. Şimdilerde akıllı denen insanlar, aslında göstermelik olarak bilge gibi duruyorlar. Bu yüzden, aptallardan daha kötü durumdalar. Aptal duruşundan belli olur.</p>

  <p class="normal">Yukarıdaki söze göre; insan, yüreğine bakacak olursa, bir şeyleri saklamasına gerek kalmayacaktır. Bu iyi bir sorgulama olur. İnsan bu sorgulamayla karşılaştığında utanç duymayacağı şekilde kendi iç dünyasını ayarlamalıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal"><span class="ideitalik">Gen</span> sözcüğü “yanılsama” diye de okunur. Hindistan’da hokkabazlara <span class="ideitalik">gen</span> sanatçısı denirmiş. Dünya, aldatmaca kukla gösterisinden ibaret. Hepsine <span class="ideitalik">gen</span> sözcüğünü kullanmalı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Haksızlıktan uzak durup, adaletin peşine düşmek zor iştir. Hal böyle iken, adaletin yanında olmayı tek ideal olarak düşünüp, sürekli adalet peşinde koşmak bir sürü hatayı da beraberinde getirir. Adaletin üstünde yol da vardır. Bulmak zordur, ama en yüce bilgelik budur. Bu anlamda, adalet yetersiz bir şeydir. İnsan bunu kendi deneyimleriyle keşfedemez. Ancak, kendi başına bulamasa bile, bu yola ulaşmanın yöntemi vardır: İnsanlara danışmak. Bir kişi, kendisi bu yola ulaşamamış olsa bile, konuya dışarıdan bakan bir kişi, konunun içinde olan kişiden daha iyi durumdadır. <span class="ideitalik">Go</span><sup class="calibre4"><a href="../Text/hagakure_split_016.html#footnote-100-5" id="footnote-100-5-backlink">[5]</a></sup> oyununda, “dışarıdan bakan sekiz gözle bakar gibi bakar” denmesi gibi. Düşüne düşüne çözemediğimiz konuları, danışarak çözebiliriz. İnsanların anlattıklarını iyice dinleyip, yazılanları da akılda tutmak, kendi bildiğinin dışına çıkıp, eskilerin bildiklerinden yararlanabilmek için.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir kılıç ustası, yaşlılık yıllarında şöyle bir öykü anlattı.</p>

  <p class="normal">“Tüm yaşam boyunca kişinin kendini yetiştirmesi için aşamalar olur. Alt düzeydeki kişi, kendini geliştirme çabaları sonuç vermediğinde, kendisi yetersiz diye, alt düzeydeki herkesi yetersiz saymaya başlar. Bu yüzden, hizmette faydasız olur. Orta düzeyde, halen yararsız olsa da kendi yetersizliklerinin farkına varır, insanların yetersizliklerini de görebilir hale gelir. Yüksek düzeye geldiğinde, kendi yaptıklarıyla gururlanır, insanların kendisini övmesine sevinir, başkalarının yetersizliklerine üzülür. İşte, böyle bir adam işe yarar. Daha yüksek düzeylerde ise hiçbir şey bilmiyormuş gibi yapılır. İnsanlar da onun üstün olduğunu bilirler.</p>

  <p class="normal">Durum genel hatlarıyla böyledir. Bunların üzerine bir kat daha çıkan, Savaş Yolu’nda mükemmel bir konum daha vardır. Bu yolun derinliklerine ulaştığında, nihayet yolun enginliğinin farkına varır ve orada sona gelmediğini, kendisinde gerçekten yetersiz olan şeylerin farkına vararak, tamama ermişlik düşüncesi olmadan, gurura kapılmadan, böbürlenmeden yaşamını tamamlar. Üstat Yagyu’nun, ‘Başkalarını yenmeyi bilmem, kendimi yenmeyi bilirim’ dediği söylenir. Bugün dünden, yarın bugünden daha iyi olmaya çalışarak yaşam tamamlanmalıdır. Bunun da sonu yoktur.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Naoşige öğütler kitabında, “Büyük konuları önemseme.” der. Üstat İttei buna, “Küçük konular önemsenmelidir.” yorumunu eklemiştir. Büyük konular iki üç kalemi aşmamalıdır. Bunlar sıradan anlarda üzerinde düşünülürse, anlaşılabilir şeylerdir. Önceden fikir sahibi olarak, büyük konu karşınıza çıktığında hafif atlatabilirsiniz. Bunları akla getirmeksizin, gerçekten karşılaşıldığında hafife almak da olmaz; olması gerektiği gibi hareket etmek zorlaşır. O yüzden, her şeyi öncesinden sağlama almak, “büyük konuları önemseme” sözüne temel oluşturacaktır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir adam Osaka’da yıllarca hizmette bulunduktan sonra memleketine dönmüştü. Memleketindeki resmi dairede Kyoto–Osaka şivesiyle konuşunca, herkesin alay konusu oldu. Edo’da ya da Kyoto’da hizmette bulunan bir kişinin, yerel şivesini olağandan çok daha titizlenerek konuşması gerekir. Kendi kendine tarzını oralara uydurarak, memleketinin adetlerini “taşralı adetleri” diye hakir görmesi, farklı yerlerin adetlerini sorgulamadan kabullenmesi; hayran olması; hiçbir şeyden anlamadığını gösterir. İnsanın memleketi taşra ve gelişmemiş olabilir, ama kişinin en değerli hazinesidir. Başka yerlerin adetlerini taklit etmek sahtekârlıktır. Adamın biri, Şungaku’ya, “Hokke mezhebinde<sup class="calibre4"><a href="../Text/hagakure_split_016.html#footnote-100-6" id="footnote-100-6-backlink">[6]</a></sup> merhametin korkulan bir şey olması hoş değil.” dediğinde, Şungaku, “Merhametten korkulmasıyla Hokke mezhebi varlığını korumaktadır. Merhametten korkmamak başka mezheplere özgüdür.” diye yanıtladı. Çok doğru bir tespit.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın birinin terfi ettirilmesi dîvanda tartışılıyordu. Adamın yakın bir zamanda içkiyi fazla kaçırdığı, o yüzden de terfi ettirilmesinin bir fayda sağlamayacağı söylendi. Dîvan üyeleri oybirliğiyle karar vermek üzereydiler. İçlerinden biri, “Bir kez hata yapmış herkesi fırlatıp atacak olursak, işe yarayacak adam kalmaz. Bir kez hata yapmış bir kişi, yaptığı hatadan pişmanlık duyuyorsa, oldukça temkinli olur, yararlı olur. Bence terfi ettirmek yerindedir.” dedi. İçlerinden bir başkası, “Öyleyse sen bu adamın sorumluluğunu üstüne alır mısın?” diye sordu. Üye, “Tamam öyleyse, onun sorumluluğunu ben alırım.” diye yanıtladı. O an dîvandaki herkes, “Neden bu sorumluluğu kabul ediyorsun?” diye sordular. Üye, “Bir kez hata yapmış biri olduğu için sorumluluğunu alıyorum. Bir kez bile hata yapmamış bir insan tehlikelidir.” diye yanıtlayınca, adamı terfi ettirdiler.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Nakano Kazuma, suçluların cezalarının belirleneceği bir dîvan toplantısında, verilmesi gereken cezalardan birer kademe daha hafif cezalar vermişti. Ancak onun gibi bir insan bu bilgeliği sergileyebilirdi. O an toplantıya katılan birçok insanın arasında Kazuma’nın yaptığına kimse ağzını açıp da bir şey söylemedi. Her konuda ilk olabilecek bir insandı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın biri kavga sırasında karşılık vermediği için şerefi lekelenmişti. Karşılık verirken, üstün gelmek için karşıdakinin üzerine yürür öldürülürsün. Bunun utanılacak bir yanı yoktur. Nasıl yapacağını düşündüğün için, yapman gerekeni zamanında yapamazsın. Karşındakilerin sayısının çok olduğuna bakarak zamanını beklersen, sonuçta vazgeçmeni sana telkin edenler olur. Karşındakiler binlerce kişi de olsa, en öndekinden kesmeye başlama kararıyla ilerlemek gerekir. Yapılması gereken budur. Bu her şeyi halleder. Yine Efendi Asano’nun ölümüyle başıboş kalan askerleri de gece baskınını, Sengakuci Tapınağı’nda <span class="ideitalik">harakiri</span><sup class="calibre4"><a href="../Text/hagakure_split_016.html#footnote-100-7" id="footnote-100-7-backlink">[7]</a></sup> ile tamamlamamış olsalardı eksik kalırdı. Üstelik, efendilerinin ölümüne neden olan kişiden öç almak için çok uzun süre beklemişlerdi. Eğer o zaman zarfında, öç alacakları Efendi Kira hastalıktan ölecek olsa, ne kadar yazık olurdu.</p>

  <p class="normal">Kyoto–Osaka bölgesinde yaşayanların bilgelikleri tartışılmaz, bu yüzden de övülmeleri gerekir ve Nagasaki’deki kavgada olduğu gibi akılsızca işler yapmazlar. Yine Efendi Soga da öç almak konusunda çok geç kalmıştır. Festivalde gezerken fırsatını bulduğu halde elinden kaçırmıştır. Talihsizliktir. O esnada Goro’nun söylediği mükemmel bir sözdür. Elbette her şey böyle değerlendirilemez ama, ancak savaşçılık yolunu araştıran bir kişi böyle bir söz söyleyebilir. Önceden araştırmış olmazsanız, yeri geldiğinde akıl yürütemeyecek hallere düşersiniz, utancınız büyük olur. Büyüklerin anlattıklarını dinlemek, kitaplarını okumak da bir tür hazırlıktır. Zaten savaşçılık yolu, bugünün meselelerini bile bilmiyormuş gibi gece gündüz madde madde araştırılmalıdır. Zamanın koşulları zafer kazanmada etkili olabilir. Ama utançtan kaçınmak başka bir şeydir. En iyi yolu ölümdür. Eğer o an gücünüz yetmiyorsa, bile karşılık veriniz. Bunun için bilgelik gerekmez. Kurt savaşçılar akıllarına zafer kazanmayı getirmezler, hiçbir şeye bakmaksızın, delicesine ölüme koşarlar. Böylelikle akıllarındaki birçok hayalden uyanmış olurlar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir hizmetkârı lekeleyecek bir şey vardır. Refah peşine düşmek. Yaşamını ucu ucuna sürdürecek şekilde yaşarsa, lekelenmez. Yine, akıllı bir adam vardı, ama hep başkalarının yaptıklarının kusurlu yanlarını görürdü. Böylesi, bir ailenin neferi olarak işe yaramaz. Âlemin tamamen kusurlarla dolu olduğunu aklınıza sokmazsanız, yüzü çirkin olan bir insanı kabul edemez hale gelirsiniz. İnsanları kabul etmemek iyi insan olmanın özüne aykırıdır. Bunu da bir leke türü olarak düşünmeliyiz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Adamın biri çok cesur. Falancanın önünde şöyle bir şey söyledi.” diye konuşan biri vardı.</p>

  <p class="normal">“Bu onun gerçek özüne aykırı bir şeydi. En fazla, patavatsız olduğu söylenebilir. Sefilcedir. Çiğ tarafları kalmış biri olarak görülmelidir. Savaşçı dediğin, önce görgü kurallarına uymalıdır, ancak o zaman güzel bir insan olur. O şekilde insanların önünde konuşmak, efendinin ancak mızrağını taşıyabilecek düşük rütbeli insanların kendi aralarındaki konuşma şeklidir, sefilcedir.” diye yanıtladılar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Sabit görüşlülük kötüdür. Belirli bir düşünceye sahip olduktan sonra, daha fazlasını geliştirmeyi gerekli görmeyenler çabuk hata yaparlar. İnsan var gücüyle kendini verip çekirdeği yakalamalı, sonra da onu geliştirmek için ömrü boyunca kendini eğitmekten vazgeçmemelidir. Böylelikle ulaşacağı şeyler akla hayale sığmaz. Yalnızca “bunu da mutlaka edinmeliyim” düşüncesiyle ve “ne yaparsam, Savaş Yolu’nda yararıma olur” endişesiyle bütün yaşam boyunca arayış içerisinde olunmalı, düşünceler sabit kalmamalı, insan kendini eğitmeyi sürdürmelidir. İşte Savaş Yolu burada bulunur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Cin’uemon Yamamoto’nun<sup class="calibre4"><a href="../Text/hagakure_split_016.html#footnote-100-8" id="footnote-100-8-backlink">[8]</a></sup> dilinden düşürmediği bazı deyişler şöyle kaydedildi:</p>

  <p class="normal">– Bir yönü tanımak, sekiz yönü tanımayı sağlar.</p>

  <p class="normal">– Yapmacık gülen erkek sefil, kadın da hafiftir.</p>

  <p class="normal">– Bir şeyleri arz ederken ya da anlatırken, karşınızdakinin gözüne bakarak konuşmalısınız.</p>

  <p class="normal">– Baş sadece en başta selamlama yapılırken öne eğilmelidir. Yere bakarak konuşmak görgüsüzlüktür.</p>

  <p class="normal">– <span class="ideitalik">Hakama</span><sup class="calibre4"><a href="../Text/hagakure_split_016.html#footnote-100-9" id="footnote-100-9-backlink">[9]</a></sup> pantolonun altına el sokmak görgüsüzlüktür.</p>

  <p class="normal">– Defterler ve kitapları kullandıktan sonra yakıp atınız. “Kitap okumak saray soylularının işidir. Bizim ailemizin işi savaşçılığı geliştirmektir.” derlerdi.</p>

  <p class="normal">– Silahsız ve atsız savaşçı hiçbir işe yaramaz.</p>

  <p class="normal">– Keşke herkes yaşlı kurt olabilse.</p>

  <p class="normal">– Sabah gün doğmadan önce uyanmalı, yıkanılmalı ve alından tepeye kadar olan yerdeki saçlar kazınmalıdır. Yemek gün doğarken yenilmeli, gün batarken yatılmalıdır.</p>

  <p class="normal">– Bir savaşçı karnı aç olsa bile, tok gibi görünmek için kürdan kullanır. İçi köpek gibi olsa da dış görünümü kaplan gibi olmalıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“İnsanın neyi amaçlaması ve kendini ne için eğitmesi gerekir?” diye sorulduğunda, nasıl yanıtlarsınız? Öncelikle söylenmesi gereken şudur: Şimdilik yapman gereken yüreğini dinginleştirmek. Çoğu insan aklını bir şeylere takar. Kişiyi canlı gösteren yüz, dingin bir yürek sayesinde oluşur. Bazı anlarda farklı işleri eylerken insanın yüreğinde farklı şeyler oluşur. Efendiye sadakat, babaya vefa, savaşçılık için cesaret; bunların dışında kalan duygular başka şeyler için kullanılmalıdır. Bu mertebeye ulaşmak zordur. Bulunca asla kaybedilmez. Anlık olarak aklınıza takılan şeyler için bile özünüzü korumalısınız.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Elli, altmış yıl öncesine kadar savaşçılar, her sabah yıkanır, alınlarından tepeye kadar olan kısımdaki saçlarını tıraş eder, el ve ayaklarını güzelce temizleyip tırnaklarını keser, dişlerini kuzukulağı yaprağıyla temizler, kılıklarına özen gösterir, özellikle de silah ve donanımlarının tozunu pasını mutlaka temizleyip parlatırlardı. İnsanın özünden vazgeçip dış görünümüne önem vermesi de söz konusu olabilir, talihsizliktir, olmamalıdır. Bugün ölmeyi göze almış olsanız, eğer hazırlığınız tamam değilken ölürseniz, aksine ölmeyi göze alamamış gibi görünürsünüz, düşman sizi hakir görür, pislikmişsiniz gibi, cesedinize bile gereken önemi göstermez. İşte o yüzden, yaşlıların da, gençlerin de kılıklarına özen göstermeleri gerekir. Zor ve zahmetli bir iş gibi gelebilir ama, savaşçılık mesleği zaten budur. Bundan başka uğraşılacak, zaman harcayacak bir şey yoktur. Kişi ölmeyi göze aldığında, bu kararında sendelemeden ölürse, efendisine hizmet görevini de, savaşçılığın gereğini de yerine getirmiş olur, şerefini lekeleyecek hiçbir şey kalmaz. Böyle şeyleri aklına bile getirmeksizin, ihtiraslarını ve kendini düşünerek günlerini geçiren, önemli olaylarla yüzleştiğinde utançla lekelense bile, bunu bir utanç olarak algılamayan, “kendim rahat olduktan sonra hiçbir şeyin önemi yok” gibi laflar ederek hovarda bir yaşamı ardında bırakan kişi, en acınası insandır. Yine, ölmeyi göze alamayan insanlar sefilce ölür. Zaten, eğer kişi ölümü göze alabiliyorsa, neden sefilce işler yapsın ki? Bu noktaya çok dikkat etmek gerekir.</p>

  <p class="normal">Öte yandan, şu son otuz yıldan beri adetler değişti. Gençlerin toplantılarında para, kâr zarar, ailevi ekonomik sıkıntılar, giyim kuşam, cinsel istekler konuşma konuları haline geldi, bunların konuşulmadığı ortamlara gençler ilgi duymuyor. Anlamsız bir yaşam tarzı ortaya çıktı. Eskiden, yirmi, otuz yaşındaki gençler esas olarak yüreklerinde kötü şeyler taşımadıklarından söze de dökmezlerdi. Yaşlılar da bilincinde olmadan kötü sözler etseler bile, hata olduğunun farkına varırlardı. Günümüzdeki durum, el âleme karşı seçkin görünme arzusu ve aile servetinin önemli bir şey olduğunu düşünmekten kaynaklanıyor. Kendi özüne yakışmayanı süs olarak kullanmasalar, bu durum söz konusu olmaz. Bugünkü, para puldan başka bir şey düşünmeyen gençleri “ne kadar güzel bir ailen var” diye övmek de hafifliktir. Para puldan başka bir şey düşünmeyen insan şerefe önem vermez. Şeref düşüncesi taşımayan insan sefildir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Efendi İttei, “İyi örnekleri taklit ederek gayret gösteren bir insan, başta yazısı bozuk olsa bile, uygun biçimde yazabilir hale gelir. Hizmet edenler de iyi örneklere bakarak kendilerini geliştirmelidir. Günümüzde hizmet konusunda iyi bir örnek yoktur. O yüzden bir model oluşturarak oradan öğrenilmelidir. Bu model, görgü kurallarının neler olduğunu; cesaretin ne anlama geldiğini; düzgün davranışın nasıl olacağını; dürüstlüğün, yalınlığın ne olduğunu, farklı insanlara bakarak her birinin bunlardan hangisinde en iyi olduğuna göre, o özelliği seçmek yoluyla oluşturulur. On binlerce sanat var, en iyi ustalar bile tamamını bilemez. Ustaların sadece kötü yanlarını örnek alarak yetişen bir çırak hiçbir işe yaramaz. Görgü kurallarını tam olarak bilip de dürüstlük konusunda tam olmayan insanlar vardır. Böyle bir adamın, görgülülüğünü bırakıp da dürüstlük özelliğini örnek almaya kalkacak çok insan çıkar.” demişti.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Önemli bir ferman, mektup ya da belgeyi birine iletmeniz gerektiğinde, yolda götürürken sımsıkı tutun, bir an bile bırakmayın. Muhatabın yanına ulaştığınızda doğrudan kendisine verin.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Hizmetkârlar, her an efendilerinin huzurundaymış, resmi bir yerdeymiş gibi davranmalı, kendilerini salıvermemelidirler. Serbest zamanlarında pot kıracak olurlarsa, resmi bir yerde pot kırmış gibi görülürler. Bu önem gösterilmesi gereken bir konudur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Hangi statüde olursa olsun, bir kişi üstüne vazife olmayan bir iş eyler, sefilce davranışlarda bulunursa, kendisine bağlı adamları kaçıp gider. Savaşçının adamlarına karşı dikkatli olması gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kendilerini savaş sanatlarına fazla kaptırıp, çırakları var diye kendilerini savaşçıdan sayan kişiler vardır. Bin bir zahmet çekerek, nihayetinde sanat ustası haline gelebilmiş insanları üzecek bir durum.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kişi efendisinden bir emir alırken, sevindiği ya da sıkıntı duyduğu bir emir olsa bile, sesini çıkarmadan kabul ederse, canının sıkıldığı düşünülür. Uygun bir tavırla yanıt verilmesi gerekir. Gelecekte olacakları göze almak önemlidir.</p>

  <p class="normal">Yine kendisine bir görev verildiğinde içinden sevinç duyarak, gururlandığında dışarıya belli edenler olur. Birçok insanda görülmüştür, çirkin bir şeydir. “Ben ham biriyim, onun için bu görev bana verildi, gayretle bu görevi olgunlaşmak yolunda başarmalıyım. Birçok pürüz ve sıkıntı doğacaktır.” diye, kendi yetersizliğinin farkında olan kişi, bunu sözcüklere dökmese bile, yüzünden anlaşılacaktır ve bu kişi güvenilir bir adam olarak görülecektir. Havaya girerek kendini salıveren kişi, yolunu şaşırır, insanlar onu ham bir kişi olarak görür, birçok zararı olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İlim iyi bir şey olmakla birlikte, kişiye birçok hata yaptırır. Keşiş Konan’ın, “İlim yolunda bilgisi yetersiz olanlar, doğuya gitmek isterken batıya gidiverirler.” sözü bu durumu çok iyi anlatır. Ne üzerinde çalışırsanız çalışın, kendi eksikliklerinizi bilmek için çalışıyorsanız, işe yarar. Ama bunu böyle yapmayanlar vardır. Çoğunlukla kendi düşüncesinin en doğru, en mükemmel olduğunu düşünmeye başlarlar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Geçen yıl, büyük dîvan toplantısında gerekirse, başkanı öldürmeyi kafasına koymuş birisi, karşıt bir fikir söyledi ve sonuna kadar düşüncesini değiştirmedi. Ona davranışının nedenini sordular. Adam, “Söylenen her şeyi çabucak kabul edenler, efendinin yakınında olduklarında zayıf ve güvenilmez olurlar.” diye yanıtladı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Resmi mekanlarda işin özel olarak yoğun olduğu bir anda, düşüncesizce yanına gelip derdini anlatmaya çalışanlara, çoğunlukla insanlar görgüsüzce davranır, sinirlenirler. Bu asla olmamalıdır. Böyle durumlarda sebat etmeniz, elinizden geldiğince iyi karşılamanız savaşçılığın geleneğidir. Gelişigüzel davranmak, savaşçılara hizmet eden uşaklarınki gibi bir davranış olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Zamanı gelir gereksiniminiz olduğunu söyleyerek, insanlardan bir şeyler alırsınız. Eğer bu sık sık olursa, gevşeklik anlamına gelir, iyi bir şey değildir. Eğer bir şekilde işinizi halledebiliyorsanız, başkalarından bir şey istememeye çalışınız.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Sağanak yağmurdan ders alın” denir. Yolda yağmura yakalanıp üstünüz ıslandığında, koşup bir saçağın altına girseniz bile, giysilerinizin ıslaklığı devam eder. En başta ıslanmayı göze almışsanız, kendinizi rahatsız hissetmezsiniz, yine ıslanırsınız. Bu düşünceyi her şeye uygulayabilirsiniz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">T’ang Dönemi<sup class="calibre4"><a href="../Text/hagakure_split_016.html#footnote-100-10" id="footnote-100-10-backlink">[10]</a></sup> Çin’inde ejderha resimlerinden hoşlanan bir adam varmış. Giysilerine, evdeki kap kacağa ejderha motifleri işletirmiş. Bu tutkusu ejderhaların tanrısına ulaşmış ve bir gün penceresinin önünde bir ejderha belirivermiş. Bu adam şaşkınlıktan bayılıp kalmış. Hiçbir şey yokken büyük laflar edip, gerçeklerle karşı karşıya kaldığında söylediğiyle farklı şeyler yapanlar olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Mızrak ustası bir adam son anlarında çırağını çağırıp şöyle vasiyet etmiş: “Tüm püf noktalarını eksiksiz olarak öğrettiğim için artık söyleyeceğim bir şey yok. Eğer çırak alman gerektiğini düşünürsen, her gün bambu kılıçla talim yaptırmalısın. Zaferin nasıl kazanılacağı anlatılarak öğrenilmez.”</p>

  <p class="normal">Yine bir <span class="ideitalik">renga</span> şiiri<sup class="calibre4"><a href="../Text/hagakure_split_016.html#footnote-100-11" id="footnote-100-11-backlink">[11]</a></sup> ustası, “şiir toplantısı öncesinde sakinleşip, şiir kitapları okumalı” diye öğütlemiştir. Yapılacak iş için zihnen yoğunlaşmak gerekir. Her meslekte zihnen yoğunlaşmak elzemdir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Tam karar, her konuda en iyi şeydir ama, savaşçılıkta sürekli insanlardan üstün olmayı hedeflemelisiniz. Yay taliminde sağ ve sol elin yerden aynı yükseklikte olması gerekir, ancak genellikle sağ el daha yukarı çıkar. O yüzden sağ elinizi aşağıda tutarak yayı gererseniz, elleriniz kendiliğinden dengesini bulur. Yaşlı kurtların öykülerinde, savaş meydanında başarılı insanlardan daha ileriye gitmeyi düşünerek, güçlü düşmanları alt etmeyi gece gündüz aklından çıkartmayan kişinin cesaretinin artacağı, ümidinin kesilmeyeceği, kahramanlığını sergileyebileceği anlatılır. Sıradan günlerde de insanın zihni bu düşünce ile dolu olmalıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaşçı çocuklarının eğitilme yöntemi vardır. Bebekliğinden itibaren cesareti güçlendirilmeli, korkutulmamalı, kandırılmamalıdır. Küçüklüğünde korkaklığa kapılırsa, bu onun ömür boyu taşıyacağı bir yara olur. Ebeveynin dikkatsizliğiyle gök gürültüsünden etkilenir, karanlıkta kalmamaya çalışır. Ağlamasını kesmek için korkutucu şeyler söylemek özensizliktir. Çocuğu küçüklüğünde çok sert azarlarsanız içine kapanır. Yine, kötü alışkanlıklar edinmemesine dikkat etmek gerekir. Edindikten sonra uyarsanız bile, işe yaramaz. Konuşma ve davranışlarına yavaş yavaş dikkat etmesi sağlanmalı, açgözlülük gibi şeyleri bilmemeli. Bunun dışındaki eğitiminde önem taşıyan, kazandırılması gereken şeylere titizlik gösterilmelidir. Karıkocanın arası kötüyse, çocuk mutsuz olur. Hayvanlar bile doğduktan sonra bakarak, duyarak büyürler. Yine, anne akılsızca, baba ve evladın arasının kötü olmasına aldırmadan çocuğa sevgisini devam ettirir, babaya karşı çıkar, çocuğun arkasını tutar, birlik olursa, o çocuk babasıyla anlaşmazlık yaşar. Hafifliktir. Sonuçları düşünülerek çocuğa arka çıkılmalıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Son kararlarınızda mütereddit davrandığınızda insanların etkisinde kalabilirsiniz. Yine, toplantılarda ve konuşmalarda pasif kalıp, kendi aklınızda olmayan bir şey söylendiğinde konuşana kendinizi kaptırıp, onunla aynı fikirde olduğunuzu sanabilir, hatta “çok haklısın” gibi laflar edebilirsiniz. Dışarıdan bakıldığında aynı fikirdeymişsiniz gibi görülecektir. Bununla ilgili olarak, insanlarla karşılaştığınız andan itibaren bir an bile kendinizi koyuvermemelisiniz. Üstelik konuşurken ya da size bir söz söylendiğinde, karşınızdakinin etkisinde kalmamak düşüncesiyle, kendinize uymayan sözlere müdahale etmeli, karşınızdakinden daha kararlı sözler dile getirmelisiniz. Çok önemli konularda bile, çok küçük şeyler hatalara neden olabilir. Dikkatli olmak gerekir. Yine, güvenemediğiniz insanlardan uzak durunuz. Her halükârda sizi etki altına alır, yanıltırlar. Bu konuda rahat olabilmeniz için deneyim sahibi olmanız gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Sanat kişiyi kurtarır” sözü başka yörelerin sözüdür. Bizim ailemizde sanat kişiyi mahveder. Hangi konuda olursa olsun, bir sanatı olan kişi sanatçıdır. Savaşçı değildir. “Şu adam savaşçıdır!” dedirtmek için titizlenmeniz gerekir. Bir parça bile sanattan anlamanın savaşçılığa zarar vereceğini kavradığınız anda, tüm sanatlar yararlı olur. Dikkat edilmesi gereken bir konudur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kılığınızın düzgünlüğü, düzenli olarak aynaya bakıp kendinize çekidüzen vermekle olur. Bu çok değerli bir alışkanlıktır. Çoğu insanın kılığı aynaya bakmadıkları için bozuktur. Resmi yerlerde konuşma alışkanlığı, kişinin kendi evinde konuşma hazırlıkları yapmasıyla gelişir. Yazma alışkanlığı kağıt parçalarına kısa kısa şeyler yazarak geliştirilir. Bu alışkanlıkların tümü yavaş yavaş pekiştirilmelidir. Yine Keşiş Ryozan, efendimize, “Mektup muhatabına göre yazılır.” demişti.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Hata yaparak doğruyu bulmaktan çekinilmemelidir” derler. En ufak bir tereddüt olmaksızın hatayı düzeltirseniz, hatalar ortadan kalkar. Hatayı örtbas etmeye kalkmak çirkinliktir, sıkıntı verir. Bir gaf yaptığınızda, hemen asıl düşündüğünüzün ne olduğunu söylerseniz, yaptığınız gafı telafi etmiş olursunuz, kendiniz de rahatlarsınız. Eğer karşınızdaki hâlâ üzerinize gelecek olursa, “Yanlışlıkla dile getirdiğimi söyledim, doğrusunu anlattım. Dinlemek istemiyorsan, elimden bir şey gelmez. Seni kastetmedim, en iyisi hiç duymamış ol. Herkes dedikodudan kaçınır.” diyerek durumu netleştirmelisiniz. Böylelikle arkanızdan konuşulmaz, dedikodunuz yapılmaz. Yine, yerine göre sözcükler düşünülerek dile getirilmelidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">El yazısı için kurallarına özen göstermekten öte bir şey yoktur ama, bunun o ölçüde de katı ve itici bir görüntüsü olur. Bunun ötesinde, temel standartlardan farklı bir görüntü sergilemesi sağlanmalıdır. Bu, her konu için geçerlidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“İnsan tanımak istiyorsan, hastalan” derler. Sıradan günlerde insana candan davranıp, hastalandığında ya da dara düştüğünde uzak durmak namertliktir. İnsanların her türlü talihsizliğinde candan davranmak, ziyaretine gitmek, yardımda bulunmak gerekir. Minnet borcunuzun bulunduğu birine, ömrünüz boyunca asla soğuk davranmamalısınız. Böyle şeylerle insan tanırsınız. Genellikle, kendisi dara düştüğünde insanlardan yardım dilenen, sonra da hiç anımsamayan insanlar çoktur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Yaşamındaki iniş çıkışlara bakarak bir kişi hakkında iyi ya da kötü yargısına varılmamalıdır. Yaşamda iniş ve çıkışların olması doğaldır. İyilik ve kötülük kişinin tuttuğu yoldur. Ders olması için, iniş ve çıkışlara bakılarak söz söylenmelidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Morooka Hikouemon’un bir iş için çağrıldığında geçmiş bir olaydır. Kendisi tanrının adını anarak yemin etmek istedi. Ancak ben, “Savaşçının sözü demirden daha serttir. Yüreğinde savaşçılık olduktan sonra, tanrıların adını anmaya gerek yoktur.” deyince, yeminden vazgeçildi. Yirmi altı yaşındaydım.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İttei şöyle demişti: “Hangi konuda olursa olsun, insan bir şeyi dilerse, gerçekleşir. Beyliğimizde eskiden dağ mantarı namına bir şey yoktu. Kyoto–Osaka çevresinde o mantarları görenler bizim beyliğimizde de yetişse keşke demişler. Şimdi o dilekleri gerçekleşmiş, kuzey dağlarında biraz rastlanmaya başlamış. Sonraları, beyliğimizde servi ağaçları da yetişecektir, bunu şimdiden şuraya yazıyorum. İnsan ümidini sürekli canlı tutmalı.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Sıradışı bir olay gerçekleştiğinde, onu kötüye yormak, insanlara safsatalar yaymak eblehçe bir şeydir. Güneş ve ayın birlikte çıkması, ince uzun bulutlar, parlak gök nesneleri, yaz başlangıcında kar, kış ortasında şimşekler gibi olaylar elli yılda, yüzyılda bir olur. Ying ve Yang salınımına<sup class="calibre4"><a href="../Text/hagakure_split_016.html#footnote-100-12" id="footnote-100-12-backlink">[12]</a></sup> bağlı olarak ortaya çıkarlar. Güneşin doğudan doğup batıdan batmasının da, sıradışı bir şeye neden olarak kötüye yorulması lazım öyleyse. Bunun ötesinde bir şey yoktur. Yine gökteki değişiklikleri âlemde kötü olaylar izledi diye, ince uzun bulutları bile kötüye yormaları insanların içlerinin kararmasına yol açar. Kötülük üzerine yoğunlaşan yüreklerden ancak kötülük doğar. Kötüye yorulacak şeyler ağızdan çıkan sözcüklerdir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Hesap peşinde koşan alçaktır. Şöyle ki, hesap dediğimiz kâr zararı düşünmek olduğuna göre, o insanın yüreğinde de kâr zarar düşüncesi hiç eksilmez. Ölmek zarar, doğmak kâr diye düşüneceği, ölmekten korkacağı için alçaklık edecektir. Yine âlimler, işleri zekaya ve güzel söz söyleme sanatına dayandığı için, çoğunlukla korkaklıklarını ve açgözlülüklerini saklarlar. İnsanlar bunu genellikle yanlış bilirler.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaşçının yolu deli cesaretiyle ölüme atılmaktır. Bazen bir kişiyi öldürmeye on kişinin gücü yetmez. Efendi Naoşige de öyle söylerdi. Yaşamı ciddiye alanlar büyük başarılara ulaşamazlar. En doğrusu çılgınca ve deli cesaretiyle ölüme atılmaktır. Yine, savaşçılık yolunda muhasebe söz konusu olursa, kişi geç kalır. Sadakat da, vefa da gerekmez, savaşçılık yolunda deli cesaretiyle ölüme gidilir. Bu eylemin içinde sadakat ve vefa doğal olarak bulunur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Şida Kiçinosuke, “Yaşasan da, ölsen de sağ kalmayacaksan, yaşama!” diyerek sözün özünü söylemiştir. Yine, “Gitsem mi, gitmesem mi diye düşündüğün yere gitme.” demişti. Buna ek olarak şunları söylemiştir: “Yesem mi, yemesem mi diye düşündüğün şeyi yeme; ölsem mi, ölmesem mi diye düşünüyorsan da, ölsen daha iyi.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Felaketlerle, zorluklarla karşılaşılsa da sarsılmamak gerektiğini söylemeye gerek bile yok. Zorluklarla karşılaşıldığında, eğlenceymiş gibi sevinerek yolunuza devam etmelisiniz. Geçmeniz gereken bir geçit noktasıdır sadece. “Su artarsa, tekne yükselir” sözünde olduğu gibi. Muraoka ailesi sorgulama geçirdiğinde ortaya atılmış bir sözdür.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Ustaların yaptıklarını görüp dinleyerek, onlara erişemeyeceğini düşünmek çok boştur. Ustalar da insandır, siz de insansınız. ‘Neyim eksik ki.’ diyerek bir işin üzerine giderseniz, sonunda başaracağınızı görürsünüz. On beşinde kendini ilime adayabilen bir insan sonunda azizlik mertebesine ulaşır. Sonradan ortaya çıkıp da çalışmaya başlamak insanı azizlik mertebesine ulaştırmaz.” demişti İttei. “Başladığın anda aydınlanma yolunda çok yol almış olursun” sözü de vardır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaşçı her şey için titizlenmeli, bir parça bile geç kalmamalıdır. Özellikle, konuşurken boş bulunup “ben korkağım”, “o zaman kaçarım”, “korkunç”, “canım yandı” gibi sözler edilebilir. Şaka olsun, dalga geçerken olsun, uykuda konuşma olsun, sayıklama olsun, asla ağza alınmamalıdır. Aklıselim sahibi biri bu sözleri dinlediğinde, sizin yüreğinizin derinliklerini ayrımsayacaktır. Sürekli tetikte olmak gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Cesaretle ilgili tek bir şeyi bile aklınıza iyice yerleştirir, şüpheniz kalmayacak hale getirirseniz, gerektiğinde aklınıza ilk o gelir. Bu tür şeyler arada sırada davranışlarınızda, sözlerinizde ortaya çıkar. Yerine göre bir tek söz bile büyük önem taşır. Zihnini başıboş bırakanlarda bu olmaz. Aklınızı sergilemeye gerek yoktur. Zaman geçer insanlar ayırdına varırlar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir hizmette bulunmayı kafanıza koyduğunuzda, ne evinizde, ne de dışarıda oturuşunuzu bozmamalısınız. Söz söylemeden olmayacak işlerde, on şeyi tek bir sözcükte söylemeniz gerekir. Yamazaki Kurando böyleydi işte.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanın kafası uçurulduktan sonra bile bazı şeyleri yerine getirebildiği söylenir. Yoşisada ve Miçitaka Ono’da bu sözün gerçek olduğu görülmüştür. İnsan neden insandan aşağı olsun ki? Cokyu Mitani, “Hastalıktan ölürken bile iki üç gün dayanmak gerek.” demişti.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Eskiler, “düşünce anında söylenmelidir” derler. Efendi Takanobu, “Muhakeme bile uzun sürerse, kokuşur.” demişti. Efendi Naoşige ise, “Hangi konuda olursa olsun, tereddüt edilirse, on işten yedisi kötü biter. Savaşçılıkla ilgili her şey, anında eyleme geçirilmelidir.” demişti. Zihninizin sağa sola takılıp sabitleşmediği anlarda muhakemeniz de olduğu yerde sayar. Tereddüt etmeksizin, eyleminizi yedi nefes içinde yerine getirmelisiniz. İradenizi netleştirip sabitleştirmiş, tereddütlerinizden sıyrılmış olmalısınız.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Efendinin uyarılması gerektiğinde, eğer bu mevkide değilseniz, mevkii bunu yapmaya uygun birine söyleterek efendinin hatasını düzeltmesini sağlamak büyük sadakat örneği olur. Buna zemin hazırlamak için insanlarla dostluk edilmelidir. Kişi kendi yararına olsun diye bu işi yaparsa, yağcılık olur. Öte yandan, ailenin yükünün birlikte taşındığı akılda tutulmalıdır. Herkes haddini bilmelidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnzivaya çekilmiş efendi ile halihazırdaki efendi, baba ile oğul ve kardeşlerin aralarının bozulması açgözlülük yüzünden olur. Uyruklar arasında huzursuzluk olması bunun kanıtıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Efendisiz savaşçının <span class="ideitalik">ronin</span><sup class="calibre4"><a href="../Text/hagakure_split_016.html#footnote-100-13" id="footnote-100-13-backlink">[13]</a></sup> haline düşüp, disiplinsiz davranması cezalandırılması gereken bir durumdur. Efendi Katsuşige’nin zamanında insanlar, “yedi kez efendisiz kalmadıkça gerçek hizmet yapılamaz, yedi kez yıkılan sekiz kez ayağa kalkmış olur” sözünü ağız alışkanlığı edinmişlerdi. Naritomi Hyogo gibi adamlar yedi kez efendisiz kalmışlardı. Bunu hacıyatmaz benzeri bir durum olarak değerlendirmek gerekir. Efendinin de, adamlarını denemek için bu doğrultuda emirler vermesi gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Hastalıklar, kişinin ruh haline bağlı olarak ağırlaşır. Benim en büyük dileğim ihtiyarlığımda bile işe yaramak olduğu için, babam yetmiş yaşındayken doğduğum ve çelimsiz bir çocuk olduğum halde azmim sayesinde kendimi güçlendirdim ve hiç hasta olmadım. Dağınıklığı düzeltmek için gerekenleri zaman geçirmeksizin yerine getirmek gerekir. Bununla ilgili net olarak anımsadığım bir söz vardır. “Engereği yedi kez yaksanız bile, eski haline döner” derler. Benim en büyük dileğim de buna benzer. “Yedi kez yaşasam da bu ailenin savaşçısı olarak doğup, dileğimi gerçekleştirmeliyim.” Bunu aklımdan hiç çıkarmam.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Yine Cin’uemon Yamamoto’nun bir sözüdür. “Savaşçı emrinde insan bulundurması gereken bir kişidir. Ne işe yarar ki, diye düşünseniz bile, tek başınıza savaşçılığın gereklerini yerine getiremezsiniz. İnsanlardan aldığınız altın ve gümüş bile olsa, nihayetinde bir maddedir. İnsan göz açıp kapayıncaya kadar kayboluverir. O yüzden, iyi insanları nezaketle idare etmeniz gerekir. Emrinde insan bulunduran kişi, kendi ağzına lokma koymayı düşünmemelidir, bir kişilik aşı bölüştürerek adamlarına yedirirse, emrinde adam tutmayı başarır.” Bu nedenle, “Aldığı maaşa oranla Cin’uemon kadar adamı olan yok. Cin’uemon’un kendini aşacak ölçüde adamı var.” diye, o sıralarda yargılanmıştır. Adamlar arasında bağımsız olabilecek savaşçılar, bey ailesine doğrudan hizmet edebilecek savaşçılar, orta düzey savaşçılar da vardı. Hatta bölükbaşılığına getirildiğinde, “Cin’uemon, kendi istediğin adamları seçip bölüğe alabilir, bölüğü yeni baştan oluşturabilirsin.” denmiş ve kendisine maaş lütfedilmiştir. Aldığı erzak ve parayı tamamen adamlarına dağıtmıştır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Az çok bilgi sahibi olan bir kişi döneminin beyini eleştirebilir. Bu da talihsizliğinin temeli olur. Konuşmayı seven kişiler, hoş söz söylediklerinde kullanılır, kötü söz söylediklerinde cezalandırılır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Diğer insanlardan üstünlük, kendinizle ilgili şeyleri insanların dile getirmesini sağlayıp, farklı düşünceleri sürekli dinlemekle olur. Sıradan bir insan, kendi düşüncesiyle eylemlerini gerçekleştireceği için diğerlerinin bir parça bile ötesine geçemez. İnsanlara danışmak, diğerlerinden öteye geçilen noktadır. Adamın biri, resmi dairenin bir belgesi hakkında danışmaya gelmişti. Yazıyı benim yapabileceğimden çok daha iyi toparlamıştı. Düzeltme talebinde bulunması onun diğerlerinden öteye geçtiğini gösteriyordu.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Çatallaşma kötü bir durumdur. Savaşçılık öğretisi tektir ve başka arayışlara girmek yanlıştır. Başka alanlarda aynı öğreti sözcüğü kullanılabilir. Şinto<sup class="calibre4"><a href="../Text/hagakure_split_016.html#footnote-100-14" id="footnote-100-14-backlink">[14]</a></sup> öğretisini, Budizm<sup class="calibre4"><a href="../Text/hagakure_split_016.html#footnote-100-15" id="footnote-100-15-backlink">[15]</a></sup> öğretisini dinleyip, savaşçılık öğretisiyle aynı olduğunu sanmak savaşçılık yoluna ters düşer. Farklı öğretileri dinleyip, sonra savaşçılık yoluna girilmelidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaşçı için konunun geçtiği yerde konuşmak önemlidir. Tek bir sözle cesaretini ortaya koyabilir. Yönetim konusunda cesaretini göstermiş olur. Kargaşa dönemlerinde de tek bir sözle metanet ya da korkaklık ortaya çıkar. Bu insanın aklında olması gereken en önemli konudur. Sözcüklerle anlatılması zordur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Savaşçı, tedbirsizce zayıflık belirtisi olacak sözler etmemelidir. Bu tür sözlerin ağzından kaçmaması için sürekli dikkatli olmalıdır. Çok ufak konularda, kişinin yüreğinin derinlikleri ortaya çıkabilir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Gerçekleşmeyecek hiçbir şey yoktur. İnsan aklına koyduktan sonra, gökleri bile istediği gibi yönlendirebilir. Olmayacak şey yoktur. Bir şey olmuyorsa, bu kişinin yüreksizliğinden kaynaklanır. Kişinin, “gayret etmezseniz, gökleri hareket ettiremezsiniz” dendiğini de aklında tutması gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Sanatta hünerli olduğu söylenen kişi aptalla eşdeğerdedir. Bu, sadece tek bir konudaki ihtirasının aptallığıyla, başka hiçbir şeyi düşünmeden o konuda hüner kazanmıştır. Böyleleri hiçbir işe yaramaz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kişi kırk yaşına kadar kendini güçlendirmelidir. Elli yaşlarından itibaren ağır olmak gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanlarla görüşülürken ve konuşulurken, karşıdaki kişiye göre davranılmalı ve konuşulmalıdır. İyi olacağını düşünerek dile getireceğiniz bir söz, ortamın soğumasına neden olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanlar sizinkinden farklı bir görüş ortaya attığında, hiçbir faydası olmayan bir görüş olsa bile, çok iyi bir şeymiş gibi kabul ediniz. Böyle yapmazsanız, kimse sizinle ilgili duyduklarını, sizde gördüklerini bir daha dile getirmez. Her ne konuda olursa olsun, karşınızdakinin gönül rahatlığıyla farklı düşünceler dile getirmesine olanak sağlamanız iyi olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Deha geç olgunlaşır” diye bir özdeyiş vardır. Yirmi, hatta otuz yıl çabalamadıktan sonra gerçekleşmeyecek şeyler vardır. Efendiye hizmet ederken de aceleci davrananlar, üstüne vazife olmayan işlere kalkışır. Onlara başarılı ama toy denilebilir. Fakat böylelikle havaya girip, nezaketsiz biri gibi görülebilir. Her işten anlar gibi bir ifade takınır, büyük işler başarmış gibi davranır, dalkavukluk ve küstahlık yüreğine yerleşir, insanlar arkasından konuşmaya başlarlar. Kişi kendini yetiştirirken var gücüyle çaba gösterip, ilerlemeleri insanlar tarafından takdir edilmezse, hiçbir işe yaramaz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir sülale ya da toplulukta, <span class="ideitalik">seppuku</span> tamamlama<sup class="calibre4"><a href="../Text/hagakure_split_016.html#footnote-100-16" id="footnote-100-16-backlink">[16]</a></sup> veya suçluları yakalamak gibi savaşçılıkla ilgili işlerde, ortada hiçbir şey yokken, kişi kendinden başkasının o işi yapamayacağını düşünerek iradesini sağlamlaştırırsa, gerçekten yapılması gerektiğinde o işi başarıyla gerçekleştirir ve insanların takdirini kazanır. Sürekli, kahramanların ötesine geçme arzusunu taşımak, “başkalarından geri kalmamalıyım” diye düşünerek cesareti sağlamlaştırmak gerekir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kişi savaş alanında “insanlar benim önüme geçmesin” düşüncesiyle ileri fırlayıp, sadece “düşman cephesini dağıtayım” arzusunu taşırsa, insanların ardında kalmadığı gibi, azmi ve cesareti de pekişmiş olur. Yaşlılar böyle anlatır. Ayrıca öldüğünüzde yüzünüzün düşmandan tarafa bakması gerektiğini aklınızdan çıkartmayınız.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanların uyum halinde kendilerini doğal kurallara bırakmaları rahatlık olur, ancak uyum halinde olmazlarsa, hizmetkâr olarak yapmaları gerekeni yapsalar bile, sadakatlerini yerine getirmiş olmazlar. Yoldaşları ile araları bozuksa ve arada sırada bir araya geldiklerinde bile yüz yüze gelmek sıkıntı veriyorsa, sürekli aksi sözler ediliyorsa, bu hoşgörüsüzlüğün budalalığından kaynaklanmaktadır. Olması gerektiği anlarda, yüreğinizin almadığı konular olsa bile, her karşılaştığınızda düzgünce selamlayıp, aklınıza başka şeyler getirmeksizin, kaç kez olsa bile bıkmadan titizlenerek görüşmelisiniz. Bu dengesiz dünyada, o an olan bitenin bilincinde olmaksızın, insanların sizin hakkınızda kötü düşünmesine aldırmadan yapacağınız işler yararsız olur. Ancak, yalan ve yağcılık kötü bir şeydir. Çünkü kişi bunları kendisi için yapar. İnsanları öne çıkartıp, mücadele ruhunu yüreğinizden atarak, görgü kurallarını çiğnemeden, alçakgönüllülükle, kendinizin zararına bile olsa, insanların iyiliği için hareket ederseniz, sanki ilk kez karşılaşıyormuşsunuz gibi olursunuz, aranız bozulmaz. Bu durum ne evlilik, ne de günlük davranışlar için farklıdır. Bir şeyi sona erdirirken, ilk baştaki halinde bitirebiliyorsanız, uyumsuzluk söz konusu olmaz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Bir başkeşiş çok akıllıymış, insanlara yaptırdığı her iş düzgün bitermiş. Şimdiki Japonya’da karşısına çıkacak hiçbir münzevi yoktur. Onun yerini tutacak kimse de yoktur. Meselelerin özünü kavrayabilecek güçte insan yok.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İnsanın yaşlılığında yetersiz kalması o kişinin özel durumudur. Gücü yerindeyken kendini duruma göre ayarlayıp geçiştirebilir ama, güçsüz düştüğünde asıl hali ortaya çıkar, utanç verici bir duruma düşer. Tavırları değişir, altmışına geldiğinde o yaştaki gibi biri güçsüz görünmek istemez, istemedikçe de o ölçüde çabuk güçsüz düşer. İttei’i böyle bir ihtiyar olarak anımsıyorum. Tek başına aileye dayanak olmak arzusuyla, her yere o ihtiyar haliyle gitmiş, samimiyet kurmuştur. İnsanlar buna iyi gözle bakmamışlardır. Şimdi düşünüyorum da, ben örnek bir ihtiyarım. Yaşlandığımın farkına varıp, Efendi Mitsuşige’nin on üçüncü ölüm yıldönümünde bile tapınağımıza gitmedim, iyice evimden çıkmaz oldum. Ne olacağımızı iyi düşünmemiz gerek.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Köklerinizi sarsılmayacak şekilde yerleştirirseniz, dallarınızdan uçup gidenler olsa bile, aklınıza gelmemiş bir şeymiş gibi sıkıntıya düşmezsiniz. Elbette dallarınıza düşen önemli işler de vardır. Yapmanız gereken işlere göre yararlı olurlar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Ryutaici Tapınağı başkeşişinin anlattığına göre, Kyoto–Osaka bölgesindeki bir falcı, “Münzevi olmak için kırk yaşın altında yola çıkmak gereksizdir. Yanlıştır. ‘Kırkında kafa karışmaz’ sözü, Konfüçyus için söylenmiştir. Bilgelik ve budalalık, insan kırkına geldiğinde karşılıklı olarak birbirini dengeler, kişinin kafası karışmaz.” demiş.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kahramanlıkta, düşmanı vurup indirmekten çok, efendi için ölmek daha önemlidir. Tsugunobu’nun ölümü bu tür kahramanlığın iyi bir örneğidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Gençliğimde pişmanlık günlüğü tutmaya karar vermiştim, her gün hatalarımı yazmıştım ama, yirmi otuz gün boyunca not almadığım bir günüm bile olmadı. Bunun sonu yok diye, o günlüğü tutmayı bıraktım. Şimdi bile, yattıktan sonra o günümü aklıma getirdiğimde, söylemeyi atladığım konuların, yapmayı unuttuğum işlerin olmadığı bir gün bile yok. Her şey düşündüğümüz gibi olmaz. Bu zekaları ile yaşayan insanların akıllarına bile getirmedikleri bir şeydir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Bir şeyi okurken içinizden okuyunuz, sesli okursanız, sesinizin devamı gelmeyebilir” sözü, Şikibu’nun önerisidir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İşleriniz yolunda giderken, böbürlenmeniz ve rehavete kapılmanız tehlikelidir. Öyle zamanlarda, olağanın iki katı nazik davranmanız gerekir. İyi zamanında havaya giren kişi, kötü zamanında çöker.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Yazı yazmak konusunda, kağıt, fırça ve mürekkebin uyumlu olması kişinin gelişmesini sağlar.” demişti İttei. Oysa her biri çok farklıdır.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Sandığından yazma gereçleri çıkartmıştı. Ben de ertesi gün karanfil tütsüleriyle kokulandırdım.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Geniş yüreklilik, büyük merhamet anlamına gelir. <span class="ideitalik">Tanrıların Şarkıları’</span>nda<sup class="calibre4"><a href="../Text/hagakure_split_016.html#footnote-100-17" id="footnote-100-17-backlink">[17]</a></sup>, “merhametle baktığınız sürece dayanılmaz bulacağınız kimse olmaz, suçlu insanlara daha fazla acımak gerek” diye yazılıdır. Geniş yüreklilikte sınır yoktur. Evrenin genişliğiyle bir tutulabilir. Köklü üç ülke olan Japonya, Çin ve Hindistan’ın azizlerini günümüze kadar kutsal görmeye devam etmiş olmamız da merhametlerinin enginliği yüzündendir. İnsanlar için, çocuklar ve torunlar için yapılacak şeyler büyük merhamettir. Merhametten doğan bilgelik ve cesaret gerçektir. Merhametle cezalandırıp, merhametle çalıştığımızda, gücümüzün ve adaletimizin sınırı olmaz. Kendiniz için yapacağınız şeyler dar ve küçük şeylerdir. Kötülüktür. Cesaret ve bilgeliğin neliğini daha önce anlamıştım. Merhametin neliğini ise kısa bir süre önce anladım. Efendi İeyasu, “İnsanları kendi çocuğunuzmuş gibi düşünebildiğiniz zaman, insanlar da sizi kendi babalarıymış gibi düşünür. Âlemin huzurunun temeli merhamettir.” demişti. Ayrıca, “bölükbaşı” ve “bölükoğlu” gibi adlar, baba–oğul arasındaki uyumlu ilişkilere öykünerek verilmiştir. Efendi Naoşige, “Doğruları ve yanlışları irdeleyen insanlar cezayı hak eder.” diye buyurmuştur. Kurallarımızın merhamete dayalı olduğunu biliyordu. “Adaletin ötesinde mantık vardır.” diye buyurmuş olması da, merhametini gösterir. Ebedi olanın tadılması gerektiği düşüncesinin coşkusuyla dile getirmiştir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Başkeşiş Tannen, “Hizmetkârın aklına başvuran gelişmez. Ancak, akılsız olanların ilerlediği de görülmemiştir.” demişti.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Şikibu’nun farklı bir görüşü vardı. “Gençliğinde eşcinsel ilişkileri<sup class="calibre4"><a href="../Text/hagakure_split_016.html#footnote-100-18" id="footnote-100-18-backlink">[18]</a></sup> olanlar genellikle ömürleri boyunca bunu bir utanç olarak taşırlar. Farkında olmamak tehlikelidir. Söylediğini kimse dinlemez. Temelini söylemek gerek. ‘Namuslu kadının iki kocası olmaz’ sözünü akılda tutmak gerek. Duygusal bağ, bir ömürde bir kişiye ait olmalıdır. Aksi takdirde, eşcinsel ilişkiye girenlerin fahişelerden farkı kalmaz. Bu durum, bir savaşçı için utançtır. Saikaku<sup class="calibre4"><a href="../Text/hagakure_split_016.html#footnote-100-19" id="footnote-100-19-backlink">[19]</a></sup>, ‘Etkin eşi olmayan oğlanlar, kocası bol kadınlardan farksızdır’ diye yazar. Alay konusu olacak bir söz. Oğlancı, beş yıl kadar deneyip niyetini öğrenince, kendisinin istemesi gerekir. Ayran gönüllü biri derinlemesine bağlanmaz, sonra da çekip gider. Karşılıklı olarak, hayatları pahasına birbirine yardım edebildikten sonra, cinsel bağlılık kurulmalıdır. Naz yapan biri, ‘Rahatsızlık veriyorsun’ diye sertçe kestirip atılmalıdır. ‘Rahatsızlık ne?’ diye soracak olursa, ‘Bunu hayattayken söyleyemem’ deyip, hâlâ ısrar ederse kızmalı, yine de işe yaramazsa, kafasını kesmeli. Öte yandan, ilişkide erkek olan, oğlanın yüreğinin özünü kavramak için aynı şeyi yapmalıdır. Karşılıklı olarak, can pahasına birliktelik devam edebiliyorsa, artık o ilişkiyi kimse bozamaz. Aslında iki ayrı yol olmaz. Kişi kendini savaşçılık yoluna adamalıdır. Ancak böylece savaşçılık yolu gerçekleşir.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Ryotetsu Hoşino, beyliğimizdeki oğlancılığın piridir. Birçok talebesi vardı ve hepsine teker teker bu konuyu öğretmiştir. Edayoşi bu konunun özünü kavramıştı. Edo’da birlikte iken, ayrılmak için izin istediğinde, Ryotetsu, “Oğlancılık hakkında ne anladın?” diye sorunca, Edayoşi, “Hem sevilecek, hem sevilmeyecek bir şey.” diye yanıtlamış. Ryotetsu sevinerek, “Seni bu derece iyi yetiştirmek için yıllarca nice zahmetlere katlandım.” demiş. Aradan yıllar geçince Edayoşi’ye neden bu cevabı verdiğini bir soran olmuş. “İnsanın canından vazgeçebilmesi eşcinselliğin en yüksek noktasıdır. Eğer öyle olmazsa, utanç verici bir şeydir. Çünkü, kişinin efendisine sunabileceği bir canı da olmaz. İşte o yüzden de, hem sevilecek, hem de sevilmeyecek bir şeydir.” açıklamasını yapmış.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">İttei demiş ki, “‘İyi şeyler yapmak nedir?’ denecek olursa, tek cümleyle sıkıntılara göğüs germektir. Sıkıntılara göğüs geremezseniz her şey kötü sonuçlanır.”</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kırk yaşınıza kadar bilgelikle tartmaktan uzak durup, dediğinizin arkasında sağlam durun. Kişisine göre, mevkiine göre değişir ama, kişinin bünyesi kırkından sonra da güçlü değilse, insanlar tarafından ciddiye alınmaz.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın biri, Edo’ya gittiği bir zaman, konakladığı yerden ayrıntılı bir mektup göndermiş. Kendi işiyle meşgulken, genellikle haber göndermeyen biridir ama, boş zamanında öylesine bir incelik göstermekle diğerlerinden üstün olduğunu kanıtladı.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Eskiden yaşlılar derlerdi ki, “Savaşçının dediğinde diretmesi, aşırıya kaçacak ölçüde yapması gereken bir şeydir. Kararınca davranıp başarısız olursanız, daha sonra itibarınızın lekelenmesine yol açar. Aşırıya kaçtığınızı düşünerek bir eylemde bulunduğunuzda başarısız olmazsınız.” Akıldan çıkarılmaması gereken bir tespit.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Birini öldürmeyi kafanıza koyduğunuz bir anda, söz gelişi, “doğrudan yüklenip gerçekleştirmek zor, uzak da olsa şöyle bir yolu deneyeyim” düşüncesini aklınıza getirmemelisiniz. Zamanını kaçırdığınızda iradeniz gevşeyeceğinden, genellikle gerçekleştiremezsiniz. Savaşçılıkta istemeden bile olsa, dikkatinizi sağa sola dağıtmamalısınız.</p>

  <p class="normal">Adamın biri Kavakami’ye <span class="ideitalik">sutra</span><sup class="calibre4"><a href="../Text/hagakure_split_016.html#footnote-100-20" id="footnote-100-20-backlink">[20]</a></sup> okumaya gittiğinde, ırmakta karşıya geçerken, sarhoş uşakları kayıkçıyla dalga geçmişler, karşıya vardıklarında uşaklar kılıç çekmiş, kayıkçı da sopasıyla uşağın kafasına vurmuş. O an, çevredeki kayıkçılar toplanmış uşağa dersini vereceklermiş. Öyle bir anda, efendi uşağı hiç tanımıyormuş gibi geçip gitmiş. Uşaklardan biri koşmuş kayıkçılardan özür dileyip adamları yatıştırmış, sarhoş uşağı götürmüş. O akşam bu sarhoş olan uşak, kılıcının elinden alınmasının emredildiğini öğrenmiş. Burada, efendinin öncelikle kayıkta sarhoş olan uşağı azarlamayıp, kayıkçıdan da özür dilememiş olması yetersizliktir. Öte yandan, uşaklardan birinin kafasına vurulduktan sonra, diğerinin gidip özür dilememesi gerekirdi. Özür dileyecekmiş gibi yaklaşıp, karşılarındaki kayıkçıyı öldürmeli, sonra da sarhoş uşağı temizlemeliydi. Efendinin basiretsizliği işte.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Eskiden yaşlıların iradesi çok sağlamdı. “On üçünden büyük, altmışından küçük olanın savaş alanına gitmesi gerekir” diye bir söz vardır. O yüzden eskiden yaşlılar, yaşlarını saklarlarmış.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kişi kendisiyle ilgili en ağırlıklı konularda, kendisinin oluşturacağı bir anlayışı sağlamlaştırarak, başka meselelere takılmaksızın o konunun üzerine gitmezse, üstesinden gelemez. İnsanlara danışarak karar verdiğimiz şeyler çoktur ve başkaları konuların özünü söyleyemezler. İşte öyle durumlarda kişinin kendi anlayışına başvurması gerekir. Her halükârda, kişinin başkalarından tamamen farklılaşarak bir konuya baş koyması yeterlidir. Bir işi güzel halletmek istediğinizde, çok çabuk kararsızlığa düşebilirsiniz, yaptığınız iş zararınıza olabilir. Yanınızda olan birçok insan, sizin iyiliğiniz için bir şeyler yapmaya çalışsa da, onların etkisiyle yaptığınız iş olumsuz sonuçlanabilir. Kişinin inzivaya tek başına çekilmesi buna bir örnektir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">“Ataların iyilik ya da kötülüğü, soylarının onlardan kalanı alış şekliyle belli olur.” demişti efendi Naoşige. Ataların kötü yanlarını ortaya dökmeden, iyi yanlarını devralmak için uğraşmak, soylarının yerine getirmesi gereken yükümlülüğüdür. Evlatların sorumluluğu budur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Para meseleleri zemininde evlatlık almak veya akrabalık bağı kurmak ailenin soyunun belirsizleşmesine, sığlaşmasına yol açar. Hal böyleyken, “şeref karın doyurmaz” gibi sözlerin peşine takılarak ahlaksızlık etmek daha da kötü bir şeydir. Böyle sözlerin ardına düşenler, yoldan sapmış olurlar.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Adamın biri, “Falanca kişiye yazık oldu, erken öldü.” demişti. “Yazık olanlardan sadece biridir.” diye yanıtladım. Yine, “Dünyanın sonuna gelindiğinde şeref de sona erer.” denildiğinde, “Eğer ‘çare tükenmez’ diyerek çabalarsan, işler çok kısa sürede olacağına varır.” diye yanıtladım. Karşınızdakinden bir adım ileride olmak önemlidir. Şogen Nakano’nun <span class="ideitalik">seppuku</span>su hakkında, Oki Hyobu’nun ofisinde dîvan toplantısı yapılırken, oradakiler Şogen hakkında kötü konuşuyorlardı. Hyobu’nun o anda dile getirdiği, “Ölmüş insanın arkasından konuşulmaz. Özellikle kendisine ceza verilenler için zaten rahatsız edici bir durum söz konusudur. Savaşçıların namusu, bu durumlarda biraz olsun iyi bir şeyler dile getirmeyi gerektirir. Aradan yirmi yıl geçince Şogen’in sadık bir hizmetkâr olduğu söylenecektir.” sözü, tam da bir yaşlı kurdun düşünebileceği bir ifadedir.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Kişinin görkemli savaş gereçlerine sahip olması güzel bir görüntüdür, ancak her şey için önemli olan, sayının yeterli olmasıdır. İnosuke Fukahori’nin savaş gereçleri buna bir örnektir. Savaş anında kullanılacak para, yüksek mevkide bulunan ve emrinde adamı bulunanlar için gereklidir. Kunai Fukabe, emrindeki adamlar sayısınca keseler hazırlamış, üstlerine her birinin adlarını yazarak savaşta kullanmaları için para koymuştu. Bu çok güzel, derinliği olan bir davranıştır. Küçük mevkideki insanlar böyle durumlarda hazırlıkları yoksa, efendilerine sığınarak yardım isterler ve sorun çözülür. Bu durumu efendinin sürekli aklında bulundurması gerekir. Emrindekiler, efendilerine hizmet ettikleri sürece hazırlıkları olmasa da olur. Adamın biri Osaka Yaz Savaşı<sup class="calibre4"><a href="../Text/hagakure_split_016.html#footnote-100-21" id="footnote-100-21-backlink">[21]</a></sup> sırasında, on iki kaliteli gümüş para getirerek Efendi Zuşo Taku ile birlikte yola çıkmıştı. Yapması gereken derhal yola çıkmaktı aslında. Efendinin bu tür yardımlara gereksinimi olmasa daha iyi olur.</p>

  <p class="resim"><img alt="" class="calibre5" src="../Images/ayrac.jpg" /></p>

  <p class="normal">Geçmişte olanlar hakkında düşündüğümüzde, herkesin farklı şeyler söylediği ve sonuçlanmayan konular olduğunu görürüz. En iyisi, bu tür konuları bilmiyormuş gibi yapmaktır. Efendi Sanenori bir konuşmasında, “Bilmediğimiz şeyleri öğrenmeye çalışırız veya doğal olarak öğreniriz. Ancak, ne yaparsak yapalım, aklımızın almadığı şeyler olur. İlginç bir durumdur.” demişti. Derinliği olan bir ifade. Gizemli ve etraflı konuların öğrenilmesi zordur. Kolayca öğrenilen şeyler, sığ konulardır.</p>
</body>
</html>
