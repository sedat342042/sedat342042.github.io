<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_On">On</p>

  <p class="block18">Duyduklarıma inanamıyordum, patlattığım kahkahanın koridorun duvarlarına çarparak yankılanan keskin sesinin yerini, kısa süre sonra taşın üstüne durmadan damlayan suyun şıpırtısı aldı. Önce vampirler, cadılar, biçim değiştirenler, şimdi de bu.</p>

  <p class="block13">Alice de tavşan deliğinden aşağı düşerken böyle hissetmiştir herhalde.</p>

  <p class="block12">Kimse yerinden kıpırdamıyor, konuşmuyordu. Yeni gelişimden kaynaklanan bu tepkinin yeraltı hapishanesine bir hüzün getirdiğini hissettim. Sanki herkes, bir anlığına, burada geçirdiği ilk gecenin dehşetini ve şaşkınlığını hatırlamıştı.</p>

  <p class="block12">“Ne kadar süredir buradasın?” diye sordum karşımdaki kişiye.</p>

  <p class="block12">“Hiçbir şey zamanı düşünmekten daha çabuk insanı çıldırtamaz,” dedi usulca. “En iyisi bu soruyu sormamak. Kimse bu konuyu düşünmek istemez.”</p>

  <p class="block12">Hmm. Doğru. “Peki Athena... Bildiğimiz Athena’dan mı söz ediyorsunuz, hani rivayete göre Olimpos’ta takılan Yunan tanrıçası?”</p>

  <p class="block12">“Ne yazık ki bizim için oldukça gerçek.”</p>

  <p class="block14"><span class="text2">Omuzlarım düştü, gözlerimi kırpıştırarak aptalca bir kahkaha koy verecekken, sesim boğazımda düğümleniverdi. Neler dönüyordu? Neden bu korkunç kâbusun içinden çıkamıyordum.</span> <span class="text1">Tanrılar gerçekti.</span> <span class="text2">Nasıl tepki vereceğimi bilemediğimden, parmaklıkları sımsıkı kavrayarak patates çuvalı gibi oturdum. İşin tuhafı, artık ne yaptıysam,</span> <span class="text1">tanrılardan</span> <span class="text2">birini sinirlendirmiş olmamdı.</span></p>

  <p class="block13">Öyle görünüyor.</p>

  <p class="block12">Dizlerimi göğsüme çekerek sarıldım, başımı kollarıma dayayarak, “Buna inanamıyorum,” diyerek iç çektim. Çaprazımda duran adam hafifçe güldü; belli ki kulakları çok iyi duyuyordu. Başımı kaldırdım. “Hepsi gerçek o zaman, değil mi? Tanrılar yani.”</p>

  <p class="block12">“Bazıları gerçek. Mitolojiyi hepimiz biliyoruz, okulda öğrendiğin tanrıların bir kısmı tamamen uydurmaca. Ama çoğu da gerçek ya da bir zamanlar gerçekmiş. Ayrıca insanlığın hiç kayıt altına almadığı tanrılar var, bu tanrılar şu an bile ortalıkta dolaşıyor. Panteonlar eskiden olduğu gibi değil. Tanrılar Çağı biteli çok oldu, şimdi tıpkı bizler gibi hayat mücadelesindeler. Aileler bütünüyle yok oldu, tanrılar alaşağı edildi, mahkûm edildi... Geriye sadece savaşlardan ve mücadeleden geriye kalanların kurduğu iki panteon kaldı. Athena’nın tek amacı, düşmanlarının soyunu kurutmak. Bu arada türlü entrikalar çevirip intikam peşine düşerek gönlünü hoş tutuyor.”</p>

  <p class="block12">“Peki, sen onu kızdıracak ne yaptın?”</p>

  <p class="block12">Güldü. “Ben güç sahibi olarak doğdum.”</p>

  <p class="block12">Koridorun ucundan bir fısıltı daha ulaştı. “Ben de.”</p>

  <p class="block12">“Ben de.”</p>

  <p class="block12">“Ben de.”</p>

  <p class="block12">“Ben de.”</p>

  <p class="block12">Kalbim hızla çarpmaya başladı. Bu insanların tek suçu doğmaktı. Benim de suçum bu muydu yoksa?</p>

  <p class="block12">Kuş sesi yine başladı. “Doğmuş ya da Dönüştürülmüş. Doğmuş ya da Dönüştürülmüş. Hepimiz Doğmuş ya da Dönüştürülmüşüz...”</p>

  <p class="block12">“Sen hangisisin?” diye yüksek sesle sordum, sesim koridorun ucuna ulaşsın diye yüzümü parmaklıklara bastırarak.</p>

  <p class="block12">“Dönüştürülmüş. Dönüştürülmüş. Beni dönüştürdü, o yaptı.” Kendini tutamayarak cırıldadıkça ensemdeki tüyler diken diken oluyordu.</p>

  <p class="block12">Karanlığın içinden bir kadın sesi daha duyuldu. “Ben de dönüştürülmüşlerdenim.”</p>

  <p class="block12">Yedi kişi saymıştım. Yerin altında yedi kişi vardı. Ben de sekizinciydim. Güç ile doğmayı anlıyordum ama “dönüştürülmüş” neyin nesiydi acaba? “Dönüştürülmek tam olarak ne anlama geliyor?”</p>

  <p class="block12">“İnsandan başka bir...şeye dönüştürülmüş olmak demek, τέρας’a dönüştürülüyor. Ceza olarak. Onun adına savaşmak için. Bazen geçici bir heves uğruna. Athena acımasızdır, yargılayıcıdır ve gölgede kalmayı kabullenemez. Onu sinirlendirmek için bazen güzel olmak yeterlidir,” dedi çaprazımda oturan adam.</p>

  <p class="block12">Kuş sesi telaşlı bir heyecanla yeniden konuştu. “Ama hepimiz Doğmuş ya da Dönüştürülmüş olduğumuz için burada değiliz. İçimizden biri başka bir nedenle burada...”</p>

  <p class="block12">“Kendi dalgana bak sen!” Yine o derin, rahatsız ses. Erkek sesiydi. Aksanı bana saldıran iki avcıyla aynıydı. Şimdi Yunan aksanı olduğunu çıkarabiliyordum. Kuş öfkeden cırıldayarak karşılık verdi, taş duvarlarda yankılanan sesten korunmak için kulaklarımı kapamak zorunda kaldım.</p>

  <p class="block12">Sonrasında kimse konuşmadı.</p>

  <p class="block12">Başımı koluma dayayarak gözlerimi kapadım ve vücudumu dinlendirmeye çalıştım. Ancak zihnim durmak bilmiyor, son iki günde meydana gelen ve işlerin bu noktaya gelmesine neden olan olayları düşünüyordu. New 2’den çok uzaklaşmış olamazdım. Burası da muhtemelen Nehir Yolu boyunca var olan ya da bir zamanlar var olan çiftliklerden biriydi. Tek yapmam gereken bu hücreden çıkmanın bir yolunu bulup iskeleye geri dönmekti. Ya da bir yol bulmak. Burada kalamazdım, bu karanlıkta, her an duvarları patlatarak beni boğabilecek, elinden kurtulmanın imkânsız olduğu bu bataklığın ve çamurun ortasında duramazdım.</p>

  <p class="block12">Bu düşünce tansiyonumu yükseltti. Parmaklarım bir şeylere zarar verme arzusuyla kasıldı. Kendime verebilirdim. Bu hücreye olabilirdi. Fark etmezdi. Bacağım bir lokomotif hızıyla sekiyordu. Vücudumda biriken adrenalini atmak için küçük bir numaraydı. Ya bacağımı sallayacaktım ya da yumruğumu kahrolası parmaklıklara geçirip elimi kıracaktım. Kolay bir seçim gibiydi, ama o an acının bana çok iyi geleceğini düşünüyordum.</p>

  <p class="block12">Nefes al, Ari. Bundan çok daha kötü yerlerde bulundun. Yedi yaşındaydım. Üç tam gün boyunca pis bir köpek kulübesine kilitlenmiş, kapının önüne atılan köpek mamasıyla beslenmiştim. Bu ceza uygun görülmüştü. Bakıcı Anne Numara 2 akşam yemeği için tavukgöğsü yapmış, ama içini çiğ bırakmıştı. Kasten. Yemek istemeyince kendimi yere yapışmış bulmuştum, çiğ tavuk da boğazımdan içeri tıkılıyordu. Sonra ağzımı bantla kapatmaya uğraşırken oracıkta Numara 2’nin eline kusuvermiştim. Gerisi ayrı bir hikâye. Neyse. O küçük yerde başımın çaresine bakabildiysem burada da bakardım.</p>

  <p class="block12">Burnumu çekip kuruladım, bir yandan gözüm koridorun ucundaki solgun ışıktaydı, geçmişimdeki başka olaylar aklıma geliyordu...</p>

  <p class="block13">Düşünme bunları.</p>

  <p class="block12">O olayları geçip Bruce ve Casey’i düşündüm. Uyumlu karakterlerini, sürekli gülümsemelerini; ikisi de mantıklı ve güçlü insanlardı, ama bir yandan da nazik ve sevgi dolu bir yönleri vardı. Crank ve Violet’i düşündüm, hediyelerin hâlâ sırt çantamda olduğu aklıma geldi... kim bilir neredeydi. Sonra Sebastian’ı düşündüm. Ne zaman onun görüntüsü gelse aklıma, midem buruluyordu. Café de Monde’a giderken elini tutmak ne hoştu. Onunla öpüşürken nasıl da zihnimi meşgul eden her şey yok olmuş ve hayatımda ilk defa o anı yaşayıp kendimden geçmiştim.</p>

  <p class="block12">Karanlığın içinde bir öksürük yankılandı.</p>

  <p class="block12">Başımı kaldırdım, bacağım sonunda durmuştu. Buradaki herkesin başına gelenleri yaşadığımın farkındaydım. Panik. İnanamak. Korku.</p>

  <p class="block12">Hafifçe dudağımı ısırdım. Onlar da muhtemelen kaçma planları yapmışlardı.</p>

  <p class="block12">Parmaklarım parmaklıklarda gezindi, kilidin yerini bulmaya çalışıyordum. Kare şeklinde büyük bir kilitti, serçeparmağımın girebileceği bir delik vardı. Parmağım ilk boğuma kadar giriyor, daha ileri gitmiyordu. Biraz kıpırdattım, deliğin içindeki tırtıklı çıkıntılara değdirdim.</p>

  <p class="block12">“Açılmaz,” dedi Çapraz Adam. “Güçlerimiz burada hiçbir işe yaramıyor.”</p>

  <p class="block12">Elim olduğu yerde kaldı. “Güç mü?”</p>

  <p class="block12">Ağzından tam bir hece daha çıkarken yukarıdaki kapı açıldı ve içeri bir ışık huzmesi düştü. O kadar parlak olmasa da, birkaç saat karanlıkta kalınca insana güneş doğmuş gibi geliyordu. Ayak sesleri basamaklardan aşağı inerken ellerimi gözlerime siper ederek bekledim.</p>

  <p class="block12">“İyi şanslar, kızım,” kuş sesiydi konuşan.</p>

  <p class="block12">Gerilmiştim, ayağa kalkıp parmaklıklara tutundum, yanımdaki adama bakarak biraz rahatlamak, destek almak istiyordum. Bekleyen gözlerimi ona çevirmiştim.</p>

  <p class="block12">“Seni Athena’ya götürecek,” dedi adam hızla. “O buraya asla gelmez. Daha neler olduğunu anlayamadan işin bitmiş olacak.”</p>

  <p class="block12">Ayak sesleri yaklaşırken duvarlarda asılı fenerler yine teker teker yanıyordu. Dev bir karaltı hücremin önünde durdu. Beni buraya koyan adamdı. Bir τέρας avcısı. Canavar avcı. Sırt çantam omzunda asılıydı. Kilide anahtarı soktu, kapıyı açtı ve içeri uzandı.</p>

  <p class="block14"><span class="text2">İçgüdülerimle hareket ettiğim onca senenin cesareti ve oradan bir an önce kaçıp kurtulma isteğiyle düşünmeden hareket ederek, bileğinden tutup bütün gücümle ters çevirdim. Onu gafil avlayacağımı biliyordum. Olsa olsa dışarı kaçmaya çalışacağımı düşünmüş, onu</span> <span class="text1">içeri</span> <span class="text2">tıkmaya çalışacağımı aklına getirmemiş olurdu.</span></p>

  <p class="block12">Savunmasız yakalanmıştı, şaşkınlıkla homurdanarak içeri doğru tökezledi, balçıkla kaplı zeminde kayıp karanlığın içine düşerken sırt çantamı omzundan çekip almayı başardım.</p>

  <p class="block12">Kuş sesi ciyakladı. Bir sürtünme sesi geldi. Avcı yüksek sesle küfretti.</p>

  <p class="block12">Hızla çantamın ağzını açıp hançeri çektim, sonra havada ters çevirerek kabzasını avucuma oturttum. Beklemeye koyuldum. Kalbim gümbürdüyor, adrenalinin etkisiyle elim kolum titriyordu.</p>

  <p class="block12">Gözlerim karanlığa onunkinden daha alışık olduğundan avantaj bendeydi. Parmaklarımı esnettim. Hareket etti. Karanlığın içinden bana doğru fırlarken adamı sadece bir saniyeliğine görebildim. Dizlerimin üzerine çöktüm, paçaları ve ayakları altıma sıkışırken elleri az önce bulunduğum yere uzandı. Ayakları dizlerime çarpınca başım pis zemine değinceye kadar geriye eğildim, üzerimden uçtu. Bu sırada hançeri batırdım, sonra başı parmaklıklara çarparak düştü. Bir inleme geldi.</p>

  <p class="block12">Yüzüme ılık damlalar düşüyordu. Demir kokusu yoğun ve mide bulandırıcıydı.</p>

  <p class="block12">Kanı hançerin kabzasından aşağı akarak yol yol elime bulaştı. Burnumdan soluyarak kıpırdamadan duruyordum. Olduğum yerde kaldım. Diğer hücrelere sessizlik çöktü. Bütün ağırlığı hançerin üzerine düşünce sırtım ve karın kaslarım kasıldı. Kollarım acıdan yansa da kıpırdamadım. Birden vücudu seğirdi. Üç saniye sonra dumana dönüşerek hiçliğe karıştı. Ağırlık üstümden kalkınca yere yığıldım.</p>

  <p class="block12">Olanlara inanamayarak yan döndüm. Hemen kanlı ellerimi kot pantolonuma silerek kuruladım ve titremeyi geçirmek için sertçe salladım. Faydası yoktu. Hançeri tekrar çantaya soktum, anahtarı çevirerek kilitten çıkardım ve hücreden çıktım.</p>

  <p class="block12">Özgürlüğe giden yol, hücremden basamaklara doğru günışığıyla aydınlanmıştı, ama ışığa arkamı dönerek yüzümü koridorun karanlığına verdim. Bütün sinir uçlarım bir yanma hissiyle beni kaçmam için uyarsa da kalbim gümbürdeyerek olduğum yerde durup hepsinin duyabileceği bir sesle, “Ben gidiyorum,” dedim.</p>

  <p class="block12">Hücrelerdeki ışıklar yeniden belirdi, koridoru ancak görebiliyordum. Benim hücremin karşısındakine baktım, boştu. Yanında benimle konuşan adamın hücresi vardı. Parmaklıkların önünde durmuş bekliyordu. Gri gözleri birazdan yapacağım işi sezerek parıldıyordu.</p>

  <p class="block12">Yüzünü gördüğüm an nutkum tutuldu. “Aman tanrım.”</p>

  <p class="block12">Kaşlarını çattı. “Ne oldu?”</p>

  <p class="block12">“Hiçbir şey,” dedim, ellerim titreyerek kilidi açmaya koyuldum. “Bana birini hatırlattın da.”</p>

  <p class="block12">Kapı açıldı. Dışarı çıkan adam tıpkı Sebastian gibi uzun boyluydu, gri gözleriyle bana bakıyordu. Yüzü kaba bir kara sakalla kaplanmıştı, uzun saçları birbirine dolaşmış haldeydi, ama aklımda şüpheye yer kalmamıştı. Sanki Sebastian’ın otuz sene sonraki haline bakıyordum. Peşinden koridorda ilerledim.</p>

  <p class="block12">Bütün hücrelere tek tek gidip kilitleri açtım, içeridekilere pek yakından bakmıyordum. Hepsi aynı görünüyordu. Birbirine girmiş pis saçlar ve yırtık pırtık kıyafetler. Fakat hepsinin de gözlerinde bir parıltı vardı. Korkudan. Dehşetten. Özgürlüğü bir parça tatmış olsalar da henüz umutlanmaya çekindiklerinden.</p>

  <p class="block12">Bir sonraki hücreye geldiğimde ödüm patlayarak geriye sıçradım.</p>

  <p class="block12">“Çabuk ol!” diye tısladı kuş sesi.</p>

  <p class="block12">Yutkunarak kilide uzandım, ellerim öncesinden daha çok titriyordu. Pençeleri parmaklıklara sarılmış, keskin, kıvrık gagası burnumun ucunda kilidi açmamı bekliyordu. Kilidin dili pat diye attı. Bir anlığına sarı halkanın içindeki yuvarlak kara gözlere baktım, insani bir ifade vardı. Hüzünlüydü. Gözlerini kırptı. “Dönüştürülmüş,” dedi usulca, neredeyse mahcup bir tavırla.</p>

  <p class="block12">Kapıyı çekerek açtım, iki metrelik Harpia’yı karşımda görünce neye uğradığımı şaşırarak geriledim. Gördüğüm şeyi tarif edecek başka kelime bulamıyordum. Yarı insan yarı kuş, korkunç bir şeydi.</p>

  <p class="block12">İki hücre daha kalmıştı.</p>

  <p class="block12">Başka birini daha açtım, içerisi kapkaranlıktı. Belden aşağısı siyah örümcek olan bir kadın hızla yanımdan seğirterek geçti. Yüzüm bembeyaz kesildi. Yaratık, “Teşekkürler,” dedi, başını sallayışı söylenebilecek her şeyi tek bir harekete indirgemişti sanki.</p>

  <p class="block13">Vay canına.</p>

  <p class="block14"><span class="text2">Son hücre. Yürümeye devam ettim. Histeriyi engelleyen tek şey buydu.</span> <span class="text1">Devam et. Histeriyi sonra düşünürsün.</span> <span class="text2">Ellerim öyle fena titriyordu ki neredeyse anahtarları düşürecektim. Sebastian’a benzeyen adam koca elini elimin üstüne koydu. “Hayır. O kalıyor.”</span></p>

  <p class="block12">Anlayamadım. “Ne?” İçeride her kim varsa parmaklıklara bile yaklaşmamıştı. Karaltıdan çıkardığım kadarıyla sırtını duvara dayamış, bir bacağını kendine çekmişti.</p>

  <p class="block12">“O bir τέρας avcısı. Az önce öldürdüğün gibi. Bazılarımızı içeri o tıktı. Hiçbir yere gitmiyor.”</p>

  <p class="block12">Buz gibi bir his yavaş yavaş karın boşluğumu kapladı. Karaltıdan gözlerimi alıp sakallı adama baktım, açıklaması zor bir dehşet ve hüzne benzer bir şeyler iç içe geçmişti. O bir τέρας avcısıydı. Athena’nın adamlarından biri. Onun hoşuna gitmeyecek ne yapmıştı bilmiyordum, ama onu orada bırakmak bana doğru gelmiyordu. Doğru değil, değil, değil. Başımı salladım.</p>

  <p class="block12">“Çabuk olun!” Harpia aceleyle merdivenlerin bulunduğu taraftan bağırdı.</p>

  <p class="block12">Yaşlı Sebastian anahtarları elimden kaptığı gibi yürümeye başladı. Ayaklarım sanki kök salmış gibiydi, kıpırdayamıyordum. Hücredeki karaltıya baktım, içim onu burada bırakmaya elvermiyordu. “Ben...”</p>

  <p class="block12">“Git,” dedi kaba sesiyle. Harpia’ya çenesini kapatmasını söyleyen sesti. “Benim yerim burası.”</p>

  <p class="block12">“Hadi evlat! Gidelim!” yine Yaşlı Sebastian’ın sesiydi. Yüzümü kaplayan pislik ve balçığın arasından süzülen yaşları yutarak konuştum: “Kimsenin yeri burası olamaz.”</p>

  <p class="block12">“Katiller buraya aittir. Şimdi git. Eski köle kulübelerinin arkasındaki yolu takip edin. New 2’ye giden yola çıkacaksınız. Saklanmak için yeterli zamanınız olabilir. Ama O’nu durduramazsınız. Novem’le arasındaki anlaşmayı avcılarından birini şehre göndermekle zaten bozdu. Daha fazla avcı gönderecek. Elindeki hançeri sakın bırakma. Özgürlüğünü onun sayesinde kazandın. Avcıları öldürebilecek tek şey bu hançerler. Gözün gibi sakın ve kimseye gösterme.”</p>

  <p class="block12">Anahtarları geri vermesi için içimden gelen çığlık atma isteğini bastırarak parmaklıklara geçirdim.</p>

  <p class="block12">“Çabuk olun. Çok az vaktiniz kaldı.”</p>

  <p class="block12">“Teşekkür ederim.” Çok cılız bir karşılıktı, biliyorum, ama yine de sesimi zorlayarak söyledim.</p>

  <p class="block12">Çok yanlış, hayat boyu pişman olacağımı bildiğim bir şey yapmışım gibi hissediyordum. Koşar adımlarla Yaşlı Sebastian’ın yanından geçtim, basamakları ikişer ikişer tırmandım.</p>

  <p class="block12">Biz ön kapıya doğru koştururken evin içinde kimse yoktu.</p>

  <p class="block12">Başa geçerek büyük bahçeye doğru yöneldim, meşe ağaçlarından sarkan dalların altından geçip son dördündeki ay ışığının aydınlattığı yoldan evin arka tarafındaki kulübelere ilerlemeye başladık.</p>

  <p class="block12">Köşeyi dönünce karşımıza çıkan yapılar tadilattan geçmişti. Durdum, ciğerlerim patlayacak gibiydi, göğsüm hızla inip kalkıyordu. Gözlerim takip edeceğimiz yolu aradı ve karmakarışık çalıların, palmiye ve selvi ağaçlarının arasından bataklığa doğru ilerleyen bir patika seçti.</p>

  <p class="block12">Kısık sesli, acı bir çığlık dikkatimi yanımdakilere çekti.</p>

  <p class="block12">Örümcek kadın dizlerinin üzerindeydi, şimdi tamamen kadına dönüşmüştü ve çırılçıplaktı. Yüzü ay ışığına bakıyor, kolları iki yanından sarkıyordu. Ötekiler ayağa kalkmasına yardım ederken, büyük bir mutluluk ve rahatlamadan kaynaklanan gözyaşları yanaklarından süzülüyordu.</p>

  <p class="block12">“İki yüz yıldır değişemiyordum. Teşekkür ederim.”</p>

  <p class="block12">Kadının karanlık gözleriyle karşı karşıya geldim. Upuzun siyah saçları ve keskin, baştan çıkarıcı hatlarıyla Gecenin Kraliçesi denebilecek türden bir güzelliği vardı. “Önemli değil,” dedim normal konuşmaya gayret ederek, ama sesim kesik kesik ve yüksek tonda çıktı.</p>

  <p class="block12">Beyaz saçlarımı ve buz mavisi gözlerimi inceleyerek “τέρας mısın?” diye sordu.</p>

  <p class="block12">Hayır demek için ağzımı açmışken duraksadım. Cevabı bilmiyordum, bu hiçbir yerin ortasındaki kahrolası yerde ne yaptığımı da. Nihayet “Ne olduğumu bilmiyorum,” diye cevapladım.</p>

  <p class="block12">Yaşlı Sebastian elini hafifçe omzuma koydu. “Eğer Dönüştürülmüş olsan bilirdin. Dönüştürülmüşlerden bazıları, mesela Arakne, yeniden insana dönüşme gücüne sahip.”</p>

  <p class="block12">“Sizden burada ayrılıyorum.” Arakne bana doğru döndü. “Bana ihtiyacın olursa, sadece ismimi söyle. Ben duyarım.”</p>

  <p class="block12">Ötekilere baş sallayıp bataklığın karanlığında gözden kayboldu.</p>

  <p class="block12">“Ben de burada ayrılıyorum,” konuşan Harpia’ydı.</p>

  <p class="block12">Büyük kafasını yaklaştırdı, kocaman gözleri vardı, gagası neredeyse burnuma değiyordu. Pençesiyle uzanarak elmacıkkemiğimin üzerindeki hilal dövmesine değdi, sonra saçlarıma dokundu. Gülerek, “Bir Güzel sayesinde özgürlüğe kavuştum. Mantıklı. Ben de bir zamanlar senin gibiydim. O’nun seni ele geçirmesine izin verme, kızım. Ben bataklığa sığınıyorum.” Daha da yaklaştı, gagası yanağıma sürtününce içim ürperdi. Sadece benim duyabileceğim bir sesle, “İsmimi yüksek sesle söylersen, ne kadar uzakta olursam olayım duyarım,” diye fısıldadı. Bir an duraksadıktan sonra da bir isim söyledi.</p>

  <p class="block12">İsimdeki tılsım tüylerimi diken diken yapmaya yetmişti.</p>

  <p class="block12">Harpia devasa, derimsi kanatlarını çırparak havalandı. Oluşan basınçla ayaklarımın etrafındaki yapraklar ve saçlarım uçuştu.</p>

  <p class="block12">Gitmişti.</p>

  <p class="block12">“Hadi devam ediyoruz,” dedi Yaşlı Sebastian, hızlı adımlarla patikaya doğru ilerlemeye başladı.</p>

  <p class="block16">&nbsp;</p>

  <p class="block18">Birbirimizden ayrılmadan bataklığın içinde hızla yol alıyorduk. Kimse konuşmuyordu, ama kesik kesik nefes alış verişlerimizi ve etrafımızı çevreleyen çalılardan gelen sesleri kulaklarımda olağandışı bir netlikte duyuyordum.</p>

  <p class="block12">Bir toprak yola çıktığımızda, saatlerdir yürüyormuşuz gibi hissettim. Nihayet yüzüme sürtünen yapraklardan, adım atarken takıldığım köklerden ve dizlerime kadar balçığa bata çıka ilerlemekten kurtulmuştum. Yolun iki tarafındaki tekerlek izlerine düşmemeye gayret ederek ortadan yürüyorduk.</p>

  <p class="block14"><span class="text2">Hiçbiri benim gibi yorulmamıştı, sanki giderek hızlanıyor, ilerledikçe açılıyor gibiydiler. Yaşlı Sebastian’ın güçten söz ettiğini hatırladım.</span> <span class="text1">Güçlerimiz burada işe yaramıyor,</span> <span class="text2">demişti. Güçleri -her neyse- geri geliyor gibi görünüyordu ve ben pes edip toz toprak içine yığılarak kendimden geçecekken onlardaki fazladan enerji patlaması bu yüzden mi acaba, diye düşünmekten kendimi alamadım.</span></p>

  <p class="block12">Yine de kendimi bırakmadım, bütün vücudum hissizleşip ateş basıncaya, kuruyan burun deliklerim acıyıncaya kadar bir ayağımı diğerinin önüne atmaktan başka bir şey düşünmeden ilerledim.</p>

  <p class="block12">Henüz şafak sökmemişken şehrin ilk ışıkları belirdi. Leake Bulvarı’ndan Charles Caddesi ve Audubon Hayvanat Bahçesi’ne doğru gittik.</p>

  <p class="block14"><span class="text2">Eski mahkûmlardan birkaçı durdu.</span> <span class="text1">Şükürler olsun!</span> <span class="text2">Kararı sorgulamadım, sadece dizlerim ve ellerimin üzerine çökerek nefesimi düzene sokmaya çalıştım. Ciğerlerimdeki gerginlik ve genzimdeki kuruluk, daha önce hiç hissetmediğim kadar çoktu. Sonra ellerimi belime koyup volta atarak deli gibi çarpan kalbimi sakinleştirmeye çalıştım.</span></p>

  <p class="block12">Mahkûmlardan biri derin bir nefes aldı ve ıslak köpek gibi silkinerek üzerindeki pisliği kısmen attı. Elimi tutup öperek “Benim adım Avcı Deschanel. Sana hayatımı borçluyum. İhtiyacın olunca beni çağır, bu iyiliğinin karşılığını vermek isterim.”</p>

  <p class="block12">Avcı geri çekildi. İki kadın ve bir adam öne çıkarak teşekkür ettiler. Başımı sallamaktan başka bir şey yapamıyordum. Bana bir şey borçlu olduklarını düşünmüyordum. O hücreden şans eseri kurtulmuştum. Eğer hançer sırt çantamın içinde olmasaydı hâlâ yerin dibinde olacaktık.</p>

  <p class="block12">Avcı ve Yaşlı Sebastian dışındakiler yollarını ayırarak günün ilk ışıklarında uzaklaşıp gözden kayboldular.</p>

  <p class="block12">Sebastian’a benzeyen adama döndüm, gözü giderek küçülen bir gölgeye takılmıştı. Karanlık, bomboş sokakta sadece ikimiz kalmıştık.</p>

  <p class="block12">Başını arkaya yatırarak gözlerini kapadı. İçine derin, temiz bir nefes çekerken göğsü kalktı. Bir esinti giysileri ve saçlarını havalandırarak etrafını kaplayıp minik bir hortuma dönüştü. Üzerindeki bütün pislik ve yırtık pırtık giysiler bir anda yok olmuş, yerini kot pantolon, temiz beyaz bir gömlek ve ince siyah bir ceket almıştı. Siyah saçları arkada düzgünce toplanmış, çenesinde belli belirsiz bir tutam sakal kalacak şekilde tıraş edilmişti. Gömleğinin sol yakasının altından boynunun yanına ve çenesine doğru siyah bir dövme belirerek kulağından şakağına doğru tırmandı.</p>

  <p class="block12">Damarlarımdaki kan basıncını hissedebiliyordum. Yutkundum ve bir adım geri kaçmamak için kendimi zorladım, başını bana doğru döndürürken olduğum yere çakılmış gibi duruyordum. Şaşkınlıktan sesim çıkmıyordu. İçimden bir ürperti geçti. Başımı eğerek, gördüklerimi bu son iki gün içinde şahit olduğum doğaüstü olaylar arasında bir yere yerleştirmeye çalıştım. Athena’nın hapishanesinde öğrendiklerimden ve dışarı çıkınca gördüklerimden sonra artık bunun beni şaşırtmaması gerekirdi.</p>

  <p class="block12">“Sanırım oğlumla tanışmışsınız.”</p>
</body>
</html>
