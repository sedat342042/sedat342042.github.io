<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Dort">Dört</p>

  <p class="block17">Boğazım düğümlendi, bir anda aklıma elindeki hançeri savuran manyak geldi. Yanağımı öyle kuvvetle ısırmıştım ki etimin yarıklığını ve ağzımın içine ılık, demir tadında kanın yayıldığını hissedebiliyordum.</p>

  <p class="block14">“Kim beni arıyor?”</p>

  <p class="block14">“Novem.”</p>

  <p class="block14">“Tabii,” dedim ikiyle ikiyi toplayıp sonuca vararak, “zaten bir kere öldürmeye çalıştılar. Bir daha o kadar yaklaşmalarına izin vermeyeceğim.”</p>

  <p class="block14">Kaşları havaya kalktı. “Novem seni öldürmek istemiyor.”</p>

  <p class="block14">Crank yanımdan dolaşarak duvara dayalı uzun masanın üzerine sıçrayıp oturdu ve bacaklarını sallamaya başladı. “Doğru söylüyor.”</p>

  <p class="block14">Hiçbir şey anlamıyordum. Başımı sallayarak, “Nereden biliyorsunuz?” diye sordum.</p>

  <p class="block14">“Çünkü Sebastian benim ağabeyim ve o New 2’de olan her şeyi bilir. Bilmek onun işi.” Tek kaşımı kaldırıp ona baktım, en azından onayladığını duymak istiyordum, ama o suskunluğunu korudu. “Bas, Novem için çalışıyor. Mesaj gönderip almak, bilgi edinmek gibi şeyler için ona para veriyorlar.” Crank kasketini arkaya doğru çevirdi. “Söyle bakalım Ari, kim var peşinde? Olayın sırt çantandaki kanlı hançerle bir ilgisi var mı?”</p>

  <p class="block14">Yavaşça gözlerimi kapayarak beşe kadar saydım. Bir adamı öldürmüştüm. Ortadan yok oluşuna tanık olmuştum. Evde <span class="text1">vampir dişleri</span> olan minik bir gotik kız vardı. Şimdi de Novem’in peşime düşmüş olabileceğini öğrenmiştim. Crank ne derse desin, ben peşimde olduklarını düşünüyordum.</p>

  <p class="block14">Bu belayı başıma sarmayı nasıl becermiştim? Hayır, belayı saran <span class="text1">ben</span> değil, annemdi aslında. Artık gerçekleri öğrenmek istediğimden de o kadar emin değildim. Belimdeki çantadan telefonumu çıkardım. Bruce’un gelip beni buradan alması gerekiyordu. Öfkeden deliye dönecekti, biliyorum, ama yine de gelirdi.</p>

  <p class="block14">“New 2’de cep telefonları çalışmıyor,” dedi Henri arkamdan.</p>

  <p class="block14">Telefonuma baktım. Sinyal yoktu. “Peki. Buralarda kullanabileceğim kontörlü ya da ankesörlü bir telefon var mı?”</p>

  <p class="block14">“Ah şu çaylaklar!” Crank’le aynı yaşlarda bir çocuk basamaklara oturmuş elindeki portakalı soyuyordu. O kadar tuhaf görünüyordu ki, bakmadan edemedim. Açık kahve ten rengi, yeşil gözler ve koyu sarı kıvır kıvır saçlar. Kaşları bile sarıydı.</p>

  <p class="block14">“Paran ya da nüfuzlu tanıdıkların yoksa, telefon da internet de yok. Suyunu, elektriğini ve posta hizmetini sağlıyorlar ama,” dedi Henri. “New 2’ye hoş geldin.”</p>

  <p class="block14">“Ari, Charity Hastanesi’nde doğmuş. Kayıtlara ulaşmak istiyor. Ona yardım edemez misin, Bas?” dedi Crank.</p>

  <p class="block14">Sebastian gözlerini gözlerimden kaçırarak sırt çantasını aldı. “Hayır. Evine geri dönse iyi olur.” Merdivenleri tırmanmaya başladı.</p>

  <p class="block14">Crank bir şeyler geveledi, diğerleri hiçbir şey söylemiyordu. Duyulan tek şey, Sebastian’ın basamakları yavaş yavaş tırmanan ayak sesleriydi. Kapının bulunduğu yerden merdivenlere doğru baktım ve üstünden samimiyet akan bu Konuksever Beyefendi’nin peşinden koşacağımı anlayıp buna inanamayarak pöfledim.</p>

  <p class="block14">Basamakları hızla tırmanarak merdiven sahanlığında Sebastian’ı yakaladım. “Hey, bir saniye.” Durdu, biraz döndü. “Bak, eğer bir şey biliyorsan... yani bu insanların neden benim peşimde olduğunu biliyorsan...”</p>

  <p class="block14">1,77 cm boyumla ondan pek kısa sayılmazdım, ama fırtına bulutunu andıran gözleri karşısında kendimi ufacık hissettim. Ne düşündüğü anlaşılmayan bir tipti. Merdivenleri yarısına kadar tırmanan çocuklara göz attı. Çenesi kenetlenmiş, bakışları sertleşmişti. Öne eğilerek kısık sesle konuştu. “Novem birkaç saat önce, senin isminde ve tanımına uyan bir kişiyle ilgili telefon aldı... Bilgi Novem’in ayak işlerini yapan ve şirket için çalışan herkese ulaştırıldı. Bu da şu demek oluyor: Şehirdeki herkes peşinde.”</p>

  <p class="block14">Dr. Giroux. O aramış olmalı. Ama neden? “Sen de onlara çalışıyorsun.”</p>

  <p class="block14">“Sadece seni görmek istiyorlar. Kimse sana zarar verileceğinden söz etmedi, dolayısıyla Crank’in sözünü ettiği şu hançer meselesini ilk defa duydum. Ayrıca, evet, onlara çalışıyorum. Ama her zaman sözlerini dinlediğim anlamına gelmiyor bu.” Koridorun ucuna doğru yürüyerek bir odaya girip gözden kayboldu.</p>

  <p class="block14">Birden üstüme bir yorgunluk çöktü. Omuzlarım düştü. Aşağıdakilerin gözlerini benim üstüme diktiğini hissedebiliyordum, fakat şu an yalnız kalıp kendime gelmek ve kafamı toplamaktan başka bir şey istemiyordum, olan biteni hazmetmem gerekiyordu önce.</p>

  <p class="block14">Bu acele kaçma kararımın ya da arzumun -artık ne derseniz deyin- işe yaramayacağı ortadaydı. Hava karanlıktı. Kalacak bir yere ihtiyacım vardı. Ödemeyi zaten yapmıştım. Derin bir nefes verdim, sanırım başka bir çarem yoktu.</p>

  <p class="block14">Yatak odasına döndüm, kutuyu alarak şöminenin önündeki halının üzerine oturdum. Ne var ki, koridordan gelen ayak sesleri şimdilik kafamı dinlemeye fırsat bulamayacağımın göstergesiydi.</p>

  <p class="block14">Crank, tuhaf görünüşlü oğlan ve minik vampir dişleri olan kız (altın Mardi Gras maskesini yüzüne <span class="text1">takmıştı)</span> odaya doluştu. Halının üzerine oturarak bir çember oluşturdular. Oğlan şömineye eğilerek ellerini odunların üzerine getirip parmaklarını şıklattı. Şöminedeki odunlar alev aldı. Ellerini alevlerin üzerinde bir süre tutarak ısıttıktan sonra geri döndü. Açık kalan ağzımı fark edince, “Alt tarafı bir numara, büyütülecek bir şey yok,” dedi. “Kutunun içinde ne var?”</p>

  <p class="block14">Tabii, ne demezsin, alt tarafı tüyler ürpertici bir numara. Buna inanmak aksini düşünmekten daha kolaydı. “Annemle ilgili bir şeyler.”</p>

  <p class="block14">Koridorun ucunda bir yerlerden davul sesleri yankılanmaya başladı. Sesler çok geçmeden bir ritme dönüştü. Duvarlar ve zemin ritimle birlikte zangırdıyordu. Tempo hızlandıkça sertleşti ve şiddetini arttırdı, o kadar sıkı bir müzikti ki giderek içime işleyerek nabzıma ve kalp atışlarıma ayak uydurdu. “Sebastian,” dedi Crank. “Havasında olduğunda çalar.” Bunun ne anlama geldiğini sormama gerek yoktu. Havasında olmanın ne demek olduğunu ben de onun kadar iyi biliyordum. Arkadan belli belirsiz bir şarkı ve insan sesi duyuluyordu, bir radyo kanalına ya da CD’ye eşlik ettiğini fark ettim. Çalan her ne idiyse, hem dans edebileceğiniz hem de yere yatıp gözlerinizi kapatarak duygulanabileceğiniz bir şeydi.</p>

  <p class="block14">Şöminedeki ateş harlandıkça, duvarların ve bilmediğim bir şeyi biliyormuş gibi bana sırıttığını düşündürten kafatasının üzerinde gölgeler dans etti. Alevler, renkli boncukların ve siyah satenden silindir şapkanın üzerinde ışıldıyordu. <span class="text1">Bir ismi olması gerek,</span> dedim kendi kendime, kafatası mı yoksa altın maskesinin ardından boncuk gibi kara gözlerini üstümden ayırmadan bakan küçük kız mı daha ürkütücü bilemiyordum.</p>

  <p class="block14">Crank oğlanı göstererek, “Bu Dub,” sonra küçük kıza dönerek, “bu da Violet. Pek konuşkan değildir,” dedi.</p>

  <p class="block14">Violet hâlâ portakalını elinden bırakmamıştı, ara sıra minik burnuna götürüp kokluyor, ama yuvarlak gözlerini bir an olsun üstümden ayırmıyordu. Gotik Mardi Gras bebeklerini andırıyordu. Neden olduğunu bilmesem de, öteki tuhaf çocuğa kanım ısınmıştı. On yaşında ya var ya yoktu.</p>

  <p class="block14">“Dövmeni sevdi bence,” dedi Dub, parmaklarını haki pantolonuna vurarak. “Sen de <span class="text1">doué</span> misin?”</p>

  <p class="block14">“Ne miyim?”</p>

  <p class="block14">“<span class="text1">Doué</span>. Novem ucubeler için bu hoş kelimeyi kullanıyor. Tuhaf tipler için... yani, işte <span class="text1">bizim</span> gibiler için,” diye açıkladı bir çırpıda. Dub’ın içinden adeta enerji fışkırıyordu. Bir yerleri hep kıpır kıpır oynuyordu. “Violet’in acayip dişleri var, Henri’nin gözleri tuhaf. Ben sihirli numaralar yapabiliyorum. Crank de...”</p>

  <p class="block14">Crank atılarak, “Hiçbir özelliğim yok,” dedi, hayal kırıklığına uğramış bir ifadeyle. “İçlerinde normal olan benim.”</p>

  <p class="block14">“Doğru ama işleri yoluna sokmakta üstüne yok,” dedi Dub. “Ayrıca,” bir elini kalbinin üzerine koyup diğerini sanki serenat yapacakmışçasına ona doğru uzatarak, “buzdolabını onardığın için ucubeler evinin <span class="text1">hâkimi</span> sensin.”</p>

  <p class="block14">Crank’in başı düştü, gözlerini devirdi, yine de halinden iltifatın hoşuna gittiğini anlayabiliyordum. “Peki ya ağabeyin, <span class="text2">Sebastian,” diye sordum. “O da normal mi?”</span> <i class="calibre1">Pisliğin teki olması</i> <span class="text2">ve</span> <i class="calibre1">muhteşem davul çalması dışında tabii.</i></p>

  <p class="block14">“Sebastian bu konuları konuşmayı hiç sevmez. Ama onda da insanların içini okuma yeteneği vardır. Hissettiklerini hisseder. Bazen çok ağır gelebiliyor bu durum.”</p>

  <p class="block14">Davul çalmaya devam ediyordu, ama önceki kadar ısrarcı değildi, yavaşlamış ve sakinlemiş, hatta duygu dolu bir ritme geçmişti. Bu müziği tarif etmek çok zordu, koridorun ilerisinden yankılanarak gelen bir tempo değildi sadece, daha fazlasıydı.</p>

  <p class="block14">“Peki ya sen?” diye sordu Dub, bu defa daha alçak bir sesle. “Sen de gayet tuhaf bir görünüme sahipsin.”</p>

  <p class="block14">“Sağ ol!”</p>

  <p class="block14">“Yani demek istediğim, yüzündeki dövmeyle, saçının beyazlığıya, gözlerinin acayipliğiyle <span class="text1">doué</span> olmaman için hiçbir neden yok,” diyerek omuz silkti Dub.</p>

  <p class="block14">“Belki o da bu konuda konuşmayı sevmiyordur,” dedi Crank, bana doğru bakıp gülümseyerek. Ben de ona gülümseyerek karşılık verdim, sonra başımı eğip ellerime baktım. Doğruydu, bu konuda konuşmayı istemiyordum. Hiç konuşmamıştım. Bir anda açılıp konuşmaya başlayacak bir tip de değildim.</p>

  <p class="block14">Birden yine Dub’ın sesi duyuldu. “Vay canına!” Arkama dönüp baktığımda sırt çantamdan hançeri çıkarmakta olduğunu gördüm. “Her tarafı kana bulanmış bunun!”</p>

  <p class="block14">“Onu bana geri ver!” Dizlerimin üzerinde yükselerek hançeri kabzasından kavrayıp sırt çantamı elinden aldım.</p>

  <p class="block14">“Hey, <span class="text1">özür dilerim.</span><span class="text2">”</span> Yeniden yerine oturdu, değmeyecek bir şeyi büyütüyormuşum gibi davranıyordu. Ama büyütmüyordum. Eşyalarıma burnunu sokmaya hakkı yoktu. Hem de hiç.</p>

  <p class="block14">Hançeri tekrar sırt çantama sokuştururken kanın kurumuş ve elbiselerime bulaşmamış olmasını umuyordum. <span class="text1">Bravo, Ari.</span> Bu şeyi çantaya koymadan önce düşünmem gerekirdi. “Eşyalarımdan uzak dur lütfen, olur mu? Zaten sabah benden kurtulacaksınız.”</p>

  <p class="block14">“Bas’la bir daha konuşmayı deneyebilirim,” dedi Crank. “Hastanede mutlaka sana yardımcı olur, üstelik...”</p>

  <p class="block14">“Yanlış anlama, Crank, ama yardımına ihtiyacım yok.” Crank, Dub’a bir dirsek attı, ikisi de ayağa kalktı. Violet kıpırdamadan durmaya devam ediyordu, o yüzden Crank uzanıp onu kolundan çekti. “Hadi, Vi.”</p>

  <p class="block14">Karalara bürünmüş minik kız Crank’e tısladı, ama yine de ayağa kalkıp ötekilerle çıktı.</p>

  <p class="block16">&nbsp;</p>

  <p class="block17">Crank uyku tulumunu getirdikten sonra, yatak odamın kapısının ötesine de sessizlik çökmesini bekledim, sessizliği sadece evden gelen gıcırdamalar ve uğultular bozuyordu.</p>

  <p class="block14">Şömineden iki uzun mum alarak kora dönmüş kömürle fitillerini yaktım ve yere oturarak önüme yerleştirdim. Nihayet tek başına kalmıştım. Araya girerek dikkatimi dağıtacak hiçbir şey yoktu. Ne çocuklar, ne davul sesleri, hiçbir şey. Yine de, işin aslını isterseniz, kutunun içinde başka neler olduğuna bakabilmek için bu süreye ihtiyacım vardı.</p>

  <p class="block14">Derin bir nefes alarak, önce iki minik mücevher kutusunu açtım. Birinde üzerinde boylu boyunca Yunanca bir şeyler yazan gümüş bir yüzük vardı. Pırıl pırıl parlayan yüzük, sade ve güzeldi. Sağ elimin yüzükparmağına taktım. Tam bana göreydi. Öbür kutudaysa eski bir madalyon vardı, o kadar eskiydi ki, etrafında yazan yazıları ve üzerindeki resmi seçmek için gayret sarf etmek gerekiyordu. Sanırım güneş resmiydi, emin olamıyordum. Madalyonu kutuya geri koydum, sonra Chicago’da başı kesilen ve ardında Eleni adında küçük bir kız çocuğu bırakan bir kadınla ilgili bir haberin yer aldığı gazete kupürünü elime aldım. Kalbim gümbürdemeye başladı. Nasıl olur. Eleni, annemin adıydı, o halde bu kadın anneannem olsa gerekti.</p>

  <p class="block14">Ardından anneme hitaben yazılmış, solgun bir mektup çıktı:</p>

  <p class="block16">&nbsp;</p>

  <p class="block13">Sevgili Eleni,</p>

  <p class="block16">&nbsp;</p>

  <p class="block13">Bu mektubu okuyorsan, daha önceki birçokları gibi ben de beceremedim demektir. Seni yüzüstü bıraktım.</p>

  <p class="block16">&nbsp;</p>

  <p class="block13">Büyüyüp yetişkin bir kadın olduğunda, farklı olduğunu anlayacaksın. Hepimiz öyleydik. Araştırmalarıma yöre, ailemizdeki hiçbir kadın yirmi bir yaşından fazla yaşamamış. Her birimiz ardında bir kız çocuğu bırakmış. Sanki kader gittiğimiz yolu bizim yerimize seçmiş gibi, hep aynı.</p>

  <p class="block16">&nbsp;</p>

  <p class="block13">Bu lanete bir son vermenin yolunu bulamazsan, senin de sonun aynı alacak. Ben daha bir bebekken annem kendini öldürmüş. Geriye hiçbir şey bırakmamıştı ama onun annesinin de, annesinin annesinin de aynı şekilde öldüğünü öğrendim.</p>

  <p class="block16">&nbsp;</p>

  <p class="block13">Ben de gidiciyim. İçten içe bunu hissediyorum. Zamanım yaklaştı. Elimden geleni yaptım, gitmediğim kültist, şarlatan doktor ya da rahip kalmadı, ama lanet benim yakamı bırakmadığı gibi senin de kaçışın yok. Yine de deliliğe teslim almayı reddediyorum. Reddediyorum. Bu, bir şeyleri sona erdirme arzusuna boyun eğmeyeceğim. Belki de laneti yok etmenin yolu bundan geçiyordur.</p>

  <p class="block16">&nbsp;</p>

  <p class="block13">Çöz bu muammayı, Eleni. İçimizdeki deliliği durdur. Birlikte daha çak zaman geçirebilmeyi öyle isterdim ki...</p>

  <p class="block16">&nbsp;</p>

  <p class="block13">Daima yanında alacağım,</p>

  <p class="block16">&nbsp;</p>

  <p class="block13">Annen.</p>

  <p class="block16">&nbsp;</p>

  <p class="block14">Gözlerim doldu, boğazıma bir yumruk oturdu. Mektubu özenle katlayıp zarfına yerleştirdim. İnanmak istemesem de için için biliyordum. Yazanlar doğruydu. Kader hepsini istediği yola sokmuştu, şimdi sıra bendeydi. Ilık bir gözyaşı yanağımdan kaydı, elimle silip kuruladım.</p>

  <p class="block15">Kahretsin.</p>

  <p class="block14">Önümüzdeki üç buçuk yıl içinde ne ölmeye ne de hamile kalmaya niyetim vardı. Bu şeyin -artık lanet mi başka bir şey mi bilemiyorum- kökünü kazıyan ben olacaktım. Büyükannemin başının kesilmiş oluşu, deliliği ve kendi hayatına son vermeyi reddettiği için başına bir şey geldiğini gösteriyordu. Her ne kadar yirmi birinci doğum günüme daha çok vakit olsa da, otelin park alanında bir şey işimi bitirmek için benim de peşime düşmüştü.</p>

  <p class="block14">İki elimle yüzümü ovuşturdum.</p>

  <p class="block14">Elimde yeterince bilgi yoktu. Emin olduğum tek şey, farklı olduğumdu -ama bunu zaten daha en başından beri biliyordum. Bir şey beni öldürmeye çalışmıştı; ailemdeki diğer kadınlar bir lanetten ötürü yirmi bir yaşında ölmüştü.</p>

  <p class="block15">Yirmi bir. İçine ettiğimin yirmi biri.</p>

  <p class="block14">Parmaklarımı birleştirip çenemi yasladım. Bir gecede içine düştüğüm bu karmaşadan kurtulup huzura kavuşmanın bir yolunu bulmaya uğraşıyordum. Park alanında peşime düşen şeyi yok etmiştim. Belki bu sayede laneti kaldırmayı başarmışımdır.</p>

  <p class="block14">Çok zayıf bir teori.</p>

  <p class="block14">Neyse... artık buradaydım. New 2’de. Şimdi yapılabilecek tek mantıklı iş annemle, babamla ve Novem’in neden beni aradığıyla ilgili daha fazla bilgi edinmekti. Novem’in amacı bana zarar vermek de olabilirdi.</p>

  <p class="block14">Bir gün. Bu iş için bir gün ayıracaktım.</p>

  <p class="block16">&nbsp;</p>

  <p class="block17">Uyandığımda dirseklerim çürümüş, sırtım tutulmuştu ve başım ağrıyordu. Gözkapaklarımın ardındaki kırmızılıktan anladığım kadarıyla, pencereden içeri güneş ışığı süzülüyordu. Bir gölgenin ışığı kesmesiyle gözlerimi sıktım. Döşeme tahtaları gıcırdadı. Gözlerimi açtım.</p>

  <p class="block14">Vücudumdaki her bir kasın donduğunu hissettim. Minik beyaz bir timsahın mavi gözleriyle karşı karşıya bulmuştum kendimi.</p>

  <p class="block14">“Pascal, bu Ari,” bir kızın fısıldadığını duydum. Ses Violet’indi, dizlerinin üstünde uyku tulumuna doğru eğilmiş, tepemde minik beyaz bir timsah tutuyordu. Üstü mücevherlerle kaplı bordo renkli bir maskeyi başının üstüne kaldırmıştı. Timsah tek bir hamleyle burnumu kapabilirdi. Nefesimi incecik derisinin üstünde hissetmesin diye tuttum.</p>

  <p class="block14">Nihayet Violet geri çekilip bağdaş kurarak oturdu, timsahı kendine çevirerek burnunu öptü. “Aferin, Pascal,” diye fısıldayarak timsahı yere bıraktı, maskeyi indirip yüzünü örttü. Maskesinin incelerek yukarı kalkan uçlarına iki tüy dikilmişti.</p>

  <p class="block14">Pascal, paytak paytak yürüyerek kapıdan çıktı.</p>

  <p class="block14">Nihayet nefesimi bırakarak doğrulup oturdum, gözlerini yeniden üstüme dikmiş bu acayip kıza ne diyeceğimi bilemiyordum. Minik beyaz ellerini dizlerinin üzerine yerleştirmişti. Giydiği siyah elbise, bir zamanlar yetişkin bir kadına ait olduğunu düşündürten abiye bir giysiyi andırıyordu. Elbisenin altına ya tayt giymişti ya da büyük beden dizaltı çorap, ama giydiği her neyse eteğinin altında kayboluyordu. Ayaklarındaysa dev erkek makosenleri vardı.</p>

  <p class="block14">“O senin timsahın mıydı?” Pascal’ın geri gelip gelmediğinden emin olmak için kapıyı kontrol ettim.</p>

  <p class="block14">“Kimsenin timsahı değil.” Violet başını kaldırdı. “Saçlarını sevdi, tıpkı kendi derisi gibi.”</p>

  <p class="block14">Elim kendiliğinden kulağımın arkasına gidip bir tutama değince, yatağa girmeden önce saçlarımı açtığımı hatırladım. Saçlarımı omuzlarımın arkasına toplamak istiyordum, ama bir nedenden ötürü Violet’in saçlarımı önemsediğimi düşünmesini istemedim ve o yüzden yüzümün iki yanından kucağıma dökülen saçlarımı öylece bıraktım.</p>

  <p class="block14">“Benim de dişlerimi seviyor. Tıpkı onunkiler gibi,” dedi Violet, iri gözleri maskenin delikleri içinden parıldayarak.</p>

  <p class="block14">Donmuş gibi kıpırdamadan duruyordum. “Dişlerin neden böyle, Violet?” Sorumdan dolayı tepesi atıp o dişlerle üstüme saldırmayacağını umuyordum, yine de her şeye kendimi hazırladım.</p>

  <p class="block14">“Yemek yiyebilmek için, tabii ki.” Kafasını eğdi. “Çok farklısın.” Sonra ayağa kalkıp ağır siyah ayakkabılarına rağmen sessiz adımlar atarak kapıdan çıktı.</p>

  <p class="block14">Gözden kaybolana dek gözlerimi ondan ayırmadım. Kafamı biraz karıştırsa da beni ne kadar etkilediğini fark ederek şaşırmıştım. Maskelerden ya da sivri dişlerinden fazlası vardı. Violet’te beni yumuşatan, içimde şu tuhaf abla/anne içgüdüsünü uyandıran bir şey vardı. Casey ve Bruce’un da ilk karşılaşmamızda bana karşı aynı şeyi hissettiklerini tahmin ettim. Açıklanamaz bir biçimde aramızda bir bağ olduğunu hissetmiş ve onunla ilgilenme ihtiyacı duymuştum. Başımı iki yana salladım. Ne önemi vardı ki bunun, akşama buradan gitmiş olacaktım.</p>

  <p class="block14">Sebastian geçerken bakışlarımı kapıdan kaçırdım, kafasını çevirip odaya baktı. Bir an sendeleyişinden beni burada otururken görmeyi ummadığı anlaşılıyordu. İçim bir hoş oldu, yüzüme sıcak bastı. Cıvaya benzeyen gri gözleri beni kendine çekiyordu. <span class="text1">Cıvanın zehir demek olduğunu bilmiyorsun sanki!</span></p>

  <p class="block14">Ama onun bana bakmadığını fark ettim, saçlarıma bakıyordu. Tıpkı diğer herkes gibi.</p>

  <p class="block14">Sonsuz gibi gelse de aslında bir saniyelik bir bakıştı, sonrasında gözlerini indirerek yürümeye devam etti.</p>

  <p class="block14">Uyku sersemliğimi üstümden atıp saçlarımı toplarken ayağa kalkıp peşine düştüm. “Sebastian!”</p>

  <p class="block14">Merdivenlerin ortasında durdu; bir yandan saçlarımı topuz yaparak yanına yaklaşırken vücut dilinden benimle konuşmaya hiç de istekli olmadığını anlayabiliyordum. Elimin kolumun birbirine dolaşmasına neden oluyordu, ama bu durumu görmezden gelmeye çalışıyordum. İki basamak yukarısında durup kollarımı iki yana indirerek konuşmaya başladım. “Bak, biliyorum beni burada istemiyorsun, ama... Novem’in bana gerçekten zarar vermeyeceğini mi düşünüyorsun?”</p>

  <p class="block14">Dudaklarının kenarı, gülümsediğini düşündürtebilecek bir biçimde yukarı kalktı. Belki de yüzünü ekşitmişti. “Öyle düşünüyorum,” diye cevap verdi.</p>

  <p class="block14">Hızlıca bir karara varırken dudağımı ısırdım. “Eğer peşinde olduğum bilgiyi elde etmeme yardımcı olursan, seve seve seninle birlikte gelip Nov...”</p>

  <p class="block14">Ön kapı ardına kadar açılıp duvara çarptı, kapı kolu alçının içine gömüldü.</p>

  <p class="block14">Violet kolunun altına sıkıştırdığı Pascal’la birlikte belirerek salonun ortasında durdu. İçeri üç genç erkek girmişti. Hepsi de yirmi yaşlarındaydı. Ortadaki Violet’e bir bakış atarak başını salladı.</p>

  <p class="block14">“Uyumsuzların Evi’ne Hoş Geldiniz.”</p>

  <p class="block14">O, gözlerini merdivenlere doğru kaydırırken arkadaşları kahkahayla gülüyordu. “Ekibe bir kişi daha katılmış bakıyorum?” İlgisi Sebastian’dan bana kaymıştı. “Güzelim, bataklığa düşmek bu eziklerle takılmaktan iyidir.”</p>

  <p class="block14">“Ne istiyorsun, Ray?” Sebastian’ın eli tırabzanı öyle sıkı kavradı ki, eklem yerleri bembeyaz kesmişti.</p>

  <p class="block14">Dub elinde tuttuğu portakalı soyarak yemek salonundan ayaklarını sürüye sürüye çıkarken, Ray atılarak meyveyi kaptı.</p>

  <p class="block14">“Hey!”</p>

  <p class="block14">Ray portakalı yere fırlattı. “Naber Dub? Seni melez pislik.”</p>

  <p class="block14">“Bas git, Raymond.”</p>

  <p class="block14">Ray, Dub’ın üstüne atladı.</p>

  <p class="block14">Bundan sonraki birkaç saniye ağır çekimde gerçekti sanki.</p>

  <p class="block14">Violet Pascal’ı yere bırakarak savaşa hazırlanırmış gibi maskesini yüzüne indirdi ve minik bedeniyle Ray’e saldırdı. Kollarıyla bacaklarını gövdesine sardığı Ray’in üzerinde tıpkı bir ahtapota benziyordu. Sivri dişlerini pazısına geçirdi. Ray avazı çıktığı kadar bağırarak küçük kızı üstünden atmaya çabalıyordu. Aralarına biraz mesafe koymayı başardı, ama Violet’in bacakları ve elleri yeniden uzanıp yapıştı.</p>

  <p class="block14">Fransızca küfrederek Violet’i çekiştirdi ve fırlatıp odanın bir köşesine attı. Yere hızla çarpan küçük kız döşeme tahtalarının üzerine düşerek kaydı.</p>

  <p class="block14">O an içimden bir şey koptu sanki.</p>

  <p class="block14">Sebastian’ı geçip merdivenleri hızla indim, bu sırada Dub ve Crank de Violet’e doğru koşuyordu. Violet kendi kendine ayağa kalktı, ağzındaki ve çenesindeki kanı silerek evin arka tarafından bahçeye fırladı. Başımı Ray’e çevirmeden önce gözümün ucuyla ölü yaprakların içine daldığını görebildim. Damarlarımdan adeta adrenalin akıyordu, öfkeden patlamak üzereydim.</p>

  <p class="block14">Bir çocuğa acı çektirildiğini görmek kadar tepemi attıran bir şey yoktu; neye benzediğini bizzat biliyordum çünkü. “Sıkıyorsa aynı şeyi bana yap!” Ama ona fırsat vermeden çenesine okkalı bir yumruk patlatıverdim.</p>

  <p class="block14">Eklem yerlerinden bütün elime yayılan acı, kendimi iyi hissetmemi sağladı. Arkadaşları ona destek olmak için üzerime yürüdüğünde kavgaya hazırdım.</p>

  <p class="block15">Geleceğiniz varsa göreceğiniz de var, pislikler.</p>

  <p class="block14">Bana doğru atılan ilk gencin, kolunu omzumun üzerinden yakaladım, topuğumun üstünde döndüm ve onu yere fırlattım. O yere düşer düşmez diğerinin nefesini ensemde hissettim. Bakışlarım Sebastian’ınkilerle karşılaştı. Gözleri bana gülümsüyor ve meydan okuyordu, ne yapabileceğimi görmek istiyordu. Üçüncü çocuk beni belimden yakaladığında pis pis sırıttım. Kafamı arkaya savurup yüzüne indirerek kendimi gelecek çatırdama sesine hazırladım. Çocuktan bir inilti geldi. Onun canı benimkinden çok daha fazla acımış olmalıydı. Olduğum yerde dönerek kasıklarına bir tekme geçirdim. Arkadaşının yanında yere yığıldı. Bir adım geri çekildim ve kalbim gümbürdeyerek yarattığım manzaraya baktım.</p>

  <p class="block14">Arkalarda bir yerden Dub’ın ıslık çaldığını duydum. Ama bütün dikkatim Ray’in üzerindeydi. Yere yıkmadığım bir o kalmıştı, hâlâ bir tehdit unsuruydu.</p>

  <p class="block14">“Seni kaltak!” diye hırladı. Bir eli kanlı omzunu tutuyor, öbürü çenesini ovuyordu. Yüzü ilk geldiğinden bile daha solgundu.</p>

  <p class="block14">Ona gülümseyerek ortaparmağımı çıkardım. Kan yüzüne hücum etti, dudakları sanki dişlerini gösterecekmişçesine hafifçe yukarı kalktı.</p>

  <p class="block14">Sebastian arkamda belirerek sakin bir sesle, “O benim,” dedi. “Onu ilk ben buldum.”</p>

  <p class="block14">“Tabii ya, her zaman harika çocuk sen olmalısın, değil mi Lamarliere?” Arkadaşları zar zor kalkmayı becerirken yere tükürdü. “Ha bu arada, kızı bir an önce götürsen iyi olacak, yoksa <span class="text1">Grandmère</span> meraklanmaya başlar.”</p>

  <p class="block14">Çıkıp gittiklerinde, Dub kapıyı kapayabilmek için alçının içinden kapı kolunu çıkardı. Sebastian’a dönerek, “Ben nereden <span class="text1">senin</span> oluyormuşum? Bu da ne demek oluyor böyle?” diye sordum.</p>

  <p class="block14">“Ray de Novem için çalışanlardan. Seni ilk bulan o olmak istiyordu. Jenna’yla içeri girdiğinizi birileri görmüş olmalı.”</p>

  <p class="block14">“Jenna mı?”</p>

  <p class="block14">“Crank yani.” Duraksadı. Dört saniye sonra: “Kayıtları bulmana yardım edeceğim,” dedi ve arka kapıya yürüdü.</p>

  <p class="block15">Pekâlâ.</p>

  <p class="block14">Derin bir nefes alıp -belli ki Bay Şahsiyet’le başa çıkmak için ihtiyacım olacaktı- arka bahçeye açılan masif çift kanatlı kapıdan geçerek onu takip ettim. Dub ve Crank yosun tutmuş taş avluda durarak yaprakların altındaki kabarıklığa bakıyordu. Kış olmasına rağmen rutubet çökmüştü, bahçeden çok bir cangılın içinde gibiydi. Toprak, çürümüş yaprak kokusu ve evi saran beyaz çiçeklerin rayihasının karıştığı nemli bir yerdi.</p>

  <p class="block14">“Vi, gittiler. Ari’nin onları nasıl benzettiğini kaçırdın.”</p>

  <p class="block14">Dub sözlerini havaya birkaç yumruk savurup karşısındaki hayali düşmanı yere serermiş gibi yaparak pekiştirdi. “Hadi, Vi. Benim için karşılarına çıkma cesaretini gösterdin. Saklandığın yerden çık da sana teşekkür edebileyim.”</p>

  <p class="block14">Yaprakların arasında iki kara göz parıldadı. Crank Violet’le konuşurken Sebastian’ın yanına yaklaştım. “Violet’in hikâyesi ne bu arada? Minik vampir dişleri ne anlama geliyor?”</p>

  <p class="block14">Neredeyse kahkaha atarak, “Violet vampir değil,” dedi. “Dub geçen sene onu bataklıkta buldu. Tek başına bir avcının tekne-evinde yaşıyordu. Buraya getirmeden önce üç ay boyunca onu besledi. Canı istediğinde gelir, canı istediğinde gider, maske ve meyve gibi acayip şeylere düşkündür. Ama hiç meyve yediğini görmedim şimdiye kadar.”</p>

  <p class="block14">Kaşlarım kalktı, topuklarım üzerinde geriye doğru yaylandım. “Demek bir defada tek cümleden daha uzun konuşabiliyormuşsun.”</p>

  <p class="block14">Bana doğru bakarak kaşlarını çattı. “Hadi, içeri girelim en iyisi. Violet hazır olduğunda kendi çıkar.”</p>
</body>
</html>
