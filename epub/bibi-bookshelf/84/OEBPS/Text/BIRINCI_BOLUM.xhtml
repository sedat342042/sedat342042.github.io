<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BIRINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <div class="generated-style" id="birinci-bolum">
    <h1 class="bolum-ismi1" xml:lang="tr"><span class="bolum-ismi">Birinci bölüm</span></h1>

    <p class="bolum-ismi-2-satir" xml:lang="tr"><span class="bolum-ismi">“Seymenlik” dedikleri...</span></p>

    <p class="duz" xml:lang="tr"><span class="duz1">Babam Mahmut Karaveli (1901-1979) Ankara’da doğup Mustafa Kemal’i ölümüne kadar yakından izlediği, askerliğini de Kurtuluş Savaşı sırasında onun yakın çevresinde yaptığı için olacak “O, Türklerin ulusal peygamberidir!” diyecek kadar içten ve ödünsüz bir Atatürkçüydü. 78 yaşında kaybettiğimizde ise, gençlere parmak ısırtacak bir çalışma temposu içinde bulunuyordu.</span></p>

    <p class="duz" xml:lang="tr"><span class="duz1">Kurduğu ve yıllarını verdiği linyit madeni işletmesine gitmek için Malkara’daki evinde her sabah erkenden kalkar, karşıdaki ilkokulun bahçesinden yarı alaylı bakışlarla kendisini izleyen çocuklara aldırış etmeden ve yaz kış demeden balkona çıkıp sabah jimnastiğini yapardı. Daha sonra duşunu alıp, Türkçe dualar ve tek rekatla tek vakitten oluşan kendine özgü namazını kılardı. Basit bir kahvaltının ardından çizmelerini çekip poturunu ve parkasını giymeden önce, hiç aksatmadığı bir duble rakısının yanına akşam ne yemek istediğini yardımcısına bildirirdi. Nihayet, kendisini bekleyen taksi(!) “jeep”e yerleşip 50 yıldır her sabah özenle inceleyip “bu da benim üniversitem” dediği</span> <span class="italik">Cumhuriyet</span> <span class="duz1">gazetesini okuyarak işinin başına giderdi.</span></p>

    <p class="duz" xml:lang="tr"><span class="duz1">Tam 70 yıldır aralıksız çalışan, nice badireler atlatmış yorgun bir işadamını değil de, dinamizmini yitirmemiş bir eski askeri andırırdı. Bu nedenle olacak, ilçede kurulu alayın yeni atanmış kimi subayları “askeriye”den alınmış bir “jeep”le yanlarından geçen bu ilginç şahsı, birlikleri denetlemeye gelmiş bir general(!) sanıp selama dururlardı. O da bozuntuya vermeden bu selamları ciddiyetle ve hafif bir gülümsemeyle alırdı.</span></p>

    <p class="duz" xml:lang="tr"><span class="duz1">Aralarındaki derin yapısal farklılıklar yüzünden, bir özveri anıtı olan annemle zaman zaman ayrı ve dolayısıyla yalnız yaşamanın pratik zorluklarına ilerlemiş yaşına rağmen hiç aldırış etmezdi. İsterse çalışmadan da yaşayabilecek iken ve İstanbul’daki evinde günlerini geçirmek varken niçin “buralarda” uğraşıp didindiğini soranlara, “Bu ülkeyi devlete yük olan emekliler değil, çalışıp ekonomiye katkıda bulunanlar kurtarabilir. Ben kendi hesabıma hiç emekli olmayacağım ve ‘kılıç elde’ ölünceye kadar çalışacağım!” derdi.</span></p>

    <p class="duz" xml:lang="tr"><span class="duz1">Malkara’da oturduğu apartmanın altındaki kahveyi daha sabah namazından sonra doldurup sigaralarını tellendiren işsiz güçsüz kimi kasabalıları, açtığı kahve kapısının önünde dimdik durarak:</span></p>

    <p class="duz" xml:lang="tr"><span class="duz1">“Oturun bakalım miskin herifler! Ben dedeniz yaşındayım ve çalışıyorum, utanın!..” diye düpedüz terslerdi.</span></p>

    <p class="duz" xml:lang="tr"><span class="duz1">Kasabalılar ise “Veli Amca” diye sayıp sevdikleri bu bilge adama takılmadan edemezlerdi:</span></p>

    <p class="duz" xml:lang="tr"><span class="duz1">“Allah sana bir maden vermiş, çalışıyorsun. Bizim de olsa elbet gidip çalışırdık.”</span></p>

    <p class="duz" xml:lang="tr"><span class="duz1">Cevabı hazırdı:</span></p>

    <p class="duz" xml:lang="tr"><span class="duz1">“Aptal herifler... Allah sizin gibi miskinlere maden verir mi?”</span></p>

    <p class="duz" xml:lang="tr"><span class="duz1">“Ölünceye kadar çalışacağım!..” derdi ya, bir sabah gene erkenden kalkmış... Gene duşunu alıp tek rekâttan ve Türkçe dualardan oluşan ibadetini yapmış ve işinin başına geçmek üzere hazırlanmıştı ki saygıda hiç kusur etmediği annemin kollarında son nefesini verdi.</span></p>

    <p class="duz" xml:lang="tr"><span class="duz1">Herkesle ve özellikle gençlerle çok kolay ilişki kurabilen, ülke sorunları üzerine devamlı kafa yoran, çarpıcı teşhislerini her ortamda açıkça belirtmekten çekinmeyen, bu ve benzeri nitelikleri nedeniyle çevresinde “Atatürk Kuşağı”nın son temsilcilerinden biri gözüyle görülen babam, Horasan üzerinden Anadolu’ya gelen Oğuz boylarından birine ve –sanırım– 24 Oğuz boyundan “Karaevli”lere mensuptu. Önce Kastamonu yöresine yerleşmişti Karaveliler (ya da Karaevliler) ve burada isimlerini verdikleri bir köy kurmuşlar, bir de okul açmışlardı. Ankara’ya 1700’lerde göç ettikleri anlaşılıyordu.</span></p>

    <p class="foto" xml:lang="tr"><span><img alt="R2.jpg" class="generated-style1" src="../Images/R2_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Burası Texas değil, Kırklareli’nin Vize ilçesi! Savaş yılları. Demirköy-İğneada ormanlarında maden direği müteahhidi kırkındaki Mahmut Karaveli kesim bölgelerine at sırtında gidip gelebiliyordu.</span></p>

    <p class="baslik" xml:lang="tr"><span class="duyuru-baslik">Taş omuzda da ağırdır</span></p>

    <p class="duz" xml:lang="tr"><span class="duz1">Babamın dedesi “Pazvant” (devrin bir tür emniyet mensubu) İbrahim Ağa (1841-1884) Ankara’nın asayişinden sorumlu bir görevliymiş. Çok güçlü kuvvetli ama aynı zamanda iddiacı ve inatçı bir adammış. Ankara’nın düzlük semtlerinden Hamamönü’nde bir gün esnafla söyleşirken, son depremde Hisar’daki bir küçük caminin minaresinin yıkıldığını ve henüz bir hayır sahibinin çıkıp yaptırmadığını söylemişler.</span></p>

    <p class="duz" xml:lang="tr"><span class="duz1">Dini bütün ve biraz saf bir adam olduğu anlaşılan İbrahim Ağa bu işe pek bozulmuş:</span></p>

    <p class="duz" xml:lang="tr"><span class="duz1">“Minare tamir edilinceye kadar büyükçe bir taş konsa oraya da müezzin üstüne çıkıp ezan okusa” demiş. “Var mı bildiğiniz böyle bir taş?”</span></p>

    <p class="duz" xml:lang="tr"><span class="duz1">Rastlantı bu ya, Ankara’nın birçok yerinde olduğu gibi o civarda da Romalılardan kalma antik bir sütun kaidesi dururmuş yıllardır.</span></p>

    <p class="duz" xml:lang="tr"><span class="duz1">Onu göstererek:</span></p>

    <p class="duz" xml:lang="tr"><span class="duz1">“İşte sana taş!” demişler. “Ama kim çıkaracak bu mereti Hisar’a?”</span></p>

    <p class="duz" xml:lang="tr"><span class="duz1">İbrahim Ağa için “iddiacı ve inatçı bir adammış” dedik ya, koskoca sütun kaidesine bir göz atıp:</span></p>

    <p class="duz" xml:lang="tr"><span class="duz1">“Ben çıkarırım!” diye tutturmuş.</span></p>

    <p class="duz" xml:lang="tr"><span class="duz1">Esnaf, huyunu bildiğinden ve yaklaşan tehlikeyi sezdiğinden onu bu sevdadan vazgeçirmek için epey dil dökmüş ama ok yaydan çıkmış bir kez.</span></p>

    <p class="duz" xml:lang="tr"><span class="duz1">İbrahim Ağa:</span></p>

    <p class="duz" xml:lang="tr"><span class="duz1">“Ben bu taşı Hisar’a çıkarmazsam bana da İbrahim Ağa demesinler” diye karşı çıkanları susturduktan sonra, sekiz on kişinin güçbela sırtına vurduğu –belki de– birkaç yüz kilo ağırlığındaki kocaman mermer kitleyi, arkasında bir meraklı kalabalığıyla yokuş yukarı taşımaya başlamış ve yerine kadar da götürüp indirmiş.</span></p>

    <p class="duz" xml:lang="tr"><span class="duz1">Yüz elli yıl kadar erken dünyaya gelmeseydi yaman bir halterci olabileceğini sandığım büyükdedem bu olaydan sonra bir daha evinden dışarı çıkamamış. Derken, felç geçirdiği ve öldüğü duyulmuş. Cenaze namazını, yıkılan minaresi yerine sırtında Hamamönü’nden kocaman bir taş getirdiği camide kılmışlar. Tabutunu da musalla taşı yerine gene bu taşın üzerine koymuşlar. Sırtta taşınan sütun kaidesi, Hisar’ın kireç badanalı evleriyle konaklarında oturan Ankaralı müminlere uzun süre hizmet etmiş. Bilenler, yakın zaman öncesine kadar orada durup durduğunu ve müezzinlerin üzerine çıkarak ezan okumayı sürdürdüğünü anlatırlar. Hatta, “Alitaşı” semtinin adını “Pazvant” İbrahim Ağa’nın sırtta taşıdığı bu antik mermer kaidesinden aldığına inananlar bile vardır.</span></p>

    <p class="duz" xml:lang="tr"><span class="duz1">İbrahim Ağa’nın, eşi Ayşe Hanım’dan dört kızı üç de oğlu olmuş: Fıtnat, Fatma, Şahinde ve Ülfet. Fıtnat Hanım’ın oğlu, sevilen bankacı Şahin Ulusoy, zamanın başbakanı (sonraları sekizinci cumhurbaşkanı) Turgut Özal’ın yersiz müdahale ve baskılarına dayanamayarak Halk Bankası genel müdürlüğünden istifa etmiştir... Oğullarından biri ünlü Plevne Muhasarası’nda Gazi Osman Paşa’nın karargâhında vuruşarak ölmüş. “Şehit Kâğıdı” Ankara’da büyüknineme ulaşınca Ayşe Hanım tam bir soğukkanlılık örneği göstermiş. Ağlayıp dövünmemiş de. Çeyiz sandığından en güzel beyaz giysilerini bulup giyinmiş ve mahalleye çıkarak kendisini hayretle izleyen komşularına:</span></p>

    <p class="duz" xml:lang="tr"><span class="duz1">“Vatana millete oğlumu şehit verdim. Bu mutlu(!) günümde beni kutlamayacak mısınız?” diye adeta serzenişte bulunmuş.</span></p>

    <p class="duz" xml:lang="tr"><span class="duz1">Yüreği aslında kim bilir nasıl yanıp tutuşan bu soylu Türk anası için oğlunu er meydanında yitirmek, yani,</span> <span class="italik">“şehit analığı”</span> <span class="duz1">mertebesine yükselmek en büyük bir gurur nedeniymiş.</span></p>

    <p class="duz" xml:lang="tr"><span class="duz1">Ayşe Hanım’ın diğer oğlu Mehmet Çavuş’un da katıldığı savaşlarda rütbe aldığını biliyoruz. Ankaralı bir halk kahramanı olan üçüncü oğlu, dedem “Nalbant” Halil Efe (1866-1908) üzerine, –ölümü sırasında yanında bulunan– Ankaralı saygın işadamları Yağcızade Fehmi Efe (1887-1977) ile Bulgurluzade Hasan Efendi’den (1893-1984) ayrıntılı bilgiler topladım. İstanbul’un işgali üzerine okulunu bırakıp Ankara’ya koşan tarihçi Enver Behnan Şapolyo da Bulgurluzade ve Fehmi Efe’yi doğrulamaktadır.<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Halil Efe, mesleği nalbantlık olmakla beraber çok eski ve köklü bir Oğuz-Şaman, muhtemelen bir Alevi-Ahi geleneğini<a class="calibre1" href="#footnote-231-2" id="footnote-231-2-backlink">[2]</a> Ankara ve çevresinde sürdüren Seymenlerin de “başı”ymış: Sevilen, sayılan ve biraz da çekinilen bir halk adamı!</span></p>

    <p class="duz" xml:lang="tr"><span class="duz1">Halil Efe’nin ünü Ankara’da çok erken tarihlerde, daha İstanbul’da askerlik görevini yaparken yayılmaya başlamış.</span></p>

    <p class="baslik" xml:lang="tr"><span class="duyuru-baslik">Cuma selamlığında olay</span></p>

    <p class="duz" xml:lang="tr"><span class="duz1">Güçlü kuvvetli, sanırım yakışıklı ve gösterişli bir genç olduğundan askere gidince –o zamanki deyimle– “tüfekçi” olarak padişahın Yıldız Sarayı’ndaki muhafız birliğine ayırmışlar genç Halil’i. Yıl 1886. Devir, II. Abdülhamid’in karabaskı devri ve Ankaralı genci burada feci bir olay beklemektedir.</span></p>

    <p class="duz" xml:lang="tr"><span class="duz1">Muhafız birliğinin kumandanı bu önemli göreve nasılsa gelebilmiş sapık herifin biriymiş. Öyle ki, emrindeki erata düpedüz sarkıntılık etmekten çekinmez, birliğin diğer zabitleriyse bu durumun farkında oldukları halde kimseyi tanıklığa razı edemeyecekleri endişesiyle durumu saray yetkililerine bildiremezlermiş. Zavallı erat ise bu adamdan olabildiğince uzak durmaya çalışır ve maruz kaldıkları muameleleri sineye çekerlermiş. Ama bir gün olan olmuş.</span></p>

    <p class="duz" xml:lang="tr"><span class="duz1">Bir cuma selamlığından önce muhafız birliğinin tüfekçileri Yıldız’daki kışlalarının şadırvanında aptes alırlarken oradan geçen sapık kumandan, etrafa aldırış etmeksizin genç Halil’in çıplak baldırına çizmesinin ucuyla dokunup sözle de tacizde bulunmasın mı?</span></p>

    <p class="duz" xml:lang="tr"><span class="duz1">“Pazvant” İbrahim Ağa’nın henüz yirmisindeki sessiz sedasız oğlu tek söz etmeden aptesini yarıda keser, büyük bir soğukkanlılıkla yanı başında çatılı tüfeğinin kasaturasını kaptığı gibi bu ahlaksız herifi oracıkta ve en ağır biçimde cezalandırır, herkesin gözleri önünde!</span></p>

    <p class="duz" xml:lang="tr"><span class="duz1">Haber “Yıldız”da bomba gibi patlar. Basına sansür konulur bu olayla ilgili. Alelacele Askeri Mahkeme’ye çıkarılan genç Halil ise tüm zorlamalara rağmen eylemine ne bir gerekçe gösterir ne de kendini savunmak için tek bir söz eder. Cezasına razı bir hali vardır. Görgü tanıkları ise “kumandanlarının” çok iyi bildikleri huyuna, nedense, hiç değinmezler. Bu durumda hüküm “idam” şeklinde tecelli eder.</span></p>

    <p class="duz" xml:lang="tr"><span class="duz1">Ne var ki “suçlunun” muhakeme boyunca takındığı vakur ve sessiz tavır kuşkucu padişahı işin içinde bir bit yeniği olabileceği inancına iter:</span></p>

    <p class="duz" xml:lang="tr"><span class="duz1">“Nasıl bir adamdır bu? Penceremin önünden geçirin, boyunu bosunu bir de ben göreyim!..” buyurur.</span></p>

    <p class="duz" xml:lang="tr"><span class="duz1">Emir hemen o gün yerine getirilir. Padişahın “kafes” arkasından gizlice kendisini seyrettiğinden habersiz genç Halil’in saray avlusundaki vakur ve umursamaz hali padişahın aklını büsbütün karıştırdığından idam fermanını onaylamadan önce en güvendiği üç “mabeyinci”yi özel olarak görevlendirerek olayın perde arkasını araştırmalarını ve sonucu doğrudan kendisine bildirmelerini ister. Her şey kısa sürede ortaya çıkınca da:</span></p>

    <p class="duz" xml:lang="tr"><span class="duz1">“Vay densiz herif!..” diye küplere biner. “Kimler getirmiş bu namussuzu oraya. Araştırın ve suçluları bulun...”</span></p>

    <p class="duz" xml:lang="tr"><span class="duz1">Halil hakkında da:</span></p>

    <p class="duz" xml:lang="tr"><span class="duz1">“Vah zavallı çocuk! Yeterince sıkıntı çektirdiniz zavallıya. Hemen affı şahanemi kendisine bildiriniz. Terhis tezkeresini verip tez memleketine gönderiniz. Bir eksiği var mı sorunuz. Harçlığını ve harcırahını da ihmal etmeyiniz!..” buyurur.</span></p>

    <p class="duz" xml:lang="tr"><span class="duz1">İstendiği kadar basına sansür konsun, Yıldız Sarayı’nda olup bitenler imparatorluğun her yanında ve özellikle Ankara’da kulaktan kulağa duyulduğundan genç Halil’in adı etrafında bir efsane oluşur. Huyunu bilmeseler Ankara’ya dönüşünde onu bir kahraman gibi törenle karşılayacaklardır. Ama o başına gelenlerden kimseye bahsetmez. Kimse de ona bir şey sormaya cesaret edemez.</span></p>

    <p class="duz" xml:lang="tr"><span class="duz1">Çocukluğundan başlayarak çok iyi at bindiğinden o zamanlar geçerli bir meslek olan nalbantlıkla hayatını kazanmaya başlar. Bir süre sonra da Ankara’nın en eski ailelerinden “Otabatmaz”ların kızı ninem Azime Hanım’la (1880-1911) evlenir. Azime Hanım’ın anne tarafından dedesi Konya Mevlevilerinin şeyhidir.</span></p>

    <p class="duz" xml:lang="tr"><span class="duz1">Kısa zamanda mesleğinde isim yaparak Ankara’nın en sevilip tutulan nalbantı haline gelir genç Halil. Öyle ki, kentin diğer nalbantları çoğu kez boş otururken Ankara’nın Türk ve gayrimüslim zenginleri, eşrafı ve önde gelen yöneticileri kıymetli binek ya da koşum hayvanlarını nallatmak için Halil’in dükkânında sıra beklerler. Çünkü, onun ya da kalfalarının nalladığı atların daha keyifli olacağına, dolayısıyla daha iyi koşacağına inanılır.</span></p>

    <p class="duz" xml:lang="tr"><span class="duz1">Bir gün devrin seymenbaşı, dükkânına kadar gelerek kendisini Ankara seymenleri arasına katmak istediklerini söyler. Böyle bir davet almak, o zamanlar büyük bir onurdur.</span></p>

    <p class="baslik" xml:lang="tr"><span class="duyuru-baslik">Seymenlikten seymenbaşılığa</span></p>

    <p class="duz" xml:lang="tr"><span class="duz1">Oğuz boylarının özellikle Ankara civarında yerleşmiş olmaları sayesinde bu kent yüzyıllar boyunca kendini yabancı etkilerinden ve “Osmanlılık” ruhundan korumuş ve Türklüğün bütün yüksek gelenek ve göreneklerini aynı safiyetle benliğinde saklamıştı.<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Yalnız Ankara yöresinde varlığını sürdüren seymenlik de bu Orta Asya-Oğuz geleneklerinden biriydi ve 1343-1362 yıllarında Ankara’da ilginç bir tür cumhuriyet kuran Ahilerin yanı sıra Alevi-Bektaşilerle de az çok ilişkiliydi.</span></p>

    <p class="duz" xml:lang="tr"><span class="duz1">Seymen, sözcük olarak Rumeli’de “koruyucu” anlamında kullanılırdı. Yüz yıllardan beri “anavatanı” diyebileceğimiz Ankara’da ise seymen denilince akla dağa çıkmış “eşkıya” değil; mert, cesur, fenalıktan kaçınan, iyiliksever, kahraman, gözü pek ve özverili kent insanları gelirdi. Güzel at binen, savaşlara gönüllü gidip ön saflarda yürüyen ve düzenli ordu içindeki kendi “Seymen Alayları”nın şanına toz kondurmayan insanlar. Bir zamanlar İstanbul Şehzadebaşı’nda bunların bir “Seymenler Mezarlığı” bile vardı.</span></p>

    <p class="duz" xml:lang="tr"><span class="duz1">Ankara ve çevresinde etkinliklerini Osmanlı’nın son dönemine kadar sürdüren seymenler, aralarından, kendini en fazla sevdirip saydıran, otoriter ama sevecen, vatana ve millete en fazla yararlı olacağına inandıkları birini “baş” seçerler ve onu babalarından bile yakın bilirlerdi kendilerine.</span></p>

    <p class="duz" xml:lang="tr"><span class="duz1">Seymenlerin tarihten gelen bir başka özellikleri de, ülkeyi temelden sarsan zorlu felaket günleriyle, yepyeni bir döneme adım atılırken... ya da mevcut devlet çöküp yenisi kurulurken kendiliğinden bir galeyan halinde “Seymen Alayı Kurma”<a class="calibre1" href="#footnote-231-4" id="footnote-231-4-backlink">[4]</a> gelenekleriydi. Tarihler; Selçuklu Devleti’nin ve Osmanlı’nın (Söğüt’te) kuruluşu sırasında “seymen alayı”nınkine benzer törenlerin düzenlendiğini ortaya koyuyor. Öyle ki, bu törenler sayesinde Oğuzların tarihte hiçbir zaman devletsiz kalmadığına inanılır.</span></p>

    <p class="duz" xml:lang="tr"><span class="duz1">Bazen –gerekmeyip de– yüzyıllar boyunca bir tek seymen alayı kurulmamışken son yüzyılın ilk çeyreği içinde ve çok kısa aralıklarla bunun üst üste iki kez gerçekleştirilmiş olması ilginçtir: II. Meşrutiyet’in ilanı nedeniyle 1908’in temmuz ayında ve on bir yıl sonra 27 aralık 1919 cumartesi günü Atatürk’ü Ankara’da karşılamak için.</span></p>

    <p class="duz" xml:lang="tr"><span class="duz1">Bunlardan ilkinde II. Abdülhamid’in otuz üç yıllık karabaskı rejimine son verilerek bir “Hürriyet Dönemi” başlatılıyordu. İkincisinde ise Ankara Seymenleri, Osmanlı’nın artık tarihe karıştığını ve Mustafa Kemal’in yeni bir devlet kuracağını kendiliklerinden ve belki de herkesten önce hissediyorlar ve bunu dünyaya adeta ilan ediyorlardı.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Normal günlerde herkes gibi giyinen ve işleri güçleriyle uğraşan seymenler düğün ve benzeri törenlerle önemli günlerde ucu kalkık yemenileri, Ankara tiftiğinden diz çorapları, sırmalı “camadan”ları (kısa yelek), yanları siyah şeritlerle süslü mavi ya da lacivert “zivga”ları (şalvarlı seymen giysisi), bellerine sardıkları şalları, Hitit kabartmalarındakini andıran uzun hırkalarıyla –bir de at üzerindeyseler– masal kahramanlarına benzerlerdi. Şal kuşaklarının üstündeki silahlık ve içine sokulmuş beyaz kemik saplı hançerleri ise hiç eksik olmazdı. Gümüş kabzalı bir de tabancaları bulunurdu hançerlerinin yanında.</span></p>

    <p class="duz" xml:lang="tr"><span class="duz1">Birbirlerine çok bağlı olan Ankara seymenleri, kendilerini kentin asayişinden sorumlu sayar, huzur ve düzen bozucu davranışları resmi güvenlik güçlerini işe karıştırmadan giderirlerdi.</span></p>

    <p class="duz" xml:lang="tr"><span class="duz1">Güvenlik güçleri de onların işine karışmamaya özen gösterirdi. Suç işlemezler; aralarından suç işleyen olursa, dışardan bir şikâyet gelsin gelmesin seymenbaşının buyruğunca “gereği” yapılırdı.</span></p>

    <p class="duz" xml:lang="tr"><span class="duz1">İlke olarak aralarına gayrimüslimleri almazlardı ama onların da yardımına koşarlardı ayrım gözetmeksizin. Öyle ki, kadın ve kızları zaman zaman türeyen mahalle çapkın veya kabadayıları tarafından rahatsız edilen ve Ankara’da daima kalabalık azınlıklar oluşturmuş bulunan Rum, Gregoryen veya Katolik Ermeni ve Yahudi cemaatleri, şikâyetlerini çoğu kez resmi makamlara değil de “Hisar Uşağı”, “Hacettepe Uşağı” gibi isimlerle anılan ve hepsi de iş güç sahibi olan seymenlere yapardı. Çünkü bunların disiplin ve güvenliği sağlama yöntemlerinin daha hızlı ve yaşanılan devre göre daha etkili olduğuna inanılırdı. Çok önemli bir sorun varsa doğrudan seymenbaşına gidilirdi. Seymenlerin yarattığı güvenlik ortamı sayesinde Ankaralılar evlerinin kapılarını kilitlemezlerdi. Hırsızlık benzeri olaylara yok denecek kadar az rastlanırdı.</span></p>

    <p class="duz" xml:lang="tr"><span class="duz1">Din konusunda ise, bağnazlıktan uzak ve tüm inançlara hoşgörülü oldukları bilinirdi. Kimseyi rahatsız etmeden belli zamanlarda bir araya gelip sazlı sözlü eğlenceler düzenledikleri, içki içtikleri fakat sarhoş görünmedikleri; kadın oynattıkları fakat bu kadınlara el sürmedikleri sır değildi. Ülkenin geri bırakılmışlığından sorumlu tuttukları yobazlar ve softalardan nefret ettiklerini gizlemezler ama gerçek din adamlarına saygıda kusur etmezlerdi. Bunları her gördüklerinde:</span></p>

    <p class="duz" xml:lang="tr"><span class="duz1">“Duanı esirgeme bizden hocam!” dedikleri, hocaların da işinde gücünde, disiplinli ama yaşamayı seven, ehlikeyf, yiğit, çalışkan ve çoğu kentin varlıklı ailelerinden gelen bu dürüst ve erdemli gençlerin yanağını sevgiyle okşayarak yarı şaka:</span></p>

    <p class="duz" xml:lang="tr"><span class="duz1">“Allah ıslah etsin!..” diye karşılık verdikleri bilinirdi.</span></p>

    <p class="duz" xml:lang="tr"><span class="duz1">Ankara’nın toplumsal düzeni içinde etkin bir yeri olan seymenbaşı ise, parasına puluna bakılmadan “eşraftan” sayılır ve “protokol”de önemli bir yer tutardı.</span></p>

    <p class="duz" xml:lang="tr"><span class="duz1">Ve bir gün seymenler, Nalbant Halil Efe’yi kendilerine “baş” seçtiler. II. Abdülhamid istibdadının en karanlık günlerinde, üstelik aynı padişahın affı şahanesiyle ölümden dönen otuzlarındaki Halil, Ankara ve çevresindeki 3 000 kadarı atlı yaklaşık 7 000 seymen için bir anda “Seymenbaşı Halil Efe” oluverdi. XIX. yüzyıl sonlarında ve Anadolu’nun bağrında yabana atılmayacak bir tür milis gücünün başıydı artık.</span></p>

    <p class="duz" xml:lang="tr"><span class="duz1">Çok geçmeden de adı bir kez daha çalkandı her yanda.</span></p>

    <p class="baslik" xml:lang="tr"><span class="duyuru-baslik">Abdülhamid valisine verilen ders</span></p>

    <p class="duz" xml:lang="tr"><span class="duz1">Nedendir bilinmez, özellikle Osmanlı’nın son dönemlerinde Ankara çok vali eskitmiştir: Esad Paşa, Derviş Paşa, Süreyya Paşa, Haydar Efendi, Abidin Paşa, Memduh Bey, Tevfik Paşa, Ferid Paşa, Sosa Bey bunlardan yalnızca birkaçıdır.</span></p>

    <p class="duz" xml:lang="tr"><span class="duz1">Yüzyıl sonlarında gene bir “Abdülhamid valisi” atanır Ankara’ya. İçlerinde müftü efendinin, eşrafın ve azınlık temsilcilerinin de bulunduğu bir “hoşamedi” (hoş geldiniz) heyeti, önceden haber verip randevu alarak “vali paşa”yı ziyarete gider. “Heyet”te tabii seymenbaşı da vardır ve gösterişli tören giysileri içinde 100 kadar atlı ve silahlı seymen de gelenek uyarınca “hükümet” binasına kadar kendisine eşlik etmiştir.</span></p>

    <p class="duz" xml:lang="tr"><span class="duz1">Belirlenen saatte “hoşamedi heyeti” makam odasına alınır.</span></p>

    <p class="duz" xml:lang="tr"><span class="duz1">Ama, o da ne? Vali paşa, sağında ve solunda dimdik iki zaptiye, başında kalıplı fesi, sırtında redingotuyla kocaman masasının arkasında azametle oturmaktadır. Beyaz sarığı, siyah cüppesiyle “heyet”e başkanlık eden aksakallı gün görmüş müftüye rağmen istifini bozmaz vali hazretleri! Dahası, kalın kadife perdeli makam odasında ziyaretçilerin oturabileceği tek bir koltuk, kanepe, hatta sandalye bile yoktur. Anlaşılan vali paşa, ne denli güçlü bir adam olduğunu ilk günden göstermek istercesine ve Ömer Seyfettin’in “İncili Kaftan” öyküsündeki Acem şahının tutumuna benzer bir davranışla odasındaki bütün oturulabilecek eşyayı önceden boşalttırmıştır. Ankara “eşrafını” ayakta tutacaktır karşısında!</span></p>

    <p class="duz" xml:lang="tr"><span class="duz1">Bu, hiç de hoş olmayan, üstelik ilk kez karşılaşılan tatsız muamele “heyet” üyelerini çok rahatsız eder ama hayretle birbirlerine bakınmaktan başka bir şey de yapamazlar.</span></p>

    <p class="duz" xml:lang="tr"><span class="duz1">Müftü efendi, şaşkınlıktan, hoş geldiniz konuşmasına bile başlayamaz.</span></p>

    <p class="duz" xml:lang="tr"><span class="duz1">Seymen giysilerini o gün özenle giyinmiş, silahlarını takıp takıştırmış Halil Efe ise bu duruma fena halde sinirlenmiştir. Hepsi de babası, belki dedesi yaşındaki “eşrafın” bir şeyler yapmasını bir süre sabırla ve boş yere bekledikten sonra vali paşanın masasına doğru şöyle “efece” iki adım atarak:</span></p>

    <p class="duz" xml:lang="tr"><span class="duz1">“Hele bana bir bak Vali Paşa Hazretleri!” der. “Ankara halkı adına eşraf, baban yaşında bunca insan, seni adam yerine koyup ‘hoşamedi’ye gelmiş. Onları buyur edip oturtacak birkaç sandalye vermedi mi devletin sana?”</span></p>

    <p class="duz" xml:lang="tr"><span class="duz1">Bu hiç beklemediği çıkışı otoritesine, makamına ve şahsına karşı düpedüz hakaret ve başkaldırı gibi gören ve –herhalde– seymenlerin kentin toplumsal yaşamındaki yeri hakkında bilgilendirilmemiş olan vali paşa, hiddetle yanındaki zaptiyelere dönerek:</span></p>

    <p class="duz" xml:lang="tr"><span class="duz1">“Tutun şu edepsizi!” diye haykırır.</span></p>

    <p class="duz" xml:lang="tr"><span class="duz1">Ne var ki, zaptiyeler dahil herkes yerinde çakılıp kalmıştır. Halil Efe sükûnetle tiftik şal kuşağından toplu tabancasını çıkarır ve kendisini çok iyi tanıyan zaptiyeleri:</span></p>

    <p class="duz" xml:lang="tr"><span class="duz1">“Siz bu işe karışmayın yiğitlerim” diye uyardıktan sonra tekrar vali paşaya dönerek:</span></p>

    <p class="duz" xml:lang="tr"><span class="duz1">“Sen...” diye devam eder. “Hele bir yol yerinden kalk, pencerene git ve bahçendeki seymenlere şöyle bir göz at. Bizlere yaptığını bir bilseler ‘hükümetini’ başına yıkardı bu Ankara seymenleri...”</span></p>

    <p class="duz" xml:lang="tr"><span class="duz1">Neye uğradığını anlayamayan vali paşa, tam bir şaşkınlık içinde yerinden kalkıp pencereye doğru yürüyünce de bir kez daha zaptiyelere dönen Halil Efe:</span></p>

    <p class="duz" xml:lang="tr"><span class="duz1">“Oğlum, getir bakayım vali paşanın koltuğunu buraya” der. Zaptiyeler söyleneni yaparlar. Efe, Ankara müftüsünü bu koltuğa buyur ettikten sonra ayakta kalan valiye:</span></p>

    <p class="duz" xml:lang="tr"><span class="duz1">“Bak Paşa Hazretleri” der. “Şu küçümsediğin Ankara senin gibi nicelerini gördü. Haklarını yemeyelim, eli öpülecek valiler de gelip gittiler. Senden sonra başkaları da gelip gidecek. Ama, Ankara’yı temsil eden ‘eşraf’ hep burada kaldı ve kalmaya da devam edecek. Sanırım, okumuş adamsın ama görev yapılan kentin halkına saygı göstermeyi sana öğretememişler. Ya da öğretmişler de sen unutmuşsun! Şimdi, emir ver de bizlere birer sandalye getirsinler, oturalım. Söylersen birer de acı kahveni içmek isteriz.”</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Valinin makamında işleri bitince “hükümet”teki bir küçük odaya kapanır “hoşamedi heyeti”. Vali paşa hakkında daha ilk günden kötü bir izlenim yaratmamak için olup biteni Ankara halkından gizlemeye karar verirler. Hem vali dersini fazlasıyla almıştır. Gene de çok geçmeden olay duyulur. Bir süre, Halil Efe hakkında soruşturma filan açılması beklenir ama kimse seymenbaşının kılına dokunmaz.</span></p>

    <p class="duz" xml:lang="tr"><span class="duz1">Vali paşa ise çok geçmeden ve sessiz sedasız Ankara’dan ayrılır.</span></p>

    <p class="foto" xml:lang="tr"><span><img alt="R3.jpg" class="generated-style1" src="../Images/R3_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">“Seymenbaşı” Halil Efe öldüğünde yanında bulunan büyük oğlu Mahmut (solda) Atatürk Ankara’ya geldiğinde onu karşılayan seymenler arasındadır ve o da artık “kalpaklı” bir “Kuvvacı”dır.</span></p>

    <p class="foto" xml:lang="tr"><span><img alt="R4.jpg" class="generated-style1" src="../Images/R4_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Atatürk’ü Ankara’ya gelişinde karşılayanlardan (soldan) Genç Osman (Gençtürk), Bahri (Erdoğdu) ve başkentin ünlü işadamlarından Fehmi (Yağcıoğlu) Efeler (üstte). Kendilerine özgü giysileri ve sazlarıyla Ankara seymenlerinden bir grup “eteklikli” bir “seymen adayı”yla (altta).</span></p>

    <p class="foto" xml:lang="tr"><span><img alt="R5.jpg" class="generated-style1" src="../Images/R5_fmt.jpeg" /></span></p>

    <p class="foto" xml:lang="tr"><span><img alt="R6.jpg" class="generated-style1" src="../Images/R6_fmt.jpeg" /></span> <span><img alt="R7.jpg" class="generated-style1" src="../Images/R7_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">1920’li, 1930’lu yıllarda Ankaralı çocukların rüyası: “Seymen adaylığı!” Teyzezadem işadamı İsmail (Karaer) ve ben (sağda).</span></p>

    <p class="foto" xml:lang="tr"><span><img alt="R8.jpg" class="generated-style1" src="../Images/R8_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Eniştem İhsan Karaer de eski bir seymendi (üstte). Ankaralılar İstanbul’da, Atatürk’ün kente geliş tarihini (27 aralık) 1951’de kutluyor. Ortada seymen giysileri içinde işadamı Hilmi Hamamcı. Solunda Bulgurluzade Hasan Bey, sağında Kınacızade Bahri Bey (altta).</span></p>

    <p class="foto" xml:lang="tr"><span><img alt="R9.jpg" class="generated-style1" src="../Images/R9_fmt.jpeg" /></span></p>

    <p class="foto" xml:lang="tr"><span><img alt="R10.jpg" class="generated-style1" src="../Images/R10_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Halil Efe’nin yetimlerinden İbrahim (Karaege) Amcam gençlik yıllarında (altta) ve ailesiyle (üstte).</span></p>

    <p class="foto" xml:lang="tr"><span><img alt="R11.jpg" class="generated-style1" src="../Images/R11_fmt.jpeg" /></span></p>

    <p class="foto" xml:lang="tr"><span><img alt="R12.jpg" class="generated-style1" src="../Images/R12_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Halam Zehra Hanım’ın eşi Tevfik Hasköy, herkese kendini sevdirmiş bir “Çanakkale Gazisi”ydi (üstte). Babası “Murat Ağa” ise Balkanlı dev yapısını süsleyen güleç yüzüyle masal kahramanlarını andırırdı.</span></p>

    <p class="bold-ortali" xml:lang="tr"><span class="dar-paragraf-italik">Büyük kızının düğünü nedeniyle ailesiyle birlikte görülen küçük amcam Enver Karaveli, yüz hatlarında Horasanlı köklerimizin izini taşırdı (altta).</span></p>

    <p class="foto" xml:lang="tr"><span><img alt="R13.jpg" class="generated-style1" src="../Images/R13_fmt.jpeg" /></span></p>

    <p class="baslik" xml:lang="tr"><span class="duyuru-baslik">“Hürriyet ilan oldu Halil Efe kurban oldu!..”</span></p>

    <p class="duz" xml:lang="tr"><span class="duz1">1901 yılında ilk oğlu dünyaya gelir Seymenbaşı Halil Efe’nin ve Ankara’nın önde gelen din bilginlerinden Kerpiççizade Mahmut Efendi’nin yanı sıra yenilikçi Padişah II. Mahmud’a beslediği hayranlık nedeniyle Mahmut adı verilir yavruya. Rastlantıya bakın ki bu çocuk büyüyecek ve Kerpiççizade’nin büyük torunu olan annemle evlenecektir. O devrin yirmi otuz bin nüfuslu Ankarası’nda bu tür “rastlantılar” çok olağandır. Kentin az çok varlıklı aileleri arasında ise o zamanlar “aman servet dışarı çıkmasın” mantığıyla yakın akraba evlilikleri çok revaçtadır ve bu evliliklerden de zaman zaman az buçuk sakat çocukların doğduğu sır değildir.</span></p>

    <p class="duz" xml:lang="tr"><span class="duz1">Mahmut’u kısa aralıklarla Zehra (1904-1954) ve İbrahim (1905-1980) izler. Sonuncu çocuğa ise Enver Paşa’nın yükselen yıldızı nedeniyle Enver (1906-1974) adını koyarlar. Hemen bütün seymenler gibi Halil Efe de yaman bir “İttihatçıdır” o tarihlerde..</span></p>

    <p class="duz" xml:lang="tr"><span class="duz1">Gösterişten uzak, alın terine dayalı bir yaşantısı olan seymenbaşı, kışları –bugün de aynen korunan ve küçük amcamın eşi ile çocuklarının oturduğu– İçhisar’daki, Ankara’yı kuşbakışı gören evinde oturur. Yazlarını ise, havası, suyu, bağ ve bahçeleriyle kentin en gözde yazlıklarından Keçiören’in Çoraklık yöresinde, şimdi yerinde yeller esen iki katlı bağ evinde geçirir. Daha dört beş yaşındaki babamı da boş gezmesin diye her gün nalbant dükkânına götürüp getirir. Tabii at sırtında. Ne var ki, seymen törelerince yetiştirmek istediği ufacık çocuğun ata binip inmesine yardım etmek bir yana, bu işi düşe kalka yapmaya çalışan Mahmut’a dönüp de bakmaz bile.</span></p>

    <p class="duz" xml:lang="tr"><span class="duz1">Akıllı hayvan, sonunda, küçük Mahmut’a doğru eğilerek sırtına atlamasına yardımcı olmaya başlar.</span></p>

    <p class="duz" xml:lang="tr"><span class="duz1">Komşularının:</span></p>

    <p class="duz" xml:lang="tr"><span class="duz1">“Efe Dayı... Efe Dayı, bak oğlun tek başına bindi kendi atına!” şeklindeki hayranlık ifadelerini ise umursamaz bir tavırla:</span></p>

    <p class="duz" xml:lang="tr"><span class="duz1">“Biner... Biner...” diye geçiştirir.</span></p>

    <p class="duz" xml:lang="tr"><span class="duz1">Ve bir gün, binlerce yıllık bir tarihe tanıklık etmiş ve bir zamanlar yüzlerce tezgâhından tüm dünyaya ünlü Ankara keçisinin tiftiğinden “sof” ve “şal” ihraç etmiş Ankara’nın bakımsız sokakları bayram eden halkla dolup taşar. Yıl 1908, aylardan temmuzdur. Otuz üç yıllık Abdülhamid istibdadı nihayet son bulmuş ve bir kez daha “Meşrutiyet” ilan edilmiştir. Halk gözünde bunun anlamı, çoktandır özlemle beklenen “Hürriyet”in ta kendisidir. Ticaret erbabı azınlıklarla bir avuç varlıklı Türk ailesi dışında tam bir fakirlik ve terk edilmişliğe itilmiş Ankara halkı “Hürriyet”le birlikte aydınlık ve umut dolu günlerin geleceğine inanmaktadır. Bu, ulusun kaderinde bir dönüm noktasıdır. O halde, Ankara seymenleri “gereğini” yapmalıdır. Çok geçmeden seymenbaşı kararı bildirir: Hürriyet’in ilanı şerefine seymen alayı kurulacaktır...</span></p>

    <p class="duz" xml:lang="tr"><span class="duz1">İlk iş olarak, eski Türklerin “otağ üzerine tuğ dikmesini” andırır biçimde Efeler Kahvesi önüne seymen sancağı dikilir.</span></p>

    <p class="duz" xml:lang="tr"><span class="duz1">Bunun anlamı, Ankara içinde ve çevresindeki bütün seymenlere derhal haber ulaştırılması ve bunların en süratli biçimde Ankara’ya gelip eş dost evlerine ya da hanlara yerleşmesinin sağlanmasıdır.</span></p>

    <p class="duz" xml:lang="tr"><span class="duz1">Törenin yapılacağı gün, kimlerin nerede ve nasıl duracağı, hangi sırayla yürüneceği görevli seymenlerce vakit geçirilmeden ve “münadiler” (kamuya ait önemli haberleri duyuran çığırtkan) yoluyla ilan edilir:</span></p>

    <p class="duz" xml:lang="tr"><span class="duz1">Önce “seymen alayı”nın kenarları sırmalı bayrağı Hacı Bayram Camii avlusuna dikilecek, dualar okunduktan sonra da özel olarak hazırlanmış bir koç kurban edilecektir. “ Yürüyüş” bundan sonra başlayacaktır.</span></p>

    <p class="duz" xml:lang="tr"><span class="duz1">“Alay”ın en önünde, beyaz şalvarları, sırmalı “camadan”ları, meşin silahlıkları, uzun saçları, keçe külahları, boyunlarına asılı ufak birtakım taş ve küçük boynuzlarla şamanları andıran ve “Kızılbaş Abdallardan” oluşan “seymen davulcuları” ve zurnacıları gidecektir. Bunlar, davullarına havada tokmak vurarak ve kendilerine özgü hareketlerle raks ederek yürüyeceklerdir.</span></p>

    <p class="duz" xml:lang="tr"><span class="duz1">Davulcuların hemen arkasında iri yapılı bir efe seymen alayının sancağını taşırken, iki yanında “ bölükbaşı” denen iki efe “teke pala” dedikleri kocaman palalarını yukarı doğru tutmuş olarak yer alacaktır.</span></p>

    <p class="duz" xml:lang="tr"><span class="duz1">Sırada; ellerindeki bıçaklarla törene katılan bıyığı yeni terlemiş “seymen adayları” ve üzerlerinde meşin önlükler, ellerinde baltalarla “seymen baltacıları” vardır. Yolun iki yanında tek sıra halinde ve sağ ellerindeki “teke pala”lar yukarı doğru kaldırılmış olarak yürüyen seymenlerin ortasındaki boşlukta ise bir adım gerisindeki “ikinci efe”yle birlikte seymenbaşı yer alacaktır. Onların ellerinde de üzerine ayetler işlenmiş “Osmanlı kılıçları” bulunacaktır.</span></p>

    <p class="duz" xml:lang="tr"><span class="duz1">Seymenbaşı elindeki kılıcı zaman zaman havaya kaldırıp:</span></p>

    <p class="duz" xml:lang="tr"><span class="duz1">“Doh... Doh...” diye bağıracak, diğer seymenler de bir ağızdan:</span></p>

    <p class="duz" xml:lang="tr"><span class="duz1">“Doh... Doh...” sesleriyle karşılık vererek yeri göğü inletecekti.</span></p>

    <p class="duz" xml:lang="tr"><span class="duz1">Önde giden bu seymenleri Ankara garnizonundan bir bölük asker ve jandarmanın yanı sıra 3 000 atlı ve 4 000 yaya seymen izleyecekti. Atlı seymenlerin arasında Karaşarlı “bacı erenler” yani İslamiyet öncesi Türk topluluklarında görüldüğü gibi kadın savaşçılar bulunacaktı.</span></p>

    <p class="duz" xml:lang="tr"><span class="duz1">Ve, o tarihte Ankara’da dikkate değer bir yer tuttukları anlaşılan tarikatlara mensup derviş ve müritler hünerlerini göstererek ilerleyecekti: Nakşibendi, Sadi, Kadiri, Mevlevi, Tacettin dergâhlarından müritlerle, Kızılbaşlar, Bektaşiler, Hacı Bayram Veli müritleri, ellerinde “fütüvvetname”lerle (esnaf örgütü yaftası) Ahiler ve diğerleri! Kimileri yeşil ve siyah sarıkları ile kimileri renk renk cüppeleri içinde. Ellerindeki “kudüm”leri çalarak ve:</span></p>

    <p class="duz" xml:lang="tr"><span class="duz1">“Ya Rahim (koruyan) Ya Gafur (Allah)...” diye “huuu”lar çekerek!..</span></p>

    <p class="duz" xml:lang="tr"><span class="duz1">Sonra esnaf loncaları: Keçeciler, bakırcılar, nalbantlar, demirciler, semerciler, debbağlar, kasaplar, tuzcular, bahçıvanlar, urgancılar, saraçlar, kunduracılar, terziler, “sof”çular, dokumacılar...</span></p>

    <p class="duz" xml:lang="tr"><span class="duz1">Hepsi de, “seymen alayı”na katılmadan önce Kale’de, Atpazarı’nda, Koyunpazarı’nda, Ulucanlar Yokuşu’nda, Çıkrıkçılar’da ve Samanpazarı’nda toplanacaklar ve görevli seymenlerce belirlenen düzen içinde hareket noktasına geleceklerdi.</span></p>

    <p class="duz" xml:lang="tr"><span class="duz1">Nihayet; kentin dini eğitim veren tekke okulları ile diğerleri, ziraat ve sanayi “mektepleri”, Darülmuallimin (öğretmen okulu) ve Ankara Sultanisi öğrencileri de başlarında öğretmenleri olmak üzere bu olağanüstü halk şenliğinde yerlerini alacaktı.</span></p>

    <p class="duz" xml:lang="tr"><span class="duz1">Tören günü sabah erken, hepsi de sırım gibi birer genç seymen olan Yağcıoğlu Fehmi, Genç Osman, Çelik İbrahim, Kavaf Hakkı, Kasap Ali, Hüsnüoğlu Bahri, Hacı Mehmet ve Arabın Hacı Tevfik efeler at üzerinde İçhisar Mahallesi’ne gelip İçhisar Sokağı’ndaki 15 numaralı hanenin cümle kapısını gümlettiler:</span></p>

    <p class="duz" xml:lang="tr"><span class="duz1">“Biz geldik Ağam! Biz geldik Efe Dayım!..”</span></p>

    <p class="duz" xml:lang="tr"><span class="duz1">Törenin hareket noktasına kadar refakat edecekleri “başları” Halil Efe o sabah da erkenden kalkmış, çorbasını içmiş ve çoktan hazırlanmıştı. Büyük oğlu, yedi yaşındaki Mahmut’u da annesi hazırlamakla meşguldü. Yalnız Mahmut, sırmalı cepkeninin altına şalvar değil de pileli bir beyaz eteklik giymişti. Seymen “aday adaylarının” kıyafeti böyleydi o zamanlar.</span></p>

    <p class="duz" xml:lang="tr"><span class="duz1">Halil Efe içerden seslenir:</span></p>

    <p class="duz" xml:lang="tr"><span class="duz1">“Yettim efeler. Kapım –her zamanki gibi– açık. Buyurun çorba içelim!”</span></p>

    <p class="duz" xml:lang="tr"><span class="duz1">“Sağ olasın başımız, biz o işi çoktan yaptık.”</span></p>

    <p class="duz" xml:lang="tr"><span class="duz1">“Öyleyse az bekleyin.”</span></p>

    <p class="duz" xml:lang="tr"><span class="duz1">Oğlunu giydirirken bu konuşmaları dinleyen dört çocuklu gencecik Azime Hanım eşini sevgi ve hayranlıkla süzüyordu hiç belli etmeden. İçinden “Ne de yakışıklı... Allah nazardan esirgesin...” diye geçirdi. Bunun kocasını son görüşü olacağını ve daha kırk ikisindeki sapasağlam adamın eve çok değil iki saat sonra ölüsünü getireceklerini nereden bilebilirdi?</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Seymenbaşı; biri kız üç küçük çocuğunu –son kez– öpüp koklar, eşine “Haydi eyvallah...” der, büyük oğlunu alıp evden çıkar ve tam atına binmek üzereyken bir gayrimüslim komşusu:</span></p>

    <p class="duz" xml:lang="tr"><span class="duz1">“Oooo... Maşallahın var Halil Efem. Bir acı kahvemi içmeden vallahi bırakmam” diye önünü keser.</span></p>

    <p class="duz" xml:lang="tr"><span class="duz1">Genç efelerin, “Daha işimiz çok. Geç kalmayalım!” uyarılarına rağmen bir gönül adamı olan Halil Efe komşusunun davetini geri çeviremez.</span></p>

    <p class="duz" xml:lang="tr"><span class="duz1">“Peki ama fazla vaktimiz yoktur” diyebilir sadece.</span></p>

    <p class="duz" xml:lang="tr"><span class="duz1">Yağcı Fehmi Efe ve iki arkadaşı “ne olur ne olmaz” diye yalnız bırakmadıkları seymenbaşıyla birlikte konuk odasına alınırlar. Biraz sonra evin kızları kahve getirip şeker sunarlar.</span></p>

    <p class="duz" xml:lang="tr"><span class="duz1">Halil Efe’nin kahvesi ayrı bir gümüş tepsi içinde getirilmiş, yanındaki nadide gümüş şekerliğe de akide şekeri konmuştur. Efe, aceleyle kahvesini yudumlar, ayıp olmasın diye bir de akide şekeri atar ağzına ve kalkar.</span></p>

    <p class="duz" xml:lang="tr"><span class="duz1">Kaleiçi’nin bozuk yollarından at üstünde geçip, seymen alayının yürüyüşe geçeceği “Taşhan” civarına geldiklerinde atından iner. Kıdemli seymenler etrafını alarak son hazırlıklar hakkında bilgi verirler. Her şey tamamdır ve artık seymenbaşının “Yürü” komutu beklenmektedir.</span></p>

    <p class="duz" xml:lang="tr"><span class="duz1">Birden, çok önemli bir ayrıntının nasılsa gözden kaçtığı fark edilir. Yürüyüşe geçilmesi için önce bir koçun kurban edilmesi gereklidir töre uyarınca. Sorumlu durumdaki “İkinci Efe” şaşkınlığını gizlemeye çalışarak seymenbaşının kulağına eğilip:</span></p>

    <p class="duz" xml:lang="tr"><span class="duz1">“Yürü komutunu biraz geciktiriver Ağam. Hemen bir koç buldurup kurban ederiz” der ama komşusunun davetini geri çeviremediğinden tören alanına gecikerek geldiği için kim bilir belki de kendini suçlayan Halil Efe’yi durdurmak mümkün olmaz. Üstelik, alışılmadık biçimde yorgun görünmektedir. Yüzü sapsarıdır. Günün ve genç yaşının olanca heyecanı içinde komutunu bekleyen seymenlerine dönerek:</span></p>

    <p class="duz" xml:lang="tr"><span class="duz1">“Çekilen ‘tekepala’ kınına konmaz. Yola koyulan seymen bekletilmez. Evet, koç kurban etmeyi unuttuk ama Hürriyet’e benden iyi kurban mı olur?” diye haykırır.<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Ve, hayret!.. Bu sözleri henüz söylemiştir ki, gelmiş geçmiş en ünlü ve yaman seymenbaşı olarak bilinen Halil Efe’nin biraz tıknaz ama genç ve güçlü gövdesi oracığa yığılıverir.</span></p>

    <p class="duz" xml:lang="tr"><span class="duz1">Son sözleri ise:</span></p>

    <p class="duz" xml:lang="tr"><span class="duz1">“Alay yürüsün!.. Beni evime götürün” olur.</span></p>

    <p class="duz" xml:lang="tr"><span class="duz1">Yakınındaki efeler bir karışıklık olmasın diye:</span></p>

    <p class="duz" xml:lang="tr"><span class="duz1">“Seymenbaşı rahatsızlandı. Biz onu evine götüreceğiz” derken “İkinci Efe” beklenen:</span></p>

    <p class="duz" xml:lang="tr"><span class="duz1">“Seymen alayı kurulmuştur. Alay yürü!..” komutunu verir.</span></p>

    <p class="duz" xml:lang="tr"><span class="duz1">Bir bölük efe seymenbaşını kucaklarına alıp sessizce İçhisar’daki evine taşırken, babam –durumu anlamış olmalı ki– yol boyunca feryat edip ağlamaktadır.</span></p>

    <p class="duz" xml:lang="tr"><span class="duz1">Batan temmuz güneşi Ankara sokaklarını alacakaranlığa boyarken “seymenbaşının kalbi heyecana dayanamayıp duruvermiş...” haberi yayılır. Birkaç gün sonraysa, birdenbire, kimin “yaktığı” bilinmeyen içli bir türküyü bağlamayla çalıp söylemeye başlar Ankaralı seymenler:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Hürriyet ilan oldu, Halil Efe kurban oldu</span></p>

    <p class="alinti-son-paragraf" xml:lang="tr"><span class="dar-paragraf-duz">Hürriyetin uğruna Halil Efe kurban oldu<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="baslik" xml:lang="tr"><span class="duyuru-baslik">Yağcı Fehmi Efe anlatıyor</span></p>

    <p class="duz" xml:lang="tr"><span class="duz1">1950’li yılların başında, aralarında Emin Aktar, Bahri Kınacı, Halil Aktar, Ömer Oflaz, İhya Barlas, Mennan İz, baba-oğul İhsan ve Suha Mermerci, Şevki Fincancıoğlu, Hilmi Hamamcıoğlu, Tevfik Ercan, Hasan Bulgurluoğlu ve Refik Erengül’ün de bulunduğu Ankaralı bazı sanayici ve işadamları bir araya gelerek İstanbul’da</span> <span class="italik">Ankara Kulübü</span> <span class="duz1">adıyla bir dernek kurdular. Kurucu heyette ve ilk yönetim kurulunda genç bir hukuk fakültesi öğrencisi olarak ben de vardım. Hatta kulübün, Ankara Kalesi ile İstanbul Kız Kulesi siluetini bir araya getiren amblemini de ben düşünüp çizmiştim. Ankaralıları yakınlaştırmak için kulüp iyi şeyler yaptı. Bir de “Ankara Mahallesi” kurmak amacıyla Kadıköy’de büyük bir arazi satın alındı. Altyapısı tamamlandı ve parsellenip ortaklara dağıtıldı ama çeşitli nedenlerle bu işin arkası ne yazık ki getirilemedi. İşte bu kulübün Tepebaşı’ndaki lokalinde bir akşam Ankara’nın ünlü işadamı ve seymenlerinden Yağcızade Fehmi Efe’yi ağırlıyorduk ki bana:</span></p>

    <p class="duz" xml:lang="tr"><span class="duz1">“Hele gel. Seninle biraz baş başa konuşalım” dedi.</span></p>

    <p class="duz" xml:lang="tr"><span class="duz1">Rahmetli çok saygın, sevilen ve seçkin bir Ankaralıydı. Babamın dostu olmasının yanı sıra dedemin de uzun yıllar yakınında bulunmuştu seymen olarak:</span></p>

    <p class="duz" xml:lang="tr"><span class="duz1">“Bak oğlum” dedi. “Biz geldik gidiyoruz. Sana anlatacaklarım var: Coşkumuzu kedere dönüştüren 1908’in o uğursuz temmuz gününde deden Halil Efe’nin ani ölümü hepimizi çok sarsmıştı. Seymen töresince seymenbaşı sağlığında halefini az çok belirler. Oysa Halil Efe bunu yapamadan öldüğü için kendimize yeni bir ‘baş’ seçemedik. Bu dağınıklık tam on bir yıl sürdü. Atatürk’ün 1919’da Ankara’ya gelişi seymenlerin de yeniden toparlanıp örgütlenmelerine ortam hazırladı. Dedenin sağlığında çok sevdiğini bildiğimiz Kasap Yaşar Efe’yi seymenbaşı yaptık. 27 aralık 1919 günü bir ‘seymen alayı’ kurarak Paşa’yı törenle karşıladık ve bağrımıza bastık. Babanla birlikte benim de katıldığım ve Mustafa Kemal’in başka hiçbir yerde görmediği bu coşkulu karşılama, inanıyorum ki, Ankara’yı milli mücadelenin merkezi yapma kararını ona daha o benzersiz 27 aralık akşamı aldırmış olmalıdır! Ama biz seymenleri bir konu daima çok üzmüştür. Neden biz Ankara seymenleri varken Paşa’yı koruma görevi Giresunlu Topal Osman’ın ‘uşaklarına’ verilmiş ve bunca üzüntü yaşanmıştı? Sonuçta, kör talihi ve biraz da kendi kendimizi suçladık. Dedik ki, eğer Halil Efe yaşıyor olsaydı Seymenlik on bir yıl süren bir dağılma süreci içine girmez ve çok sevdiği Ankara’da Mustafa Kemal Paşa’yı Seymenbaşı Halil Efe ile onun efeleri, yani bizler korurduk.”</span></p>

    <p class="duz" xml:lang="tr"><span class="duz1">“...”</span></p>

    <p class="duz" xml:lang="tr"><span class="duz1">“Deden öyle kalpten filan ölmedi. Onu düpedüz zehirlediler!..”</span></p>

    <p class="duz" xml:lang="tr"><span class="duz1">“...”</span></p>

    <p class="duz" xml:lang="tr"><span class="duz1">“Seymen alayının ‘düzülüp’ yürüyüşe geçeceği gün dedeni evinden almaya gidenler arasında ben de vardım. Üstelik beni çok sever ve belki de halefi gibi görürdü. Gayrimüslim komşusunun davetini kıramayıp evlerine kahve içmeye gittiğinde yanındaydım. Her ayrıntıya dikkat eden bir yaradılışım vardı. Dedenin kahvesi ve akide şekerleri ayrı bir tepsi içinde getirilmişti. Besbelli ki her şeyi önceden planlayıp hazırlamışlardı. Niyetleri, yüzyıllardır kaymağını yedikleri devlete ihanetlerinin tanığı yaman bir ittihatçıdan kurtulmaktı. Zaten hepimiz ittihatçıydık o zamanlar. Neyse, deden pat diye düştüğünde dudakları titriyordu. Görüntüsü zehirlenmiş adam görüntüsüydü. Koşup gelen hükümet tabibi beni oğlu sanmış olacak ki kulağıma eğilerek:</span></p>

    <p class="duz" xml:lang="tr"><span class="duz1">– Kalpten öldü diyeceksiniz!?.. yollu bir şeyler söylemişti.</span></p>

    <p class="duz" xml:lang="tr"><span class="duz1">Dedeni eve bırakıp cenaze hazırlıklarına başlamadan önce biz en yakınları ve en kıdemli efeler bir durum değerlendirmesi yaptık. Eğer o heyecanlı ve karışık günlerde ‘efe’yi zehirlediler’ biçiminde bir söz atılsaydı ortaya, Ankara’da toplanmış binlerce seymen kentin altını üstüne getirirdi. Gayrimüslim azınlıklardan biri de bundan çok zarar görür ve o sırada zaten hassas ve gergin olan ilişkiler yeni yaralar alırdı. Bu da Meşrutiyet’in ülkede estirdiği umut ve coşku havasını gölgeler, hatta bir karmaşaya dönüştürebilirdi. Gene de Halil Efe’nin yokluğu o günkü seymen alayının disiplinini az çok etkilemiş ve yer yer hedefinden saptırmıştır.”<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">“Peki, sonra?”</span></p>

    <p class="duz-son-paragraf1" xml:lang="tr"><span class="duz1">“Biz ne kadar saklasak da, efenin tören yerine gitmeden önce gayrimüslim komşusunun evinde kahve içip, zehirli şeker yediği duyuldu. Efeler seymenbaşının öcünü almaya hazırlanıyorlardı ki söz konusu komşunun evini satıp dükkânını kapattığı ileri sürüldü. Tüm gayretlerimize rağmen bir daha ne izine rastlayabildik ne de sonunun ne olduğu belirlenebildi.”</span></p>

    <p class="ikon" xml:lang="tr"><span><img alt="icon2b.jpg" class="generated-style1" src="../Images/icon2b_fmt.jpeg" /></span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Şapolyo, Enver Behnan, Atatürk ve Seymen Alayı, 1971, s. 23.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Öz, Baki, Kurtuluş Savaşında Alevi-Bektaşiler, 1997, s. 67.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Enver Behnan Şapolyo, a.g.e.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Yazarın notu: “Seymen alayı kurulması” geleneğine “seymen alayı düzülmesi” de denir.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Şapolyo, Enver Behnan, Atatürk ve Seymen Alayı, Ankara 1971, s. 23. Yazarın notu: O gün orada Halil Efe’nin yanı başında bulunan Fehmi (Yağcı) Efe ve Hasan Bulgurluoğlu merhumlar olayı tüm ayrıntılarıyla bana anlatıp tarihçi Enver Behnan Şapolyo’yu doğrulamışlardır.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Yazarın notu: Bu güzel ve anonim türküyü merhum Sadi Yaver Ataman bulup derlemiş ve Ankara Radyosu’nun “Yurttan Sesler” programında birçok kez çaldırıp söyletmiştir.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Nejat Akgün’ün Burası Ankara (1996) isimli kitabında Vehbi Koç o günleri şöyle anlatıyor: “Hürriyet ilan edildi. İnsanlar birbirlerini yaraladılar. Herkes dilediği gibi asıp kesebilir sanıldı…” (s. 80)</span></p>
      </div>
    </div>
  </div>
</body>
</html>
