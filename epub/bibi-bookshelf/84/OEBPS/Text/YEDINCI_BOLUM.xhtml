<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YEDINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <div class="generated-style" id="yedinci-bolum">
    <h1 class="bolum-ismi1" xml:lang="tr"><span class="bolum-ismi">Yedinci bölüm</span></h1>

    <p class="bolum-ismi-2-satir" xml:lang="tr"><span class="bolum-ismi">İstanbul’a doğru</span></p>

    <p class="duz" xml:lang="tr"><span class="duz1">Benim ilkokul birinci sınıftan, ağabeyimin ise ilkokulu Ankara’da bitirdiğinden ortaokul için gerekli Fransızcayı öğrenmek üzere “ihzari”den (hazırlık sınıfı) başladığı Galatasaray yılları yaşamımda derin izler bırakmıştır.</span></p>

    <p class="duz" xml:lang="tr"><span class="duz1">Ortaköy’de deniz kenarındaki “Feriye Sarayları”ndan birinde yedi yaşını henüz bitirmiş bir çocuk! Yüksek tavanları baştan başa yağlıboya resimlerle kaplı kocaman, sobalı bir yatakhanede acımasız bir zil sesiyle uyanıp sabah temizliğini yapacak ve ilk “etüt” için orta kattaki sınıfına ineceksin. Sonra kahvaltı ve birinci ders. Üçüncü dersten sonra öğle yemeği, arkadan iki ders daha. Uzun bir “teneffüs”. Sonra gene “etüt”. Akşam yemeği. Bir daha “etüt” ve “yatakhane zili”. Salı akşamları orta kat salonlarından birinde ya bir “Cin Otri”, “Bay Tekin” ya da “Lorel Hardi” filmi. Cumartesileri öğleden sonra tatil. İstanbul’da oturanlar “Ortaköy-Taksim”, “Ortaköy-Aksaray”, “Bebek-Eminönü” tramvaylarından biriyle veya nadiren taksi veya özel otomobilleri ile gelen velileri tarafından kucaklanıp iki gece kalmak üzere evlerine götürülürler. Biz taşralı “bekârlar” ise cumartesi ve pazar gün ve gecelerini de okulda geçireceğiz.</span></p>

    <p class="duz" xml:lang="tr"><span class="duz1">Kimseye haksızlık etmeyeyim. Babamın yakın dostu ve velim, gerçek bir İstanbul efendisi olan Nurettin Baban merhumun Musevi kâtibi Sami Efendi, Ortaköy’e gelerek beni “çıkarırdı” cumartesi günleri öğleden sonra. Yanında, Beyoğlu’ndaki lise bölümünden bana gelirken “aldığı” ağabeyim de olurdu. Tramvaya binip Taksim’e çıkar ve Alkazar, İpek, Elhamra ya da Taksim sinemalarından birinde ya “vurdulu kırdılı” bir Amerikan veya Ümmü Gülsüm’lü, Yusuf Vehbi’li, Leyla Murat’lı “Türkçe sözlü Arapça şarkılı” bir Mısır filmine giderdik. Bir keresinde de Türk filmi</span> <span class="italik">Taş Parçası</span><span class="duz1">’nı seyretmiştik ve ben çapkınlık yaparken gizlendiği ocaktan kafasına düşen taşlarla “ölen” yakışıklı ve ünlü tiyatro sanatçısı Suavi Tedü’nün (1915-1959) gerçekten öldüğünü sanıp çok üzülmüş ve ağlamıştım...</span></p>

    <p class="duz" xml:lang="tr"><span class="duz1">Sinema sonrası Sami Efendi bana “Abdülvahit Turan”ın “Hakiki Yeni Hayat” şekerlerinden veya “Gaziantep ezmelerinden” alır; üst üste konulup boru gibi sarılmış otuz adet bir kuruştan oluşan “haftalık harçlığımı” verir ve hava kararmadan götürüp okuluma bırakırdı. Ve biz taşralı çocuklar –herhalde– evlerimizi ve annelerimizi düşünürken boğazımızdan zor geçen akşam yemeğimizi yerdik sessiz sedasız, tenhalaşmış yemekhanemizde.</span></p>

    <p class="duz" xml:lang="tr"><span class="duz1">Kocaman pazar günü ise ne arayanımız olurdu ne soranımız. Okulumuzun bahçesinde salına salına gezinen bir çift tavus kuşumuzu ve cam gibi berrak denizden olta ile kocaman kocaman torikleri, palamutları sandallarına çeken balıkçı amcaları seyrederdik. Yalnız dışarı çıkmamız yasak olduğundan oturup anneme yürek paralayıcı mektuplar yazardım, buralardan kurtulmak umuduyla:</span></p>

    <p class="duz" xml:lang="tr"><span class="duz1">“Denizdeki balıklar bile anneleri ile birlikte geziniyorlar. Ben niçin yalnızım? Üstelik biraz hastayım da!!!”</span></p>

    <p class="duz" xml:lang="tr"><span class="duz1">Bu “duygu sömürüsü” yüklü mektupları aldıkça babama rahat vermezmiş annem:</span></p>

    <p class="duz" xml:lang="tr"><span class="duz1">– Haydi ağabeyi “ilki” bitirdi, kalabilir. Orhan’ı Ankara’ya aldıralım. Gözümüzün önünde olsun. Ufacık çocuk. Ya bir şey gelirse başına.</span></p>

    <p class="duz" xml:lang="tr"><span class="duz1">Babam ise hiç aldırmazmış bu sözlere:</span></p>

    <p class="duz" xml:lang="tr"><span class="duz1">– Yalnız bizim çocuğumuz mu okuyor yatılı ve “bekâr” olarak? Korkma bir şey olmaz! Olursa da ne yapalım?</span></p>

    <p class="duz" xml:lang="tr"><span class="duz1">Annemin baskıları karşısında sıkı durduğu ve ödün vermediği için babama ne denli minnettarım. Kimseden, hatta en kritik birinci yıl boyunca aynı binada kaldığımız ağabeyimden bile hiçbir konuda yardım istemeden... çok bunalırsam –kardeşten yakın gördüğüm– arkadaşlarımla dertlerimi paylaşarak ayaklarımın üstünde durmayı öğrendim. Bir keresinde çok ciddi bir rahatsızlığımı –kimseye bildirmemek koşuluyla– hemşerim Mehmet Küflü’ye açmıştım. Ankara’nın ünlü Bilgi Yayınevi’nin sahibi Ahmet Küflü’nün ağabeyi rahmetli Mehmet, dakika kaybetmeden durumu okul idaresine bildirmiş. Bir saat içinde yakındaki “Ortaköy Şifa Yurdu”na götürülmüş ve ameliyata alınmıştım. Sevgili Mehmet sözünü tutmayıp “sırrımı” açıklamıştı ama doktorlar onun bu müthiş sezgi gücü ile belki de hayatımın kurtulduğunu söylemişlerdi. Oysa ben “sırrımı” aynı binadaki ağabeyime bile söylememiştim. Nedense, daha o zamanlar bile onu kendime yeterince yakın bulamamıştım.</span></p>

    <p class="baslik" xml:lang="tr"><span class="duyuru-baslik">Futbolla tanışma</span></p>

    <p class="duz" xml:lang="tr"><span class="duz1">İşte bu yapayalnız pazar günlerimizde biz taşralı çocuklara bir tür piyango(!) çıktığı da olurdu. Özellikle Ali Sabri Bey ve Selami Akal gibi spora yatkın hocalarımızın “nöbetçi” olduğu hafta sonlarında ve onların gözetiminde, yanı başımızdaki “Şeref Stadı”nda maça giderdik. Tabii Galatasaray maçlarına. “Katır” Cemil’li, Boduri’li, Sarafim’li, Osman-Faruk-Adnan’lı Galatasaray’ın maçlarına. Doğrusu, o zamanlar pek fazla seyircisi yoktu “Cimbom”ların. Biz bir avuç kalırdık herkesin ayakta durduğu beton tribünlerde. Öğretmenlerimiz:</span></p>

    <p class="duz" xml:lang="tr"><span class="duz1">– Re re re!.. Ra ra ra!.. Haydi bağırın, diye bizi teşvik ederlerdi ama yanı başımızdaki Fenerli veya Beşiktaşlılardan çekindiğimizden sesimizi pek çıkaramazdık. Sayıca bizden üstünlerdi. O nedenle çoğu zaman bir yanımıza yakışıklı şampiyon boksör Galatasaraylı Mahmut Kefeli, diğer yanımıza da gene hasta Galatasaraylı gencecik “Çoban Mehmet” pehlivanı oturturlardı. Bizler de onlardan aldığımız cesaretle kıyameti koparırdık:</span></p>

    <p class="duz" xml:lang="tr"><span class="duz1">– Adalar önünde attık oltayı / Fenerbahçelilere çektik sopayı!..</span></p>

    <p class="duz" xml:lang="tr"><span class="duz1">Doğrusu çok kızarlardı bize ama kimse Kefeli Mahmut veya Çoban Mehmet’le kapışmayı göze alamazdı.</span></p>

    <p class="duz" xml:lang="tr"><span class="duz1">Maç sonraları, yağmur veya kar altındaki toprak sahada çamurlara bulanmış, kan ter içindeki Galatasaray’ın “birinci takım” oyuncularıyla birlikte yürüye yürüye az ötedeki okulumuza gelirdik. Okulun hamamı önceden yakılmış olurdu ve bizim amatör ruhlu aslanlar orada yıkanıp temizlenir ve tramvayla evlerine giderlerdi. Ara sıra, “kulüpten” olduğu söylenen birilerinin futbolcuların ceplerine gizlice üçer beşer lira koyduklarını görürdük. Eğer o gün Fenerbahçe’yi yenmişsek bu paraların onar liraya bile çıktığı söylenirdi!</span></p>

    <p class="duz" xml:lang="tr"><span class="duz1">Daha sonraki yıllarda ise, kulübün Mecidiyeköy “dutluklarında” geniş bir arazi satın alıp buraya bir stadyum yaptıracağını duyunca çok sevinmiş ve harcamayıp biriktirdiğimiz haftalıklarımızı topluca kulübe ulaştırmak üzere “Batak Bank”a yatırmıştık! “Batak Bank” cin gibi Mehmet Küflü’nün sınıf arkadaşımız Metin Düren’e biraz acımasızca taktığı isimdi. Şimdilerde muhasebe işleriyle uğraşan Metin daha o zaman bile para pul işlerine hepimizden fazla akıl erdirirdi. O nedenle biz de harçlıklarımızı her hafta başı ona teslim eder ve ihtiyacımız oldukça geri isterdik. Böylece, koşup oynarken paralarımızı düşürüp kaybetmezdik. Şakacı Mehmet de daha 1930’larda o tarihlerde bankaların önce “hortumlanıp” sonra “batırılması” henüz moda olmamışken ona bu çok düşündürücü ismi takmıştı. Oysa, Türkiye’nin belki de ilk özel bankası(!) olan sempatik Metin’de paralarımız hiçbir zaman “batmadığı” gibi onun bize de aşıladığı tutumluluk sayesinde biriken paralarımızı, şimdi üzerinde Ali Sami Yen Stadı’nın bulunduğu çok kıymetli arsanın alınmasına katkıda bulunsun diye kulübümüze ulaştırmıştık. Aslında, Mehmet Küflü, Metin Düren ve ben ilginç bir üçlüydük. Kısa bir yoklamadan sonra, sınıfımızda bizim dışımızda kimsenin kadınlarla erkekler arasındaki cinsel ve yapısal farklılıkları pek bilmediğini belirlemiştik. O nedenle etine dolgun bayan Fransız öğretmenlerimiz ve çarşamba günleri çocuklarını ziyarete gelen alımlı bayan velilerle ilgili fantezilerimizi daha o yaşlarda aramızda paylaşır ve bundan diğer arkadaşlarımıza söz etmezdik. Çünkü onlar bu “konulardan” pek anlamıyorlardı ya da öyle görünmeyi tercih ediyorlardı...</span></p>

    <p class="duz" xml:lang="tr"><span class="duz1">Taşralı öğrenciler için en büyük mutluluk, ailelerinden herhangi birinin İstanbul’a yolunun düşmesi ve böylece hafta sonu tatilini okul dışında geçirme şanslarının doğmasıydı.</span></p>

    <p class="duz" xml:lang="tr"><span class="duz1">Babam, işleri nedeniyle ve –kim bilir– belki biraz da gönlünce eğlenmek ve tabii bizleri görmek için İstanbul’a geldiğinde bayram ederdik. Cumartesi ve pazar akşamlarını Sirkeci’de Özipek Palas Oteli’nde ya da Tepebaşı’nda Kontinental veya Londra otellerinden birinde gülüp oynayarak geçirirdik babamla birlikte. Hemen bütün sinemaları ve “Darülbedayi”nin tiyatrolarını ziyaret eder, sabah kahvaltısında babamın özel olarak hazırlattığı pastırmalı yumurtaları yer ve Beyoğlu’nda Ağa Camisi’nin yanındaki ünlü “Abdullah Efendi” lokantasında karnımızı doyururduk.</span></p>

    <p class="baslik" xml:lang="tr"><span class="duyuru-baslik">İstanbul bar ve pavyonlarında</span></p>

    <p class="duz" xml:lang="tr"><span class="duz1">Yaşamayı çok seven bir insan olan babamla İngiliz Başkonsolosluğu’nun sırasında Çeklerin işlettiği “Novotni” Gazinosu’na gitmiştik bir akşam da. Orada sahne alan çok yetenekli ve apaş ruhlu bir genç “muganniye”nin yakında Safiye Hanım’a rakip olacağı söyleniyordu. Gerçekten de çok güzel bir sesi vardı “mesleğe” yeni girdiği söylenen bu genç hanımın. Ama o gece biraz fazlaca içkiliydi herhalde. Programını bitirince sahneye yığılıp kalışı ve yaka paça götürülüşü hâlâ gözlerimin önündedir. Duvardaki kocaman afişten adının Müzeyyen Senar olduğunu öğrenmiştim!</span></p>

    <p class="duz" xml:lang="tr"><span class="duz1">Benim Beyoğlu’ndaki lise yıllarımda ise sık sık kulüp başkanımız ve müdür yardımcımız, bir zamanların ünlü futbolcusu Muslih Peykoğlu hocamızı ziyarete gelirdi. Söylendiğine göre hocamıza aşıktı Müzeyyen Hanım ve “birlikte”ydiler o tarihlerde. Lise yıllarımda para verip her gün gazete alan az sayıdaki öğrenciden biri de bendim. Bu yüzden olacak, benim adım da –ağabeyim gibi– “Siyasi”ye çıkmıştı.</span></p>

    <p class="duz" xml:lang="tr"><span class="duz1">Gece “etüt”lerinde tam derslerimi bitirip gazetemi okumaya başlardım ki o gece okulda nöbetçi olduğu anlaşılan işte bu Muslih Hoca hademe gönderip okumak için gazetemi aldırırdı ve ben müthiş bozulurdum.</span></p>

    <p class="duz" xml:lang="tr"><span class="duz1">Birlikte geçirdiğimiz bir cumartesi akşamı, yemekten sonra babam:</span></p>

    <p class="duz" xml:lang="tr"><span class="duz1">– Bu akşam İstanbul’un barlarını dolaşacağız! dedi. 1938 başları... Ben sekiz, ağabeyim on üç yaşında. Şaka yapıyor sandık. Oysa gayet ciddiymiş.</span></p>

    <p class="duz" xml:lang="tr"><span class="duz1">Önce, Tünel’e kadar yürüdük İstiklal Caddesi’nde. Ara sokaklardan birine girdik. Sanırım “Tabarin Bar”dı ilk durağımız ve babam sanki buraya daha önce de gelmiş gibi hiç yabancılık çekmiyordu. Paltolarımızı vestiyere bıraktık. Galatasaray armalı mavi ceketlerimizle bizi görenler biraz şaşırıyordu ama babamın kendinden emin tavrı karşısında bir şey söylemiyorlardı. Loş bir yerdi burası. Kadife örtülü yuvarlak masalarda yalnız erkekler ile sarı saçlı ve bol makyajlı kadınlar oturmuş bir şeyler içiyor ve sohbet ediyorlardı. Küçük bir orkestra çalıyor ve birkaç çift pistte dans ediyordu. Masalardan birine de biz oturduk. Babam garsonu çağırarak kendisi için bir kadeh rakı, bizler için de birer “Olimpos Gazozu” ısmarladı. Sonra anlamlı bir konuşma yaptı sadece bizim duyabileceğimiz bir sesle:</span></p>

    <p class="duz" xml:lang="tr"><span class="duz1">– Bakın çocuklar! Buraya, aradıkları mutluluğu evlerinde bulamayan erkekler gelirler ve başka kadınlarla gönül eğlendirmeye çalışırlar. Bunu yaparken de çoluk çocuklarının rızkını harcarlar. Şu kenarda oturup bekleşen kadınlar da çoğunlukla böyle mutsuz ailelerin kızlarıdır. Onlar da kendi yuvalarında mutlu bir yaşam sürdüremedikleri için yabancı erkekleri eğlendirip içki içirterek hayatlarını kazanmaya çalışırlar. Şimdi bunlardan birini masamıza davet edeceğim.</span></p>

    <p class="duz" xml:lang="tr"><span class="duz1">Garsonla haber yolladı. Çok genç ama çok makyajlı bir kadın salına salına geldi. Babam ayağa kalkarak kendisini saygıyla karşıladı, masamıza buyur etti ve havadan sudan konuşmaya başladı. Genç kadın –babamdan o gece öğrendiğime göre– bir “konsomatris”ti ve masamıza gelecek içkinin bedeli üzerinden bir komisyon alacaktı. Bunu bildiği için olacak babam hemen bir şişe şarap getirmelerini söyledi garsona. Açtırdı ve kadının bardağına koymalarını işaret etti. Biraz kurcalayınca da kadıncağız bütün hayatını bir çırpıda anlatmasın mı? Neredeyse ağlayacaktı ki hesabı görüp kalktık.</span></p>

    <p class="duz" xml:lang="tr"><span class="duz1">Bar maceramız daha bitmemişti. Oradan bir başka bara, sonra bir üçüncüsüne, dördüncüsüne girdik çıktık, Tepebaşı’ndaki otelimize dönünceye kadar.</span></p>

    <p class="duz" xml:lang="tr"><span class="duz1">Lise yıllarımızda bıyıklarımız terledikçe arkadaşlarımın ara sıra barlara gittiklerini duyuyordum. Birkaç kez beni de aralarına almak istemişler ama ben “buraları sekiz on yıl önce gördüğümü” söylemiştim. Sanırım inanmamışlardı ama olsun. Mutluluğun böyle yerlerde bulunamayacağını ve parayla da satın alınamayacağını –bir daha unutmamak üzere– çoktan öğrenmiştim babamdan.</span></p>

    <p class="duz" xml:lang="tr"><span class="duz1">Benzer başka dersler de almıştım bu çocukluk yıllarımda. Gene bir İstanbul ziyareti sırasında babam:</span></p>

    <p class="duz" xml:lang="tr"><span class="duz1">– Seninle Atatürk’ün kunduracısına gideceğiz, demişti.</span></p>

    <p class="duz" xml:lang="tr"><span class="duz1">Babamın, yalnız fikir ve davranışlarıyla değil, giyim kuşamıyla da Atatürk’ü kendisine örnek aldığını daha önce belirtmiştim. Bahçekapı’da cadde üzerindeki küçük bir mağazaya gittik. Vitrindeki tabelada “Onofri Altınçizme” yazıyordu. İki katlı küçücük dükkânın duvarında Atatürk’ün burada çekilmiş resimleri, cam bir dolap içinde de ısmarlama kundura yapan ustaların ölçü aldıkları defterin bir benzeri vardı. Bu defterde Atatürk’ün sağ ve sol ayaklarının çoraplı olarak bastığında kurşun kalemle çizilmiş taban şekilleri görünüyordu. İstanbullu bir Rum olan Onofri Usta tertemiz beyaz önlüğü içinde bir kunduracıdan çok üniversite hocalarını andırıyordu. Biz dükkâna girince üst kattaki atölyesinden inmiş ve babamı gülerek karşılamıştı:</span></p>

    <p class="duz" xml:lang="tr"><span class="duz1">– Ooooooo, hoş geldiniz. Kundura mı sipariş edeceksiniz?</span></p>

    <p class="duz" xml:lang="tr"><span class="duz1">– Evet Onofri Usta. Ama benim için değil, küçük oğlum için. Şık giyinmeye biraz meraklı da...</span></p>

    <p class="duz" xml:lang="tr"><span class="duz1">– Maşallah maşallah. Demek o da artık</span> <span class="italik">“</span><span class="duz1">hazırdan</span><span class="italik">”</span> <span class="duz1">giymeyecek.</span></p>

    <p class="duz" xml:lang="tr"><span class="duz1">– Bakalım, kısmet...</span></p>

    <p class="duz" xml:lang="tr"><span class="duz1">Yere konulan bir deftere ayaklarımın tabanını çizdi ve bir “mezura”yla özenerek aldığı ölçüleri aynı deftere kaydetti bembeyaz saçlı Onofri Usta. Sonra birlikte yumuşacık kahverengi bir süet deri seçtik.</span></p>

    <p class="duz" xml:lang="tr"><span class="duz1">– Haftaya hazır, dedi. Atatürk’ün kunduracısı altın çerçeveli gözlüklerinin üzerinden babama gülümseyerek.</span></p>

    <p class="duz" xml:lang="tr"><span class="duz1">– Haftaya ben Ankara’da olacağım.</span></p>

    <p class="duz" xml:lang="tr"><span class="duz1">– Zarar yok. “Delikanlı” cumartesi günü uğrayıp alsın. Ben de senin hesabına on sekiz lira yazıyorum.</span></p>

    <p class="duz" xml:lang="tr"><span class="duz1">Cumartesiyi zor getirdiğimi anımsıyorum. Sami Efendi’yle gidip kunduralarımı aldık. Harika olmuşlardı. Okula geldim ve o gece onlarla koyun koyuna yattım! Sınıfta olay olmuştu giymeye kıyamadığım kunduralarım.</span></p>

    <p class="duz" xml:lang="tr"><span class="duz1">Hafta sonuna doğru ise ilkokul müdürü Saffet Rona’nın beni çağırdığını söyledi “başhademe” sevgili Yahya Efendi. Heyecanla koştum. Acaba Ankara’dan kötü bir haber mi gelmişti?</span></p>

    <p class="duz" xml:lang="tr"><span class="duz1">Beş yıl boyunca yüzünün bir kez bile güldüğünü görmediğim Saffet Rona, önündeki kâğıtları imzaladıktan sonra hiç beklemediğim bir soru sordu:</span></p>

    <p class="duz" xml:lang="tr"><span class="duz1">– Nasıl, yeni ayakkabıların rahat mı bari?</span></p>

    <p class="duz" xml:lang="tr"><span class="duz1">– Hangi ayakkabılar efendim?</span></p>

    <p class="duz" xml:lang="tr"><span class="duz1">– Canım, hangisi olacak? Atatürk’ün kunduracısına yaptırdığınız on sekiz liralık ayakkabılar?</span></p>

    <p class="duz" xml:lang="tr"><span class="duz1">Donup kalmıştım. Müdür, deniz üzerindeki geniş odasında rahat bir maroken koltuğa olurdu, bana da bir göz işaretiyle yanındaki sandalyeyi gösterdikten sonra:</span></p>

    <p class="duz" xml:lang="tr"><span class="duz1">– Bak evladım, dedi. Babanın parası varmış, sana da güzel bir ısmarlama kundura yaptırmış. Buna bir diyeceğim yok. Güle güle giy. Ancak, bu kundurayı kaç liraya yaptırdığınızı herkese anlatmak zorunda mıydın?<a class="calibre1" href="#footnote-231-1" id="footnote-231-1-backlink">[1]</a> Bu okulda bir ay çalışıp da babanın bir çift kundura için ödediği parayı kazanamayanlar var. İnsanlar, harcadıkları paranın miktarıyla değil, yaptıkları yararlı işlerle değer kazanırlar. Haydi şimdi sınıfına dön ve bir daha düşünmeden konuşma.</span></p>

    <p class="duz" xml:lang="tr"><span class="duz1">Süklüm püklüm çıktım Saffet Rona’nın odasından. Canım kunduralarım bir anda gözümden düşmüştü. Eğer Atatürk’ün ustası yapmamış olsaydı belki de denize atardım onları. Nasıl böyle çocukça bir övünmenin içine girmiştim. O zamandan beri neyi kaça satın aldığımı en yakınlarıma bile söylemem. Gösterişten kaçınırım ve gösteriş meraklılarından da uzak durmaya çalışırım.</span></p>

    <p class="baslik" xml:lang="tr"><span class="duyuru-baslik">Vehbi Koç’la ortaklık</span></p>

    <p class="duz" xml:lang="tr"><span class="duz1">Babamı dinleyelim:</span></p>

    <p class="duz" xml:lang="tr"><span class="duz1">“Vehbi Koç’la Ankaralı iki işadamı olarak daima yakın ilişki içinde bulunmuştuk. Kurtuluş Savaşı sırasında o Meclis’te zabıt kâtibi olarak görev yaparken ben de Meclis matbaası emrinde Recep Peker’le Mustafa Kemal arasında atlı kuryeydim.</span></p>

    <p class="duz" xml:lang="tr"><span class="duz1">Ankara küçüktü ama Koç ailesiyle aramızda herhangi bir akrabalık ilişkisi olmamıştı.<a class="calibre1" href="#footnote-231-2" id="footnote-231-2-backlink">[2]</a> Gene de mesafeli bir dostluk vardı aramızda. Bu yüzden Vehbi Bey’in 1937 yılında 100 000 lira sermayeyle İstanbul Fermeneciler’de faaliyete geçirdiği ilk şubesi olan “Vehbi Koç ve Ortakları Kollektif Şirketi”ne benim de katılmamı istemesi yabana atılacak bir teklif değildi. Vehbi Bey, ülkenin başlıca enerji kaynağı olan maden kömürü dağıtımının da azınlıkların elinde olmasından hükümetin rahatsızlık duyduğundan bahisle söz konusu şirkette bu işin uzmanı olarak benim sorumluluk yüklenebileceğimi belirtiyordu. Yani, iş ortaklığı öneriyordu.”</span></p>

    <p class="duz" xml:lang="tr"><span class="duz1">Bu teklif, işini İstanbul’a nakletmeyi düşündüğünü sandığım babamın –bir yandan Ankara’daki ticari faaliyetini sürdürürken– bir yandan da sık sık İstanbul’a “Vehbi Koç ve Ortakları Kollektif Şirketi’ne gidip gelmesine yol açmıştı.</span></p>

    <p class="duz" xml:lang="tr"><span class="duz1">Bu arada kardeşim Yılmaz doğmuş ve aile birkaç ay sonra İstanbul’a nakletmişti. Alman ordularının Avrupa’yı kasıp kavurduğu ve savaşın sınırlarımıza kadar gelen sıcaklığının her geçen gün daha belirgin biçimde hissedildiği günler yaşanmaktaydı İstanbul’da.</span></p>

    <p class="duz" xml:lang="tr"><span class="duz1">1940’ın son günü otuz dokuz yaşındaki Vehbi Koç; adının yanı sıra “Telefon Büro: 3450/3451/3452 Şahsi: 3061” antetli bir kâğıda daktilo ile yazılıp mürekkepli kalemle imzalanmış f.12.1940 tarih ve 35 sayılı şu ilginç</span> <span class="italik">“tamimi”</span> <span class="duz1">yayınlar “ortaklarına”, şirket yetkililerine ve bu arada –o zamanki soyadıyla– babama:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bay Mahmut Karaege</span></p>

    <p class="alinti" xml:lang="tr"><span class="dar-paragraf-duz">İstanbul</span></p>

    <p class="alinti-ilk-paragraf" xml:lang="tr"><span class="dar-paragraf-duz">Arkadaşlar;</span></p>

    <p class="alinti" xml:lang="tr"><span class="dar-paragraf-duz">Bugün 1940 senesinin son günüdür. Geçirdiğimiz sene içinde hemen hemen bütün Avrupa’nın harp felaketiyle çalkandığı bu zamanda memleketimizin bu halden masun kalması (korunmuş olması) pek büyük bir saadettir.</span></p>

    <p class="alinti" xml:lang="tr"><span class="dar-paragraf-duz">Bu vesile ile şu tamimimle Allahımıza şükürleri ve bu memleketi idare eden zevatın yüksek görüşlerine de minnettarlığımızı zikretmeği bir vazife bilirim.</span></p>

    <p class="alinti" xml:lang="tr"><span class="dar-paragraf-duz">1940 senesi zarfında kıymetli mesai arkadaşlarım yüksek görüşleri ve vazifelerini bihakkın (hakkıyla) yapmaları ile bütün teşkilatımızın işleri iyi gitmiştir. Bu vesile ile hepsine ayrı ayrı teşekkürlerimi bildiririm.</span></p>

    <p class="alinti" xml:lang="tr"><span class="dar-paragraf-duz">1941 senesi zarfında harbin devamı dolayısıyla ve hükümetin birçok işleri mecburen kendi idare etmesiyle ticaret hayatının bir kat daha daralacağı şüphesizdir.</span></p>

    <p class="alinti" xml:lang="tr"><span class="dar-paragraf-duz">Bunun için her zamandan daha ziyade çalışarak ve işlerin en küçükleriyle de meşgul olarak bilhassa mesarifi umumiye (genel giderler) cihetiden fevkalade hesaplı davranarak müessesenin ayakta durmasını temin etmeye çalışmak hususunda her arkadaşımın üzerine düşen vazifede fevkalade hesaplı bulunmasını dilerim.</span></p>

    <p class="alinti-son-paragraf" xml:lang="tr"><span class="dar-paragraf-duz">Hepinizin yeni senesini tebrik eder ve bu sene de memleketimizi harp felaketinden korumasını Allahımdan diler, cümlenizin bütün ailenizle yeni seneyi sıhhat ve afiyette geçirmesini dilerim.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Vehbi Koç (İmza)</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Babam, Vehbi Koç’la arasındaki işbirliğinin neden uzun ömürlü olmadığını şöyle anlatmıştı bana:</span></p>

    <p class="duz" xml:lang="tr"><span class="duz1">“Vehbi Bey gerçekten çok yapıcı ve yaratıcı bir insandı. Ancak ticarette başarının biraz da acımasız olmaya ve kimsenin gözünün yaşına bakmamaya bağlı olduğuna inanırdı. İtiraf etmeliyim ki ben bazı konularda yeterince katı davranamıyordum. Sonuçta ya ona ayak uyduracak ve kendi benliğimi zedeleyecektim ya da karşı çıkacaktım. O takdirde ortaklığımız her halükârda bozulacağı gibi belki dostluğumuz da bundan zarar görecekti. O nedenle, ‘beni bağışla Vehbi, kendi işimi kuracağım’ dedim. Çok zeki bir insan olduğu için sebep filan da sormadı. ‘Nasıl istersen. Sen benim kardeşimsin. Ne zaman istersen gönlüm ve işim sana açık. Bıraktığımız yerden tekrar başlarız...’ demekle yetindi.”</span></p>

    <p class="foto" xml:lang="tr"><span><img alt="R59.jpg" class="generated-style1" src="../Images/R59_fmt.jpeg" /></span></p>

    <p class="foto" xml:lang="tr"><span><img alt="R60.jpg" class="generated-style1" src="../Images/R60_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Vehbi Koç (üstte), Berlin’de çektirdiği bu fotoğrafın arkasını: “Kardaşım Bay Mahmut Karaege’ye (Karaveli) hatıram 27-9-1939” yazarak imzalamış.</span></p>

    <p class="foto" xml:lang="tr"><span><img alt="R61.jpg" class="generated-style1" src="../Images/R61_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Atatürk’ün altın saatini ve kalemini hediye ettiği arkadaşım Altan (Gediz) Sandıkçıoğlu vakitsiz ölümünden bir süre önce vatani görevini yerine getirirken (üstte). Galatasaray Lisesi müdürlerinden Muhittin Sandıkçıoğlu’yla evlenen annesi Bidar Hanım’la beraber.</span></p>

    <p class="bold-ortali" xml:lang="tr"><span class="dar-paragraf-italik">(Yazarın notu: Atatürk’ün küçük Altan’a armağan ettiği altın cep saati ve kalemi arkadaşımın kanser tedavisi sırasında –ne yazık ki– rehnedilmiş ve sonuçta Yapı Kredi Bankası’na intikal etmiştir. Halen, bankanın İstanbul Galatasaray’daki şubesinde bulunmakta ve zaman zaman sergilenmektedir.</span></p>

    <p class="foto" xml:lang="tr"><span><img alt="R62.jpg" class="generated-style1" src="../Images/R62_fmt.jpeg" /></span></p>

    <p class="foto" xml:lang="tr"><span><img alt="R63.jpg" class="generated-style1" src="../Images/R63_fmt.jpeg" /></span></p>

    <p class="bold-ortali" xml:lang="tr"><span class="dar-paragraf-italik">Handan ve İlhan Selçuk’la beraber (üstte).</span></p>

    <p class="bold-ortali" xml:lang="tr"><span class="dar-paragraf-italik">Kardeşim Yılmaz’ın oğlu Erol Karaveli (altta solda babasıyla) Fransa’da; ilk evliliğimden çocuklarım Halil ve Suzan Karaveli ise (altta sağda) İsveç’te yaşıyorlar.</span></p>

    <p class="foto" xml:lang="tr"><span><img alt="R64.jpg" class="generated-style1" src="../Images/R64_fmt.jpeg" /></span> <span><img alt="R65.jpg" class="generated-style1" src="../Images/R65_fmt.jpeg" /></span></p>

    <p class="duz" xml:lang="tr"><span class="duz1">Vehbi Koç’un eşinin ve hepsi de seçkin insanlar olan çocuklarının ailemizle olan mesafeli ama içten ilişkisi babalarımızın, aralarındaki işbirliğini noktalamalarından sonra da sürüp gitti. Kardeşim Yılmaz “Beko ekolü”nde yetişip iyi bir işadamı oldu. Vehbi Koç, Londra’da gazetecilik yaptığım 1950’li yıllarda bu kente her gelişinde beni arar ve kaldığı Dorchester Oteli’ne çağırarak neler yaptığımla ilgilenir, yemeğe alıkoyardı. Bir keresinde, o tarihte bir “Finishing School”a devam eden ortanca kızı Sevgi (Gönül) de, nedense, babasıyla beraberdi...</span> <span class="italik">Vatan</span><span class="duz1">’da dış politika yazdığım Adnan Menderes iktidarı döneminde ve basınla ilgili herhangi bir konuda danışmak istediğinde İstiklal Caddesi Merkez Han’daki bürosuna davet ederek fikrimi alırdı. Bir keresinde en yakın danışmanları Haşim İşcan ve Hulki Alisbah’la beraberken gene böyle yanına çağırmıştı. Onun önünde, çok sevip güvendiğini bildiğim Hulki Alisbah’la sert sayılabilecek bir tartışmaya girdim ister istemez. Sonuçta Vehbi Bey, çok ince, çok politik ama ödün vermez bir üslupla benim haklılığımı tescil ederek, basın önünde yapması için rahmetli Alisbah’ın özene bezene hazırladığı upuzun konuşma metnini düpedüz çöpe atmış ve ben, fahri danışmanından(!) müdürlerinden birinin odasında yeni bir metin hazırlamamı istemişti.</span></p>

    <p class="duz" xml:lang="tr"><span class="duz1">Yarım saat için masasını kullanmak üzere Vehbi Bey’le birlikte odasına daldığımız yaşlı başlı zavallı müdür ise işini bana kaptırdığını sanarak fenalıklar geçirmişti.</span></p>

    <p class="duz" xml:lang="tr"><span class="duz1">1960’ların başında ise Koç Grubu Uniroyal Lastik Fabrikası’nı kurarken Vehbi Bey’in otomotivdeki sağ kolu Bernar Nahum, Şişli’deki ofisine beni davet ederek birlikte çalışmamızı önerdi. Beni hiç tanımayan Bernar Nahum’un Vehbi Bey’den bir “işaret” aldığı besbelliydi. Bu çok anlamlı teklifi, gazetecilikten kopmak istemediğimden kabul etmedim.</span></p>

    <p class="duz" xml:lang="tr"><span class="duz1">Rahmetli “Koç Amca”yla ilgili bir anım da, onun ne denli alçakgönüllü ve dalkavukluktan hoşlanmayan bir insan olduğunu ortaya koyar.</span></p>

    <p class="duz" xml:lang="tr"><span class="duz1">Ankaralı işadamı rahmetli Halil Aktar’ın benim de kurucularından olduğum “İstanbul’da Ankara Kulübü”ne tahsis ettiği Tepebaşı’ndaki lokalde bir akşam toplanılmış ve ünlü “Ankara tavası” yenmişti. Kahveler içilirken orada bulunanlardan biri söz alarak ayağa kalktı ve Vehbi Koç’a hitaben pohpohlayıcı bir konuşma yapmaya başladı. Bir yerde: “Ankaramızın yetiştirdiği en büyük işadamı siz Sayın Vehbi Koç” deyince Vehbi Bey, bu hitap tarzından sıkılmış bir tavırla ve kendine özgü yapmacıksız Ankara ağzıyla konuşmacının sözünü kesti:</span></p>

    <p class="duz" xml:lang="tr"><span class="duz1">– Hele orda dur bakalım! Benim için, Ankara’nın en büyük işadamı değil de “en şanslı işadamı” derseniz belki kabul edebilirim. Çünkü ben az çok öğrenim gördüm. Hazır bir dükkân buldum. Hem kendi ailem hem de eşimin ailesi maddi ve manevi her türlü destek ve yardımı eksik etmediler. Eh, Atatürk de biz Ankaralıların önünü açmıştı. Gece gündüz demeden çalışıp başarılı olmak kalmıştı bana ve ben de bunu yaptım.</span></p>

    <p class="duz" xml:lang="tr"><span class="duz1">Birden, bana dönerek konuşmasını sürdürdü:</span></p>

    <p class="duz" xml:lang="tr"><span class="duz1">– Ankara’nın en başarılı işadamının kim olduğunu merak ederseniz, benim kanaatimce...</span></p>

    <p class="duz" xml:lang="tr"><span class="duz1">Herkes dikkat kesilmişti. Vehbi Koç devam etti:</span></p>

    <p class="duz" xml:lang="tr"><span class="duz1">– Bence Ankaramızın en başarılı işadamı Orhan’ın babasıdır! Biz Mahmut’la aynı yıl dünyaya geldik. Uzun yıllar arkadaşlık, bir süre de ortaklık ettik. Hürriyetin ilanında dağ gibi babasını kaybeden Mahmut hemen hiç okula gidemedi. Yedi yaşında hayata atıldı. Kimseden destek ve yardım görmeden ve beklemeden öksüz ve yetim üç küçük kardeşine babalık etti. Bir zamanlar çok da para kazanıp kaybetti. Şans ona biraz yardım etseydi şimdi kim bilir nerelerde olurdu.</span></p>

    <p class="duz" xml:lang="tr"><span class="duz1">Herkes bu ilginç ve beklenmedik konuşmayı dikkatle dinliyordu.</span></p>

    <p class="duz" xml:lang="tr"><span class="duz1">Bana bakarak sürdürdü konuşmasını Vehbi Koç:</span></p>

    <p class="duz" xml:lang="tr"><span class="duz1">– Orhan, baban gene maden işiyle mi uğraşıyor?</span></p>

    <p class="duz" xml:lang="tr"><span class="duz1">– Evet efendim.</span></p>

    <p class="duz" xml:lang="tr"><span class="duz1">– Ailede ona yardım eden var mı?</span></p>

    <p class="duz" xml:lang="tr"><span class="duz1">– Var.</span></p>

    <p class="duz" xml:lang="tr"><span class="duz1">– Kim?</span></p>

    <p class="duz" xml:lang="tr"><span class="duz1">– Elimden geldiğince ben.</span></p>

    <p class="duz" xml:lang="tr"><span class="duz1">– Ya ağabeyin?</span></p>

    <p class="duz" xml:lang="tr"><span class="duz1">– Bilmiyorum! Kendisine sorun lütfen.</span></p>

    <p class="duz" xml:lang="tr"><span class="duz1">Üstelemedi:</span></p>

    <p class="duz" xml:lang="tr"><span class="duz1">– Ben babanı belki sizlerden bile daha iyi tanırım. Mutlak muvaffak olacaktır. Benim selamlarımı söylemeyi unutma kendisine.</span></p>

    <p class="duz" xml:lang="tr"><span class="duz1">– Elbette unutmam</span> <span class="italik">“Koç Amca!”</span></p>

    <p class="duz" xml:lang="tr"><span class="duz1">Babamın Şişli Camii’ndeki cenaze namazından sonra beni bir kenara çekti Vehbi Koç:</span></p>

    <p class="duz" xml:lang="tr"><span class="duz1">– Öldüğünde işlerini yoluna koymuş muydu?</span></p>

    <p class="duz" xml:lang="tr"><span class="duz1">– Evet efendim, fazlasıyla.</span></p>

    <p class="duz" xml:lang="tr"><span class="duz1">– Ben biliyordum. Sana da söylemiştim “kulüpte”. Anımsıyor musun?</span></p>

    <p class="duz" xml:lang="tr"><span class="duz1">– Hiç unutur muyum?</span></p>

    <p class="baslik" xml:lang="tr"><span class="duyuru-baslik">Atatürk’ün altın saatini verdiği çocuk: Arkadaşım Altan</span></p>

    <p class="duz" xml:lang="tr"><span class="duz1">1937 yılı ekim ayının sakin bir çarşamba günü öğleden sonra biz, Galatasaray ilk kısmının I/A öğrencileri, hocamız Hafız Nuri Bey’i dinliyorduk ki kocaman sınıf kapısı ardına kadar açılıverdi.</span></p>

    <p class="duz" xml:lang="tr"><span class="duz1">Önde “Başöğretmen” Saffet Rona, yanında çatık kaşlı ama iyi kalpli yardımcısı Lütfü Bey, arkalarında küçük bir gazeteci ordusu ve ellerinde bir kez çakan magnezyum lambalı kocaman fotoğraf makineleriyle “foto muhabirleri” sınıfa daldılar. Heyecanlı,</span></p>

    <p class="duz" xml:lang="tr"><span class="duz1">“Altan nerede? Altan nerede?” sesleri arasında zavallı sınıf hocamız şaşkına dönmüştü ki Saffet Bey:</span></p>

    <p class="duz" xml:lang="tr"><span class="duz1">– Sakin olun, diye herkesi uyardıktan sonra olup biteni anlattı:</span></p>

    <p class="duz" xml:lang="tr"><span class="duz1">Atatürk, bundan iki yıl kadar önce bir akşam geç vakit Taksim yakınındaki Park Otel’de ilk kez karşılaştığı ve büyük yakınlık duyduğu çok sevimli, çok zeki bir küçük çocukla uzun uzun sohbet etmiş ve ayrılırken de:</span></p>

    <p class="duz" xml:lang="tr"><span class="duz1">– Altan oğlum, sana öyle bir armağan vermek istiyorum ki beni unutmayasın!.. dedikten sonra zamanının bir teknik, estetik ve sanat harikası olduğu söylenen altın cep saatiyle ona bir altın kordonla bağlı, iki ucu safir taşlarla süslenmiş altın kalemini armağan etmişti. Turhal Şeker Fabrikası’nın açılışı dolayısıyla, İsviçre’nin ünlü “Audemars Piguet&amp;Co” firmasına özel olarak yaptırılan, arka tarafında Atatürk’ün “GMK” (Gazi Mustafa Kemal) inisyali okunan saat öylesine ince ve muhteşemdi ki, manevi değeri bir yana, maddi değeri bile bilinmiyordu.<a class="calibre1" href="#footnote-231-3" id="footnote-231-3-backlink">[3]</a> Söylendiğine göre “Audemars Piguet”, saatlerinin Atatürk’e sunulacak olmasının kendileri için büyük bir onur olduğunu belirterek, sipariş üzerine özenle hazırladıkları bu saat, kalemi ve kordonu için herhangi bir maddi karşılık almayı reddetmişti.</span></p>

    <p class="duz" xml:lang="tr"><span class="duz1">İşte Atatürk, 1937 yılı ekim ayının bir salı akşamı beraberindekiler ile gene Park Otel’e gelip yemeğini yemiş, biraz müzik dinlemiş ve Dolmabahçe Sarayı’na dönmek üzere yerinden kalktığında birden durup yanındakilere şu soruyu sormuştu:</span></p>

    <p class="duz" xml:lang="tr"><span class="duz1">– Altan ne yapıyor? Okula başladı mı?</span></p>

    <p class="duz" xml:lang="tr"><span class="duz1">– Hangi Altan, efendim?</span></p>

    <p class="duz" xml:lang="tr"><span class="duz1">– Ne çabuk unuttunuz! Altan (Gediz) Sandıkçıoğlu! Hani iki yaz önce gözleriyle beni adeta esir alan... yanıma çağırdığım... ve sabahın ilk ışıklarına kadar zekice sözleri ve cevaplarıyla hepimizi derinden etkileyen küçük Altan!..</span></p>

    <p class="duz" xml:lang="tr"><span class="duz1">Yaverlerden biri sözün burasında bir adım öne çıkar:</span></p>

    <p class="duz" xml:lang="tr"><span class="duz1">– Hatırladık efendim! Siz de kendisine çok sevip yanınızdan hiç eksik etmediğiniz altın saatinizle altın kaleminizi vermiştiniz.</span></p>

    <p class="duz" xml:lang="tr"><span class="duz1">– Doğru bildiniz. Evet işte “o” Altan!.. Nerelerde olduğunu, okula başlayıp başlamadığını, başlamışsa hangisine gittiğini öğrenip bana bildirmenizi istiyorum. Gelip benimle bir çay içerse ayrıca memnun olurum.</span></p>

    <p class="duz" xml:lang="tr"><span class="duz1">Atatürk’ün o akşam söylediği bu sözler “Babıâli”de bomba etkisi yapar. Bütün gazeteler derhal “Altan”ın peşine düşerler ve ertesi gün öğleye doğru da izini bulurlar: Küçük Altan, Galatasaray Lisesi ilkokul birinci sınıfına devam etmektedir! İşte aynı gün bir “gazeteci ordusu” bizim sınıfı bu nedenle “basar”! Ertesi gün de İstanbul gazetelerinde Altan’ın ve arkadaşları olarak bizlerin okulda çekilmiş resimlerimiz çıkar boy boy.</span></p>

    <p class="duz" xml:lang="tr"><span class="duz1">Sevgili Altan’la Galatasaray’da ve hukukta beraber okuduk. Ne yazık ki, çok genç yaşta kanserin pençesine düştü. Annesi Bidar Sandıkçıoğlu ile –sonraki yıllarda Galatasaray Lisesi müdürlüğüne getirilen– Muhittin Sandıkçıoğlu’nun bütün çabalarına karşın onu genç yaşta kaybettik. Yaşadığı sürece, Atatürk’ün ilgi ve sevgisini kazanmış olmanın gurur ve sorumluluğunu başarıyla taşıdı.</span></p>

    <p class="duz" xml:lang="tr"><span class="duz1">Ölümünden bir süre önce beni kırmayan Sandıkçıoğlu ailesi “Atatürk’ün saatini” özel kasalarından çıkarmış ve foto muhabiri arkadaşımın resim çekmesi için Kurtuluş’taki evlerine getirmişti.</span></p>

    <p class="duz" xml:lang="tr"><span class="duz1">– Altan, diyorum, bir gün darda kalırsan?”</span></p>

    <p class="duz" xml:lang="tr"><span class="duz1">Ne demek istediğimi anlamıştı:</span></p>

    <p class="duz" xml:lang="tr"><span class="duz1">– Neler söylüyorsun? diye konuştu. Bu saat benim hayatımın rengi ve manasıdır. Ölürüm de ondan ayrılmam. Sonra, bir gün bir çocuğum olursa, karakterini yirmi yaşına kadar devamlı imtihana tabi tutacağım. Bu hediyeye layık görürsem “emaneti” kendisine devredeceğim. Aksi halde saatimin yeri Atatürk Müzesi olacaktır.<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Yıllar sonra bir gün, İstanbul Moda’daki kira evinde –eşi de öldüğü için– yalnız yaşayan annesine sormuştum:</span></p>

    <p class="duz" xml:lang="tr"><span class="duz1">– Altan’ın saati şimdi nerede?</span></p>

    <p class="duz" xml:lang="tr"><span class="duz1">– Yaramızı deştiniz! Atamızın yüce anısının yanı sıra biricik yavrumuz Altan’ın da her şeyi olan ailemizin bu en değerli varlığı Yapı Kredi Bankası’nın eline geçmiştir. Bankanın bunu “Anıtkabir Müzesi”ne intikal ettirmesi bizleri çok sevindirecektir. Çocuğu olmayan Altan’ın vasiyeti de budur! (Yazarın notu: Söz konusu saat, son gördüğümde bankanın İstanbul Galatasaray şubesinde saklanıyordu.)</span></p>

    <p class="duz" xml:lang="tr"><span class="duz1">Park Otel’deki o unutulmaz geceyi Altan’ın annesi şöyle anlatmıştı bana kırk beş yıl önce bir 10 kasım günü</span> <span class="italik">Milliyet</span><span class="duz1">’te yayınlanan röportajımda:</span></p>

    <p class="duz" xml:lang="tr"><span class="duz1">“– Atatürk’ün nazarları birden üzerimize çevrildi. Tuhaf bir hisle irkildiğimi hatırlıyorum. Hiç şüphesiz, ufacık bir çocuğu gece yarısı burada bulundurduğumuz için beni ve eşimi ikaz ve tenkit edecekti. Başyaveriyle bizim tarafa bakarak bir şeyler konuştular. Yaver Celal Bey ağır adımlarla masamıza doğru yürüdü. Heyecandan boğulacak gibiydim:</span></p>

    <p class="duz" xml:lang="tr"><span class="duz1">– Çocuk sizin mi?</span></p>

    <p class="duz" xml:lang="tr"><span class="duz1">– Evet efendim.</span></p>

    <p class="duz" xml:lang="tr"><span class="duz1">– Gazi Hazretleri yanlarına istiyorlar da...</span></p>

    <p class="duz" xml:lang="tr"><span class="duz1">Heyecanım yerini sevince terk etmişti. Bu sözleri alakayla dinleyen Altan, yerinden fırlayarak emin adımlarla yürüdü. Atatürk ayakta kollarını açmış onu bekliyordu:</span></p>

    <p class="duz" xml:lang="tr"><span class="duz1">– Gözlerini bir lahza üzerimden ayırmayan delikanlı!.. Gel bakalım! Ben kimim ki böyle bakıyorsun?</span></p>

    <p class="duz" xml:lang="tr"><span class="duz1">– Sen bu vatanın kurtarıcısısın! Sen Atatürk’sün..</span></p>

    <p class="duz" xml:lang="tr"><span class="duz1">– Peki, nereden tanıyorsun beni?</span></p>

    <p class="duz" xml:lang="tr"><span class="duz1">– Resimlerinden! Hem seni kim tanımaz?</span></p>

    <p class="duz" xml:lang="tr"><span class="duz1">Bu şekilde başlayan konuşma sabahın altısına kadar devam etti. Henüz mektebe bile başlamamış küçücük Altan, hiç kekelemeden ve hiç düşünmeden tam beş saat müddetle Atatürk’ün bütün suallerine herkesi hayrette bırakan cevaplar yetiştirdi. Gazi, bu cevaplar karşısında zaman zaman heyecanlanıyor, kucağında tuttuğu, mütemadiyen öpüp sevdiği Altan’ı masanın üzerine çıkarıyor ve salondakileri içmeye davet ediyordu.”<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="baslik" xml:lang="tr"><span class="duyuru-baslik">Atatürk Öldü! Yaşasın İnönü!</span></p>

    <p class="duz" xml:lang="tr"><span class="duz1">İstanbul basınını sınıfımıza taşıyan “Altan Olayı”nın üzerinden bir yıl geçmiş. 1938’in sonbaharı. İkinci sınıftayız. Okulda inanılmaz bir sessizlik. Ne yemek yediğimiz var ne de ders dinlediğimiz. Haftalardır güneşi görmemişiz sanki. Dokunsalar ağlayacağız. Çünkü, aynı sahilde, birkaç yüz metre ötemizdeki bir başka “saray”da (Dolmabahçe Sarayı) Gazi’nin yattığını ve çok hasta olduğunu biiyoruz. Şurada burada toplaşıp dertleşiyor; çocuk kafalarımızda yaklaşan tehlikeyi değerlendiriyoruz. O tarihlerde hemen hiçbirimiz “ölüm” gerçeğiyle henüz tanışmamışız.</span></p>

    <p class="duz" xml:lang="tr"><span class="duz1">– Ya Gazi ölürse?</span></p>

    <p class="duz" xml:lang="tr"><span class="duz1">– O ölmez! Ne savaşlardan yara bile almadan çıkmış o! Gazi’ye bir şey olmaz!</span></p>

    <p class="duz" xml:lang="tr"><span class="duz1">– Ya olursa? Acaba Türkiye yerinde kalır mı?</span></p>

    <p class="duz" xml:lang="tr"><span class="duz1">– Tabii kalır. “Atatürk’ün ordusu” ne güne duruyor?</span></p>

    <p class="duz" xml:lang="tr"><span class="duz1">– Kumandansız ordu bir işe yarar mı?</span></p>

    <p class="duz" xml:lang="tr"><span class="duz1">İsmail Hakkı Sunat, Selami Akal gibi bizimle her şeyi açık açık konuşan hocalarımızı sıkıştırıyoruz:</span></p>

    <p class="duz" xml:lang="tr"><span class="duz1">– Hocam, Atatürk iyileşecek mi?</span></p>

    <p class="duz" xml:lang="tr"><span class="duz1">Renk vermemeye çalışıyorlar:</span></p>

    <p class="duz" xml:lang="tr"><span class="duz1">– Tabii iyileşecek.</span></p>

    <p class="duz" xml:lang="tr"><span class="duz1">– Ya iyileşmezse? O zaman ne olacak?</span></p>

    <p class="duz" xml:lang="tr"><span class="duz1">– Böyle şeyler düşünmeyin çocuklar. Doktorlar muhakkak bir çare bulup onu iyi edecektir. Meraklanmayın.</span></p>

    <p class="duz" xml:lang="tr"><span class="duz1">Oysa meraklanmamak ne mümkün?</span></p>

    <p class="duz" xml:lang="tr"><span class="duz1">Ve bir sabah okuldaki Türk bayrağının yarıya indirildiğini görerek sarsılıyoruz.</span></p>

    <p class="duz" xml:lang="tr"><span class="duz1">O gün derslere girilmeyeceğini, “başöğretmen”in (Galatasaray “İlk Kısım” müdürü) bizlere hitaben bir konuşma yapacağını öğreniyoruz. Gözyaşlarımızı içimize akıtarak dinliyoruz kendisini.</span></p>

    <p class="duz" xml:lang="tr"><span class="duz1">Hemen o günlerde “İsmet Paşa’nın Meclis’te cumhurbaşkanı seçildiğini” öğrenerek teselli buluyoruz. Ne de olsa onun en yakın arkadaşıdır İsmet İnönü. Gerçek bir “paşa”dır. Atatürk kadar olmasa bile onun da ülkeyi iyi idare edeceğini hissediyoruz çocuk benliklerimizde.</span></p>

    <p class="duz" xml:lang="tr"><span class="duz1">Çok geçmeden “İnönü rüzgârı” esmeye başlıyor her yanda ve:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ak saçın altında bulutlar</span></p>

    <p class="alinti" xml:lang="tr"><span class="dar-paragraf-duz">Çizmenle çizilmiştir;</span></p>

    <p class="alinti-son-paragraf" xml:lang="tr"><span class="dar-paragraf-duz">Aşılmaz, bu hudutlar...</span></p>

    <p class="duz" xml:lang="tr"><span class="duz1">türünden şiirleri bağıra bağıra okumaya başlıyor okul çocukları törenlerle “müsamere”lerde. Atatürk’ün güzelim görüntülerinin paralarla pullardan yavaş yavaş kaybolması içlerimizi hüzünle dolduruyor. Hele, “ajans haberleri” ile gazetelerde bıkıp usanılmadan her gün yinelenen, hiç de alışık olmadığımız “değişmez genel başkan, reisicumhur, milli şef” tekerlemesi, çocuk ruhlarımızda, o zamanlar pek tarif edemediğimiz bir rahatsızlık yaratırken –savaşın sıcaklığını çok yakınlarımızda hissettiğimiz o yıllarda– “başımızda” İnönü gibi güçlü birinin bulunması yüreklerimize gene de su serpiyor.</span></p>

    <p class="duz" xml:lang="tr"><span class="duz1">İşte, İsmet İnönü’nün “reisicumhur” olarak Çankaya’ya yerleştiği ilk aylarda, Başöğretmen Saffet Rona ile müzik, Türkçe ve tarih öğretmenimiz İsmail Hakkı Sunat bir gün sınıfımıza geldiler.</span></p>

    <p class="baslik" xml:lang="tr"><span class="duyuru-baslik">“Bobstil” sahnede</span></p>

    <p class="duz" xml:lang="tr"><span class="duz1">Kitapları da olan iyi bir yazar ve müzisyendi İsmail Hakkı Sunat Hocamız hemen söze girerek:</span></p>

    <p class="duz" xml:lang="tr"><span class="duz1">– 5’lerden başlayarak bütün sınıfları dolaştık. Sıra sizin 2/A’ya geldi, diye konuştu. Okulumuzu temsil edecek bir “monologcu” arıyoruz. Aranızda böyle biri var mı?</span></p>

    <p class="duz" xml:lang="tr"><span class="duz1">Bizler, “monologcu” da neyin sesi diye birbirimize bakarken Sermet Soymaner arkadaşımız ayağa kalkarak:</span></p>

    <p class="duz" xml:lang="tr"><span class="duz1">– Monologcu ne iş yapar, Hocam? diye soruyor.</span></p>

    <p class="duz" xml:lang="tr"><span class="duz1">– Monologcu... Monologcu monolog söyler.</span></p>

    <p class="duz" xml:lang="tr"><span class="duz1">– Nasıl yani efendim?</span></p>

    <p class="duz" xml:lang="tr"><span class="duz1">– Bak oğlum, monologcu sahneye çıkar. Önceden ezberlediği, diyelim on beş dakikalık bir metni rahat bir biçimde ve sanki ezberden değil de içinden geliyormuş gibi tekrarlar! Monologcu rahat olur, teklemez. Dinleyenlerle iyi iletişim kurar. Onları güldürür. Kendisini alkışlatır...</span></p>

    <p class="duz" xml:lang="tr"><span class="duz1">Kimseden bir ses çıkmıyordu ki, birden aklıma babamla birlikte ve her fırsatta gittiğimiz “Darülbedayi”deki (İstanbul Belediye Tiyatroları) artistler geldi. Zaman zaman onlar da seyircileri kırıp geçiriyorlardı. “Monologcu” herhalde böyle biri olmalıydı.</span></p>

    <p class="duz" xml:lang="tr"><span class="duz1">Arkadaşlarımın şaşkın bakışları arasında yerimden kalkarak:</span></p>

    <p class="duz" xml:lang="tr"><span class="duz1">– Ben monolog söylerim, Hocam, dedim.</span></p>

    <p class="duz" xml:lang="tr"><span class="duz1">– Yaaaa! Peki, daha önce hiç sahneye çıktın mı?</span></p>

    <p class="duz" xml:lang="tr"><span class="duz1">– Hayır efendim.</span></p>

    <p class="duz" xml:lang="tr"><span class="duz1">– O halde?..</span></p>

    <p class="duz" xml:lang="tr"><span class="duz1">– Ben biraz takit de yaparım. Başarılı olacağıma inanıyorum.</span></p>

    <p class="duz" xml:lang="tr"><span class="duz1">Saffet Rona ve İsmail Hakkı Sunat birbirlerine baktılar.</span></p>

    <p class="duz" xml:lang="tr"><span class="duz1">Anlaşılan benden başka monologcu adayı çıkmamıştı ki İsmail Hakkı Sunat:</span></p>

    <p class="duz" xml:lang="tr"><span class="duz1">– Benimle gel, dedi, ister istemez.</span></p>

    <p class="duz" xml:lang="tr"><span class="duz1">Birlikte “müzik odası”na gittik. Beni karşısına alarak sevecen fakat otoriter bir sesle olup biteni anlattı. Milli Mücadele yıllarında savaşa katılanların çocuklarına bakmak için Mustafa Kemal’in emriyle “Himaye-i Etfal Cemiyeti” adıyla kurulup daha sonra Çocuk Esirgeme Kurumu’na dönüşen “derneğe” parasal destek sağlamak amacıyla İstanbul’da her yıl bir gösteri düzenlenmesi kararlaştırılmıştı. Cumhurreisi İnönü’nün eşleri Mevhibe İnönü’nün himayelerinde düzenlenecek geceye devrin ünlü tiyatro sanatçıları Hazım Körmükçü, Vasfi Rıza Zobu, Cahide Sonku ve arkadaşları o mevsim en çok tutulan temsilin bir perdesini oynayarak katılacaklardı. O tarihte İstanbul’un tek hafif Batı müziği orkestrası olan “İbrahim Özgür ve Arkadaşları” da bir konser verecekti.</span></p>

    <p class="duz" xml:lang="tr"><span class="duz1">İstiklal Caddesi’ndeki şehir tiyatroları “Komedi Kısmı” binasında düzenlenecek ve biletleri yüksek fiyatlarla satılacak olan gecede sahneye son olarak da bir ilkokul öğrencisi çıkacaktı.</span></p>

    <p class="duz" xml:lang="tr"><span class="duz1">Mevhibe İnönü’nün himayesindeki organizasyonu yöneten İstanbul Valisi ve Belediye Başkanı Dr. Lütfü Kırdar monolog söyleyecek bu “çocuğun” bulunması görevini Galatasaray Lisesi müdürüne vermişti.</span></p>

    <p class="duz" xml:lang="tr"><span class="duz1">İsmail Hakkı Sunat:</span></p>

    <p class="duz" xml:lang="tr"><span class="duz1">– Okuyacağın monologu ben özel olarak yazacağım, dedi. On beş gün boyunca gece gündüz birlikte çalışacağız. Derslerin nasıl?</span></p>

    <p class="duz" xml:lang="tr"><span class="duz1">– İyidir, Hocam.</span></p>

    <p class="duz" xml:lang="tr"><span class="duz1">– Bak evladım. Cumhurreisi eşinin ve herkesin gözleri üzerinde olacak. Baban ve annen de davetlimiz olarak Ankara’dan gelecekler ve en ön sırada oturup seni izleyecekler. Okulunu, hepimizi ve bütün Türk çocuklarını temsilen sahneye çıkacaksın. Başarılı olursan aynı monologu okul müsameresinde de tekrarlayacaksın. Önümüzdeki yıl Çocuk Esirgeme Kurumu’nun gecesinde sahne gene senin! Sonraki yıllarda da! Hep, benim yazacağım yeni monologlarla. Çocuk Esirgeme Kurumu’nun kasasına girecek parada senin de katkın olacak. Korkuyorsan şimdiden söyle. Başka birini bulmaya çalışacağız. Bana gelince, sana güveniyorum. Var mısın?</span></p>

    <p class="duz" xml:lang="tr"><span class="duz1">– Varım efendim.</span></p>

    <p class="duz" xml:lang="tr"><span class="duz1">– Aferin sana. Yarın çalışmaya başlıyoruz.</span></p>

    <p class="duz" xml:lang="tr"><span class="duz1">O yıllarda Türkiye’ye bir “Bobstil” modası gelmişti. Nasılsa, Amerika’dan ithal bir moda. Briyantinli uzun saçları arkaya doğru taranmış, hafifçe kamburunu çıkarıp yürüyen ve dünyaya boş veren, iyi niyetli ama biraz boş kafalı bir garip delikanlı tipi. Ceketi dizlerine kadar inen, pantolonu ayak bileklerine doğru daralıp çoraplarını açıkta bırakan, kocaman kolalı yakalarına incecik bir kravatın takılı olduğu “krepsol” pabuçlu bir tip. O tarihte İstanbul bunlarla dolmuştu ve ben bu “marjinal” tiplerle dalga geçecektim.</span></p>

    <p class="duz" xml:lang="tr"><span class="duz1">Önce, İsmail Hakkı Sunat’ın özenle kaleme aldığı metin ezberlendi. Sonra bitmez tükenmez provalar ve nihayet beklenen gün gelip çattı. Tabii bu arada “Bobstil” modasına uygun elbisem diktirilmişti özel bir terziye. Babamla annemin en ön sırada oturduklarını görüyorum kulisten. Türk tiyatrosunun ünlü aktörü Hazım Körmükçü ve arkadaşlarının bir perdelik nefis gösterisi, İbrahim Özgür orkestrasının görkemli hafif müzik konseri derken bir anons ve kırmızı kadife perdelerin hafifçe açılan aralığından İsmail Hakkı Sunat Hoca’nın:</span></p>

    <p class="duz" xml:lang="tr"><span class="duz1">– Haydi korkma! sözleriyle sahneye adeta itilen “Bobstil” mukallidi bir bacaksız! “Mutlu son” ve alkışlar, alkışlar...</span></p>

    <p class="duz" xml:lang="tr"><span class="duz1">Kuliste güzeller güzeli “Primadonna” Cahide Sonku’dan öpücükler... Mevhibe İnönü’nün locasında tebrikler, Ankara’dan gelen babamın belli belirsiz mutluluğu ve annemin gözyaşları.</span></p>

    <p class="duz" xml:lang="tr"><span class="duz1">Bu tarihten sonra üç yıl daha çıkıp monolog söyledim Çocuk Esirgeme Kurumu’nun özel gecelerinde ve okul müsamerelerinde. Ne cesaretle binlerce kişinin karşısına çıktığımı; zaman zaman ezberlediğim metin dışına da taşarak milleti güldürmeyi başardığımı ve işin sonunu gene de nasıl getirebildiğimi bugün dahi bütünüyle çözebilmiş değilim.</span></p>

    <p class="duz-son-paragraf1" xml:lang="tr"><span class="duz1">Bildiğim şu ki, bu ilk deneyim sayesinde olacak, topluluklar karşısında bugün bile rahatça ve “irticalen” konuşabiliyorum.</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Yazarın notu: O tarihlerde en iyisinden bir çift kundura dört katlı “Galata Bonmarşesi”nde beş, Sümerbank’ta ise iki buçuk liraydı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Yazarın notu: Vehbi Koç Hatıralarım, Görüşlerim, Öğütlerim isimli kitabında ağabeyim Nihat Karaveli’den “akrabam” diye söz eder (s. 74). Vehbi Koç’un eşi Sadberk Hanımefendi ile ağabeyimin kayınvalidesi Adile (Mermerci) Hanımefendi kardeştiler.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">“Atatürk’ün Saatini Hediye Ettiği Çocuk”, Milliyet, 10 kasım 1954, röportaj: Orhan Karaveli.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Milliyet, 10 kasım 1954, aynı röportaj.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Aynı röportaj.</span></p>
      </div>
    </div>
  </div>
</body>
</html>
