<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Aidan</h1>

  <p>1970'lerde anketlere cevap vermeye can atarlardı.</p>

  <p>Aidan gazetenin hafta sonu ekinde bir anket görürdü. Örneğin, "Düşünceli Bir Koca mısınız?" Veya "Sanat Dünyası Hakkında Neler Biliyorsunuz?" O yıllarda daha çok "Uygun Bir Çift misiniz?' veya "Arkadaşlarınızla Aranız Nasıl?" konularında epey yüksek puan tuttururlardı.</p>

  <p>Bütün bunlar eskidendi.</p>

  <p>Artık, Nell ve Aidan Dunne alt alta dizilmiş sorular gördüklerinde alacakları puanların merakıyla anketi yanıtlamak için sabırsızlanmıyorlardı... Örneğin, "Haftada kaç kez sevişiyorsunuz?</p>

  <p>a) Ortalama iki kez?</p>

  <p>b) Her cumartesi</p>

  <p>c)Daha az?"</p>

  <p>"Her cumartesi'den de az seviştiğini kabullenmeyi kim ister?.. Anketi hazırlayan o bilge adamların itirafları nasıl yorumladıklarını merak eden var mıydı?</p>

  <p>Şimdi, ikisi de "Uyumlu Bir Çift misiniz?" başlıklı bir anket görse hemen sayfayı çeviriyordu. İşin tuhafı hiç kavga etmemişler, hiç birbirlerine darılmamışlardı. Aidan, Nell'i aldatmamıştı, karısının da aldatmadığını düşünüyordu. Böyle düşünmesi küstahlık mıydı, bilmiyordu? Nell çekici bir kadındı; erkeklerin her zaman dönüp bir kez daha bakmak isteyecekleri kadınlardandı kesinlikle.</p>

  <p>Aidan eşlerinin aldattığı kanıtlandığında şaşkına dönen pek çok erkeğin, aslında dikkatsiz ve kendini beğenmiş olduğunu biliyordu. Ama o onlardan değildi. O, Nell'in başka bir erkekle gizlice buluşmayacağından, başkasıyla sevişmeyeceğinden emindi. Karısını o kadar iyi tanıyordu ki böyle bir şey yaparsa hemen anlardı. Hem, Nell böyle bir erkeği nerede bulacaktı? Haydi buldu, tanıştı ve onu beğendi diyelim nerede buluşabilirdi? "Yok canım, bütün bunlar gülünç şeyler" diye düşünüyordu.</p>

  <p>Herhalde böyle düşünmeyen bir erkeğe zor rastlanır. Yaşlanmanın nasıl bir şey olduğunu anlatanlar işin bu yönünü unuturlar. Yaşlanınca uzun yürüyüşler insanın bacaklarını nasıl ağrıtıyorsa, insanlar popçuların şarkı sözlerini eskisi gibi nasıl anlamıyorlarsa... Belki de insanın evrenin odak noktası olarak gördüğü varlıktan yavaş yavaş kopmaya başladığı, uzaklaştığı dönemdir yaşlılık.</p>

  <p>Kırk sekiz yaşım bitirip kırk dokuz yaşına basan her erkek herhalde böyle düşünür. Dünya, eşlerinin heyecanlanmasını bekleyen erkeklerle dolu olmalı. Karılarının cinsellik dışındaki konularda da coşkulu olmasını isteyen ne çok erkek var kim bilir?</p>

  <p>İşini, okulla ilgili beklentilerini, hayallerini Nell merak etmeyeli o kadar uzun zaman geçmişti ki... Oysa bir zamanlar tüm öğretmenlerin adını ezbere bilirdi, öğrencilerin çoğunu tanırdı. O zamanlar sınıflarda kaç kişi olduğunu, sorumluluk isteyen görevlerde olanları, okul gezilerini, sahneledikleri oyunları ve Aidan'ın Üçüncü Dünya projelerini ince ince sorar, derinlemesine tartışırdı.</p>

  <p>Şimdi ise olan bitenden habersizdi. Yeni millî eğitim bakanı atandığında omuz silkmiş, "Bu kadın ne yaparsa yapsın eskisinden daha kötü olamaz" demekle yetinmişti. Nell, "geçiş yılı"nın tam olarak ne olduğunu öğrenmek zahmetine katlanmamış, sadece yılı "Allah'ın belası bir lüks" diye tanımlamakla yetinmişti. "Çocuklara sınavlara çalışmak yerine düşünerek... tartışarak... kendilerini bulma fırsatım vermek ne demek oluyor" diyordu.</p>

  <p>Aidan aslında karısını hiç suçlamıyordu.</p>

  <p>Açıklama yaptığında ne kadar sıkıcı olduğunun farkındaydı. Vızıltıya benzeyen sesi kulaklarında çınlıyordu. O konuştuğunda iki kızı, on dokuz ve yirmi bir yaşına geldikleri halde neden hâlâ bu saçmalıkları dinlemek zorunda olduklarını merak ederek havalara bakardı.</p>

  <p>Ailesini sıkmamaya gayret ediyordu. "Öğretmenlerin hepsi böyledir" diye düşünürdü. Sınıflarda karşılarına dizilen ve onları dinlemek zorunda olan dinleyici kitlesine öylesine alışıktırlar ki anlattıklarının en ince ayrıntılarına kadar kavranabilmesi için gereğinden uzun konuşurlar, konuları tüm yönleriyle açıklamaktan hiç kaçınmazlar.</p>

  <p>Aidan aile fertlerinin yaşamına ayak uydurabilmek için inanılmaz bir gayret sarf ediyordu.</p>

  <p>Oysa Nell kasiyer olarak çalıştığı lokanta hakkında hiçbir şey anlatmazdı. "Amaan Aidan, ne olacak, bir iş işte... Kasada oturup müşterilerin kredi kartlarını alıyorum. Ya da çeklerini veya paralarım. Sonra paranın üstünü ve faturayı veriyorum. Günün sonunda eve geliyorum. Haftanın sonunda haftalığımı veriyorlar. Dünya üzerindekilerin yüzde doksan beşi de aynı şeyi yapıyor. Bizler önemli konularla boğuşmuyoruz, büyük trajediler yaşamıyoruz, güç dengelerini korumanın savaşını da yapmıyoruz. Bizler sadece sıradan vatandaşlarız, o kadar."</p>

  <p>Onu ne aşağılamak ne de yaralamak istediğini bilse de suratına bir tokat yemiş gibi hissediyordu. Sözlerinden öğretmenler odasında yaşanan çekişmeleri ve tartışmaları ne kadar ayrıntılı anlattığı seziliyordu. Ve Nell'in merakla neler olduğunu öğrenmek istediği, hep ondan yana olduğu, düşmanlık edenleri düşmanı ilan ettiği günler çok çok geride kalmıştı. Aidan geçmişte kalan, dost oldukları, dayanışma ve birlik içinde yaşadıkları o günleri tüm benliğiyle özlüyordu.</p>

  <p>Belki okul müdürü olarak atandığında o günler geri gelebilirdi.</p>

  <p>Yoksa kendini mi aldatıyordu? Belki de müdür olarak atanması ne karısını ne de kızlarını ilgilendiriyordu. Ne de olsa evdeki düzen kendi kendine yürüyordu. Son zamanlarda ölmüş de onlar sanki bir şey olmamışçasına yaşamaya devam ediyorlarmış gibi geliyordu. Nell lokantaya gidip geliyordu. Haftada bir annesine gidiyordu, "Hayır, Aidan gelmene gerek yok" diyordu, kadın kadına konuşacaklardı. Annesi onları düzenli olarak görüp iyi olduklarından emin olmak istiyordu, o kadar...</p>

  <p>Aidan, endişeli bir sesle, "Peki, sen gerçekten iyi misin?" diye sormuştu.</p>

  <p>- Beşinci sınıflara amatör felsefe dersi vermiyorsun, demişti Nell. Herkes ne kadar iyiyse ben de o kadar iyiyim... Burada bırakalım istersen.</p>

  <p>Aidan tabii ki orada bırakamadı. Nell'e dersin amatör felsefe değil felsefeye giriş olduğunu ve beşinci sınıflara değil geçiş yılına ders verdiğini söyledi. Nell'in bakışını hiç unutmayacaktı. Bir şey söyleyecek gibi ağzını açmış, sonra vazgeçmişti. İfadesi soğuk bir acıma doluydu. Kaldırım kenarında oturan, paltosu iple bağlı, elinde en ucuzundan bir şarap şişesi tutan bir dilenciye bakar gibiydi.</p>

  <p>Kızlarıyla ilişkisinin daha başarılı olduğu söylenemezdi.</p>

  <p>Grania bankada çalışıyordu. Onun da anlatacak fazla bir şeyi olmazdı... En azından babasına... Arada sırada arkadaşlarıyla konuşurken çok daha canlı olduğunu gözlemlerdi. Brigid için de aynı şey söz konusuydu. "Baba, ne olur sorup durma, seyahat acentesi iyi gidiyor dedim ya." İyi olmaz mı? Tabii iyidir, yılda iki bedava seyahat ve uzun öğle tatiline nasıl fena denebilir?</p>

  <p>Grania bankacılığı, insanlara sonradan zorlukla ödeyecekleri krediler vermenin haksızlığını tartışmaktan kaçınırdı. "Bu yasayı ben çıkartmadım" diyordu, "Masamda 'Gelen Belgeler' yazılı bir kutu var, benim görevim o belgeleri incelemek, o kadar. Çok basit. Brigid de turizm ticaretinin insanlara aslında hiç elde edemeyecekleri bir rüyayı pazarladığını sorgulamak bile istemiyordu. "Baba, kimse kimseye zorla bir şey satmıyor... Tatile gitmek istemeyen bilet almak için acenteye girmez ki... Bu iş bu kadar basit" diyordu.</p>

  <p>Aidan daha iyi bir gözlemci olmadığına üzülüyordu. Bütün bu değişiklikler oluşurken neredeydi? Ne zaman birbirlerinden böylesine uzaklaşmışlardı? Bir zamanlar kızlar akşamları yıkanır, tertemiz, pembe sabahlıklarını giyer, anlattığı masalları dinlerlerdi. Nell de odanın bir köşesinden mutlu mutlu onlara gülümserdi... Hepsi yıllar önceydi.</p>

  <p>Daha sonraları da güzel vakit geçirmişlerdi. Örneğin sınav dönemlerinde. Aidan kızlara yardım eder, en verimli çalışma biçimlerim öğretirdi. O zamanlar iki kızı da babalarına minnettar olurdu. Grania'nın diplomasını aldığı gün ile bankada işe başladığı gün yaptıkları kutlamaları unutamıyordu. İki seferde de büyük bir otelde öğle yemeği yemişlerdi. Garsona resimlerini bile çektirmişlerdi. Brigid için de aynı şeyi yapmışlardı. Bir yemek ve resimler... O resimlerde kusursuz mutluluğunu sergileyen bir aile vardı. Yoksa o görüntülerin hepsi yalan mıydı?</p>

  <p>Öyle olmalıydı, yoksa şu anda, aradan sadece birkaç yıl geçtikten sonra karısına ve kızlarına, dünyada herkesten çok sevdiği insanlara, müdür seçilmemekten ne kadar korktuğunu anlatamayacak hale gelebilir miydi?</p>

  <p>O okula ne kadar emek vermişti, geceyarılarına kadar çalışmış, okulun tüm sorunlarıyla ilgilenmişti. İçinden bir ses yine de müdür olamayacağını söylüyordu.</p>

  <p>Başka biri vardı, onunla yaşıt başka biri, belki de onu seçerlerdi. Adamın adı Tony O'Brien'dı. Kendi sahasında oynayan okul takımının maçını seyretmek zahmetine katlanmayan, ders saatlerinin dağılımı konusunda hiç kafa yormayan, yeni bina için para toplamayı aklından bile geçirmeyen biri... Sözde sigara içmenin yasak olduğu okulda, koridorda elinde sigarayla dolaşan, öğleleri bir bara gidip bira ve peynirli sandviç yediğini saklamayan Tony O'Brien. Bekâr. Hiçbir yönüyle aile babası olmayan biri. Çoğunlukla kolunda yarı yaşında bir kızla gezen bir adam... Bütün bunlara rağmen okulun en önemli görevine aday gösterilen biri...</p>

  <p>Son yıllarda Aidan'ın kafasını karıştıran birçok olay olmuştu, ama hiçbiri ona bu kadar anlaşılmaz görünmemişti. Kıstaslar ne olursa olsun Tony O'Brien adaylar arasında olmamalıydı. Aidan azalan saçlarını sıvazladı. Tony O'Brien'ın gözlerini örten, omuzlarına değen koyu kahverengi saçları vardı. Dünya herhalde okul müdürü seçerken o saçları hesaba katacak kadar delilerle dolu değildi?</p>

  <p>Çok saç, iyi, az saç, kötü... Aidan kendi kendine güldü. Eğer kendine gülebiliyorsa, kendine bile bile kötülük yapılmasını alaya alabiliyorsa kendine acımıyor demekti. Bugünlerde aynı şeye birlikte güleceği kimse olmadığına göre kendine gülebilmesi şarttı...</p>

  <p>Pazar ekinde "Gergin misiniz?" başlıklı bir anket vardı. Aidan soruları açık yüreklilikle yanıtladı. 75 puandan fazla almıştı. Yüksek puan tutturmaktan mutluydu... Ancak sonradan okuduğu sert ve aşağılayıcı yargılamaya hiç de hazırlıklı değildi. "70 puanın üstünde topladınızsa gerçekten de sımsıkı bir yumruk gibisiniz" diyorlardı. "Patlamak istemiyorsanız biraz rahatlayın dostum!"</p>

  <p>Aidan ile Nell bu tür testlerde iyi sonuç alamadıklarında hep bu testlerin, anlamsız olduğunu, yer doldurmak için yapıldığını söylerlerdi. Ama bu kez yalnızdı... Kendi kendine, "Gazetelerde yarım sayfayı dolduracak yazılara gerek vardır, olmazsa karşımıza sayfaları bomboş bir gazete çıkar" diyordu.</p>

  <p>Yine de bir şeylerin içini kemirdiğini hissediyordu. Aidan sinirli olduğunu biliyordu ancak, sımsıkı bir yumruk? "Başkasını müdürlüğe layık görmeleri boşuna değil" diye düşündü.</p>

  <p>Soruların yanıtlarını, daha doğrusu içini kemiren korkuları ve ürküntüleri, çektiği uykusuzluğu ailesinden kimsenin görmemesi için ayrı bir kâğıda yazmıştı.</p>

  <p>Şu sıralar Aidan için en zor gün pazardı. Eskiden, gerçek bir aileyken yazın pikniğe giderler, kışın da sağlıklı uzun yürüyüşler yaparlardı. Aidan da ailesinin, sadece oturduğu mahalleyi tanımakla yetinen çoğu Dublin'li gibi olmayışıyla övünürdü.</p>

  <p>Bir pazar, trenle güneye giderek Bray Head'e tırmanırlar, oradan komşu yöreyi, Wicklow'u seyrederlerdi. Başka bir pazar kuzeyde, deniz kenarındaki Rush, Lusk ve Skerries köylerine giderlerdi. Bunlar ufak, kendine özgü özellikleri olan kentlerdi, hepsi de sınıra giden yolun üstündeydi. Ailesinin İrlanda'nın diğer yüzünü görmesini sağlamak amacıyla bir günlük Belfast turları da hazırlamıştı.</p>

  <p>Hayatının en mutlu günleriydi bunlar... hem öğretmen hem baba; hem anlatıcı hem eğlendirici olduğu günler... Baba her şeyin yanıtını bilirdi: Carrickfergus Şatosu'na veya Ulster Folk Müzesi'ne giden otobüsün nereden kalktığını, trene binmeden önce en iyi patates kızartmasının nerede satıldığını, her şeyi...</p>

  <p>Trende bir kadının Grania ile Brigid'e her şeyi böylesine güzel anlatabilen bir babaları olduğu için ne kadar şanslı olduklarını söylediği günü hatırlıyordu. Kızları ciddi ciddi başlarını sallamışlardı. Nell de kulağına eğilmiş, "Besbelli kadın senden hoşlandı, ama havasını alır" demişti. Aidan o an kendini dört metre boyundaymış, dünyanın en önemli adamıymış gibi hissetmişti.</p>

  <p>Şimdi, pazar günleri evde onu gören kimse yoktu sanki.</p>

  <p>Geleneksel pazar öğle yemeği âdeti hiç olmamıştı. Başkaları gibi rozbif veya kuzu eti ya da tavuk ya da patates ve sebze yeme alışkanlıkları yoktu. Onlar genellikle gezmeye gittikleri için pazar günlerini rahat bir gün gibi yaşarlardı. Aidan "Keşke pazarlara özgü bir odak noktamız olsaydı" diye düşünüyordu. Aslında o, hep kiliseye giderdi. Nell zaman zaman onunla gelir, arkasından ya kardeşlerinden biriyle ya da işte çalıştığı kızlarla buluşurdu. Tabii artık pazarları dükkânlar açık olduğu için gidilecek çok yer vardı.</p>

  <p>Kızlar hiç pazar ayinine gelmezlerdi. Bu konuyu onlarla tartışmak faydasızdı. On yedi yaşına geldiklerinde Aidan bu işten vazgeçmişti. Pazarları öğleye kadar uyurlar, sonra üstlerinde sabahlık, birer sandviç hazırlayıp hafta arası video kasetlere kaydettikleri filmleri seyrederler, saçlarını yıkarlar, giysilerini gözden geçirirler; arkadaşlarıyla, telefonda konuşurlar ya da eve kahve içmeye davet ederlerdi.</p>

  <p>İdare edilmesi gereken tatlı ve eksantrik biri gibi gördükleri annelerine aynı evi paylaştıkları başka bir kız gibi davranıyorlardı. Grania ve Brigid ev masraflarına yaptıkları çok kısıtlı katkıları sanki hakları yeniyormuş gibi isteksiz bir tavırla verirlerdi. Bunun dışında eve hiçbir yardımları yoktu. Aidan, onların eve biraz bisküvi, bir kutu dondurma veya bir şişe çamaşır yumuşatıcısı getirdiklerini hiç görmemişti. Yine de istemedikleri en ufak bir şey yapıldığında hemen karşı çıkmaktan çekinmezlerdi.</p>

  <p>Aidan, "Tony O'Brien, pazar günlerini nasıl geçirir" diye düşündü?</p>

  <p>Tony'nin kiliseye gitmediği kesindi. Öğrenciler, "Pazarları ayine gider misiniz, efendim?" diye sorduklarında bunu açıkça belirtmişti.</p>

  <p>- Bazen giderim. Canım Tanrı'yla konuşmak istediğinde... demişti Tony O'Brien.</p>

  <p>Aidan bunu duymuştu. Bu sözleri pazarları kiliseye gitmemenin büyük günah olduğunu söyleyenlere karşı silah olarak kullanan öğrencilerden duymuştu. Nasıl da keyifle gülüyorlardı...</p>

  <p>"Çok akıllı" diye düşündü Aidan. Biraz fazla akıllı... Tanrı'nın varlığını inkâr etmiyor, aksine kendisini canı istediğinde Tanrı'yla konuşmak için onun evine uğrayacak kadar yakın bir arkadaşı olarak gösteriyordu. Bu davranış Tony O'Brien'a Tanrı'nın evinde çok samimi bir yer verirken Aidan Dunne'ı dışlayarak ona Tanrı'nın arkadaşı olmayan, sadece vakit dolduran biri görevini veriyordu. Al sana bir can sıkıcı olay daha!</p>

  <p>Tony O'Brien pazarları herhalde geç kalkıyordur... Günümüzde townhouse denilen, aslında apartman katı kadar ufak bir evde oturuyordu. Alt katta büyük bir oda ve mutfak, üst katta da bir yatak odası ve banyo olan evlerden. Kapısı tam sokak üstünde olanlardan. Onu sabah saatlerinde evinden genç kadınlarla çıkarken görenler vardı.</p>

  <p>Bir zamanlar böyle bir görüntü, müdür seçilmesini imkânsız kılmakla katmaz meslek hayatının sona ermesine neden olurdu. 1960'lı yıllarda evlilik dışı ilişkileri olan öğretmenler işten atılıyordu. "Bunu doğru bulduğumu söyleyemem" diyordu Aidan. Zaten tüm öğretmenler bu karara karşı çıkmışlardı. "Ama yine de hayatında tek bir kadına bağlanmak istememiş bir adamın townhouse'unda arka arkaya değişik kadınlarla görünmesine rağmen hâlâ müdürlük için düşünülebilmesi... öğrencilere örnek olması gereken bir göreve getirilmesi... Bu da doğru değil" diyordu.</p>

  <p>Böylesine yağmurlu bir pazar günü, saat iki buçukta Tony O'Brien acaba ne yapıyordur? Belki bir öğretmenin evinde öğle yemeği yiyordur. Genelde evde öğle vakti bir şeyler bulunmadığı için Aidan onu hiç davet edememişti. Üstelik beş yıldır karşı olduğunu uluorta ilan ettiği bir adamı neden yemeğe çağırdığım herkes merak ederdi. Belki şu anda bir akşam önce eve getirdiği bir kadınla birlikteydi. Tony O'Brien üç kapı ötede evlere servis yapan harika bir Çin lokantası olduğu için Çin halkına sonsuza dek minnettar olacağını söylerdi. "Limonlu tavuk, susamlı ekmek ve acı biberli karides ile bir şişe Avustralya Chardonnay şarabı ve pazar gazeteleri kadar güzel bir şey olamaz" derdi. O yaşta, dede olacak yaşta bir erkeğin pazar gününü genç kızları eğlendirerek ve Çin yemeği yiyerek geçirmesini düşünebiliyor musunuz?</p>

  <p>Ama iyi düşünün, neden olmasın?</p>

  <p>Aidan Dunne haksızlık yapmaktan hoşlanmazdı. İnsanların bu konularda seçme hakkı olduğuna inanıyordu. Tony O'Brien o kadınları evine saçlarından sürükleyerek getirmiyordu ki... Aidan gibi evlenmesini kendisinden gittikçe uzaklaşan iki kız çocuğuna sahip olmasını emreden bir yasa mı vardı? Sonra ikiyüzlü davranmaması, yaşam biçimini saklamaya kalkışmaması da adamın olumlu bir yanı değil miydi?</p>

  <p>Her şey ne kadar değişmişti. Sanki birileri Aidan'a sormadan olabilirler ile olamazlar arasındaki sınırın yerini değiştirmişti.</p>

  <p>Peki Tony günün geri kalanını nasıl geçirecekti acaba?</p>

  <p>Tüm öğleden sonrayı yatakta geçirecek halleri yoktu ya... Belki yürüyüşe çıkardı veya kız evine döner o da müzik dinlerdi. Sık sık CD'lerinden söz ettiğine göre... Lotodan 350 pound kazandığında okula ilaveler yapmakta olan marangoza peşin para vererek 500 CD'lik bir raf ısmarlamıştı. Bunu duyanlar ne kadar etkilenmişlerdi. Aidan da içinde bir kıskançlık duymuştu. İnsanın o kadar CD alacak parası nasıl olur? Tony O'Brien'ın haftada bir tane CD aldığını biliyordu. İnsan o kadar CD'yi dinleyecek zamanı nasıl bulur? Tony CD'leri dinledikten sonra yakındaki bir "pub"da arkadaşlarıyla buluşur sonra ya altyazılı yabancı bir filme veya caz dinlemek için bir gece kulübüne giderdi.</p>

  <p>Belki üstünlük sağlamasının asıl nedeni böylesine çok gezmesiydi... Aidan'ın pazarları kimseyi gıpta ettirecek türden olmadığına göre... Aidan'a üstünlüğünün en önemli yönü bu olmalıydı.</p>

  <p>Pazar ayininden dönünce evdekilere "Jambonlu yumurta isteyen var mı" diye sormuştu. Kızları iğrenirmişçesine, koro halinde, "Aman Tanrım! Ne diyorsun Baba? Sakın ha!" diye bağırırlar, veya "N'olur bir daha sözünü bile etme. Hem kendine pişireceksen lütfen mutfak kapısını kapatmayı unutma" derlerdi. Nell evdeyse, okuduğu kitaptan gözlerini zar zor ayırarak, "Neden?" diye sorardı. Her ne kadar ses tonuna düşmanca demek zorsa da çok şaşırdığını, bundan saçma hiçbir şey duymadığını belirtmekten kaçınmayan bir tonda konuşurdu. Nell'e kalırsa saat üç civarında salatan bir sandviç yapardı.</p>

  <p>Aidan büyük bir özlemle annesinin hazırladığı sofraları anımsardı. Hafta içinde gelişen olayların değerlendirildiği, izin almadan kimsenin sofradan kalkmaya hakkı olmadığı o öğle yemeklerini. .. Bütün bu gelenekleri yıkan kendisi değil miydi? Kızlarının, hatta eşinin bağımsız, hür bireyler olarak gelişmeleri için tek boş günlerinde Dublin yöresine, hatta komşu yörelere tanıtım gezintileri düzenleyen başkası mıydı? O çabalarının sonucunda, mutsuz, yerini bulamamış, herkesin yemeğim mikrodalga fırında ısıttığı mutfaktan, televizyonda hiç istemediği bir programın seyredildiği oturma odasına, oradan da karısıyla sevişmeyeli uyumanın dışında bakmak bile istemediği yatağın bulunduğu yatak odasına gidip geliyor, yolunu kaybetmiş bir hayalet gibi geziyordu.</p>

  <p>Tabii bir de yemek odası vardı. Evi satın aldıkları günden beri pek az kullandıkları o ağır siyah ahşap eşyalarla dolu oda... Yemeğe misafir çağıran insanlar olsalardı fazlasıyla küçük ve dar gelecek o oda. Nell, son zamanlarda Aidan'a orasını çalışma odası haline getirmesini önermişti. Aidan ise buna karşı koymuştu. Okuldaki odasının bir benzerini evde yaparak evin reisi kimliğini tümüyle kaybetmekten çekiniyordu. Baba ve aile reisi olarak ev halkının rızkını temin eden, dünyanın odak noktasında olan kimliği iyice yok olur diye korkuyordu.</p>

  <p>Ayrıca yeni odasına fazlasıyla alışmaktan, zamanla uyumak için bile çıkmak istememekten çekiniyordu. Aşağıda da bir tuvalet olduğuna göre... Yukarı katı rahat etmeleri için üç kadına bırakması pekâlâ mümkündü.</p>

  <p>Oysa hiçbir zaman buna razı olmamalıydı. Mountainview Koleji'nin yeni müdürünü seçecek olan Yönetim Kurulu üyelerinin akıllarında canlı kalmak için nasıl çaba gösteriyorsa ailesi içindeki yerini de korumaya gayret etmeliydi.</p>

  <p>Annesi hiçbir zaman okulun adının neden Saint bilmem ne olmadığını anlamamıştı. Tüm okullar Saint bir şey değil miydi? Her şeyin değiştiğini, hiçbir şeyin eskisi gibi olmadığını annesine anlatmak zordu. Ancak annesine durmadan Yönetim Kurulu'nda bir rahip ve bir rahibenin bulunduğunu tekrarlıyordu. Tüm kararları o ikisi vermese bile varlıkları İrlanda Millî Eğitim Bakanlığı'nın yıllardır dine verdiği önem konusunda fikir veriyordu.</p>

  <p>Bunu duyan annesi küçümseyen bir edayla burnunu çekmişti. "Din adamları Tanrı'nın buyurduğu gibi yönetimin özünü oluşturacaklarına o kurulda bulunmakla yetinecek hale geldilerse vay halimize" diyordu... Aidan din adamlarının ne kadar azaldığını anlatmaya çalışmıştı. Ama boşuna... Oysa öğretmenlik yapacak yeterince din adamı bulmak ortaokullarda bile zorlaşmıştı. Artık sayıları yetersizdi.</p>

  <p>Annesiyle bu konuyu tartıştığını duyan Nell bir keresinde boşuna nefes tükettiğini söylemişti. "Din adamlarının okulu yönettiğini söyle, Aidan. Hayatın kolaylaşır. Üstelik bir bakıma hâlâ onların yönettiği doğru. İnsanlar onlardan korkuyor." Nell'in böyle konuşması onu hep sinirlendirirdi. Nell'in Katolik Kilisesi'nin gücünden korkacak bir nedeni yoktu tabii. İşine geldiğinde kiliseye ve ayinlere gidiyordu. Günah çıkartmak veya papanın öğretilerine uymak gibi şeylerden çoktan vazgeçmişti. Öyle ise dini omuzlarına çöken ağır bir yük gibi göstermesine ne gerek vardı? Ancak bu konuda tartışmaya girmedi Aidan. Birçok konuda olduğu gibi sakin ve kabullenmiş görünüyordu. Nell'in annesiyle uğraşacak vakti yoktu, ona düşman değildi, ama ilgi duyduğu da söylenemezdi.</p>

  <p>Annesi ne zaman evlerine yemeğe çağrılacağını merak ettiğinde Aidan da yaşamlarının henüz yerli yerine oturmadığım her şey hallolunca yemeğe çağrılacağını söylerdi...</p>

  <p>Yirmi yıldır söylediği bu sözler artık geçerliğim yitirmişti. Suçu Nell'e yüklemek de haksızlık olurdu. O da kendi annesini yemeğe çağırmıyordu ki... Aidan'ın annesi otellerde verdikleri kutlama yemeklerine hep çağrılırdı. Tabii ki ev ile otel farklı şeylerdi. Kutlanmaya değer bir şey olmayalı o kadar uzun bir zaman geçmişti ki... Müdür seçilme ümidi dışında tabii...</p>

  <p>Tony O'Brien, öğretmenler odasında, "Nasıl, iyi bir hafta sonu geçirdin mi?" diye sordu. Aidan şaşkınlıkla yüzüne baktı. Ona böyle bir soru sorulmayalı o kadar uzun zaman olmuştu ki... "Sakin bir hafta sonu, bilirsin ya..." dedi.</p>

  <p>- Fena mı, ne kadar şanslısın. Bense dün akşam bir partideydim, o yüzden hâlâ akşamdan kalmayım. Neyse içimi sulayacak biraya kavuşmama sadece iki buçuk saat kaldı, dedi Tony inler gibi.</p>

  <p>- Ne olağanüstü bir insansın... Enerjinden söz ediyorum. Aidan sesindeki eleştirinin ve acılığın sezilmediğini umuyordu.</p>

  <p>- Hiç değil. Tüm bunlar için fazla yaşlıyım aslında, ama benim sizler gibi teselli bulacağım bir karım, bir ailem yok. Tony'nin gülüşü sıcaktı. "Adamı tanımasan, yaşamım bilmesen gerçekten bizlerin yaşamına özlem duyduğunu düşünürsün" dedi kendi kendine Aidan...</p>

  <p>Annesinin adının ya Saint Kevin ya da -daha da çok- Saint Anthony olmasını istediği Mountainview Koleji'nin koridorlarında yan yana yürüyorlardı. Saint Anthony kayıpları bulan azizdi. Annesi yaşlandıkça ona daha sık başvurur olmuştu. Anthony'den günde en az yirmi kez gözlüklerini bulmasını isterdi. İnsanlar böyle bir azize en azından bölge okulunun adını verebilirlerdi, değil mi? Yine de oğlu müdür olursa, belki... Umut içinde bekliyordu.</p>

  <p>Öğrenciler yanlarından koşarak geçiyordu. Kimi bir ağızdan "Günaydın" diyor, kimi de asık suratla başım çeviriyordu. Aidan Dunne hepsini tanıyordu. Her birinin anne ve babalarını da tanıyordu. Birçoğunun ağabey ve ablalarım hatırlıyordu. Tony O'Brien ise çoğunun kim olduğunu bilmiyordu. Buna haksızlık denmez de ne denirdi?</p>

  <p>Tony O'Brien aniden, "Dün akşam seni tanıyan biriyle karşılaştım" dedi.</p>

  <p>- Bir partide mi, inanmam, dedi Aidan gülümseyerek.</p>

  <p>- Yok, kesinlikle tanıyordu. Kadına bu okulda görevli olduğumu söyleyince seni tanıyıp tanımadığımı sordu.</p>

  <p>- Kimdi? dedi Aidan. Elinde olmadan meraklanmıştı.</p>

  <p>- Adını öğrenemedim. Hoş bir kadındı.</p>

  <p>- Eski bir öğrencimdir herhalde.</p>

  <p>- Hayır, değil. Öyle olsa beni de tanırdı.</p>

  <p>- Tam bir muamma, dedi Aidan, beşinci sınıflara giren Tony'nin arkasından bakarak. Sınıfa aniden çöken sessizliğin bir açıklaması yoktu. Neden öğrenciler Tony'ye karşı böylesine saygı besliyordu? Konuşurken yakalanmaktan veya yanlış bir şey yapmaktan neden bu kadar korkuyorlardı? Tony O'Brien adlarım bile hatırlamazken! Çalışmalarına zar zor not verir, sınav sonuçları için hiç kendim yormazken. Aslında öğrencilerine fazla önem vermeyen biriydi. Yine de onun onayını almaya önem veriyordu çocuklar. Aidan bunu anlamakta güçlük çekiyordu. On altı yaşındaki kız ve erkeklerin bu davranışını çözemiyordu.</p>

  <p>Kadınların kötü davranan erkeklerden hoşlandıklarını hep duyar insan. Nell'in Tony O'Brien'la hiç karşılaşmamış olmasına seviniyordu. Bu düşüncenin hemen arkasından Aidan'ın beyninde başka bir kıvılcım çaktı. Nell'in çok önce onu terk ettiğini söyleyen bir kıvılcım...</p>

  <p>Aidan Dunne, dördüncü sınıflara girdi. Sınıfta sessizliğin sağlanması için üç dakika kapıda hareketsiz beklemesi gerekti.</p>

  <p>Eski müdür Bay Walsh'in koridordan geçtiğini görür gibi oldu. Belki de hayal görüyordu. Sınıfı taşkınlık yaptığında insan hep müdürün geçtiğini sanmaz mı? Tanıdığı bütün öğretmenler aynı şeyi hissettiklerini söylerlerdi. Aidan bu kaygısının önemsiz olduğunu biliyordu. Dördüncü sınıflar biraz gürültü etseler bile müdür bunu önemsemeyecek kadar onu beğenirdi. Aidan, Mountainview Koleji'nin en sorumlu öğretmeniydi. Bunu herkes kabul ediyordu.</p>

  <p>Bay Walsh, Aidan'ı o öğleden sonra müdür odasına çağırdı. Bir an önce emekliye ayrılmak için sabırsızlanıyordu. Bu kez gündelik konuşmalara zaman yoktu.</p>

  <p>- Senin ve benim birçok konuya bakışımız benzeşir, Aidan.</p>

  <p>- Umarım öyledir, Bay Walsh.</p>

  <p>- Evet, dünyaya bakışımız aynıdır. Ama ne yazık ki bu yeterli değil.</p>

  <p>- Tam olarak ne demek istediğinizi anlamıyorum? Aidan doğru söylüyordu. Yoksa felsefî bir konuşma mı yapıyorlardı? Ya da bir uyan mıydı? Bir kınama olabilir miydi?</p>

  <p>- Yöntemden söz ediyorum... Yönetim biçiminden. Müdürün oy hakkı yok. Toplantıda haremağası gibi oturmaktan başka bir işe yaramıyor.</p>

  <p>- Oy hakkı mı dediniz? Aidan konunun hangi yöne gittiğini anlıyordu, ama anlamıyormuş gibi konuşmaya karar vermişti.</p>

  <p>Aslında yanlış hesap yapmıştı. Müdürü sinirlendirmekten başka bir işe yaramayan bir davranıştı seçtiği... "Haydi, dostum. Neden söz ettiğimi gayet iyi anladın. Görevden... atamadan söz ediyorum, dostum."</p>

  <p>- Ah, evet. Aidan kendini aptal durumuna düşürdüğünü anladı.</p>

  <p>- Ben Yönetim Kurulu'nun oy hakkı olmayan bir üyesiyim. Fikrimi söylemem yasak. Benim fikrim sorulacak olsaydı eylül ayında bu koltukta sen oturacaktın. Ama yine de "Dördüncü sınıftaki o haytalara dur demesini öğren" derdim. Ben değer ölçüleri uygun ve yerinde, okul için en doğru kararları verecek insanın sen olduğuna inanıyorum.</p>

  <p>- Teşekkür ederim, Bay Walsh. Bunları duymak beni mutlu ediyor.</p>

  <p>- Bu saçmalıkları söyleyeceğine beni dinle, dostum... Teşekkür edecek bir şey yok. Senin için yapabileceğim bir şey yok. Sana söylemeye çalıştığım da bu, Aidan. Yaşlı adam birinci sınıftaki geç öğrenen bir çocuğa bakıyor gibiydi.</p>

  <p>Zaman zaman Nell'in de böyle baktığını Aidan büyük bir üzüntüyle fark etti. Yirmi iki yaşında öğretmenlik yaptığı çocuklar şimdi yirmi altı yaşındaydı ama, o, ona yardım etmeye çalışan birine nasıl karşılık verilir bilmiyordu; onun yalnızca canım sıkıyordu.</p>

  <p>Müdür ona dikkatle bakıyordu. Aidan, Bay Walsh'in beyninden geçenleri okuyabildiğini sezdi. "Hadi, biraz toparlan bakalım. Böyle beyninden vurulmuş gibi durma... Yanılıyor olabilirim. Yanlış anlamış olabilirim. Ben yarıştan çekilen yaşlı bir beygir gibiyim. Belki de bu açıklamaları olaylar beklediğin gibi gelişmezse hakkımda kötü düşünmemen için yapmışımdır."</p>

  <p>Aidan, müdürün konuyu açtığına pişman olduğunu gördü. "Yok, yok. Size minnettarım. Kendi bakış açınızı anlattığınız için teşekkür ederim... Demek istiyorum ki..." Aidan'ın sesi gittikçe zayıflıyordu.</p>

  <p>- Dünyanın sonu geldi demek değil... yani bu göreve seçilmezsen demek istiyorum...</p>

  <p>- Tabii. Tabii değil.</p>

  <p>- Demek istiyorum ki sen bir aile reisisin. Ailen var. Hayatında bu boşluğu dolduracak o kadar çok şey var ki. Evde yoğun bir yaşamın var. Benim gibi yıllardır bu okulla evli değilsin sen... Bay Walsh yıllar önce eşini kaybetmişti. Bir oğlu vardı, o da çok ender ziyaretine gelirdi.</p>

  <p>- Tamamen haklısınız. Tam dediğiniz gibi, dedi Aidan.</p>

  <p>- Ama? Yaşlı adam ilgiyle ve şefkatle baktı.</p>

  <p>Aidan yavaş yavaş konuşmaya başladı. "Haklısınız. Dünyanın sonu değil. Ama ben yine de... düşündüm ki... umdum ki... yeni bir başlangıç olur sandım. Yaşamıma yeni bir canlılık katar sandım. Fazla mesai yapmaktan kaçınacak değildim. Hiç kaçınmadım zaten. Burada hep uzun saatler kaldım. Biliyor musunuz, ben de bir bakıma sizin gibiyim, ben de sanki Mountainview'la evliyim."</p>

  <p>- Biliyorum, dedi Bay Walsh usulca.</p>

  <p>- Yaptıklarım bana hiç zor gelmedi. Sınıfları seviyorum. Özellikle de geçiş yılını. Onların düşüncelerini açmayı başardığımda, kendilerini ve iç dünyalarını anlatmalarına olanak verdiğimde, düşünmelerine imkân tanıdığımda... Diğerlerinin nefret ettiği veli toplantılarından bile hoşlanıyorum. Bütün çocukları teker teker tanıdığım için... ve... kısacası her şeyi seviyorum. Sevmediğim tek şey iyi bir görev almak için gereken manevraları yapmak ve etrafı dürtüklemek. Aidan birden sustu. Sesinin kırılmasından korkuyordu. Aslında yapmaya çalıştığı manevraların, etrafı itip kakmalarının işe yaramadığını fark etmişti.</p>

  <p>Bay Walsh suskundu.</p>

  <p>Dışardan saat dört sularında her okulda duyulan sesler geliyordu. Uzaktan bisiklet zilleri, çarpan kapılar, yola çıkan otobüslere binen çocuklar duyuluyordu. Birazdan ellerinde kova ve bezler, hademeler işe koyulacaklardı. Arkasından taşları parlatan cila makinesinin sesi... Ne kadar tanıdık, ne kadar güven verici seslerdi bunlar. Aidan, şimdiye kadar tüm bu seslerin ona ait olmasını beklemişti.</p>

  <p>Yenilgi dolu bir sesle, "Tony O'Brien mı?" diye sordu.</p>

  <p>- Sanırım istedikleri o. Henüz kesin bir şey yok, gelecek haftaya kadar da olmaz. Ama genel yöneliş o yönde görünüyor.</p>

  <p>- Neden acaba? Kıskançlık ve kafasını karıştıran onca fikir Aidan'ın başını döndürüyordu.</p>

  <p>- Hiç bilmiyorum, Aidan. Adam gerçek bir Katolik bile değil. Ahlakî değerleri sokak kedileriyle eş... Bu okulu ne seviyor ne de bizim gibi önem veriyor, yine de içinde bulunduğumuz zamana en uygun onu görüyorlar. Zor sorunlarla savaşacak zorlu biri gibi görüyorlar onu...</p>

  <p>- On sekiz yaşında bir oğlan çocuğunu öldüresiye dövecek kadar zorlu, dedi Aidan.</p>

  <p>- Herkes o çocuğun esrar sattığım söylüyor. Gerçekten bir daha okulun civarına gelemedi ama.</p>

  <p>- Bir okul böyle yönetilemez ki.</p>

  <p>- Sen böyle yönetmezsin. Ben böyle yönetmem. Ama korkarım bizlerin zamanı geçti artık, dedi Bay Walsh.</p>

  <p>- Saygıda kusur etmek istemem, ama sizin altmış beş yaşında olduğunuzu unutmayalım Bay Walsh. Bense henüz kırk sekiz yaşındayım. Benim zamanımın geçtiğini sanmıyorum.</p>

  <p>- Geçmemeli zaten, Aidan. Sana söylemeye çalıştığım da bu. Harika bir karın ve kızların var. Güzel bir hayatın var. Onlarla birlikte yeni bir şeyler kurmalısın. Mountainview'un metresin olmasına izin vermemelisin!</p>

  <p>- Çok naziksiniz. Sözleriniz için teşekkür ederim. Gevezelik ettiğimi sanmayın. Beni şimdiden uyardığınız için gerçekten teşekkür ederim. Böylelikle aptal gibi davranmamı engellediniz. Aidan bu sözlerden sonra dimdik odadan çıktı.</p>

  <p>Eve geldiğinde Nell'i siyah elbisesini giymiş sarı eşarbını takmış olarak buldu. Lokantanın üniformasıydı bu. Yılgın bir sesle, "Pazartesileri çalışmazdın..." dedi.</p>

  <p>- Yardıma gerek duydular. Ben de "Neden olmasın, televizyonda da bir şey yok" dedim. Sonra yüzündeki ifadeyi görmüş olmalı ki... Buzdolabında güzel bir bonfile var, cumartesiden kalan biraz da patates... soğanla kızartırsan enfes olur... tamam mı? diye ekledi.</p>

  <p>- Tamam. "Nell evde kalsaydı yine de ona bir şey söylemeyecektim" dedi kendi kendine. "Belki de Nell'in gitmesi daha iyi oldu" diye düşündü. "Kızlar evde mi?" diye sordu.</p>

  <p>- Grania banyoya el koydu. Önemli bir randevusu var herhalde.</p>

  <p>- Bildiğimiz biri mi? Bunu neden sorduğunu kendisi de bilmiyordu. Karısını sinirlendirmişti.</p>

  <p>- Nasıl bildiğimiz biri olabilir?</p>

  <p>- Ufakken bütün arkadaşlarım tanıyorduk, hatırlıyor musun? diye sordu Aidan.</p>

  <p>- Evet. Sabaha kadar ağlayıp kusarak bizi nasıl uyutmadıklarını da hatırlıyorum. Neyse ben gidiyorum.</p>

  <p>- Peki. Kendine iyi bak. Sesi buz gibiydi.</p>

  <p>- Sen iyi misin, Aidan?</p>

  <p>- Bunun sence bir önemi var mı?</p>

  <p>- O nasıl cevap öyle? Doğru dürüst cevap almayacaksam ne diye soru soruyorum.</p>

  <p>- Ciddiyim. Önemi var mı?</p>

  <p>- Kendine acımaya devam edersen, yok. Hepimiz yorgunuz, Aidan. Herkesin hayatı zor. Neden tek sorunlu olarak kendini görüyorsun, anlamıyorum.</p>

  <p>- Senin ne sorunun var? Hiç bana anlattığın yok ki.</p>

  <p>- Otobüsün kalkmasına üç dakika kala sorunlarımdan söz edeceğimi sanıyorsan yanılıyorsun!</p>

  <p>Çıkıp gitmişti.</p>

  <p>Kendine bir fincan kahve yapıp mutfaktaki masanın başına oturdu. İçeri Brigid girdi. Koyu renk saçlı, onun gibi çilliydi, neyse ki yapısı onunki kadar dört köşe değildi. Ablası ise daha çok Nell'e benziyordu, annesi gibi güzel bir sarışındı.</p>

  <p>- Baba, banyoda bir saat kalması haksızlık. Beş buçukta eve geldi altıda banyoya girdi. Saat neredeyse yedi olacak. Ne olur çıkmasını söyle, Baba. Banyoyu bana bırakmasını söyle...</p>

  <p>Yavaşça, "Hayır" dedi.</p>

  <p>- Hayır, ne demek? dedi Brigid. Sesi şaşkındı.</p>

  <p>Başka zaman olsa ne derdi? Kimseyi gücendirmeyecek, ortalığı karıştırmayacak bir şeyler bulur, alt katta da bir duş olduğunu söylerdi herhalde. Oysa bu akşam ailesini yatıştıracak gücü yoktu. "İsterlerse kavga etsinler" diye düşünüyordu, "durdurmak için hiç çaba gösteremeyeceğim."</p>

  <p>- Koskocaman kadınlar oldunuz. Banyo sorununu aranızda halledin, diyerek elinde kahve fincanı yemek odasına girdi, kapıyı kapattı.</p>

  <p>Bir süre kımıldamadan oturup etrafa baktı. Bu oda sanki yaşadıkları hayatın tüm yanlışlarını simgeliyordu. İç karartıcı bu kapkara masanın etrafında bir kez bile keyifli bir aile yemeği yememişlerdi. Arkadaşları veya akrabaları bu siyah, yüksek arkalıklı sandalyeleri masanın etrafına çekerek hararetli tartışmalar yapmamışlardı hiç.</p>

  <p>Grania ile Brigid eve arkadaşlarıyla geldiklerinde ya doğru yukarıya, odalarına giderler ya da mutfakta Nell'le oturup kıkır kıkır gülerlerdi. Aidan'a da oturma odasında oturup televizyonda istemediği programları izlemek düşerdi. Kendine ait bir yerin, huzur duyduğu bir odasının olması daha iyi değil miydi?</p>

  <p>Elden düşme eşyalar satan bir dükkânda hoşuna giden bir yazı masası görmüştü. Hani istendiğinde raylı bir kapakla kapanan, insanları yazı yazmaya yüreklendiren yazı masalarından... Çok sevdiğinden ve Nell gibi suyunu değiştirmekten üşenmediğinden odasında hep taze çiçek bulunduracaktı.</p>

  <p>Gündüzleri bu odaya hoş bir ışık vuruyordu. Önceleri hiç dikkat etmediği bir ışık. Belki camın önüne bir kanepe veya cumbaya uygun bir sedir ısmarlardı. Sonra geniş ve bol büzgülü perdeler koyardı. Bu odada oturacak, kitap okuyacaktı. İsteğinde arkadaşlarını da çağırırdı. Artık ailesiyle paylaştığı bir hayatı kalmadığını anlamıştı, arkadaşı olmazsa, kimi bulursa onu çağıracaktı. Artık her şeyin eskisi gibi olmasını beklemekten vazgeçip olanları kabullenmenin zamanı gelmişti.</p>

  <p>Bir duvara kitaplık yaptıracaktı. Sonra bir CD çalar alıncaya dek kasetler alacaktı. Belki hiçbir zaman bir CD çalar alamazdı. Tony O'Brien'le yarışmaya ne gerek vardı? Duvarlara resimler asardı. Floransa fresklerini veya Leonardo da Vinci'nin o zarif boyunlu başlarını... Aryalar çalacaktı kendi keyfi için, tanınmış operalar hakkında dergilerde çıkan yazılan okuyacaktı. Bay Walsh zengin bir yaşamı olduğunu sanıyordu. Kendine bu yaşamı sunmanın zamanı gelmişti. Diğer yaşamı artık sona ermişti. Bugünden itibaren Mountainview'la evliliği sona ermişti. Ellerini kahve fincanıyla ısıtıyordu. Bu odayı daha iyi ısıtmak gerekiyordu, "Onu da hallederiz" diye düşündü. Daha güzel lambalar almalıydı. Tavandan gelen katı ve acımasız ışık odadaki gölgelerin tüm esrarını yok ediyordu.</p>

  <p>Biri kapıya vuruyordu. Kapıdaki sarışın, kızı Grania'ydı. Dışarı çıkmaya hazırdı. "İyi misin, Baba?" diye sordu. "Brigid biraz tuhaf davrandığını söyledi de... Hasta mısın diye merak ettim."</p>

  <p>- Hayır, iyiyim, dedi. Sesi çok uzaklardan geliyor gibiydi. Ona öyle geliyorsa kim bilir Grania için ne kadar uzaktı sesi. Gülümsemek için kendini zorladı. Hoş bir yere mi gidiyorsun? diye sordu.</p>

  <p>Babasının eskisi gibi davrandığını görmek kızım rahatlatmıştı. "Bilmem. Harika bir erkekle tanıştım. Neyse, başka zaman anlatırım..." Yüzü hoştu, ifadesi uzun süredir bu kadar müşfik olmamıştı.</p>

  <p>- Şimdi anlat, dedi babası.</p>

  <p>Yerinde duramıyordu. "Daha erken. Bakalım anlaşabilecek miyiz... Anlatacak bir şey olduğunda söz veriyorum ilk sen duyacaksın."</p>

  <p>İçinde dayanılmaz bir hüzün hissetti. Tüm şakalarına gülen, her şeyi bildiğini sanan, yıllarca elini tuttuğu kızı, bir an önce yanından gitmek için can atıyordu. "Olur" dedi.</p>

  <p>- Burada oturup durma, Baba. Burası buz gibi hem de fazla ıssız. Aslında her yerin buz gibi ve ıssız olduğunu söylemek istiyordu, ama sustu. "Güzel bir gece geçirmeni temenni ederim" dedi.</p>

  <p>Sonra oturma odasına girdi, televizyonun karşısına oturdu.</p>

  <p>- Bu akşam ne seyredeceksin? diye sordu Brigid'e.</p>

  <p>- Sen ne görmek istersin, Baba? diye karşılık verdi Brigid.</p>

  <p>Başına gelenlerin, yediği tokatın etkisi sandığından daha büyük olmalıydı. Hayal kırıklığı bütün çıplaklığıyla belli oluyor, uğradığı haksızlık yüzünden okunuyordu herhalde. Yoksa iki kızı da neden...</p>

  <p>Küçük kızma baktı. Çilli yüzüne ve sevgili kahverengi kocaman gözlerine. Beşiğine yatırdıkları andan itibaren onu öylesine sevmişti ki... Babasına gösterdiği her zamanki sabırsızlığın yerini bu akşam içten bir merak almıştı. Ona, hastane sedyesinde yatan, çok ıstırap çeken bir yabancıya bakar gibi, aynı içtenlikle bakıyordu.</p>

  <p>Saat 11:30'a kadar yan yana oturup ikisinin de hoşlanmadığı programlar seyrettiler. İkisi de diğerini memnun etmenin mutluluğu içindeydi.</p>

  <p>Nell saat birde eve döndüğünde Aidan yatmıştı. Işık sönüktü, ama uyumuyordu. Kapının önünde duran taksiyi duymuştu. Geç saatlere kadar çalıştığında taksi parasını veriyorlardı.</p>

  <p>Odaya sessizce girdi. Diş macunu ve talk pudrası kokuyordu. Demek ki rahatsız etmemek için odadaki musluğu değil de banyoyu kullanmıştı. Başucunda, Aidan'ı rahatsız etmeden, okuduğu kitabı aydınlatan özel bir ışığı vardı. Aidan da sık sık çevirdiği sayfaların sesini dinleyerek sessizce yatardı. Aralarındaki hiçbir konuşma kardeşlerinin veya arkadaşlarının önerdiği romanlar kadar ilginç olamayacağından çoktandır Nell'e bir şeyler anlatmaktan vazgeçmişti.</p>

  <p>Bu gece bile, kalbinin kurşun gibi ağırlaştığı, karısına sarılıp onun yumuşak etlerinin kıvrımlarına Tony O'Brien'i anlatarak ağlamak istediği bu gece bile susmayı yeğliyordu. Oysa yemekte nöbet tutması bile uygun görülmeyen o adamı -ne demekse- daha açık sözlü olduğu için müdür seçeceklerini anlatmak istiyordu karısına. Yetişkin iki kızı olan evli bir çift olsalar bile birlikte iyi vakit geçiremedikleri için karısının pazartesi akşamım evde geçireceğine lokanta kasasında oturup zenginlerin yemek yiyişlerini, içip sarhoş olmalarını seyretmek zorunda kalmasından ne kadar büyük üzüntü duyduğunu söylemek isterdi.</p>

  <p>Saat ikide Nell içini çekerek kitabını kapattı ve yatağın en uzak köşesine sığınarak uykuya daldı. Sanki başka bir odada yatıyordu... Belediye binasının önündeki saat dördü çaldığında Aidan Grania'nın uyumak için üç saatten fazla zaman kalmadığını düşündü.</p>

  <p>Yapacağı, söyleyebileceği bir şey yoktu. Kızları, sorgu suale meydan bırakmadan kendi hayatlarını yaşamaya kararlıydılar. Bu açıktı. Düşünmekten kaçınsa da kızlarının Aile Planlaması Derneği'ne gitmeleri hiç hoşuna gitmemişti, ama kabullenmekten başka çaresi yoktu, istedikleri saatte eve dönüyorlar, gelmedikleri geceler, saat sekizde kahvaltı sırasında telefon edip merak etmemelerini, kız arkadaşlarında kaldıklarını söylüyorlardı. Herkesçe bilineni örtbas etmenin kibarca anlatılmış masalıydı bu... Nell'e kalırsa kızlar çoğunlukla doğru söylüyorlardı ve "Grania ve Brigid'in bir sarhoşun arabasıyla eve dönmelerinden veya gecenin geç saatlerinde tek başlarına taksiye binmelerinden kız arkadaşlarında kalmaları bin kat daha iyidir" diyordu.</p>

  <p>Aidan sokak kapısının tıkırtısını duydu, ardından da yukarı kata çıkan hafif ayak seslerini, içinin rahatladığını hissetti. "Onun yaşındakiler üç saat uykuyla yetinebilirler" diye düşündü. "Ben o kadar da uyuyamayacağım."</p>

  <p>Kafasında delice planlar vardı. Uğradığı haksızlığa karşı çıktığım belirtmek için istifa edebilirdi. Başka bir kolejde, örneğin yoğun çalışmalar yapılan Altıncı Yol Kolejleri'nde iş bulması kesindi. Latince öğretmeni olarak kesinlikle iş bulurdu. Latince'ye gerek duyulan o kadar meslek dalı vardı ki... Yönetim Kurulu'na başvurarak, okul için yaptıklarını sıralayabilir, okulun toplumda hak ettiği yeri koruması için okulun her işine koştuğunu anlatabilir, Üçüncü Düzey eğitimcileriyle kurduğu bağlantılardan, okula gelmelerim ve çocuklara gelecekleri konusunda faydalı öğütler vermelerini nasıl sağladığından, çevreyle ilgili çalışmalarından ve bu çalışmaların en belirgin örneği olan yabanıl yaşam bahçesinden söz edebilirdi.</p>

  <p>Açıkça söylemeden, Tony O'Brien'ın zararlı biri olduğunu anlamalarını sağlayabilirdi. Eski bir öğrenciyi okulda dövüşünün önderlik etmesi gerekenlere ne kadar yanlış bir örnek oluşturduğunun altım çizebilirdi. Ya da Yönetim Kurulu'ndaki din adamlarına -o sevimli güler yüzlü rahip ile ciddi ifadeli rahibeye- imzasız bir mektup yazabilirdi. Belki onlar Tony O'Brien'ın ahlakî değerlere bağlı olmadığım bilmiyorlardı bile... Belki velileri kışkırtır, onu savunacak bir grup oluşturmalarını sağlayabilirdi. Yapabileceği pek çok şey vardı.</p>

  <p>Ya da hayatına Bay Walsh'ın gözüyle bakar, okul dışında bir yaşam biçimi seçerdi. Yemek odasını yeniden döşer, hayal kırıklığından koruyan bir barınak yapardı kendine. Başı, kurşun bir ağırlık varmışçasına ağrıyordu. Ancak bütün gece gözünü kırpmadığı için böyle bir şeyin yerleştirilmemiş olduğunu biliyordu.</p>

  <p>Özenle tıraş oldu. Okula, yüzünde yara bantlarıyla gitmek istemiyordu. Banyoya ilk kez görüyormuş gibi baktı. Tüm duvarlar Venedik resimleriyle bezenmişti. Turner'in Tate Galerisi'nden aldığı büyük boy pırıl pırıl röprodüksiyonları da vardı. Çocuklar küçükken banyoya girerken "Venedik odasına gidiyoruz" derlerdi. Şimdi ise o resimlerin farkında bile olmadıkları kesindi. Herhalde resimleri duvar kâğıdı gibi görüyorlardı.</p>

  <p>Eliyle duvardaki resimlere dokundu, "Bir daha İtalya'ya gider miyim" diye düşündü. Gençken iki kez gitmişti. Balayım da İtalya’da geçirmişlerdi. Nell'e Venedik'ini, Romasını, Floransasını, Sienasını göstermişti. Ne harika günlerdi... Bir daha da gitmemişlerdi. Çocuklar küçükken ne paraları ne de zamanları vardı. Son zamanlarda ise... kim onunla gitmek isterdi? Yalnız gitmek ise belirgin bir tutum sergilemek olurdu.</p>

  <p>"Belki bugünden sonra belirgin tutumlar sergilemek gerekecek" diye düşündü. Ruhu, İtalya'nın güzellikleri karşısında duyarsız kalacak kadar ölmemişti herhalde...</p>

  <p>Yaşamlarının bir noktasında kahvaltı sorununu ortadan kaldırmaya karar vermiş olmalıydılar. O gün aldıkları karar herkese uymuştu. Saat sekizde kahve makinesinde kahve hazır olur, radyo haberleri başlardı. Masanın üstünde İtalyan porseleninden renkleri canlı bir tabakta greyfurtlar olurdu. Herkes greyfurtunu seçer ve hazırlardı. Bir sepet içinde ekmek bulunurdu. Trevi Çeşmesi desenli bir tepside elektrikli tost makinesi dururdu. Kırkıncı doğum gününde Nell'in Aidan'a aldığı hediyeydi bu tepsi. Sekizi yirmi geçe Aidan ile kızlar Nell'e fazla iş kalmaması için fincanları ve tabakları bulaşık makinesine yerleştirir, evden çıkarlardı.</p>

  <p>Aidan, "Kanma o kadar da kötü bir hayat vermedim" diye düşündü. Evliliklerinin başlangıcında verdiği bütün sözleri tutmuştu. Belki evleri çok zarif değildi, ama kaloriferliydi, gerekli tüm aletler vardı, yılda üç kez bir şirkete camları sildirtiyor, iki yılda bir halıları temizletiyor, evin dış cephesini de üç yılda bir boyatıyordu.</p>

  <p>"Böyle küçük memur kafasıyla düşünmekten vazgeç" dedi Aidan kendi kendine. Gülümsemek için kendini zorlayarak evden Çıkmaya hazırlandı.</p>

  <p>- Dün akşam iyi eğlendin mi, Grania? diye sordu.</p>

  <p>- Evet, fena değildi. Dün akşamki o çekingen gizemli davranıştan eser kalmamıştı. İnsanların içtenliğini sorgulamadığı belliydi.</p>

  <p>- iyi, iyi, dedi başını sallayarak. Sonra Nell'e döndü. Lokanta dolu muydu? diye sordu.</p>

  <p>- Pazartesi akşamı için fena sayılmaz. Parlak değil senin anlayacağın. Konuşması içtendi, tıpkı otobüste rastladığı bir yabancıyla konuşur gibi...</p>

  <p>Aidan evrak çantasını alarak okula gitmek üzere evden ayrıldı. Metresine, Mountainview Koleji'ne gidiyordu. Ne garip bir fikir... En azından bu sabah okul onun için metres cazibesi taşımıyordu.</p>

  <p>Okulun bahçesinin önünde durdu, Tony O'Brien'ın o çocuğu kaburgaları kırılıncaya, gözünün kenarına ve ağzına dikiş atılması gerekinceye kadar dövdüğü o utanç verici yere baktı. Bahçe düzensizdi, sabah rüzgârının sağa sola savurduğu çöpler etrafta uçuşuyordu. Bisikletler üst üste yığılmıştı, bisiklet barınağı da boyasızdı. Kapının önündeki otobüs durağının üstü kapalı değildi, tüm rüzgârlara açıktı. Eireann Otobüsleri okul çıkışında bekleyen çocukları gereği kadar koruyamıyorsa Meslek Eğitimi Komitesi'ni bu konuyu ele almaya çağırmak gerekliydi. Onlar da yapamazsa velilerden oluşan bir komite gerekli parayı toplardı. Müdür olunca yapmayı tasarladığı şeyler bunlardı işte... Şimdi artık hiç kimsenin yapmayı akıl edemeyeceği işler...</p>

  <p>Onu selamlayan öğrencilere her zamanki gibi adlarıyla hitap edeceğine sertçe başıyla yanıt verdi ve öğretmenler odasına girdi, içerde baş ağrısını geçirmek için bir bardak suda hapını eriten Tony O'Brien'dan başkası yoktu.</p>

  <p>- Böyle geceler için yaşlandım artık, dedi Tony içten bir ifadeyle.</p>

  <p>Aidan öyleyse neden vazgeçmiyorsun demek için duyduğu dayanılmaz isteği faydadan çok zararı dokunacağını düşünerek frenledi. Bir plan yapıncaya dek yanlış ve aptalca davranışlardan kesinlikle uzak durmalıydı. O gün gelinceye kadar eskisi gibi renksiz ve iyi huylu bir davranış sergilemek zorundaydı.</p>

  <p>- Çok iş, az eğlence... diye söze başladı.</p>

  <p>Ama Tony O'Brien boş sözler dinleyecek halde değildi. "Kırk beş yaş bence önemli bir dönem. Ne de olsa doksanın yansı eder. İnsana söyleyecek sözü olan bir yaş... Tabii dinleyen olursa." Bardağı dikti ve dudaklarını yaladı.</p>

  <p>- Değdi mi bari? Yani dün akşam demek istiyorum...</p>

  <p>- Hiç değdiği oluyor mu diye sorsan daha doğru olur, Aidan. Genç, hoş bir kızla beraberdim. Ama işin içinde ertesi sabah erkenden dördüncü sınıflarla karşılaşmak varsa ne işe yarar ki? Denizden çıkmış bir köpek gibi başını salladı. Demek zavallı yaşlı Bay Dunne bir kenarda seyirci gibi dururken Mountainview Koleji'ni yirmi yıl boyunca bu adam yönetecek, öyle mi? Tony O'Brien omzuna sert bir yumruk attı. "Yine de siz Latince üstatlarının dediği gibi ave atque vale. İşe koyulmanın zamanı geldi. Neyse ki şifa verici yarım litreliğe kavuşmama sadece dört saat üç dakikam kaldı.</p>

  <p>Aidan, Tony O'Brien'ın merhaba ve güle güle sözcüklerinin Latince karşılığını bileceğini hiç sanmazdı. O, arkadaşlarının çoğu anlamaz diye, gösteriş yapmış olmamak için öğretmenler odasında hiç Latince sözcük kullanmazdı. "Düşmanı hiçbir zaman küçümsememek gerektiğinin güzel bir kanıtı daha" diye düşündü.</p>

  <p>İnsan Tony O'Brien gibi akşamdan kalma veya Aidan Dunne gibi sıkıntılı olduğunda nasıl geçerse o gün de öyle geçmişti. Sonra ertesi gün, sonra bir sonraki gün... Aidan nasıl bir plan uygulaması gerektiğine hâlâ karar verememişti. Evdekilere "Müdür olmayı boşuna ümit etmişim" diyecek uygun zamanı bulamıyordu. Sonunda Yönetim Kurulu açıklayıncaya dek söylememeye karar verdi, "Herkese sürpriz olsun" diye düşündü.</p>

  <p>Kendisine ait bir oda düzenleme tasarısından vazgeçmemişti. Yemek masasını ve sandalyeleri sattı, beğendiği o yazı masasını aldı. Karısı Quentin's Lokantası'nda çalışır, kızları da erkek arkadaşlarıyla buluşurken o oturup kendi kendine planlar yapıyordu. Yavaş yavaş hayal ettiği dünyanın ufak parçalarını bir araya getirmeye başladı. İkinci el çerçeveler, camın önüne alçak bir masa, pencere boşluğuna tam oturan büyük ve ucuz bir kanepe. Bir gün o kanepeye kılıf yaptırtacaktı. Altın rengi veya açık sarı, güneşli, parlak renkten kılıflar, yere de bambaşka canlı bir renkten kare bir halı bulacaktı. Portakal rengi veya mor olabilirdi. Canlı ve parlak renkte bir halı...</p>

  <p>Evdekiler hiç ilgi göstermediklerinden o da tasarısından söz etmiyordu. Karısının ve kızlarının bunu da eskiden yaptığı ufak ve zararsız tasarılarından biri gibi gördüklerini biliyordu. Hani şu geçiş yılı projesi veya Mountainview'daki yabanıl yaşam bahçesini birkaç metre daha genişletme atılımı gibi...</p>

  <p>- Okuldaki görev konusunda herhangi bir yenilik var mı? diye sordu Nell ansızın. Dördü birlikte mutfak masasının çevresinde oturuyorlardı.</p>

  <p>Yalan söylerken kalbinin göğsünden dışarı fırlayacağını sandı Aidan. "En ufak bir fısıltı bile yok. Ama haftaya oylayacakları kesin." Sakin ve heyecansız görünüyordu.</p>

  <p>- O iş nasıl olsa senin. Yaşlı Walsh sana öylesine hayran ki, dedi Nell.</p>

  <p>Aidan sinirli sinirli gülerek, "Aslına bakarsan onun oy hakkı yok. Yani onun bana faydası yok" dedi.</p>

  <p>- Ama sana verecekleri kesin, değil mi Baba? dedi Brigid.</p>

  <p>- Hiç belli olmaz. Herkesin bir müdürden beklentisi farklıdır. Ben biraz yavaş, ama güvenilir biriyim. Belki günümüzde geçerli olmayan şeyler bunlar. Bilmem ki. Ellerini açarak bir şey yapamayacağını, ama ne olursa olsun onun için önemsiz olduğunu belirtiyordu.</p>

  <p>- Sen olmazsan kimi seçerler? Soran Grania'ydı.</p>

  <p>- Bu sorunun yanıtını bilseydim gazetede astroloji fallarını ben yazardım. Belki dışardan birini ya da içerden hiç aklımıza gelmeyen bir başkasını... Neşeli, oyunu kurallarına göre oynayan dürüst bir oyuncu pozundaydı. İşi en çok kim hak ediyorsa o olacaktı. Bu kadar basitti.</p>

  <p>Nell, "Yine de seni ezip geçeceklerini sanmıyorsun, değil mi?" diye sordu. Sesinde nefretini uyandıran bir şey vardı. "Bunu da elinden kaçırdığını söylersen, inanmam" der gibiydi. Küçük gören, can acıtıcı o "ezip geçmek" deyimi ne kadar kinciydi. Üstelik çoktan onu ezip geçtiklerini bilemez, tahmin edemezdi.</p>

  <p>Aidan kendinden emin bir ifade takınmaya gayret etti. "Ezip geçmek mi? Beni mi? Asla!" dedi.</p>

  <p>- Sana da böylesi yakışır, Baba, dedi Grania. Sonra banyoya gitmek için yukarı çıktı. Venedik'in o muhteşem görüntülerine bakmadığı, sadece aynada kendi yüzünü, o akşam dışarı çıkacağı için güzel görünmesine çaba sarfettiği yüzünü gördüğü banyoya...</p>

  <p>Altıncı buluşmalarıydı. Grania evli olmadığından artık emindi. Bunu anlayabilmek için yeterince soru sormuştu. Yemekten sonra kahve içmeye evine davet ettiği her seferinde "Hayır" demişti. Bu akşam her şey değişebilirdi. Ondan gerçekten hoşlanıyordu. Her konuda o kadar bilgiliydi ki yaşıtlarının çoğundan çok daha ilginç geliyordu Grania'ya. Olduğundan yirmi yaş genç görünmeye meraklı orta yaşlı erkeklerden ne kadar farklıydı.</p>

  <p>Bir sorun vardı. Tony babasının okulunda çalışıyordu. Tanıştıklarında babası olduğunu söylemeden Aidan Dunne adında birini tanıyıp tanımadığım sormuştu. Babası olduğunu söylerse yaşa önem veriyor gibi görünmekten, aralarındaki kuşak farkının altını çizmekten çekinmişti. Ayrıca etrafta soyadı Dunne olan o kadar insan vardı ki... Tony'nin bir bağlantı kurması kolay değildi. İlişkilerinin ne yönde gelişeceği belli olmadan babasına da Tony'den söz etmenin gereği yoktu. Henüz yoktu. Tabii gerçek aşkı bulduklarını arılarlarsa iş değişirdi. O zaman babasıyla aynı yerde çalışmasının önemi kalmazdı. Grania aynada komik bir surat yaptı, "Müdürün kızı olursam bana daha da çok önem vermek zorunda kalacak" diye düşündü.</p>

  <p>Tony barda oturmuş sigarasından derin bir nefes alıyordu. Müdür olduğunda azaltmak zorunda kalacağı şeylerden biri de sigaraydı. O zaman okulda sigara içmesi söz konusu olamazdı. Öğlenleri de daha az bira içmek zorunda olacaktı. Bunları kimse açıkça henüz söylemediyse de dokunduranlar olmuştu. Sertçe dokunduranlar. Yapacağı fedakârlık bu kadarla kalacaktı. "Güzel bir işin karşılığı olarak fazla sayılmaz" diye düşündü. Sosyal hayatıyla ilgili soruşturma yapacak değillerdi elbette. "Hâlâ Kutsal Katolik İrlanda'da yaşıyor olsak da 1990'larda olduğumuzu unutmayalım" diyordu içinden.</p>

  <p>İnanılmaz bir rastlantı sonucu gerçekten beğendiği bir kızla tanışmıştı. "Bu kızla ilişkim belki birkaç haftadan fazla sürer" diye düşünüyordu. Bankada çalışan, canlı, hayat dolu, Grania adında bir kızdı... Zekiydi, ama sert ve soğuk değildi. Hayata bakışı sıcak ve cömert olan biri. "Böylelerine rastlamak zordur" diye düşünüyor, "Genellikle güzel de olmazlar" diyordu. Tek sorun kızın yirmi bir yaşında olmasıydı. Onun yaşının yansı. Ama hep öyle kalacak değildi ya... Tony altmış yaşında olduğunda kız otuz beş olacaktı. Yani yetmişin yarısı. Demek oluyor ki zaman geçtikçe araları kapanacaktı...</p>

  <p>Onunla evine gitmeyi reddetmişti. Bunu açıkça söylemişti. Cinsellikten korktuğu için değil, sadece Tony'yle birlikte olmaya henüz hazır değildi, o kadar. Gerçekten birlikte olmak istiyorlarsa birbirlerine saygılı davranmalı, hiçbir şey için ısrar etmemelilerdi. Kızın söylediklerim doğru bulmuş, boyun eğmişti. Başkası olsa bu yanıtı meydan okuma gibi algılardı, ama karşısındaki Grania olunca iş değişiyordu. Onu beklemeye razıydı. Grania üstelik oyun oynamayacağı konusunda güvence de vermişti.</p>

  <p>Genç kız barın kapısında belirdiğinde içini çoktandır duymadığı bir hafiflik ve neşe kapladı. Onun da oyun oynamaya niyeti yoktu. "Çok güzel görünüyorsun" dedi. "Benim için süslenmene teşekkür ederim. Çok değer verdiğim bir davranış."</p>

  <p>- Sana değer, dedi Grania sadelikle.</p>

  <p>Tanışalı uzun süre olmuş iki kişi gibi birbirlerinin sözünü keserek, gülerek, birinin anlattığını diğeri can kulağıyla dinleyerek birlikte içki içtiler.</p>

  <p>- Bu akşam yapabileceğimiz pek çok şey var, dedi Tony O'Brien. Otellerden birinde New Orleans gecesi var. Bilirsin ya Kreol yemekleri ve caz müziği ya da dün akşam sözünü ettiğimiz o film... İstersen evde sana yemek hazırlarım. Ne kadar usta bir aşçı olduğumu gösteririm sana.</p>

  <p>Grania güldü. "Bana Çin yemekleri yapacağını, Won Ton ve Pekin ördeği hazırlayacağını mı söylemek istiyorsun? Yakında bir Çin lokantası olduğunu söylediğini unutmadım."</p>

  <p>- Hayır, gelirsen yemeği ben yapacağım. Gelmene ne kadar önem verdiğimi belirtmek için. Çok iyi bile olsa sana Çin lokantasının A veya B mönüsünü yedirtmeyeceğime söz veriyorum. Tony O'Brien uzun bir süreden beri bu kadar açık yüreklilikle konuşmamıştı.</p>

  <p>- Memnuniyetle seninle eve gelirim, Tony. Grania bu sözleri sadelikle ve hiç oyun oynamadan söylemişti.</p>

  <p>Aidan'ın uykusu çok düzensizdi. Bir uyuyor, bir uyanıyordu. Sabaha karşı berrak bir kafayla uyandı. Şu ana kadar yaşlı bir müdürün sözlerinden başka bir şey duymamıştı... Dünyanın gidişatından habersiz, kafası karışık bir adamın sözleri... Henüz oylama yapılmamıştı, şimdiden karamsarlığa kapılmasına, birinden özür dilemesine, işini terk etmesine, planlar yapmasına gerek yoktu. Bunları tüm açıklığıyla görebildiği için bugünün çok çok daha iyi bir gün olacağı kesindi.</p>

  <p>Bay Walsh'a gidecek, ona kısaca ve açıkça birkaç gün önceki sözlerinin bir dayanağı olup olmadığını soracaktı. Yoksa sadece bir varsayım mıydı? Oy verme yetkisi olmadığına göre belki de üyelerin müzakerelerini dinleyemeyebilirdi de. Aidan, "Kısaca konuşacağım. Genelde en büyük eksikliğim konuları fazla uzatmam" diye düşündü. Ünlü ozan Horatius ne demişti? Tüm konularla ilgili tek bir sözü vardı Horatius'un "Brevis esse aboro obscurusfio" dememiş miydi. "Doğru" diye düşündü, "az konuşmaya gayret ettikçe söylediklerim anlamlarını yitiriyor." Mutfakta, ıslık çaldığını duyan Brigid ile Nell birbirlerine bakarak omuz silktiler. İyi ıslık çalan biri değildi, ama ıslık çalma hevesine kapılalı o kadar uzun zaman geçmişti ki...</p>

  <p>Saat sekizi biraz geçince telefon çaldı.</p>

  <p>- Bilin bakalım, kim? dedi Brigid, bir eliyle ekmeğe uzanırken.</p>

  <p>- Son derece güvenilir bir kızım var. Aslında ikiniz de öylesiniz, dedi Nell, telefona doğru giderken.</p>

  <p>"Kızlarından birinin diğerinin 'tam bir erkek' diye tanımladığı bir adamın evinde kalmasının ne kadar güven verici olduğu tartışılır" diye düşündü Aidan. "Daha bir hafta öncesine kadar kararsız kaldığı, içtenliğinden şüphe duyduğu bir adamla..." Aidan bu düşüncelerini dile getirmedi. Telefonda konuşan Nell'e bakmakla yetindi.</p>

  <p>- Peki, tamam, iyi. Bankaya uygun giysilerin var mı yoksa eve uğrayacak mısın? Ha, yanma bir de hırka mı almıştın? Bu iyi işte. Peki tatlım. Akşama görüşürüz.</p>

  <p>- Sesi nasıldı? diye sordu Aidan.</p>

  <p>- Hemen tuhaf davranmaya başlama, Aidan!.. İkimiz de içkili araba kullanan biriyle eve geleceğine Fiona'da kalmasının daha doğru olacağını düşünmüyor muyuz?</p>

  <p>Onaylar gibi başını salladı. Hiçbiri bir an olsun Grania'nın Fiona'da kaldığına inanmamıştı.</p>

  <p>- Umarım sorun çıkmamıştır, dedi Tony.</p>

  <p>- Hayır, söylemiştim... bana yetişkin gibi davranırlar.</p>

  <p>- Ben de öyle davranıyorum, ama başka bakımdan. Yatağın kenarından Grania'ya uzandı.</p>

  <p>- Yok, Tony, olamaz. İkimiz de işe gitmeliyiz. Ben bankaya sen de Mountainview'a. Çalıştığı yerin adını hatırlaması Tony'nin hoşuna gitti. "Aldırmazlar. O kadar sıkı bir yer değil. Öğretmenlerin istedikleri gibi davranmalarına izin verirler."</p>

  <p>Grania güldü. "Bu söylediğin doğru değil. Hiç doğru değil. Kalk ve duşunu al. Ben kahve yapayım. Kahve makinesi nerede?"</p>

  <p>- Sadece Nescafe var. Ne yazık ki...</p>

  <p>Sahte alaycı bir ifadeyle, "Ne yazık ki böyle şeylere alışık değilim Bay O'Brien. Buraya gelmemi istiyorsanız bazı şeylerin değişmesi gerek..." dedi.</p>

  <p>- Bu akşam geleceğini umuyordum.</p>

  <p>Göz göze geldiler. İkisinin de içtenliği açıkça belli oluyordu.</p>

  <p>- Gerçek kahve yapacak makineniz olursa, evet.</p>

  <p>- İsteğiniz emir sayılır!</p>

  <p>Grania tost yedi, Tony arka arkaya iki sigara içti.</p>

  <p>- Azaltmalısın, bütün gece hırıltını dinledim.</p>

  <p>- Ona hırıltı denmez, şehvet denir.</p>

  <p>Grania'nın sesi ciddiydi. "Hayır," dedi, "sigaradandı."</p>

  <p>"Belki, belki bu kanlı canlı genç kadının hatırı için sigarayı bile azaltabilirim" diye düşündü. Onun yanında yeterince yaşlı göründüğünü biliyordu, bir de hırıldamak istemiyordu. "Belki değişirim" dedi. Sesi ciddiydi. "Zaten işimde beni bir dizi değişiklik bekliyor, ama daha da önemlisi seni tanıdığımdan beri hayatımdaki manasızlıklardan kurtulacak gücü bulacağıma inanıyorum."</p>

  <p>- Bana güvenebilirsin. Sana yardım etmeye hazırım, dedi Grania masanın üzerinden uzanıp elini tutarak. Ama sen de bana yardım etmelisin. Kafamı canlı ve çalışır halde tutmama yardım et... Okuldan ayrıldıktan sonra okumaya ara verdim. Tekrar kitap okumaya başlamak istiyorum.</p>

  <p>- Bence ikimiz de bugün işi asarak verdiğimiz sözleri pekiştirmeliyiz, dedi Tony yan şaka.</p>

  <p>- Gelecek dönem bu konuda şaka yapamayacaksın Küçükbey. Grania gülüyordu.</p>

  <p>- Gelecek dönem ne olacak ki? Grania yeni görevini nereden duymuştu? Teklifi yapan Yönetim Kurulu'nun dışında henüz kimse bir şey bilmiyordu. Kararın açıklandığı ana kadar gizli kalması gerektiğini söylememişler miydi?</p>

  <p>Grania, babasının okulda öğretmen olduğunu açıklamaya hâlâ karar verememişti. Ama bu kadar yakınlaştıktan sonra saklamanın ne gereği vardı?.. Nasıl olsa er geç ortaya çıkacaktı. Hem babasının yeni görevinden öyle gurur duyuyordu ki... "Babamla iyi geçinmek zorunda kalacaksın da ondan... Mountainview'un yeni müdürü babam olacak da ondan..."</p>

  <p>- Baban ne olacak?</p>

  <p>- Müdür olacak. Gelecek hafta açıklanacak, ama herkesin beklediğini biliyorum.</p>

  <p>- Babanın adı ne?</p>

  <p>- Dunne, benim gibi. Latince öğretmeni Aidan Dunne. İlk tanıştığımızda onu tanıyıp tanımadığını sormuştum ya...</p>

  <p>- Baban olduğunu söylemedin.</p>

  <p>- Hayır söylemedim. Kalabalık bir yerdeydik. Bebek gibi görünmek istemedim de ondan. Sonra da önemsiz geldi.</p>

  <p>- Aman Tanrım! dedi Tony O'Brien. Hiç mutlu görünmüyordu. Grania dudağını ısırıyordu. Konuyu açtığına pişmandı. "Ne olur babama bildiğini söyleme" dedi.</p>

  <p>- O mu sana müdür olarak atandığım söyledi? Tony O'Brien'ın yüzünde büyük bir şaşkınlık okunuyordu. Ne zaman? Bunu ne zaman söyledi? Uzun zaman önce mi?</p>

  <p>- Yıllardır bunu konuşur, ama dün akşam söyledi.</p>

  <p>- Dün akşam mı? Yanılmış olma... Yanlış anladın herhalde.</p>

  <p>- Hiç de yanlış anlamadım. Seninle buluşmadan önce bunu tartışıyorduk.</p>

  <p>- Benimle buluştuğunu babana söyledin mi? Yüzünde vahşi bir ifade vardı.</p>

  <p>- Hayır söylemedim, Tony. Neler oluyor?</p>

  <p>Tony, Grania'nın iki elini ellerinin içine alarak yavaş sesle teker teker konuşmaya başladı. "Bunlar ömrüm boyunca söylediğim en ciddi sözler... Uzun yaşamım boyunca, Grania. Şimdi söylediklerini hiçbir zaman babana söylememeksin. Hiçbir zaman...</p>

  <p>Grania sinirli bir şekilde gülerek ellerini geri çekmeye çalıştı. "Hadi canım, melodram mı oynuyoruz?.."</p>

  <p>- Aslında gerçek bir dram...</p>

  <p>- Yani babama karşılaştığımızı, tanıştığımızı, senden hoşlandığımı hiçbir zaman anlatmamalıyım, öyle mi? Bu nasıl bir ilişki sence? Kahvaltı masasının diğer yanında gözleri çakmak çakmaktı.</p>

  <p>- Hayır, öyle demek istemedim. Tabii söyleyeceğiz. Ama şimdi değil. Daha sonra. Çok değil. Önce benim babana söylemem gereken başka bir şey var.</p>

  <p>- Ne olduğunu söyle.</p>

  <p>- Yapamam. Bu dünyada değerbilirlik diye bir şey varsa bana güvenmen, senin için en doğru şeyi yapacağımdan emin olman gerek.</p>

  <p>- Esrarlı davranıp açıklamazsan sana nasıl güvenebilirim?</p>

  <p>- Bana inanmana bağlı.</p>

  <p>- Hiç değil. Bana açıklamana, beni karanlıkta bırakmamana bağlı bence. Nefret ettiğim bir durum!</p>

  <p>- Bana güvenerek ne kaybedersin Grania. İki hafta önce tanışmamıştık bile. Şimdi, birbirimize âşık olduğumuzu düşünüyoruz. Bazı şeyleri çözümlemem için bir iki gün vakit tanıyamaz mısın bana? Ayağa kalkmış, ceketini giyiyordu. Tony O'Brien az önce Mountainview Koleji'nin sıkı olmadığını ne vakit isterse derse gidebileceğini söylemiş biri olarak birden çok acelesi varmış gibi hareket ediyordu.</p>

  <p>Aidan Dunne öğretmenler odasındaydı. Heyecanlı görünüyordu. Sanki ateşi vardı. Gözlerinde doğal olmayan bir parlaklık gözleniyordu. Hayal ürünü birtakım saplantıların kurbanı mıydı yoksa? Öyle olmasa nasıl olur da kendi yaşlarında, hiç güvenilmez bir adamın biricik kızım baştan çıkarttığını düşünebilirdi?</p>

  <p>- Aidan, seninle bir an önce konuşmam gerek, demişti Tony O'Brien fısıltı halinde o sabah.</p>

  <p>- Belki okul çıkışında olur, Tony...</p>

  <p>- Hayır, şu anda konuşmalıyız. Gel, kütüphaneye gidelim.</p>

  <p>- Beş dakika sonra zil çalacak, Tony.</p>

  <p>- Zilin canı cehenneme. Aidan'ı ite kaka öğretmenler odasından sürükleyerek çıkarttı. Kütüphanede altıncı sınıftan iki çalışkan kız vardı. İçeri giren ikiliye şaşkınlıkla baktılar.</p>

  <p>- Dışarı, dedi Tony kızlara, karşı çıkmalarına meydan vermeyen bir ses tonuyla. Bir tanesi tartışmaya kalktı. "Ama biz burada çalışıyoruz, araştırma..."</p>

  <p>- Ne dediğimi duymadınız mı?</p>

  <p>Bu kez ne demek istediğini anlamışlardı. İkisi birden kütüphaneyi terk etti.</p>

  <p>- Çocuklara böyle davranamazsın. Bizim görevimiz onları kütüphaneyi kullanmaya özendirmek, gece kulüplerinde çalışan fedailer gibi kapı dışarı atmak değil. Nasıl bir örnek olduğunun farkında mısın?</p>

  <p>- Bizler burada örnek olmak için değil öğretmek için bulunuyoruz... Kafalarına bilgi sokmak için. O kadar basit.</p>

  <p>Aidan sanki tokat yemiş gibi Tony'nin yüzüne baktı. Bir süre sonra, "Akşamdan kalma bir kafayla yaptığın yarım yamalak felsefeleri lütfen kendine sakla. Sabahın bu saatinde bu saçmalıkları dinleyecek halim yok. Aslına bakarsan hangi saatte olursa olsun dinlemek istemem. Bırak da dersime gideyim."</p>

  <p>- Aidan. Tony O'Brien'ın sesi değişmişti. Aidan, beni dinle. Müdür ben olacağım. Aslında bunu gelecek hafta açıklayacaklardı, ama bence bugün açıklamaları daha uygun olur.</p>

  <p>- Ne, ne... Neden? Aidan midesine bir yumruk yemiş gibiydi. Çok erkendi, henüz hazır değildi. Kanıt da yoktu. Hiçbir şey hazır değildi.</p>

  <p>- Kafanı dolduran saçmalıklardan kurtulman için, o görevin sana verileceğim sanarak dolaşmaman için... hem kendinin hem yakınlarının canının sıkılmaması için... üzülmemeniz için... Bütün bunlar için.</p>

  <p>Aidan, Tony O'Brien'a baktı. "Bana bunu neden yapıyorsun Tony? Neden? Farz edelim ki o görevi sana verecekler, neden ilk işin beni buralara sürükleyip burnumu sürtmek oluyor? Gerçek neden Mountainview'a hiç metelik vermediğin halde o görevi sana vermiş olmaları mı? Hiç onurun yok mu senin? Böbürlenmeye başlamadan en azından Yönetim Kurulu'nun görevi sana teklif etmesini beklemen gerekmez miydi? O kadar gururlu, öylesine açgözlü müsün sen?"</p>

  <p>- Aidan, sana müdürlük görevini teklif edeceklerini beklememelisin. O moruk Walsh seni uyarmadı mı? Oysa herkese seninle konuşacağını ve bu sorunu çözeceğini söylemişti. Sanırım sonra da konuştuğunuzu söylemiş.</p>

  <p>- Hayır, sadece senin seçilebileceğini ima etti, o kadar. Üstelik seçilen sen olursan çok üzüleceğini eklemeyi de ihmal etmedi.</p>

  <p>Kapıda bir çocuk kafası belirdi. Bir süre şaşkınlıkla, masanın başında pancar gibi kızarmış iki öfkeli öğretmenin kavgasını izledi.</p>

  <p>Tony O'Brien çocuğu havaya uçuracak bir sesle, "Çabuk defol buradan, seni her şeye burnunu sokan küçük pislik seni. Çabuk sınıfa!" diye haykırdı.</p>

  <p>Suratı bembeyaz olan çocuk onayını almak istercesine Aidan Dunne'a bakıyordu.</p>

  <p>- Hadi Declan, yavrum. Sınıfa gir ve Vergilius'u açmalarını söyle. Birazdan geliyorum. Kapı kapandı.</p>

  <p>- Hepsinin teker teker adını biliyorsun, dedi Tom O'Brien, şaşırmış.</p>

  <p>- Sen ise hiçbirinin adını bilmiyorsun, dedi açıkça Aidan Dunne.</p>

  <p>- Müdürlüğün Dale Carnegielikle, Bay Ne İyi Adam'lıkla hiç ilgisi olmadığını biliyor musun?</p>

  <p>- Olmadığı belli, dedi Aidan. İkisi de çok daha sakindi. Aralarındaki hiddet bitmişti.</p>

  <p>- Sana ihtiyacım olacak Aidan. Bu okulu iyi yönetmek için senin yardımın gerek.</p>

  <p>Aidan kaskatı kesilmişti. Hem hayal kırıklığına uğramış hem aşağılanmıştı. "Yok hayır, bu kadarı fazla. Her ne kadar yumuşak başlı biriysem de bunu yapamam. Burada daha fazla kalamam. Artık kalamam."</p>

  <p>- Peki, Allah aşkına söyle, ne yapmayı düşünüyorsun?</p>

  <p>- Tamamen bitmiş sayılmam. Bu okul istemese bile beni isteyecek bir sürü yer var...</p>

  <p>- Seni koca aptal, bu okulda herkes sana güveniyor. Mountainview'un temel direği olduğunu sen de biliyorsun.</p>

  <p>- Evet, ama ne yazık ki müdür olacak kadar güçlü bir temel direk değil...</p>

  <p>- Sana nasıl daha açık söylemem gerektiğini bilemiyorum. Müdürlük nitelikleri değişime uğruyor. Bu görev için bilge bir vaiz aranmıyor artık... Aranan sesini yükseltmekten korkmayan, VEC'le ve Millî Eğitimle kavga etmekten çekinmeyecek, esrar kullanıldığında veya vandallık yapıldığında polis çağırmaktan kaçınmayacak, veliler ötmeye başlayınca onlarla başa çıkacak biri...</p>

  <p>- Senin maiyetinde çalışamam, Tony, çünkü bir öğretmen olarak sana saygı duymuyorum.</p>

  <p>- Benim öğretmenliğime saygı duyman gerekmiyor ki...</p>

  <p>- Hayır, gerekiyor. Ne gerçekleştirmek istediklerinle ne de önemsiz bulduğun şeylerle bir arada yaşayabilirim.</p>

  <p>- Bana bir örnek ver. Şu saniyede tek bir örnek bul. Bu sabah okula girerken ne düşünüyordun? Müdür olursam ilk iş olarak şunu yaparım dediğin şey neydi?</p>

  <p>- Okulu boyatırdım. Bu süflilikten, bakımsızlıktan kurtarırdım...</p>

  <p>- Tamam, yeter. Ben de aynı şeyi yapardım.</p>

  <p>- Yok canım, bunlar boş sözler.</p>

  <p>- Hayır, Aidan. Hiç de boş sözler değil. Üstelik nasıl yapacağımı da biliyorum. Sen olsan neresinden başlayacağım bile bilemezsin. Gazeteden tanıdığım genç birini yanında bir fotoğrafçıyla buraya çağıracağım. Muhteşem Mountainview konulu bir röportaj yapmasını isteyeceğim ondan. Röportajda kabarmış boyaların, paslanmış tırabzanların, harfleri eksilmiş okul tabelasının fotoğrafları yayımlanacak.</p>

  <p>- Okulu böylesine küçük düşürmeyi düşünmüyorsun değil mi?</p>

  <p>- Küçük düşürmüş olmayacağım ki. Yazının çıktığı günden sonraki gün Yönetim Kurulu okulun bakıma alınmasını onaylayacak. Bizlere de bu bakım işinin zaten programımızda olduğunu, yerel sponsorların da katkıda bulunacağını ... ve kimin nereyi üstlendiğini belirtmek... örneğin bahçe düzenlemesi yapan şirketler, boya üreticileri, okulun tabelası için şehirdeki o ferforjeciyi açıklamak kalacak. Boyumdan uzun hazır bir listem var.</p>

  <p>Aidan ellerine bakıyordu. Kendisi hiçbir zaman böyle bir atılımda bulunamazdı. Böylesine geçerli bir planı hiç yürütemezdi. Gelecek yıl bu zamanlarda Mountainview tamamen yenilenmiş bir yüzle ikinci kez doğacaktı. Hiç kendini bu kadar kötü hissetmemişti. "Kalamam, Tony. Kalırsam öylesine küçülmüş, ezilip geçilmiş hissederim ki.."</p>

  <p>- Ama neden? Okulda hiç kimse senin müdür olmanı beklemiyordu.</p>

  <p>- Ben bekliyordum, dedi.</p>

  <p>- Öyleyse sözünü ettiğin o küçülme sadece senin kafanda geçerli.</p>

  <p>- Bir de ailem var tabii... Onlar bunu çantada keklik sanıyorlar. .. kutlamak için haber bekliyorlar.</p>

  <p>Tony O'Brien'ın boğazında bir düğüm vardı sanki. Bu söylediğinin doğru olduğunu biliyordu. Karşısındaki adamın sevinçten uçan kızı, babasının yeni görevinden nasıl da gurur duyuyordu. "Oysa şimdi hislere değil eyleme gerek var" diye düşündü.</p>

  <p>- Öyleyse onlara kutlanacak bir şey bulmaya çalışalım.</p>

  <p>- Ne gibi?</p>

  <p>- Müdürlük yansı diye bir şey yok diyelim. Okuldaki görevinin değiştiğini, bazı yemlikler meydana geldiğini düşünelim... bazı şeyler oluşturduğunu... Ne gibi bir yenilik yapmak isterdin?</p>

  <p>- Bak Tony, iyi niyetli olduğunu biliyorum. Sana minettarım, ama şu sırada var olmayan şeyleri varsayacak durumda hiç değilim.</p>

  <p>- Müdür benim. Bunu anlamıyor musun? Ne istersem onu yaparım. Kısacası varsaymaya gerek yok. Benden yana olmanı istiyorum. Senin şevk duymanı istiyorum. Ağlayan bir nine gibi değil... Tanrı aşkına "Haydi ne istersen yap" deseydim, ne yapmak isterdin, onu söyle.</p>

  <p>- Hiç hoşlanmayacağını biliyorum. Okulla ilgisi olmadığı için beğenmeyeceğinden eminim, ama yapmak isteyeceğim ilk şey gece kursları başlatmak olurdu.</p>

  <p>- Ne?</p>

  <p>- Bak! işte. Böyle düşüneceğini biliyordum, istemeyeceğini...</p>

  <p>- İstemiyorum diyen kim? Ne tür gece kursu?</p>

  <p>İki erkek kütüphanede uzun boylu konuştular, işin tuhafı ikisinin de sınıfları sessizdi. Genelde hoca girmeyen sınıfların gürültüsü çok yüksek perdelere ulaşırdı. Bay O'Brien'ın kütüphaneden attığı o iki kız sınıfa girerek Bay O'Brien'ın yüz ifadesini ve onları nasıl kovduğunu anlatmıştı. Bütün öğrenciler coğrafyacının savaşa hazır olduğunu düşünerek öğretmenleri sınıfa girene dek sessiz kalmanın daha hayırlı olacağına karar vermişlerdi. Hepsi O'Brien kızınca neler yapabileceğinin bilincindeydi. Hiçbiri onu hiddetlendiren kişi olmak istemiyordu...</p>

  <p>Sınıfa Vergilius'u açmalarını söylemekle yükümlü olan Declan ise yavaş sesle, "Bence kol güreşi yapıyorlardı. İkisi de mosmordu. Bay Dunne sanki sırtına bıçak dayayan biri varmış gibi konuşuyordu" demişti.</p>

  <p>Çocuklar gözleri yuvalarından fırlayarak Declan'a bakıyorlardı. Hayal gücü zengin bir çocuk olmadığı için söyledikleri doğru olmalıydı. Sessizce Vergilius'larını açtılar. Açtılar, ama çalışmaya veya çeviri yapmaya yeltenmediler. Böyle yapmaları söylenmemişti ki... Hepsi Aeneis, TV. kitabı açmışlardı, korku içinde kapıya bakarak Bay Dunne'ın her an kürek kemiklerinin arasından kan fışkırarak kapıdan görünmesini bekliyorlardı.</p>

  <p>Açıklama o öğleden sonra yapıldı. İki bölümlük bir açıklamaydı.</p>

  <p>Eylül ayında Bay Aidan Dunne'ın yönetiminde bir pilot proje başlayacaktı, projenin adı Yetişkinlere Eğitim Sınıfları'ydı. Emeklilik yaşı geldiği için görevinden ayrılan Bay John Walsh'ın yerine Bay Anthony O'Brien atanmıştı.</p>

  <p>Öğretmenler odasında herkes Tony kadar Aidan'ı da kutluyordu. İki şişe köpüklü şarap açmışlardı, fincanlarla kadeh kaldırılıyordu.</p>

  <p>Gece kursu konusu daha önce de gündeme gelmiş, ama her seferinde geri çevrilmişti. "Yanlış bölge" deniyordu, "Yetişkinlere eğitim veren diğer kurumlarla rekabet çetin olur" deniyordu, "O saatten sonra okulu ısıtmak sorun" deniyordu, "Hademelere fazla mesai yaptırmak zor" deniyordu, üstelik bütün bunların okulun olanaklarıyla yapılması gerekiyordu... Nasıl olmuştu da önceleri hep geri çevirilen bu öneri birden tekrar gündeme gelmiş ve olumlu bir sonuca varılmıştı?</p>

  <p>Okul fincanlarına biraz daha köpüklü şarap dolduran Tony O'Brien, "Demek ki Aidan onları nasıl razı edeceğini bildi..." diyordu.</p>

  <p>Sonra eve dönme zamanı geldi.</p>

  <p>- Ne diyeceğimi bilemiyorum, dedi Aidan yeni müdürüne.</p>

  <p>- Bir anlaşma yaptık. Sen istediğini elde ettin. Doğru eve git ve karma, ailene böylece anlat. Gerçekten istediğin şeyin bu kursları açmak olduğunu söyle. Doğrusu da bu... Sen sabah gece insanlarla kavga etmek istemiyorsun. Müdürlük ise bundan ibaret. Söylediklerimi unutma ve olayı ailene böyle anlat.</p>

  <p>- Sana bir şey sorabilir miyim, Tony? Aileme nasıl anlatacağıma neden bu kadar önem veriyorsun?</p>

  <p>- Basit bir nedenle. Söylemiştim ya, sen bana lazımsın, sana ihtiyacım var. Ama bana ancak mutlu ve başarılı biri olursan faydan dokunur. Kendini onlara eskisi gibi kendine acıyan, ezilip geçilecek biri olarak gösterirsen, sen de kendini öyle algılamaya başlarsın da ondan...</p>

  <p>- Mantıklı bir cevap.</p>

  <p>- Onlar da istediğini elde edişine memnun olurlar.</p>

  <p>Aidan kapıdan çıkarken bir an durakladı, okulun dökülen boyalarına ve paslı kapı kilitlerine baktı. Tony haklıydı. Böyle büyük bir işin neresinden başlayacağını bilemeyecekti. Sonra gece kursu için Tony'yle seçtikleri ek binaya göz attı. Kendine ait girişi vardı. "Okulun içinden geçmelerine gerek yok" diye düşündü. Ayrıca vestiyeri ve iki büyük sınıfı vardı. "İdeal bir yer olacak" dedi.</p>

  <p>"Tony tuhaf biri" diye düşündü. Başka denecek bir şey yoktu. Ailesiyle tanışması için onu evine davet emişti, ama Tony, "Daha erken" demişti. "Eylüle kadar bekleyelim, yeni dönemde gelirim" demişti.</p>

  <p>- Eylüle kadar neler olacağını kim bilebilir?</p>

  <p>Aynen böyle demişti. İki sol ayakkabı kadar uyumlu olmalarına karşın yine de Mointainview'a bu ikiliden daha iyisini bulmak olanaksızdı..</p>

  <p>Okulda kalan Tony O'Brien derin bir nefes aldı. Bundan böyle odasının dışında sigara içmemeye kararlıydı.</p>

  <p>Aidan Dunne'ın okulun kapısını tutmasını, hatta usulca okşamasını seyrediyordu. Aidan iyi bir öğretmen ve iyi bir insandı. Gece kursuna razı olmakla sergilediği özveriye değecek biriydi. Kaynağını yaratması beklendiğine ve bu da olanaksız olduğuna göre şimdiden komitelerle, devlet daireleriyle tartışmaya başlaması gereksizdi.</p>

  <p>Aidan'ın ailesine okulda olanları en doğru biçimde anlatmasını ümit ederek tekrar içini çekti. Yoksa, uzun zamandır gerçekten bağlanabileceği biriyle karşılaşmayan Tony ilk kez ciddiye alacağı birini bulmuşken, Grania Dunne'la ilişkileri çetin kayalara çarpabilirdi.</p>

  <p>Aidan, akşam yemeğinde, "Sizlere verilecek iyi bir haberim var" dedi.</p>

  <p>Sonra gece kursundan, hazırladığı pilot programdan, ek binadan, kendisine verilecek ödenekten ve İtalyan kültürü ve edebiyatı derslerinden söz etti.</p>

  <p>Heyecanı bulaşıcıydı. Karısı ve kızları sorular sordular. O binada posterleri, haritaları ve resimleri asacak yeterli duvar var mıydı? Astıkları şeyler hafta boyunca indirilmeden duvarda asılı kalabilecek miydi? Ders vermek için ne tür uzmanlara ihtiyaç vardı? İtalyan yemekleri de öğretecekler miydi? Ya opera aryaları?</p>

  <p>Nell, "Müdürlüğe bir de bunlar eklenince çok yorucu olmayacak mı?" diye sordu.</p>

  <p>- Yok canım. Müdürlük yerine bunu yapacağım, dedi heyecanlı bir sesle, sonra yüzlerine baktı. Kimsede en ufak bir değişiklik yoktu, anlattıklarını geçerli bir seçenek olarak gördükleri belliydi. İşin tuhafı artık kendisi de yavaş yavaş buna inanmaya başlamıştı. Belki o deli Tony O'Brien zannedildiğinden daha akıllıydı. Gerçek bir aileymişler gibi konuştular. Hangi düzeyde ders vereceklerdi? Acaba tatilde İtalya'ya gideceklere yeterli günlük konuşma İtalyancası mı olmalıydı? Yoksa çıtayı daha yükseltmeli miydiler? Aidan'ın not alabilmesi için tabakları bir kenara itmişlerdi.</p>

  <p>Sonra, çok sonra Brigid, " Müdür sen olmayacağına göre kim olacak peki?" diye sordu.</p>

  <p>- Tony O'Brien diye birisi. Coğrafya hocası, iyi biridir. Mountainview için iyi olacağına inanıyorum.</p>

  <p>- Bir kadını seçmeyeceklerinden emindim, dedi Nell burnunu hafifçe çekerek.</p>

  <p>- Adaylar arasında iki de kadın vardı sanırım, ama sonunda doğru seçimi yaptılar, dedi Aidan. Vereceği iyi haberi kutlamak için getirdiği şaraptan kadehlere biraz daha doldurdu. Yakında yeni odasına taşınacaktı. Bu akşam duvara yaptırtacağı rafların ölçüsünü alacaktı. Okuldaki öğretmen arkadaşlarından biri boş zamanlarında marangozluk yapıyordu, hem kitaplığını hem de İtalya'dan aldığı tabakları yerleştireceği rafları o yapacaktı.</p>

  <p>Kimse sessizce yerinden kalkıp odadan çıkan Grania'yı fark etmemişti.</p>

  <p>Oturma odasında oturmuş gelmesini bekliyordu. Gelecekti. Gelip ondan ne kadar nefret ettiğini söyleyecekti. En azından bunu söylemek için geleceği kesindi. Kapı çaldı. Grania, gözleri ağlamaktan kıpkırmızı, karşısında duruyordu.</p>

  <p>- Sana bir kahve makinesi aldım, dedi. Bir de en iyisinden Kolombiya kahvesi. İyi yapmış mıyım?</p>

  <p>Grania odaya girdi. Gençti, ama güven dolu değildi. Daha doğrusu artık güven dolu değildi. "Ne hergeleymişsin ama! Ne korkunç, yalancı bir hergele..."</p>

  <p>- Hayır değilim. Sesi çok sakindi. Ben namuslu bir adamım. Buna inanmanı istiyorum.</p>

  <p>- Sana inanmamı nasıl bekliyorsun? İçinden bana gülüyordun, babamla sinsi sinsi alay ediyordun. Kahve makinesine bile için için gülüyordun. İstediğin kadar gül... Buraya dünyanın en aşağılık adamı olduğunu söylemeye geldim. Temennim bir daha senin gibi birine rastlamamak. Çok uzun yaşamayı, çok insan tanımayı diliyorum. Ama asla senin gibi karşısındakilerin hislerine önem vermeyen birine kanacak, öyle birine inanacak kadar gafil olmamak için dua ediyorum. Eğer bir Tanrı varsa, lütfen Tanrım karşıma çıkacak insanların en aşağılığı bu adam olsun! Üzüntüsü o kadar derinden geliyordu ki Tony elini uzatmaya bile cesaret edemedi.</p>

  <p>- Bu sabah ben henüz senin Aidan Dunne'ın kızı olduğunu bilmiyordum. Bu sabah ben Aidan'ın müdür olmayı beklediğini de bilmiyordum.</p>

  <p>- Bana söyleyebilirdin... Bana söylemeliydin, dedi ağlayarak Grania.</p>

  <p>Tony birden kendini çok yorgun hissetti. Geride uzun bir gün kalmıştı. Alçak sesle, "Hayır, söyleyemezdim. Sana, 'Baban yanılıyor, o görev babanın değil karşındaki hürmetkarın' diyemezdim. Söz konusu olan vefa ise benim vefa borcum babana karşı. Onun komik duruma düşmemesini, hayal kırıklığına uğramamasını sağlamak zorundaydım. Ve hakkı olanı elde etmesini; ona güç verecek ve yeteneklerini kullanmasına olanak sağlayacak bir görevi..."</p>

  <p>Anlıyorum, dedi Grania. Sesi alaycıydı. Sen de gece kursu diye bir şey icat ederek sırtını sıvazlamış oldun, öyle mi?</p>

  <p>Tony O'Brien'ın sesi buz gibiydi. "Öyle görüyorsan, öyledir. Düşüncelerini değiştiremem. Eğer gerçeği göremiyorsan, bunun babana verilen büyük bir fırsat olduğunu, hem kendi hayatını hem de genel olarak insanların hayatını değiştirecek kadar önemli bir iş olduğunu kabul edemiyorsan çok üzgünüm. Üzgün ve şaşkınım. Daha anlayışlı biri olduğunu sanıyordum."</p>

  <p>- Sınıfınızda bir öğrenci değilim, Bay O'Brien. Hem de başınızı kızgınlık yerine üzüntüyle sallamanızdan da hiç etkilenmiş değilim efendim... Siz babamı da beni de gülünç duruma düşürdünüz.</p>

  <p>- Ne yaparak?</p>

  <p>- Ne mi yaparak? Kızıyla yattığınızı, sonra beklentisini öğrenince koşarak okula gidip ona verilecek görevi elinden aldığınızı bilmiyor. İşte bunu yaparak.</p>

  <p>- Sen de kendini daha iyi hissetmesi için bunları babana anlattın mı yoksa?</p>

  <p>- Anlatmadığımı sen de biliyorsun. Kızıyla yatmak bölümü o kadar önemli değil. Hayatımda bir gecelik bir macera diye bir şey olacaksa işte oldu demektir...</p>

  <p>- Fikrim değiştireceğini umuyorum, Grania. Senden çok çok hoşlanıyorum ve seni çekici buluyorum.</p>

  <p>- Yaa!</p>

  <p>- Hayır, "yaa" değil. Doğru söylüyorum. İstediğin kadar bana inanma, ama cazip bulduğum ne yaşın ne de güzelliğin. Bugüne kadar birçok genç ve güzel kız arkadaşım oldu. İstesem şimdi de öylesini kolaylıkla bulacağımdan eminim. Ama sen başkasın. Beni terk etmeye karar verirsen çok önem verdiğim bir şeyi kaybetmiş olacağım. Söylediklerime ister inanırsın, ister inanmazsın, ama ben gerçek hislerimi açıklıyorum.</p>

  <p>Bu kez Grania suskundu. Bir süre birbirlerine baktılar. Sonra Tony, "Baban beni size davet etti, ailesiyle tanışmamı önerdi, ama ben 'Eylüle kadar bekleyelim' dedim. 'Eylüle daha çok var, o zamana kadar kim bilir neler olur' dedim." Grania omuz silkti. "Kendimi değil daha çok seni düşünüyordum. Ya bana karşı hâlâ kızgın olup beni hor görmeye devam edersin ve her aradığımda evde yok dedirtirsin ya da birbirimizi gerçekten sevdiğimiz için bugün olanların sadece büyük bir zamanlama hatası olduğunu düşünürüz."</p>

  <p>Genç kız hiç sesini çıkarmıyordu.</p>

  <p>- Öyleyse eylüle kadar... dedi Tony.</p>

  <p>- Tamam. Çıkmak üzere arkasını döndü.</p>

  <p>- Aramayı sana bırakıyorum, Grania. Ben buradayım. Seni tekrar görmekten mutlu olurum. İstemezsen sevgili de olmayız. Benim gözümde bir gecelik bir macera olsaydın gitmene hiç üzülmezdim. Her şeyin yeterince karmaşık olduğunu, ilişkimizi şimdiden kesmenin daha doğru olacağını düşünürdüm. Ama ben bu evde senin bana geri dönmeni bekleyeceğim.</p>

  <p>Genç kadının yüzünde hâlâ sert ve kapalı bir ifade vardı. "Daha önce söylediğin gibi başka bir arkadaşınla çakışmamak için önceden telefon etmeyi unutmamak şartıyla..."</p>

  <p>- Sen bana dönene dek başka arkadaşım olmayacak, dedi Tony. Elini uzattı ve, "Döneceğimi sanmıyorum" dedi Grania.</p>

  <p>- Hayır, lütfen hiçbir konuda kesin bir şey söylemeyelim. Bundan kaçınmaya ikimiz de söz verelim. Gülüşü içtendi. Grania başı önünde, elleri ceplerinde yolun sonuna varıncaya dek arkasından baktı. Ne kadar yalnız ve kaybolmuş görünüyordu. Peşinden koşup onu kollarına alıp geri getirmeye can atıyordu, ama yanlış olur diye düşündü, daha çok erken...</p>

  <p>Yapması gerekeni yaptığına emindi. "Aidan'ın arkasından, kızıyla hiç emin olmadığım bir konuda konuşsaydım hepimizin geleceğini yok etmiş olurdum" diye düşünüyordu. "Bir bahisçi genç kızın dönüşüne kaçta kaç şans verirdi acaba" diye geçirdi içinden. "Herhalde yüzde elliden fazla değil."</p>

  <p>"Gece kursunun başarı şansı bu kadar bile değil" diye düşündü. Gece kursu konusunda aklı başında kim bahse girerdi ki? O kurs daha başlamadan ölüme mahkûm değil miydi?..</p>
</body>
</html>
