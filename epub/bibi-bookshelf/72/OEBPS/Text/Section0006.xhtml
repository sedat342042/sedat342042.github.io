<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Connie</h1>

  <p>Constance O'Connor on beş yaşına bastığı gün annesi evde tatlı ikram etmeyi kesti. Çay saatinde pasta yoktu artık, sabahları da tereyağı yerine hafifletilmiş margarin vardı kahvaltıda. Çikolata ile şekerin eve girmesi yasaklanmıştı.</p>

  <p>Constance bu kararlara karşı çıktığında, annesi, "Biraz hippileştin, bebeğim" demişti. "Popon büyük olursa aldığımız tüm tenis dersleri, gittiğimiz bütün şık yerler boşuna olur."</p>

  <p>- Ne için boşuna?</p>

  <p>- İstediğimiz gibi bir koca bulmaya, dedi annesi gülerek. Sonra Connie'nin devam etmesine meydan vermedi. Ne dediğimi çok iyi biliyorum, kızım. Haksızlık olduğunu biliyorum, ama hayat bu. Hayatı bildiğimize göre oyunu kurallarına göre oynamak zorundayız.</p>

  <p>- O kurallar senin zamanında geçerli olabilirdi, Anne. Kırklı yıllarda. Şimdi her şey çok değişti.</p>

  <p>- İnan bana, dedi annesi. Bayıldığı bir deyimdi bu. İnsanlara her konuda kendisine inanmaları için emir verirdi. Değişen hiçbir şey yok. Erkekler hâlâ ince, zarif bir kadın arıyorlar. Böyleleri daha kaliteli görünüyor. En azından bizim peşinde olduğumuz erkekler böyle kadınları arıyorlar. Kaliteli, yüksek sosyetedenmiş gibi görünen... Bunları önceden bildiğin için ne kadar şanslı olduğunun farkında değilsin. Okul arkadaşlarının çoğunun haberi bile yokken...</p>

  <p>Connie bir gün babasına, "Annemle ince olduğu için mi evlendin?" diye sormuştu.</p>

  <p>- Hayır, onunla çok hoş, çok tatlı, çok sıcak biri olduğu için ve bakımlı olduğu için evlendim. "Kendisine bakan bir kadın bana da bakar" diye düşündüm, sonra da çocuğumuza ve evimize bakacağını biliyordum. Bu kadar basit. Connie pahalı bir kız okuluna gidiyordu.</p>

  <p>Annesi hep arkadaşlarını yemeğe veya hafta sonu eve davet etmesi için ısrar ederdi. "Böylelikle onlar da seni evlerine çağırırlar, erkek kardeşleriyle ve kardeşlerinin arkadaşlarıyla tanışma fırsatı bulursun" derdi.</p>

  <p>- Off, Anne. Ne kadar aptalca... Sarayda sosyeteye tanıtılıyoruz sanki... Kimi tanırsam tanırım. Ne önemi var?</p>

  <p>- Çok önemi var, demişti annesi.</p>

  <p>Connie on yedi on sekiz yaşına geldiğinde tam annesinin beğendiği gibi insanlarla çıktığının farkına vardı. Doktor çocukları, avukat çocukları, çok başarılı iş adamlarının çocukları... Bazıları eğlenceliydi, bazıları ise çok aptal... Connie, üniversiteye başlayınca her şeyin düzeleceğinden emindi. Orada gerçekten tanışmak istediği insanlarla karşılaşacağım biliyordu. Artık annesinin istedikleriyle değil kendi seçtiği insanlarla arkadaşlık edecekti.</p>

  <p>On dokuz yaşına gelmeden Dublin Koleji Üniversitesi'ne yazılmıştı. Ekimde dersler başladığında yabancılık hissetmemek için önceden üniversiteye gitmiş, bahçesini gezmiş, bazı konferanslara katılmıştı.</p>

  <p>Eylül ayında hiç beklemediği bir şey olmuş, babası ölmüştü. Vaktinin çoğunu golf oynayarak geçiren, dayısıyla ortak bir işi olan başarılı bir dişçiydi babası. Sonsuza dek yaşaması beklenen biriydi. Herkes böyle diyordu. Sigara içmezdi, davetten davete içki içerdi ve egzersiz yapardı. Hayatında stres de yoktu.</p>

  <p>Tabii kimse kumar oynadığını bilmiyordu... Ne kadar borçlandığı da çok sonra ortaya çıktı. Evin satılması gerektiğini, Connie'yi ve kardeşlerini üniversiteye gönderecek paraları kalmadığını sonradan öğreneceklerdi.</p>

  <p>Connie'nin annesi bütün olanları buz gibi soğuk bir edayla karşılamıştı. Cenazede kusursuz bir tavır sergilemiş, sonra herkesi eve şarap ve salataya davet etmişti. "Richard böyle olmasını isterdi" diyordu.</p>

  <p>Belki dedikodular yayılmaya başlamıştı, ama annesi başını dik tutuyordu. Sadece Connie'yle baş başa kaldıklarında gerçek yüzünü gösteriyordu. "Ölmeseydi onu kendi ellerimle öldürürdüm" diyordu hiç durmadan. "Bizlere yaptıkları için kendi ellerimle boğardım onu."</p>

  <p>- Zavallı babam, diyordu Connie yumuşak yüreklilikle. Parasını köpek yarışlarında, at yarışlarında yemesi için aklından zoru olmalıydı. Aradığı bir şeyler vardı herhalde...</p>

  <p>- Şu anda karşımda olsa aradığının ne olduğunu gösterirdim ona...</p>

  <p>- Yaşasaydı, neler olduğunu anlatırdı, belki de kaybettiklerini tekrar kazanırdı. Connie iyi kalpli ve hep neşeli görünen babasını kötü hatırlamak istemiyordu. Babası, annesine benzemezdi, sorun çıkartmaz, onun kadar çok kural koymaz ve dert yaratmazdı.</p>

  <p>- Saçmalama, Connie. Şimdi bunun sırası değil. Tek ümidimiz senin iyi bir evlilik yapman, dedi annesi.</p>

  <p>- Anne! Aptal aptal konuşma. Daha evlenmeme yıllar var. Önce üniversite... Sonra seyahat etmek istiyorum. Otuz yaşına gelmeden evlenmeyi düşünmüyorum.</p>

  <p>Annesi katı bir ifadeyle bakıyordu. "Bu konuyu hemen şimdi konuşalım. Üniversiteye gitmeyi aklından çıkart. Taksitleri kim ödeyecek? Kendine bakacak parayı nereden bulacaksın?"</p>

  <p>- Peki, ne yapmamı istiyorsun?</p>

  <p>- Yapman gereken neyse, onu... Babanın ailesiyle yaşayacaksın. Onlar babanın bu zayıf yönünden utanıyorlar. Bir kısmı önceden biliyordu, diğerleri yeni öğrendi. Bir yıl Dublin'de sekreterlik okuluna gideceksin O süre boyunca seni yanlarına alacaklar. Sonra da vakit kaybetmeden uygun birini bulup, evleneceksin.</p>

  <p>- Ama, Anne... Ben üniversite diploması alacağım. Her şey hazır. Kabul edildim.</p>

  <p>- Şimdi o hazırlıklar bozuldu işte...</p>

  <p>- Haksızlık bu. Olamaz...</p>

  <p>- Babanla konuş istersen. Hepsine neden olan, o. Ben değilim.</p>

  <p>- Hem çalışıp hem üniversiteye gidemez miyim?</p>

  <p>- Hayır, olamaz. Babanın akrabaları yanlarına temizlik işlerine giden veya tezgâhtarlık yapan birini almazlar. Başka bir iş de bulamayacağına göre...</p>

  <p>Connie "Anneme daha sert karşı koymalıydım" diye düşünüyordu, şimdi. Ama o zamanları tam olarak hatırlamıyordu. Hepsinin ne kadar şaşkın olduğunu, nasıl büyük bir şok geçirdiklerini unutmuştu.</p>

  <p>Annesi ile ikiz kardeşleri annesinin ailesinin yarana, şehir dışına taşındıklarında o da, hiç tanımadığı kuzenlerinin yanına gittiğinde ne kadar korktuğunu unutmuştu. Annesi ise büyük bir zevkle kaçmış olduğu yere, doğduğu o küçücük kasabaya süklüm püklüm geri dönmek kadar ağır bir şey olamayacağım düşünüyordu.</p>

  <p>- Acıdıkları için herkes sana çok iyi davranacak, görürsün, demişti Connie.</p>

  <p>- Onların ne acımalarını ne de iyi davranmalarını istiyorum. Ben, onurumun kırılmamasını isterdim. Babanın yaptığı o oldu. Onu ölene kadar affetmeyeceğim.</p>

  <p>Connie, sekreterlik kursunda eski arkadaşı Vera'yla karşılaştı.</p>

  <p>- Babanın tüm servetini kaybettiğini duyunca çok üzüldüm, dedi Vera. Connie'nin gözleri doldu.</p>

  <p>- Korkunç bir şeydi, dedi. İnsanın babasının başka bir nedenle ölmesine benzemiyor. Hiç tanımadığımız biri olduğunu keşfetmek gibi bir şey...</p>

  <p>- Hayır, kim olduğunu biliyordunuz, sadece kumara olan düşkünlüğünü bilmiyordunuz. Sizleri bu kadar üzeceğini bilseydi böyle bir şey yapmazdı...</p>

  <p>Connie böylesine anlayışlı biriyle karşılaştığına çok sevindi. Okulda Vera'yla yakın değillerdi, ama o anda arkadaşlıkları perçinlendi.</p>

  <p>"Anlayışlı biriyle olmak ne demek bilemezsin" diye yazdı annesine. "Sıcak bir banyoya girmek gibi bir şey. Kendini ne kadar kötü hissettiğini saklamazsan anneannemin evindekiler de sana böyle davranacaklardır."</p>

  <p>Annesinin yanıtı keskin ve acıydı. "Önüne gelene kendini acındırmaktan vazgeç. O acımaların, o tatlı sözlerin sana hiçbir faydası yok. Orta yaşlı bir kadın olduğunda elindeki en büyük güç haysiyetin ve özsaygın olacaktır. Benim başıma gelenleri tatmaman ve karşına seni güçsüz bırakan kimsenin çıkmaması için dua ediyorum.</p>

  <p>Babasını özlediğine, onu aradığına dair tek bir söz yoktu. Ne kadar iyi bir koca ne kadar şefkatli bir baba olduğuna dair tek bir kelime... Resimleri çerçevelerden çıkartılmıştı. Çerçeveler müzayedede satılmıştı. Connie çocukluk resimlerinin atılıp atılmadığını sormaya cesaret edemiyordu.</p>

  <p>Connie ile Vera sekreterlik okulunda iyi arkadaş oldular. Steno ve daktilo dersleri alıyorlar, ofis idaresi ve hesap tutma kurslarına katılıyorlardı. Kuzenleri ise başına gelenlerden dolayı Connie'ye acıyorlar, annesinden daha anlayışlı davranıyorlardı.</p>

  <p>Connie genç olmaktan, Dublin'de yaşamaktan mutluydu. Vera'yla birlikte çok hoş insanlarla tanıştıkları danslara gidiyorlardı. Connie'den hoşlanan Jacko adında bir genç vardı. Jacko'nun arkadaşı Kevin, Vera'yı beğeniyordu. Çoğu zaman dördü birlikte çıkıyorlardı. Vera da Connie de bu ilişkiye çok önem vermiyorlardı, ama iki gencin niyeti ciddiydi. Seksle ilgili her ikisinin de üzerinde birçok baskı vardı. Connie reddetti, fakat Vera kabul etti.</p>

  <p>- Hoşuna gitmiyorsa, gebe kalmaktan korkuyorsan, neden yapıyorsun? diye sordu Connie şaşkın.</p>

  <p>- Hoşlanmıyorum demedim ki... diye karşı çıktı Vera. Sadece söyledikleri kadar müthiş değil, dedim. O kadar nefes nefese kalacak ne var, anlamadım, dedim. Gebe kalmaktan korkan yok, çünkü hap alıyorum.</p>

  <p>1970'li yılların başında İrlanda'da doğum kontrolü yasak olmasına rağmen doktorlar kadınların âdetlerini düzene koymak bahanesiyle doğum kontrol hapı verebiliyorlardı. İrlandalı kadınların büyük çoğunluğunun âdet düzensizliği çektiğini duymak hiç kimseyi şaşırtmıyordu. Connie de aynı yolu tutmanın iyi fikir olacağını düşündü. Ne zaman ve nerede birisiyle yatmak isteyeceğini önceden bilemezdi ki... Öyle bir şey olduğunda hapın etkili olacağı zamanı beklemek yazık olurdu.</p>

  <p>Jacko, Connie'nin hap aldığını bilmiyordu. Connie'nin de Kevin ve Vera gibi birbirlerine çok uygun olduklarına karar vereceği anı bekliyordu. Connie'yi mutlu edecek yeni öneriler üretmeye gayret ediyordu. Birlikte İtalya'ya gideceklerdi. Gitmeden önce birlikte bir gece kursuna yazılacaklar veya kitaplardan İtalyanca öğreneceklerdi. İtalya'ya gidince en yüksek sosyeteyle karşılıklı grazie'leşecek, scusi'leşeceklerdi. Yakışıklıydı, iyi niyetliydi ve Connie'ye hayrandı. Connie ise kararlıydı. Aralarında gerçek bir ilişki olmayacaktı, birbirlerine bağlanmak yoktu. Doğum kontrol hapını da sadece kendi hayatını kolaylaştırmak için alıyordu.</p>

  <p>Vera'nın aldığı hap hangisi ise fazla işe yaramamıştı, markasını değiştirene kadar gebe kaldı.</p>

  <p>Kevin sevinçten uçuyordu sanki... "Nasıl olsa evlenecektik" diyordu durmadan.</p>

  <p>- Ben evlenmeden önce hayatımı yaşamak istiyordum ama" diyordu Vera ağlayarak.</p>

  <p>- Hayatını yaşadın. Şimdiden sonra birlikte gerçek hayatı yaşayacağız. Sen, ben ve bebeğimiz. Kevin, ailelerinin yanından çıkarak kendi evlerine taşınacakları için çok mutluydu.</p>

  <p>Tuttukları ev umdukları kadar rahat değildi. Vera'nın ailesi zengin değildi, kızlarının pahalıya mal olan okul hayatından ve katıldığı sekreterlik kursundan hiç yararlanmadan, bir gün bile çalışmadan evlenmesinden hiç memnun olmamışlardı.</p>

  <p>Vera'nın kocasının ailesini de fazla beğenmemişlerdi. Kevin'in ailesinde belki çok değerli insanlar vardı, ama kızları için bundan çok daha iyisini bekledikleri gerçekti.</p>

  <p>Vera'nın, bu gerginliği Connie'ye anlatmasına gerek yoktu. Connie'nin annesi aynı durumda deliye dönerdi. Annesinin, "Babası boyacıymış. Oğlu da babasının işine girecekmiş! Tabii boyacılığa iş denebilirse!" diye bağırdığını duyar gibi oluyordu. Vera'nın ailesine Kevin'in babasının ufak bir inşaat ve dekorasyon malzemeleri satan dükkânı olduğunu ve zamanla işi büyütebileceğim söylemesinin hiç faydası yoktu.</p>

  <p>Kevin, on yedi yaşına bastığı günden beri para kazanmış biriydi. Şimdi yirmi bir yaşındaydı ve baba olacağı için çok mutluydu. İki katlı, her katında ikişer oda bulunan evlerini üç kat boyamıştı. Bebek doğduğunda her şeyin mükemmel olmasını istiyordu.</p>

  <p>Jacko'nun sağdıç, Connie'nin de nedime olduğu düğünde Connie bir karar aldı. "Bugünden itibaren çıkmayacağız" dedi Jacko'ya.</p>

  <p>- Ciddi olamazsın. Sana ne yaptım?</p>

  <p>- Hiçbir şey yapmadın, Jacko. İyi davranmaktan, mükemmel olmaktan başka hiçbir şey. Ama ben evlenmek istemiyorum. Çalışmak istiyorum. Başka ülkelere gitmek istiyorum.</p>

  <p>Açık, dürüst yüzü şaşkındı Jacko'nun. "Çalışmana izin veririm. Her yıl tatilimizi geçirmeye İtalya'ya götürürüm seni."</p>

  <p>- Hayır, Jacko. Sevgili Jacko, hayır.</p>

  <p>- Bense bu akşam evlenmeye karar verdiğimizi açıklamayı düşünüyordum. Yüzünden ne denli büyük bir hayal kırıklığı içinde olduğu okunuyordu.</p>

  <p>- Birbirimizi doğru dürüst tanımıyoruz bile.</p>

  <p>- Birbirimizi en az gelin ile damat kadar tanıyoruz. Onların nereye geldiklerine bak! Jacko'nun sesinden ne kadar imrendiği belli oluyordu.</p>

  <p>Connie, arkadaşı Vera'nın Kevin'le hayat boyu beraber olmaya razı olmasının ne kadar aptalca olduğunu söylemekten kaçındı. Vera'nın bu yeni hayatından çabuk bıkacağından emindi. Gözlerinin içi gülen kara gözlü, siyah perçemli Vera yakında anne oluyordu demek... Sert yüzlü annesi ile babasını ve diğer misafirleri düğününde eğlendirmeye zorlayacak gücü vardı Vera'nın. Yavaş yavaş belirginleşen karnıyla piyanonun başında nasıl Hey Jude şarkısını söylüyordu. Biraz sonra odadaki herkes "la la la la la la, Hey Jude" diyerek şarkıya katıldı.</p>

  <p>Vera, Connie'ye her şeyin tam istediği gibi olduğuna yemin etti.</p>

  <p>Gerçekten her şeyin tam istediği gibi olduğu sonradan anlaşıldı. Kurs bitince Kevin'in babasının işinde çalışmaya başladı. Çok geçmeden ilkel muhasebe sistemlerini çağdaşlaştırmayı başardı. Zamanla makbuzları demir bir çubuğa takmak yerine geçerli bir dosyalama sistemi kurdu, herkesi ciddi bir randevu defteri tutmaya zorladı. Vergi memurunun geleceğini duymak artık eskisi gibi korkutucu değildi. Vera, usulca Kevin'in babasının işyerine sınıf atlatmıştı.</p>

  <p>Bebek bir melek gibiydi. Küçücüktü, Vera ve Kevin gibi kara gözlü ve gür siyah saçlıydı. Bebeğin vaftiz töreninde Connie ilk kez hafif bir kıskançlık hissetti. Bebeğin vaftiz annesi ile babası Jacko ile Connie'ydi. Jacko yeni kız arkadaşıyla gelmişti. Eteği fazla kısa, kılığı vaftiz töreni için hiç uygun olmayan ufak tefek bıcır bıcır bir şeydi...</p>

  <p>- Umarım mutlusundur, diye fısıldadı Connie vaftiz kurnasının başında.</p>

  <p>- istersen yarın yarandayım. Hayır yarın değil, bu akşamdan koşardım sana, Connie.</p>

  <p>- Hem olacak şey değil hem de haksızlık ediyorsun.</p>

  <p>- O sadece seni unutabilmem için var, dedi yalvarırcasına.</p>

  <p>- Belki de unutturmayı başarır.</p>

  <p>- Belki o değil ondan sonra gelen yetmiş sekiz kadından biri başarır, ama emin değilim. Vera'nın ailesi eskisi gibi Kevin'e düşmanca davranmıyordu. Beyaz elbiseli, pembe yanaklı ufacık bir bebek her şeyi değiştirmeyi başarmıştı. Kucaktan kucağa dolaştırılan o küçücük pakete bakarak ağzının hangi aileye, burnunun kime benzediği tartışılırken aileler farkına varmadan kaynaşmışlardı. Artık Vera'nın onları neşelendirmek için Hey Jude şarkısını söylemesine gerek kalmamıştı, herkes mutluydu.</p>

  <p>İki arkadaşın ilişkileri devam ediyordu. Vera, bir seferinde, "Jacko'nun seni nasıl sayıkladığını bilmek istiyor musun?" diye sormuştu.</p>

  <p>- Hayır. Lütfen. Tek kelime söyleme.</p>

  <p>- Hayatında biri olup olmadığını merak ediyor. Ona ne dememi istersin?</p>

  <p>- Doğruyu söyle. Arada sırada birileriyle çıktığımı, ama şimdilik erkeklerle fazla ilgilenmediğimi, özellikle evlenmeyi hiç düşünmediğimi söyle.</p>

  <p>- Tamam, dedi Vera. Ama sen de bana doğru söyle, o günden beri karşına hoşlandığın biri hiç çıkmadı mı?</p>

  <p>- Biraz beğendiklerim oldu.</p>

  <p>- Peki onlarla sonuna kadar gittin mi?</p>

  <p>- Evli, barklı saygıdeğer bir anneyle bu konuları tartışamam...</p>

  <p>- Bana kalırsa bu "hayır" demek, dedi Vera. Birlikte daktilo öğrendikleri günler gibi kıkırdayarak güldüler.</p>

  <p>İş görüşmelerine gittiğinde Connie'nin güzel görüntüsü ve davranışları ona değer katan niteliklerdi. Fazla istekli görünmez, ama kibirli ve burnu havada izlenimi vermekten de kaçınırdı. Bir bankada bulduğu çok cazip bir işi geçici olduğu için kabul etmemişti.</p>

  <p>Görüşmeyi yapan kişi bu kararını duyunca hem çok şaşırmış hem de çok etkilenmişti. "Kabul etmemeyi düşündüğünüz bir işe neden başvurdunuz?" diye sormuştu.</p>

  <p>- İlanınızın içeriğine dikkatle bakarsanız bana verdiğiniz işin geçici olduğunun en ufak bir belirtisini bulamayacaksınız. Connie soğukkanlılıkla devam etti. Bankacı olmaya karar verirsem işe girip sistemin bir parçası olmayı tercih ederim.</p>

  <p>Adam onu unutmamış ve o akşam golf kulübünde iki arkadaşına anlatmıştı. "Her şeyini kumarda kaybeden o dişçiyi, Richard O'Connor'u hatırlıyor musunuz? Kızı bugün bana geldi. Görseniz Grace Kelly sanırsınız. Son derece kendine hâkim. Zavallı Richard'ın anısına bir iş teklif ettim, ama istemedi. Reddetti. Aslında pırıl pırıl, zeki bir kız."</p>

  <p>Arkadaşlarından birinin oteli vardı. "Resepsiyon uygun olur mu?" diye sordu.</p>

  <p>- Tam aradığın insan. Belki biraz fazla kaçabilir.</p>

  <p>Böylece Connie ertesi gün başka bir görüşmeye davet edilmişti.</p>

  <p>- Aslında çok kolay bir iş, Bayan O'Connor, dedi adam.</p>

  <p>- Evet, öyle. Ama o zaman ben ne öğreneceğim? Beni geliştirmeyecek, ilerletmeyecek bir işte çalışmak istemem.</p>

  <p>- Bu iş çok lüks yeni bir otelde. İşinizde hangi tarafa yönelmek isterseniz yapabilirsiniz. Sizin elinizde...</p>

  <p>- Beni neden uygun görüyorsunuz?</p>

  <p>- Üç nedenim var: görüntünüz güzel, iyi konuşuyorsunuz ve babanızı iyi tanırdım.</p>

  <p>- Görüşmemiz sırasında babamdan söz ettiğimi hatırlamıyorum.</p>

  <p>- Hayır, etmedin. Ama ben kim olduğunu biliyorum. Saçmalama kızım. Bu işi kabul et. Baban da seninle ilgilenen biri olmasından mutlu olurdu.</p>

  <p>- Öyle olsaydı yaşarken buna gerek kalmaması için bir şeyler yapardı.</p>

  <p>- Böyle konuşma kızım. Baban seni çok seviyordu.</p>

  <p>- Nereden biliyorsunuz?</p>

  <p>- Golf oynarken durmadan üçünüzün resimlerini gösterirdi. Dünyanın en akıllı, en zeki çocukları olduğunuzu söylerdi.</p>

  <p>Connie, gözlerinin içinde bir yanma hissetti. "Bana acıdığınız için iş vermenizi istemiyorum, Bay Hayes" dedi.</p>

  <p>- Kızımın da senin gibi düşünmesini isterdim. Ama her şeyi gurur meselesi yapmasına karşı çıkardım. Gururlu olmanın çok büyük bir günah olduğunu biliyorsun. Ama daha da kötüsü insanı soğuk kış gecelerinde yalnız bırakan bir arkadaş olduğudur.</p>

  <p>Karşısındaki fikirlerini onunla paylaşan adam, Dublin'in en büyük zenginlerinden biriydi. "Teşekkür ederim, Bay Hayes. Düşünmeme izin verir misiniz?" , Connie o akşam annesine telefon etti.</p>

  <p>- Pazartesi günü Hayes Oteli'nde işe başlıyorum. Otel açıldığında yüzlerce başvuru arasından seçilmiş resepsiyon müdiresi olacağım. Halkla ilişkilerden sorumlu olanlar böyle söylüyorlar. Düşün, resmim akşam gazetelerinde çıkacak. Connie çok heyecanlıydı.</p>

  <p>Annesi hiç etkilenmişe benzemiyordu. "Sana aptal bir sarışın muamelesi yapmak istiyorlar. Hani fotoğraf çektirmek için can atanlardan..."</p>

  <p>Connie içinde bir katılık hissetti. Bugüne kadar annesinin sözünden çıkmamış, sekreterlik kursunu bitirmiş, kuzenleriyle oturmuş, iş bulmuştu. Ona bu şekilde hakaret etmesine ve sahiplenmesine razı olamazdı. "Hatırlarsan üniversiteye gidip avukat olmak isteyen bendim, Anne. Ama olmadı. Şimdi elimden gelenin en iyisini yapmaya çalışıyorum. Beni bu kadar küçük görmene üzüldüm. Mutlu olacağım sanıyordum."</p>

  <p>Annesi bir anda değişmişti. "Özür dilerim... Gerçekten... Son zamanlarda ne kadar kinci olduğumu biliyorum... Herkes Katie Teyze'ye benzediğimi söylüyor. Ailede nasıl anıldığını hatırlarsın..."</p>

  <p>- Zarar yok, Anne. Önemi yok.</p>

  <p>- Hayır, var. Kendimden utanıyorum. Aslında seninle ne kadar gurur duyduğumu bilemezsin. Böyle sert konuşmamın nedeni babanın golf arkadaşı Hayes denen o adam gibilerine minnet duymak istemeyişimden... Herhalde zavallı Richard'ın kızı olduğunu biliyor, o işi acıdığı için teklif ediyor.</p>

  <p>- Hayır, Anne. Bildiğini hiç sanmıyorum. Connie belli etmeden, kolaylıkla yalan söylemişti.</p>

  <p>- Haklısın. Nereden bilecek? İki seneyi geçti. Annesinin sesi hüzünlüydü.</p>

  <p>- Seni arar, neler olduğunu anlatırım, Anne.</p>

  <p>- Evet, lütfen ara Connie, yavrum. Sakın bana aldırma. Haysiyetimden başka bir şeyim kalmadı da... Etrafımdakilere boyun eğecek değilim, başıma gelenlerden dolayı kimseden özür dileyecek halim yok. Başım her zamanki gibi dik olacak.</p>

  <p>- Sevindiğine memnun oldum, ikizleri benim için öp lütfen. Connie, on dört yaşına basan, planlandığı gibi özel bir okula değil ufak bir kasabada Kardeşler Lisesi'ne giden ikiz kardeşleriyle gittikçe yabancı olduklarının farkındaydı.</p>

  <p>Babası ölmüştü. Annesinden fazla bir şey beklememeliydi. Demek ki dünyada tek başına kalmıştı. Bay Hayes'i dinleyecek, ilk girdiği işi müthiş bir şeye dönüştürecekti. Hayes Oteli, onu sonsuza dek ilk ve en başarılı resepsiyon müdiresi olarak anacaktı.</p>

  <p>Bay Hayes Connie'ye iş teklif ettiği için çok mutluydu. "Bundan uygun bir atama yapamazdım" diyordu. Ne kadar Grace-Kelly'ye benziyordu. Prensini ne kadar zamanda bulacak, diye merak ediyordu.</p>

  <p>Prensini bulması iki yıl sürdü. Bu arada değişik teklifler almıştı. Otelin devamlı müşterileri olan iş adamlarının çoğu resepsiyondaki şık Bayan O'Connor'u şehirde yeni yeni açılan lokantalara ve gece kulüplerine götürmeye can atıyorlardı. Connie ilgisizdi. Bu tekliflere gülümsüyor, içtenlikle konuşarak işi ile özel hayatım karıştırmadığını söylüyordu.</p>

  <p>- iş olması şart değil, diye yalvarıyordu Teddy O'Hara çaresiz kalmışçasına. Benimle çıkmaya razı olursan başka otelde kalırım.</p>

  <p>- Bu Hayes'e haksızlık olmaz mı? diyordu Connie gülümseyerek. Müşterileri rakiplerine göndermek yazık değil mi?</p>

  <p>Vera'ya her şeyi anlatırdı. Vera'yı, Kevin'i ve Deirdre'yi görmek için her hafta onlara uğrardı. Yakında aileye yeni bir bebek geliyordu.</p>

  <p>- Teddy O'Hara sana çıkma mı teklif etti? Vera'nın gözleri hayretten yusyuvarlaktı. Lütfen onunla evlen, Connie. Böylece bütün dükkânlarının dekorasyon işini bize verir. Hayatımız kurtulur. Ne olur, bizim hatırımız için onunla evlen.</p>

  <p>Connie gülüyordu. Bir taraftan da arkadaşına hiç iş getirmediğini düşünüyordu. Oysa istese yapabilirdi. Ertesi gün, Bay Hayes'e otele iş yapan şirketlerin listesine çok iyi iş yapan küçük bir dekorasyon ve boya şirketini eklemek istediğini söyledi. Bay Hayes, o tür işleri sorumlu genel müdürüne bıraktığını ama, Foxrock'taki yazlığında yapılacak şeyler olduğunu söyledi.</p>

  <p>Kevin ile Vera evin görkemini, güzelliğini, Hayes ailesinin tatlılığım, Marianne adlı küçük kızlarını anlata anlata bitiremiyorlardı. Kevin ile babası Marianne'ın akla gelebilecek en büyük lükse sahip olan odasını yenilemişlerdi. Çocuğun kendine ait ufak bir banyosu bile vardı.</p>

  <p>Vera ile Kevin hiç kıskanır gibi konuşmuyorlar, aksine Connie'ye ne kadar teşekkür edeceklerini bilemediklerini belli ediyorlardı. Bay Hayes çok memnun kalmış, küçük şirketi başkalarına da tavsiye etmişti. Bir süre sonra Kevin'in kullandığı kamyonet yenilendi. Yeni bebeğin doğumundan sonra ev değiştirmeyi konuşmaya başladılar.</p>

  <p>Elektrikçilik işine başlayan Jacko'yla arkadaşlıkları devam ediyordu. Connie, "Ona da iş bulmaya çalışsam mı" diye sordu. Vera, araştırma yapmayı önerdi. Jacko'nun yanıtı: "Kendini beğenmiş o cadıya söyle onun iyiliklerine ihtiyacım yok benim" olmuştu, insanların arasının açılmasından hoşlanmayan Vera da bu yanıtı, "Çok hevesli görünmedi" diye aktarmıştı Connie'ye.</p>

  <p>Vera ile Kevin'in ikinci çocukları Charlie doğduğunda Connie Harry Kane'le tanışmıştı. Uzun boyu, omuzlarına dökülen gür, kahverengi kıvırcık saçlarıyla hayatında gördüğü en yakışıklı erkekti. Etrafındaki iş adamlarından çok farklı biriydi. Herkese gülümsüyordu, girdiği her yerde ilgi görmeye alışkın bir tavrı vardı. Kapıcılar ona kapı açmak için sabırsızlanırlar, kitapçıda çalışan kız da Harry Kane dükkâna girer girmez diğer müşterileri bırakır onun gazetesini verirdi. Buzdan yapılmış gibi algılandığını bilen Connie de Harry'yi görünce başını kaldırarak sıcak bir gülümsemeyle "Hoş geldiniz" derdi.</p>

  <p>Connie, sorun çıkaran iş adamlarını güzel güzel idare edişine Harry şahit olduğunda çok sevinmişti. "Ne kadar başarılı bir diplomatsınız, Bayan Connie" demişti Harry Kane hayranlıkla.</p>

  <p>- Sizi burada görmek her zaman çok hoş, Bay Kane. Toplantı odanızda her şey hazır. Harry Kane ve kendinden daha yaşlı iki ortağı, çok başarılı bir sigorta şirketi kurmuşlardı. Son zamanlarda birçok eski şirketin elinden çok iş almayı başarmışlardı. Onlara kuşkuyla bakanlar vardı. "Bu kadar çabuk büyüyenin sonu iyi olmaz" diyorlardı. Oysa şirketi yakından izleyenler bu beklentiyi doğrulayacak en ufak bir kanıt bulamıyorlardı. Ortaklar Galway ve Cork'ta oturuyorlardı. Her çarşamba, Hayes Oteli'nde buluşurlardı. Sabah dokuzdan on ikiye kadar bir sekreterle birlikte konferans salonunda çalışırlar sonra bazı konuklarıyla öğle yemeği yerlerdi.</p>

  <p>Konukları bazen bakanlar bazen da büyük şirket yöneticileri veya sendika başkanları olurdu. Connie o toplantıları neden Dublin bürolarında yapmadıklarını merak ediyordu. Harry Kane'in şehrin en güzel meydanında çok görkemli bir bürosu vardı, yanında en az on iki kişi çalışıyordu. Konuşmaları çok özel olduğu için rahatsız edilmeden çalışmak istiyorlardı herhalde. Çarşambaları konferans salonuna hiçbir telefon bağlanmaması için emir verilmişti.</p>

  <p>Toplantıya giren sekreter tüm sırları biliyor olmalıydı. Connie, her hafta üç ortakla odaya girip çıkan kadını ilgiyle izliyordu. Toplantıdan sonra yemeğe kalmaz, bir çanta dolusu evrakla otelden ayrılırdı. Çok güvendikleri bir sır ortakları olmalıydı.</p>

  <p>Connie böyle bir adamın böylesine güven duyduğu sekreteri olmayı ne kadar isterdi... Harry Kane'e benzeyen birinin yanında çalışmayı. Tüm çekiciliğini ve becerisini kullanarak kadınla konuşmaya başladı.</p>

  <p>- Odada her şey istediğiniz gibi mi, Bayan Casey?</p>

  <p>- Evet, Bayan O'Connor. Öyle olmasa Bay Kane mutlaka söylerdi...</p>

  <p>- Çok yeni bir video sistemi getirttik. Toplantılarınızda gerekir belki diye söylüyorum...</p>

  <p>- Teşekkür ederim, ama sanmıyorum.</p>

  <p>Sanki Bayan Casey'in çantası kara para doluymuş gibi hep çok acelesi vardı. Belki çanta gerçekten aklanması gereken kara parayla doluydu. Connie ile Vera bu konuyu saatlerce tartışmışlardı.</p>

  <p>Vera bir taraftan Charlie'yle oynarken, "Bence kadın fetişistin biri" diyordu. Aynı zamanda Deirdre'ye Charlie'den çok daha güzel olduğunu, Charlie'den daha çok sevildiğini söylüyordu.</p>

  <p>- Ne? Connie, Vera'nın ne demek istediğini anlamamıştı.</p>

  <p>- Sadomazoşizm... Her çarşamba o adamları öldüresiye kırbaçlıyordur belki de... Ancak böyle doyuma ulaşan erkekler yok mu? Belki çantası onlarla dolu. Kırbaçlarla!</p>

  <p>- Ah Vera, onu görmeni isterdim.</p>

  <p>Bayan Casey'i elinde kırbaç düşündükçe gözlerinden yaş gelinceye dek gülüyordu. Diğer yandan o sessiz ve şık Bayan Casey'in Harry Kane'le bir ilişkisi olabileceğini düşünüyor ve hafif bir kıskançlık duyuyordu. Daha önce hiç kimse için bu hissi duymamıştı.</p>

  <p>- Ondan hoşlanıyorsun, dedi Vera.</p>

  <p>- Sadece yüz vermediği için. Hayat böyledir zaten...</p>

  <p>- Sence ondan neden hoşlanıyorsun?</p>

  <p>- Biraz babamı hatırlatıyor, dedi Connie gerçekten böyle düşündüğünü fark etmeden.</p>

  <p>- İyice tanımadan bir şeye karar vermemen için yeterli bir neden, dedi Vera. Connie'nin babasının kumar tutkusuna değinmeye yetkili ender insanlardan biriydi Vera.</p>

  <p>Connie, meraklı görünmemeye dikkat ederek Harry Kane hakkında bilgi toplamaya başladı. Otuz yaşında ve bekârdı. Ailesi kent dışında yaşıyordu, ufak bir çiftlikleri vardı. Ailenin iş hayatına atılan ilk ferdi Harry'ydi. Deniz kenarında büyük bir apartmanda oturuyordu. Açılışlara, resim sergilerine, galalara arkadaşlarıyla grup halinde gitmekten hoşlanırdı.</p>

  <p>Bir gruplayken veya ülkenin ileri gelenleriyle at yarışlarında aynı locayı paylaştığında adı gazetelerde geçerdi. Evlenmeye karar verdiğinde karısının Bay Hayes gibi birisinin kızı olacağı kuşkusuzdu. Bay Hayes'in kızı daha çok küçük olmasa en uygun aday olacağına kuşku yoktu.</p>

  <p>- Anne, neden bir çarşamba Dublin'e geliniyorsun? Arkadaşlarını Hayes'e yemeğe davet et. Sizlerle en iyi şekilde ilgilenmelerini sağlarım.</p>

  <p>- Dublin'de hiç arkadaşım yok.</p>

  <p>- Evet, var. Sonra birkaç tanesinin adını saydı.</p>

  <p>- Onların acımalarını istemiyorum.</p>

  <p>- Güzel bir öğle yemeğine çağırırsan neden sana acısınlar ki? Hadi, Anne. Bir kere dene... Sonra da onlar seni yemeğe çağırır. Bir günlük bilet alırsın.</p>

  <p>Annesi istemeyerek razı oldu sonunda.</p>

  <p>Annesinin masası Bay Kane'in masasının yanındaydı. Bay Kane' in konukları bir gazete patronu ile iki bakandı. Annesinin arkadaşları hem yemekten hem de yan masadaki o önemli insanlardan daha fazla ilgi görmekten çok etkilenmişlerdi.</p>

  <p>Connie'nin istediği olmuştu. Öğle yemeği çok başarılı geçmiş, davetlilerden biri tekrar buluşmaları gerektiğini söyleyerek herkesi yemeğe davet etmişti. Bir ay sonraki çarşamba günü seçildi. Ve bu yemekler arka arkaya devam etti. Babasından hiç söz edilmeyen, sadece bütün ölülerin arkasından olduğu gibi "Zavallı Richard" denilen bu toplantılar annesinin özgüveninin gittikçe artmasına yarıyordu.</p>

  <p>Connie her seferinde masalarına uğramayı ve hanımlara birer kadeh Porto ikram etmeyi ihmal etmiyordu. Porto'nun faturasını herkesin önünde imzalamayı da unutmuyordu. Sonra dönüp Kane'in masasına gülümsüyordu.</p>

  <p>Dördüncü hafta Bay Kane'in gerçekten ona baktığını fark etti.</p>

  <p>"O yaşlı hanımlara ne kadar iyi davranıyorsunuz, Bayan O'Connor" dedi.</p>

  <p>- O masada annem ve arkadaşları var. Burada yemek yemekten büyük zevk alıyorlar. Anneme iyi geliyor. Şehir dışında yaşıyor da...</p>

  <p>- Öyle mi? Siz nerede yaşıyorsunuz? Gözlerinden vereceği yanıtı merakla beklediği belli oluyordu.</p>

  <p>Tam, "Kendi apartman katım var" veya "Yalnız oturuyorum" demenin sırasıydı. Ama Connie hazırlıklıydı. "Dublin'de oturuyorum, Bay Kane, ama bir gün seyahat etmeyi, başka şehirler görmeyi umuyorum." Hiçbir şey belli etmiyor, kendisiyle ilgili hiç bilgi vermiyordu. Adamın yüzünde daha büyük bir ilgi sezinliyordu.</p>

  <p>- Yapmalısınız, Bayan O'Connor. Hiç Paris'e gittiniz mi?</p>

  <p>- Ne yazık ki daha değil.</p>

  <p>- Ben haftaya gidiyorum. Benimle gelmek ister miydiniz?</p>

  <p>Tatlı tatlı güldü. Sanki adama değil de onunla birlikte aynı şeye gülüyorlardı. "Ne iyi olurdu! Ne yazık ki söz konusu olamaz. İyi vakit geçirmenizi dilerim."</p>

  <p>- Döndüğümde birlikte yemeğe çıkıp neler yaptığımı anlatmama izin verirsiniz belki...</p>

  <p>- Çok hoşuma gider.</p>

  <p>Connie O'Connor ile Harry Kane'in flörtü böylece başlamış oldu. Harry'nin sadık sekreteri Siobhan Casey'in kendisinden ne kadar nefret ettiğini çok iyi biliyordu. İlişkilerini olabildiğince gizli tutmaya gayret ediyorlardı, ama kolay değildi. Operaya davet edildiğinde kendisi için seçilen bekâr bir kadınla değil Connie'yle gitmek istiyordu. Çok geçmeden adları birlikte anılır olmuştu. Connie, gazetenin birinde Harry'nin sarışın arkadaşı olarak tanımlanmıştı.</p>

  <p>Pazar gazetesindeki bu yazıyı gördüğünde, "Hiç hoşuma gitmiyor" demişti Connie. "Beni olduğumdan başka, gösteriş peşinde, adi biri gibi gösteriyor."</p>

  <p>- Benim arkadaşım olmak mı? Harry kaşlarını kaldırarak soruyordu.</p>

  <p>- Ne demek istediğimi anlıyorsun. Sarışın arkadaşı deyiminin ima ettiği her şey...</p>

  <p>- Bu konuda yanılmış olmaları benim suçum değil. Bir süredir Connie'yle yatmak için uğraşıyordu ve Connie'den olumsuz yanıt alıyordu.</p>

  <p>- Birbirimizi görmesek daha iyi olur, Harry.</p>

  <p>- Gerçekten bunu istiyor musun?</p>

  <p>- Aslında istemiyorum, ama böylesi daha doğru olur. Ben seninle bir macera yaşayıp bir kenara atılmak istemiyorum. Gerçekten, Harry, senden fazlasıyla hoşlanıyorum. Hep seni düşünüyorum.</p>

  <p>- Ben de seni düşünüyorum. Gerçeği söylediği belliydi.</p>

  <p>- Bu bakımdan şimdiden kessek daha doğru olmaz mı?</p>

  <p>- Nasıl söylemek gerektiğini bilmiyorum...</p>

  <p>- Zamanı gelince bitirmek, dedi Connie gülümseyerek.</p>

  <p>- Ben bitirmek istemiyorum ki.</p>

  <p>- Ben de istemiyorum, ama sonra daha zor olur.</p>

  <p>- Benimle evlenir misin? dedi Harry.</p>

  <p>- Hayır, bunu demek istemiyorum. Sanki tabanca zoruyla evlenme teklif ettirmişim gibi geliyor bana. Sakın bunun bir tehdit olduğunu sanma. Sadece ikimizin de iyiliği için.</p>

  <p>- Tabancayı dayayan benim. Evlen benimle. -Neden?</p>

  <p>- Seni seviyorum da ondan, dedi Harry Kane.</p>

  <p>Düğün Hayes Oteli'nde olacaktı. Herkes böyle olmasını istiyordu. Bay Kane aileden biri gibiydi, Bayan O'Connor ise açıldığından beri otelin can damarıydı.</p>

  <p>Connie'nin annesine elbise almaktan başka bir iş kalmamıştı. Dostlarını, son zamanlarda yeniden ilişki kurduğu hanımları davet etmişti düğüne. Hatta bazı eski düşmanlarını bile çağırmıştı. İkiz oğulları Dublin'in en şık düğününde teşrifatçılık yapacaklardı. Kızı çok güzeldi, damadı da İrlanda'nın en gözde bekârıydı. Connie'nin annesi düğün günü Richard'ı, ölmüş kocasını, affettiğini fark etti. Şu anda canlı olarak karşısına çıkacak olsa elleriyle boğmayacağını anladı. Demek sonunda talihine razı olmuştu.</p>

  <p>Connie düğünden önceki geceyi annesiyle otelde, aynı odada geçirdi. "Seni böyle mutlu görmek beni ne kadar sevindiriyor, bilemezsin" dedi kızına.</p>

  <p>- Teşekkür ederim, Anne. Her zaman benim için en iyi şeyleri istediğini biliyorum. Connie heyecanlı değildi. Annesi, Vera ve kendisi için ertesi sabah odaya bir berber ile makyaj uzmanı çağırmıştı. Vera, düğünde nedimeydi ve bu muhteşem düğünü hayranlıkla izliyordu.</p>

  <p>- Mutlusun, değil mi? diye sordu annesi aniden.</p>

  <p>- Aman, Anne. Tamı aşkına... Connie kızgınlığını belli etmemeye çalışıyordu. Annesinin berbat etmeye kalkışmayacağı tek olay, tek gün olmayacak mıydı? Yine de karşısındaki merak dolu iyi bakışlı kadına baktı ve "Çok, çok mutluyum. Sadece ona layık olamamaktan korkuyorum, o kadar. O çok başarılı biri, onunla başa çıkamam diye ürküyorum."</p>

  <p>- Bu ana kadar pekâlâ başa çıkabildin, dedi annesi kurnazca.</p>

  <p>- O sadece taktik meselesiydi. Sadece diğerlerinden farklı davrandım, beni yatağa atmasına izin vermedim. Kolay lokma olmadım. Evlendikten sonra işler daha zor olacak.</p>

  <p>Annesi yeni bir sigara yaktı. "Bu akşam sana söyleyeceğim şeyi hep hatırla. Bu konuyu bir daha hiç konuşma, ama hiç unutma. Sana para vermesini sağla. Sana ait bir para. O parayla yatırımlar yap. Senin olsun. Böyle yaparsan, ne olursa olsun sonun kötü olmaz."</p>

  <p>- Aman, Anne. Bakışları yumuşaktı, haksızlığa uğramış olan annesine acıyordu. Kocası geleceğini yok ettiği için hayatını yeni baştan yazmak sorunda kalan bir kadın vardı karşısında.</p>

  <p>- Paran olsaydı her şey gerçekten başka mı olurdu?</p>

  <p>- Ne kadar başka olacağını hiç bilemezsin. Bu akşam hiçbir zaman öğrenmemen için dua edeceğim.</p>

  <p>- Söylediklerini unutmayacağım, dedi Connie. Bu çok işe yarayan bir deyimdi. İşte de uygulamaya hiç niyetli olmadığı önerileri genellikle bu deyimle yanıtlardı.</p>

  <p>Düğün çok başarılı ve görkemli olmuştu. Harry'nin iki ortağı ve karıları gittikleri en güzel düğün olduğunu söylemişlerdi. Onlardan gelen böyle bir onay gecenin başarısının mührü gibiydi. Otelin sahibi Bay Hayes ise gelinin babası aralarında olmadığından Richard'ın yerine kendisinin, kızını böylesine güzel ve neşeli görmekten ne kadar mutlu olacağını söylemek istediğini belirtmişti. Yeni adı Connie Kane olan gelinin bir engel çıkıncaya dek otelde çalışmayı sürdürmeyi kabul etmesi otel için büyük bir şanstı.</p>

  <p>Böylesine zengin bir adamın karısının hamile olana dek resepsiyonda çalışmaya devam edeceğini duyan davetliler heyecanla birbirlerine bakıyorlardı. Hamilelik en kısa zamanda gerçekleşeceğe benziyordu.</p>

  <p>Balayına Bahamalar'a gittiler. Connie o iki haftanın hayatının en güzel zamanı olmasını bekliyordu. Harry'yle konuşmaktan, onunla aynı şeylere gülmekten büyük zevk alıyordu. Birlikte kumsalda yürümekten, sabahları kumdan şatolar yapmaktan ve güneş batarken yemeğe ve dansa gitmeden önce deniz kenarında el ele yürümekten çok hoşlanıyordu.</p>

  <p>Hoşlanmadığı tek şey Harry'yle sevişmekti. En ufak bir zevk almıyordu. Bu hiç aklına gelmemişti. Sert ve sabırsızdı Harry.</p>

  <p>Connie'nin tepkisine çok sinirleniyordu. Harry'nin beklentilerini anlayıp hissetmeden hiç duymadığı sahte bir heyecan sergilemeye kalkıştığında da mahsus yaptığını anlamıştı.</p>

  <p>- Kes bunu, Connie. Öyle gülünç nefes nefese kalmaları, inlemeleri bırak. Kimseye yutturamazsın...</p>

  <p>Hayatı boyunca hiç bu kadar utanmamış, hiç bu kadar yalnızlık hissetmemişti. Aslında Harry'ye haksızlık etmemeliydi, gerçekten elinden geleni yapıyordu. Yumuşaklıkla davranmaya, Connie'yi ne kadar beğendiğini belli etmeye çabalıyordu. Sadece sarılıp okşamayı bile denemişti. Ama gerçekten sevişecekleri an gelip çattığında Connie kaskatı kesiliyor, Harry'yi engelliyordu.</p>

  <p>O sıcak geceler, çoğu zaman uyuyamıyor, yatakta hiç alışık olmadığı ağustosböceklerinin sesini dinliyordu. "Bütün kadınlar acaba benim gibi mi hissederler" diyordu. Asırlardan beri sürüp gelen bir yalan mıydı yaşanan yoksa. Çocuk doğurmak ve güvende olmaktan başka bir şey istemeyen kadınlar asırlardır bu işten hoşlanır gibi mi yapmışlardı? Annesinin kendisini güvene almasını istemesi de buna mı dayanıyordu? İçinde bulundukları 1970'li yıllarda kadınlar hâlâ tam olarak güvence altında değillerdi. Kocaları evi terk edip gittiklerinde bile suçlanmıyorlar, babası gibi tüm birikimlerini kumarda kaybettiklerinde de arkalarından hep "Ne iyi insandı" diye konuşuluyordu.</p>

  <p>Harry'yi uyandırırsa yeniden denemeye çalışmasından korkarak hiç kımıldamadan yattığı o uzun, sıcak, uykusuz gecelerde Vera'nın sözleri aklına geliyordu. "Kesinlikle onunla yatmalısın Connie. Bak bakalım hoşuna gidiyor mu? Bir de gitmediğini düşün? Bir ömür boyu ne yaparsın sonra?" demişti.</p>

  <p>- Hayır, yapamam, demişti. Cinsel ilişkiyi bir ödülmüş gibi aylarca reddettikten sonra evlenmeye karar verdiklerinde nişan yüzüğünün bedeli olarak vermek ağrına gidiyordu. Harry, Connie'nin bakire olarak evlenmek isteğine saygı göstermişti. Nişanlıyken Harry'yi şiddetle arzuladığı olmuştu. Düğünü beklemeden birlikte olmaya razı olmalıydı... Gerçek bir felaket yaşıyordu... İkisini de hayat boyu yaralayacak bir düş kırıklığı...</p>

  <p>İki sağlıklı genç insanın yaşamlarının en güzel haftası olması gereken, ancak bastırılmış hisler ve anlaşmazlıklarla yüklü bir kâbustan başka bir şey olmayan sekiz gün ve sekiz gecelik balayı sona erdiğinde Connie bir karar vermişti. Yeniden Harry'yi baştan çıkartan o soğuk, kontrollü kadın olacaktı. Üstüne en güzel limon sarısı ve beyaz keten elbisesini giydi, önünde bir meyve sepeti ve en güzel çaydanlığı vardı. Balkondan, "Harry lütfen kalkıp duşunu alır mısın? Konuşmalıyız..." diye içeri seslendi.</p>

  <p>Harry'nin yattığı yerden, "Zaten başka bir şey yapmak istemezsin ki...." diye homurdandığı duyuldu.</p>

  <p>- Çabuk ol lütfen, Harry. Kahven buz gibi olacak.</p>

  <p>Hiç beklemediği halde birkaç dakika sonra üstünde beyaz bornuzu, dağınık saçları ve tüm yakışıklılığıyla Harry karşısındaydı. "Bu adamı mutlu edememek, onun beni mutlu etmesine izin vermemek günah olur" diye düşünüyordu. Ele alıp bir çare bulması gereken bir konuydu bu.</p>

  <p>İkinci fincan kahveyi bitirdiklerinde, "Sen de ben de işimizde bir sorunla karşılaştığımızda toplantı düzenleyip o sorunu tartışırız, değil mi?"</p>

  <p>- Ne demek istiyorsun? Oyunu kurallarına göre oynamayacağı belliydi.</p>

  <p>- İçkiyi fazla kaçırdığında işinize ait sırları açıklayan ortağının karısını sen anlatmıştın. Nasıl fazla bilgi sahibi olmasını önlediğinizi de söyledin. Bu sizin seçtiğiniz bir stratejiydi... Hepiniz kadına büyük bir sır verir gibi hiç önemi olmayan şeyleri anlatıyordunuz. Kadın da mutlu oluyordu, bugüne kadar da mutlu olmaya devam ediyor... Üçünüz bu planı hazırlayıp uyguladınız. Üçünüz oturdunuz, "Onu incitmek istemiyoruz, ama önemli şeyler anlatmak da istemiyoruz" dediniz ve bir çözüm buldunuz.</p>

  <p>- Evet? Konuşmanın hangi yöne gittiğini anlayamıyordu.</p>

  <p>- Bizim Bay Hayes'in yeğeniyle bir sorunumuz oldu. Son derece kalın kafalı biri. Ona çok önemli bir görev vermek istiyorlardı, bunun için yetiştiriliyordu. Oysa onu bir veteriner bile yetiştiremez. Bunu Bay Hayes'e nasıl söylemeliydik? Aramızda konuştuk. Bu konuya önem veren üç kişiydik, toplandık ve ne yapalım dedik... Sonra çocuğun aslında otel yöneticisi değil müzisyen olmak istediğini öğrendik. Böylelikle salonlardan birinde piyano çalmaya başladı, bütün zengin dostları onu dinlemeye geliyorlardı, her şey halloldu.</p>

  <p>- Nereye varmak istediğini anlamıyorum, Connie.</p>

  <p>- Bizim de bir sorunumuz var. Aslında çözemediğim bir sorun... İnanılmaz derecede yakışıklısın, deneyimli birisin, seni seviyorum. Kabahat benim olmalı, belki bir doktora veya psikologa görünmeliyim. Ama bu sorunu çözmeliyiz. Kavga etmeden, surat asmadan veya kızmadan konuşabilir miyiz?..</p>

  <p>Anlatılması, söze dökülmesi zor bir konuyu açıklamaya çalışırken o kadar güzel, o kadar içtendi ki... yanıt vermeye çalışıyordu Harry.</p>

  <p>- Bir şeyler söyle, Harry. Sekiz gün ve sekiz gecede pes etmeyeceğimizi söyle. Benim ulaşmak istediğim bir mutluluk bu. Elimi uzatsam dokunabilirim gibi geliyor. Her şeyin düzeleceğinden emin olduğunu söyle. Sessizlik devam ediyordu. Suçlayıcı olmayan, sadece şaşkın bir sessizlik. Lütfen bir şeyler söyle, dedi yalvarırcasına. Ne istediğini söyle...</p>

  <p>- Ben balayı çocuğu istiyorum, Connie. Otuz yaşındayım ve elli beş yaşına geldiğimde işimi devredecek bir oğlum olsun istiyorum. Önümüzdeki birkaç yılda bir ailem oluşsun istiyorum. Eve geldiğimde karşımda bulacağım bir aile... Sen bunları zaten biliyorsun. İkimiz uzun zamandır, gecelerce bu konuları konuşmadık mı? Senin... şey olduğunu... anlamadan... Sustu.</p>

  <p>- Hayır, susma, devam et, dedi Connie. Sesi sakindi.</p>

  <p>- Senin frijid olduğunu anlamadan önce. Uzunca bir sessizlik oldu. İstemeden söylettin bana. Bu konuları konuşmanın ne anlamı var. Kızgın görünüyordu.</p>

  <p>Connie sakin olmaya devam ediyordu. "Haklısın, sana söylettim. Gerçekten frijid olduğumu mu düşünüyorsun?"</p>

  <p>- Doktora veya bir psikologa gitmen gerektiğini söyleyen sensin. Belki eskiye, çocukluğuna dayanan bir sorundur... Tamım, nereden bilebilirim? O kadar güzelsin ki... senin de bu işten hoşlanmaman beni çok çok üzüyor...</p>

  <p>Ağlamamaya, bağırmamaya ve odadan çıkıp gitmemeye kararlıydı. Oysa canı her üç şeyi birden yapmak istiyordu. Bugünlere soğukkanlı kalarak varmıştı, böyle davranmaya devam edecekti.</p>

  <p>- Demek ki ikimiz de aynı şeyi istiyoruz. Ben de bir balayı bebeği istiyorum, dedi. Haydi öyleyse. O kadar zor bir şey değil. Birçok insan yapıyor, biz de denemeye devam edelim. Hayatının en sahte gülüşüyle Harry'ye baktı, birlikte yatak odasına girdiler.</p>

  <p>Dublin'e döner dönmez çaresine bakacağına söz vermişti. Gülümseyerek, uzmanlara gideceğini söylemişti. İlk önce ünlü bir kadın doğum doktorundan randevu aldı. Çok nazik ve kibar bir adamdı, kadınların üreme organlarının resmini göstererek nerelerde tıkanıklıklar veya engeller oluşabileceğini açıkladı. Connie resimleri dikkatle inceledi. O resimler otelin yeni soğuk hava sisteminin planları olsa daha yakın bir bağ hissedecekti. Doktorun açıklamalarını, çoğu kadının buna benzer sorunlarla karşılaştığını içi rahatlamışçasına başını sallayarak dinliyordu.</p>

  <p>Sıra muayene etmeye gelince sorunlar başladı. Connie kendini o kadar sıkıyordu ki doktorun muayene etmesi imkânsızdı. Adamın yüzü umutsuz ve nazikti, eline taktığı naylon eldivenle bekliyordu. Doktoru tehlikeli biri gibi algılamıyordu, Connie. Kolaylıkla çıkartılabilecek bir zar olduğunu söylese ne kadar rahat edecekti. Kaskatı kesilmişti.</p>

  <p>- Sanırım sizi uyutarak muayene etmemiz gerekecek, dedi. Hepimiz için daha kolay olur. Sonra bir D ve C yaparız herhalde. Her şey hallolmuş olur.</p>

  <p>Bir hafta sonrası için randevu aldı Connie. Harry sevgi doluydu, destek olmaya kararlıydı. Connie'yi hastaneye o getirdi, yatırdı. "Benim için senden daha önemli kimse yok. Senin gibi birine hiç rastlamadım" diyordu.</p>

  <p>- Rastlamadığına eminim, dedi Connie, şaka yollu. Diğerleriyle sorunun her şeyi onların üstüne atmaktı, benimle ise tam tersi...</p>

  <p>- Merak etme, Connie. Her şey yoluna girecek. Öyle tatlı, öyle yakışıklı, öyle ilgiliydi ki... Böyle bir adamı sevemezse kendinden ümit kesmeliydi Connie. Ya eskiden Jacko gibi biriyle yatmaya kalksaydı, ne olurdu? Daha mı iyi olurdu yoksa daha mı kötü? Artık bunu öğrenmek için çok geçti.</p>

  <p>Uyutularak yapılan muayenede Bayan Constance Kane'in fiziksel bir sorunu olmadığı anlaşıldı. Connie iş hayatında, tutulan yolun sonu çıkmaz bir sokaksa yapılacak tek şey başlangıç noktasına dönüp yeni bir yol seçmek olduğunu öğrenmişti. Bir psikiyatrdan randevu aldı. Tabii davranan, içten gülüşlü, sevimli bir kadındı. Konuşulması kolay biriydi. Kısa sorular soruyor, uzunca yanıtlar verilmesini bekliyordu. Connie iş hayatında dinleyen insan konumundaydı, zaman ilerledikçe psikiyatrın ilgi dolu, ancak meraklı izlenimi vermeyen sorularına alışmaya başlamıştı.</p>

  <p>Kadına, geçmişinde cinsel ilişkide bulunmadığı için gizli kalmış kötü bir anısı olamayacağını anlattı. Hayır, faal bir cinsel hayatı olmadığı için bir şeylerden mahrum kaldığını düşünmüyordu. Merak etmiyordu, düş kırıklığına uğramış da değildi. Hayır, kendi cinsinden birine karşı hiç ilgi duymamıştı, karşı cinsle cinsel ilişkiye girmesini engelleyecek hissî bir bağı da olmamıştı. Vera'yla arkadaşlıklarından söz etmiş ve bu arkadaşlıkta cinsellik veya duygusal bir bağ olmadığını, her şeyin gülmeye ve sırdaşlığa dayandığını anlatmıştı. Arkadaşlıklarının temelinde Vera'nın babasının başına gelenleri çok olağan, herkesin karşılaşabileceği olaylar gibi algılamasının yattığını söylemişti.</p>

  <p>Psikiyatr çok anlayışlı ve içtendi. Connie'nin babasıyla ve babasının ölümünden duyduğu hayal kırıklığıyla ilgili birçok soru sormuştu. "Babam konusuna fazla önem veriyorsunuz gibi geliyor" demişti Connie bir keresinde.</p>

  <p>- Olabilir. Her gün okuldan eve geldiğinizde neler olduğunu anlatın biraz. Örneğin ödevlerinizle ilgilenir miydi?</p>

  <p>- Ne demek istediğinizi anlıyorum. Bana karışıyor muydu diye merak ediyorsunuz. Ama hiç böyle bir şey yapmazdı.</p>

  <p>- Hayır, böyle bir şey demek istemiyorum. Neden böyle düşündüğümü sandınız?</p>

  <p>Daireler çiziyorlardı. Connie arada ağlıyordu. "Babamı böyle tartışmaktan kendimi öyle suçlu hissediyorum ki..."</p>

  <p>- Babanıza karşı bir şey söylemediniz ki... Sadece ne kadar iyi ve sevgi dolu olduğunu golf oynamaya gittiğinde herkese resminizi gösterdiğini anlattınız. O kadar.</p>

  <p>- Ama ben onu suçladığınızı hissediyorum. Sanki iyi sevişmediğim için o suçluymuş gibi geliyor.</p>

  <p>- Öyle bir suçlama yapmadınız ki...</p>

  <p>- Biliyorum, ama sanki gerisinde böyle bir suçlama var.</p>

  <p>- Peki, nedenini biliyor musunuz?</p>

  <p>- Bilmiyorum. Belki de öylesine hayal kırıklığına uğradım ki hayat hikâyemi baştan yazmak zorunda kaldım. Babam bizi hiç sevmiyordu. Köpeklere ve atlara karşı böylesine büyük bir ilgisi olduğuna göre nasıl sevebilirdi?</p>

  <p>- Şimdi böyle mi düşünüyorsunuz?</p>

  <p>- Bana hiç el sürmedi. Bunu ne kadar söylesem az. Bilinçaltına ittiğim bir şey var sanmayın sakın.</p>

  <p>- Ama sizi hayal kırıklığına uğrattığı, hayatınızı altüst ettiği gerçek.</p>

  <p>- Nedeni sadece bu olamaz, değil mi? Bir erkek ailemizi yüz üstü bıraktı diye bütün erkeklerden korkuyor olamam değil mi? Connie bu fikri düşündükçe gülüyordu.</p>

  <p>- Neden? İmkânsız mı?</p>

  <p>- Bütün gün erkeklerle birlikteyim, onlarla çalışıyorum. Hiçbir zaman erkeklerden korkmadım.</p>

  <p>- Evet ama, hiçbirinin size yaklaşmasına da izin vermediniz, öyle değil mi?</p>

  <p>- Söylediklerinizi düşüneceğim, dedi Connie.</p>

  <p>- Hayır, kendi söylediklerinizi düşünmeniz daha doğru olur.</p>

  <p>- Bir şey buldu mu? Harry'nin yüzünde umutlu bir beklenti vardı.</p>

  <p>- Bir sürü saçmalık... Babama güvenemediğim için bütün erkekleri güvenilmez sanıyormuşum. Connie alaylı bir biçimde güldü.</p>

  <p>- Doğru olabilir, dedi, Connie'nin hiç beklemediği bir şekilde.</p>

  <p>- Ama Harry, nasıl olabilir? Birbirimize o kadar açık kalpli davranıyoruz ki... Sen beni hiçbir zaman yan yolda bırakmazsın.</p>

  <p>- Umarım bırakmam. O kadar ciddi bir sesle konuşmuştu ki Connie sırtının buz gibi olduğunu hissetti.</p>

  <p>O hafta geldi ve geçti. Hiçbir şey düzelmedi. Connie ise Harry'e yapışarak, "Ne olur umudunu kesme, Harry. Seni seviyorum. Çocuğumuz olmasını o kadar istiyorum ki. Belki çocuğumuz olduğunda ben de rahatlayıp herkes gibi o işten zevk almaya başlarım" diye yalvarıyordu.</p>

  <p>- Şişş, şişş, diyordu yüzünü okşayarak. O vakit itici ve acı verici olmakta çıkıyor sadece çok zor bir şey oluyordu sevişmeleri. Artık gebe kalmasını sağlayacak kadar sevişmiş olmalıydılar. Çocukları olmasın diye önlem alanların nasıl gebe kaldıklarını düşündükçe.</p>

  <p>.. O uykusuz gecelerde Connie yattığı yerde "Acaba talihim her şeyin üstüne beni bir de kısır mı yaptı" diye düşünüyordu. Ama hayır. O ay âdet görmedi. Ümit etmeye cesareti yoktu. Emin oluncaya dek bekledi. Sonra Harry'ye haber verdi.</p>

  <p>Harry'nin yüzü aydınlanmıştı. "Beni bundan daha mutlu edemezdin" dedi. "Seni hiçbir zaman hayal kırıklığına uğratmaycağıma söz veriyorum."</p>

  <p>- Biliyorum, dedi. Aslında bilmiyordu. Çünkü Harry'nin hayatında, paylaşmadığı önemli bir bölüm olduğunu fark etmişti. Kocasının hayatının o bölümünü er geç başkasıyla paylaşacağından da emindi. Böyle bir durum gerçekleşmeden önce paylaşabildikleri bölümü elinden geldiğince genişletmeye çalışmalıydı.</p>

  <p>Birlikte birçok sosyal faaliyete katılıyorlardı. Connie kendine sadece Harry'nin karısı değil, Hayes Oteli'nde çalışan Bayan Constance Kane denmesini istiyordu. Başka iş adamlarının eşleriyle iki demeğe para toplamıştı. Tüm dekorasyonu Kevin'in ailesi tarafından gerçekleştirilen yeni evinde görkemli davetler veriyordu.</p>

  <p>Sorunundan annesine hiç söz etmemişti. Vera'ya ise her şeyi anlatmıştı. "Çocuk doğunca başkasıyla bir macera yaşa" demişti Vera. "Belki hoşuna gitmeye başlar, geri dönünce Harry'yle daha çok zevk almaya başlarsın."</p>

  <p>- Düşüneceğim, demişti Connie.</p>

  <p>Bebek odası hazırdı. Connie işten ayrılmıştı. "Bebek bir dadıya bırakılacak yaşa geldiğinde yarım gün çalışmayı düşünür müsünüz?" demişti Bay Hayes.</p>

  <p>- Bakarız. Her zamankinden daha sakin ve kontrollü diye düşündü Bay Hayes, Harry Kane gibi zor bir adamla evlilik bile kadının gücünü azaltmadı...</p>

  <p>Connie, Harry'nin ailesiyle iyi ilişkiler içinde olmaya özel özen gösteriyordu. Bir yılda oğullarının son on yıldaki ziyaretlerinden daha sık onları görmeye gitmişti. Hamileliğinin bütün ayrıntılarını anlatıyordu. "İlk torununuz, hayatınızın önemli dönüm noktalarından biri olacak" diyordu. Annesi ile babası sessiz insanlardı, Harry'nin işteki büyük başarısı karşısında hayranlık duyuyorlardı. Harry'nin karısının kendilerine gösterdiği yakınlık, onları böylesine işin içine katması hem hoşlarına gidiyor hem de bundan çekiniyorlardı.</p>

  <p>Connie ortakların ve karılarının da ondan yana olmalarını sağlamak için çaba gösteriyordu. Çarşamba akşamları onları eve hafif bir akşam yemeğine davet etmeye başlamıştı. Ortaklar öğlen yemeğinde iyi şaraplar içerek ağır bir yemek yedikleri için akşamları çok hafif şeyler istiyorlardı. Yine de her hafta çok lezzetli yemekler yapılmasına özen gösteriyordu. İçlerinden biri zayıflamaya çabaladığından şişmanlatıcı olmayan mönüler seçerdi. Diğer ortak içkiye düşkün olduğundan fazla içki ikram etmezdi.</p>

  <p>Connie sorular sorar, cevaplarını can kulağıyla dinlerdi. Kadınlara Harry'nin kocalarına ne kadar hayran olduğunu söyler onları neredeyse kıskandığım anlatırdı. Çocukların sınavlarını, evlerinde yaptıkları yenilikleri, tatile gidecekleri yerleri ve yeni giysilerini en ince ayrıntısına kadar hatırlar, sorular sorardı. Ortakların eşleri Connie'den en az yirmi yaş büyüktü. İlk başta şüphe ve kıskançlık doluydular. Düğünden altı ay geçmeden, Connie'nin sadık esirleri olmuşlardı. Kocalarına Harry Kane'in daha iyi birisiyle evlenemeyeceğini söylüyorlar, o sert bakışlı Siobhan Casey yerine Connie'yle evlenmesinin ne kadar iyi olduğunu ekliyorlardı.</p>

  <p>Ortaklar, mükemmel olarak gördükleri Siobhan'ın aleyhinde tek söz söyletmemeye yeminli gibiydiler. Erkeklerin birbirlerini korumak için gösterdikleri özenle Bayan Casey'in Harry Kane'le eski ilişkisinin son günlerde tekrar alevlendiğini söylemiyorlardı. İki ortak aslında olanları anlamakta güçlük çekiyorlardı. İnsanın evde Connie gibi bir karısı varken gözü nasıl dışarda olabilirdi?</p>

  <p>Connie, kocasının Siobhan Casey'yle yattığını fark ettiğinde büyük bir şok geçirdi. Bu kadar çabuk olacağı hiç aklına gelmemişti. Demek Harry onu düş kırıklığına uğratmak için fazla beklemeye gerek duymamıştı. Birlikte kurdukları hayatın sağlam temellere oturması için zaman tanımamıştı. Yedi aylık evliydiler. Connie üç aylık gebeydi. O, anlaşmalarına uymuştu. Hiçbir erkeğin bu kadar kusursuz bir yol arkadaşı, daha rahat bir ev hayatı olamazdı. Connie, otelcilikte edindiği tüm deneyimleri evin düzenine aktarmıştı. Evleri hem çok şık hem de çok rahattı. Harry istediğinde evi insanlarla, çiçeklerle ve neşeyle dolduruyordu. Harry istediğinde ev sessiz ve dinlendirici oluyordu. Ama bunlar ona yetmiyordu, o daha fazlasını istiyordu.</p>

  <p>Bu ilişki seyahatte veya şehir dışında bir konferansa katıldığında yaşanan bir gecelik beraberliklerden olsaydı Connie belki katlanırdı. Ama hep peşinde olan o kadınla! Tekrar ona dönmesi ne kadar küçük düşürücüydü. Bu kadar kısa zamanda...</p>

  <p>Bahaneleri inandırıcı olmaktan çok uzaktı. "Pazartesi Cork'a gidiyorum. Sanırım gece de kalırım" dediği gün Cork'taki ortağı Harry'yi evden aramıştı. Demek ki Cork'a hiç gitmemişti.</p>

  <p>Connie işi büyütmemeye, sudan bahanelerini görmezlikten gelmeye çalışıyordu. "O adam evrak çantasının üstünde yazılı adını bile okumaktan âciz. En az üç kez geceyi otelde geçireceğimi söyledim. Yaşlılık bu demek..."</p>

  <p>Bir süre sonra Cheltenham'e gittiğini söylediğinde, seyahat acentası bileti eve göndermişti. Böylece Connie de Siobhan Casey adına olan ikinci bileti görmüştü.</p>

  <p>- Birlikte gittiğinizi bilmiyordum, dedi alçak sesle.</p>

  <p>Harry omuz silkti. "İnsanlarla buluşmak, yarışlara gitmek, yeni iş imkânları yaratmak için gidiyoruz. İçimizden birinin kafasının dinç kalması, rapor hazırlaması gerekiyor."</p>

  <p>O günden sonra haftada en az bir gece eve gelmemeye başladı. En az iki kez de eve o kadar geç geliyordu ki başka birisiyle olduğunu anlamamak imkânsızdı. Connie hamileyken iyi uyuması gerektiğini söyleyerek odalarını ayırmayı önermişti. Connie, hayatının gittikçe daha yalnız geçtiğinin farkına varıyordu.</p>

  <p>Haftalar ilerledikçe iletişimleri azalmaya başlamıştı. Harry hep nazik ve övgü doluydu. Özellikle çarşamba akşam yemeklerinden çok memnundu. O yemeklerin ortaklıklarını daha da perçinlediğini söylüyordu. Bu sayede çarşamba akşamlarını evde geçiriyordu. Connie yemeklerin altındaki gerçek nedenin bu olduğunu söylemiyordu. Ortaklar ile eşlerini çarşambaları Hayes'e götürecek taksiyi ayarlamış otelden de onlara özel indirim sağlamıştı.</p>

  <p>Konuklar gidince Harry'yle işi tartışırlardı. Bu konuşmalar sırasında Connie'nin aklı hep başka yerde olurdu. Siobhan Casey'in evinde de iş hayatındaki basanlarını ve başarısızlıklarını tartışıyorlar mıydı? Yoksa kapıdan girer girmez soyunmak için can atacak kadar birbirlerini arzuluyorlar mıydı?</p>

  <p>Bir çarşamba akşamı, Connie'nin şişkin karnını okşadı. Gözleri dolu doluydu. "Özür dilerim" dedi.</p>

  <p>- Niçin? İfadesi bomboştu. Harry bir şey söyleyecek gibi sustu. Konuşmasını engellemek için, hangi konuda özür diliyorsun? Her şeyimiz var. Neredeyse her şeyimiz... Eksiğimiz varsa onu da zamanla elde edeceğimizden eminim, dedi.</p>

  <p>- Evet. Tabii, dedi Harry, kendini toparlayarak.</p>

  <p>- Hem yakında bebeğimiz doğacak, dedi Connie okşar gibi bir sesle.</p>

  <p>- Ve her şey yoluna girecek, dedi Harry söylediğine hiç inanmadan.</p>

  <p>On sekiz saat süren sancılardan sonra oğulları doğdu. Kusursuz, sağlıklı bir bebekti. Adını Richard koydular. Connie Harry'nin babasının, hatta babasının babasının adının Richard olduğunu anlatıyordu. Baba Bay Kane'e aslında Sonny Kane denildiğinden hiç söz edilmedi.</p>

  <p>Evlerinde düzenledikleri vaftiz töreni sade ve şıktı. Connie kapıda durmuş konukları karşılıyordu. Doğumdan ancak bir hafta geçmiş olmasına karşın eski kilosuna inmişti. Gerektiğinden çok süslenmiş annesi çok mutlu görünüyordu. Arkadaşı Vera'nın iki çocuğu Deirdre ile Charlie de onur konuklarıydı.</p>

  <p>Rahip Connie'nin çok yakınıydı. Genç kadının yanında dururken ondan nasıl gurur duyduğu belliydi. "Bütün cemaatim bu genç ve güzel kadın kadar açık elli ve iyi kalpli olsa" diye düşünüyordu. Connie'nin babasının orta yaşlı avukat arkadaşı da gelmişti. Baro'nun en saygıdeğer üyelerinden biriydi, çok ünlü bir avukattı, hayatında hiç dava kaybetmemişti.</p>

  <p>Connie'yi bir yaranda rahip, diğer yanında papaz, kucağında oğlu, beyaz biyeli şık lacivert ipekli elbisesiyle kapıda misafir karşılarken gören Harry, korkuyla sırtının ürperdiğini hissetti. Neden titrediğini anlamadı. Korkusunu kafasının bir kenarına itti. Üşütmüş de olabilirdi. "Umarım değildir" diye düşündü, önünde çok yoğun birkaç hafta vardı. Yine de gözünü karşısındaki tablodan alamıyordu. Kapının yanında duran küçük grup sanki bir şeyi simgeliyor gibiydi. Onu tehdit eden bir şeyin temsilcisi gibiydi.</p>

  <p>İstemeden yanlarına yanaştı. "Çok hoş bir manzara" dedi her zamanki rahat haliyle. "Vaftiz töreninde hem kilise ve hem de yasalar tarafından korunmaya alınan oğlum... Kutsal İrlanda'da hayata atılmak için bundan daha uygun koşullar olabileceğim sanmıyorum."</p>

  <p>Üçü birden gülümsedi. Konuşan Connie'ydi. "Tam Rahip O'Hara ile Bay Murphy'ye bugün ne kadar mutlu olman gerektiğini söylüyordum. Düğünümüzden sekiz gün sonra söylediğin sözleri tekrarlıyordum."</p>

  <p>- Öyle mi? Ne demiştim?</p>

  <p>- Elli beş yaşına geldiğinde işi devralacak bir balayı bebeği istediğini söylemiştin. Bir de ihtiyaç duyduğunda yanında göreceğin bir ailen olmasını istiyordun. Sesi, dinleyenlere tatlı ve övgü dolu izlenimi veriyordu. Oysa Harry, çelik kadar sert olduğunu seziyordu. O günden sonra o konuya bir daha dönmemişlerdi. Kullandığı sözcüklerin böylesine hatırlanacağını hiç beklemiyordu. Hele o sözlerin başkalarının önünde tekrarlanacağı akimin ucundan bile geçmemişti. Yoksa bu bir tehdit miydi?</p>

  <p>- Herhalde daha sıcak ve sevecen sözcükler kullanmışımdır, Connie, dedi gülümseyerek. Bahamalar'daydık, yeni evliydik.</p>

  <p>- Aynen böyle demiştin. Ben de Rahip O'Hara ile Bay Murphy'ye nazar değmesinden korktuğumu, çünkü şimdiye kadar her şeyin tam senin istediğin gibi geliştiğini söylüyordum.</p>

  <p>- Richard'ın sigortacılıktan hoşlanacağını da temenni edelim bari.</p>

  <p>Sözlerinde gerçek bir tehdit olduğundan emindi, ama tehdidin nereden geldiğini çözememişti...</p>

  <p>Birkaç ay sonraydı. Bir avukat onu bürosuna davet ediyordu. "Şirketinizi sigorta etmek için mi?" diye sordu Harry.</p>

  <p>- Hayır. Tamamen özel bir iş. Özel bir konu, yanımızda daha deneyimli bir avukat da bulunacak.</p>

  <p>Büroda, Connie'nin babasının arkadaşı T. P. Murphy çıktı karşısına. Sessizce gülümseyerek söylenenleri dinliyordu. Genç avukat, Bayan Kane'in malları ayırmak için kendisine başvurduğunu söyledi. Bunu Evli Kadınların Mal Yasası'na göre istiyordu.</p>

  <p>- Neyim varsa yarısı onun. Bunu biliyor. Harry bugüne kadar hiç böylesine sarsılmamıştı. İş hayatında şaşırtıcı çok şey olmuştu, ama hiçbiri bu denli sarsıcı olmamıştı.</p>

  <p>- Evet, ama başka unsurlar da var, dedi genç olanı. Deneyimli avukat bir şey söylemeden ikisini izlemeye devam ediyordu.</p>

  <p>- Ne gibi unsurlar?</p>

  <p>- işinizdeki risk unsuru gibi, Bay Kane.</p>

  <p>- Sizinki dahil, Allah'ın belası her işte bir risk unsuru vardır, dedi Harry hırsla.</p>

  <p>- Şirketinizin birden yükseldiğini, birden geliştiğini kabul ediyorsunuzdur herhalde. Böyle olunca malvarlığı da kâğıtta göründüğü kadar güvenli olmayabilir.</p>

  <p>Allah kahretsin, demek ki bu avukatlara şirketlerinin riskli alanlarını açıklamıştı. Ortaklarıyla kaygılandıkları yönleri. Bu ayrıntıları başka türlü bilmeleri imkânsızdı.</p>

  <p>- Kendine çıkar sağlamak amacıyla şirketimizin aleyhinde bir şeyler anlattıysa ona gösteririm, dedi birdenbire kendine engel olamayarak.</p>

  <p>Ünlü avukat işte o an öne doğru eğilerek ipek gibi yumuşak bir sesle, "Bay Kane, eşinizin ne kadar düşünceli olduğunu anlamadığınızı görmek beni şaşırttı doğrusu. Belki geçmişini biliyorsunuz. Babasının yaptığı yatırımlar, o... şey olunca... ailesinin ihtiyaçları için yetersiz kalmıştı..."</p>

  <p>- O durum başkaydı. Babası kafadan zoru olan yaşlı bir dişçiydi ve diş doldurmaktan kazandığı parayı son kuruşuna kadar ya atlara ya da köpeklere yatırıyordu. Hukuk bürosunun içini bir sessizlik kaplamıştı. Harry Kane kendine zarar verecek bir biçimde davrandığını fark etmişti. İki avukat birbirlerine baktılar. Yine de efendi biri olduğunu söylemeliyim, diye ekledi.</p>

  <p>- Evet, dediğiniz gibi gerçek bir beyefendiydi. En yakın arkadaşlarımdan biriydi, dedi T. P. Murphy.</p>

  <p>- Evet, evet. Doğru.</p>

  <p>- Bayan Kane bize birkaç ay içinde ikinci bir bebek beklediğinizi söyledi. Avukat gözlerini önündeki kâğıttan ayırmadan konuşuyordu.</p>

  <p>- Evet, bu da doğru. İkimiz de çok mutluyuz.</p>

  <p>- Bayan Kane bu çocukların ve ilerde olacak çocuklarınızın bakımını üstlenmek için Hayes Oteli'ndeki başarılı kariyerini bırakmış öyle değil mi?</p>

  <p>- Beni dinleyin. Kariyeri dediğiniz Allah'ın belası resepsiyon memurluğundan başka bir şey değildi. Gerçek bir meslek değildi. Benimle evlendi. Her istediğini alabilecek parası var. Ondan esirgediğim ne var? Yoksa şikâyetleri arasında bu da mı var?</p>

  <p>- İyi ki Bayan Kane burada değil, söylediklerinizi iyi ki duymadı, dedi T. P. Murphy. Durumu nasıl yanlış algıladığınızı bilseniz. Şikâyet eden yok, sizin için, şirketiniz için ve aileniz için engin kaygıdan başka bir şey yok. Sizi merak ediyor, sizin için üzülüyor. Şirketinize bir şey olursa, uğrunda bu kadar çalıştığınız, sizi devamlı seyahat etmeye zorlayan, ailenizden ayıran işiniz bozulursa her şeyi kaybetmenizden korkuyor.</p>

  <p>- Peki, istediği ne?</p>

  <p>Şimdi sıra isteklerdeydi. Connie'nin avukatları her şeyin onun adına geçmesini istiyorlardı; evin ve vergi öncesi brüt kârın büyük bir yüzdesinin Connie'nin olmasını... Connie, kendi seçeceği yöneticilerin idare edeceği yeni bir şirket kuracaktı. Kâğıtlar karıştırıldı, o yöneticilerin çoktan belirlenmiş olduğu anlaşılıyordu.</p>

  <p>- Bunu yapamam. Harry Kane bugünlere hep aklından geçenleri açık açık söyleyerek gelmişti.</p>

  <p>- Neden, Bay Kane?</p>

  <p>- İki ortağım buna ne anlam verir? İşi birlikte kuruduğum iki ortağım var. Onlara, "Beni dinleyin, çocuklar, bu işten pek emin değilim, eğer batarsak benim parama dokunmanızı engellemek için kendi payımı kanma veriyorum" mu dememi istiyorsunuz? Böyle davranırsam ne derler? Şirketimize ne kadar güvendiğimi göstermiş olurum.</p>

  <p>Harry hayatında T. P. Murphy'nin sesi kadar yumuşak, fakat etkileyici bir ses duymamıştı. Sesi zor duyuluyordu, ama bıçak kadar keskindi. "İki ortağınız kârlarını istedikleri gibi harcamakta serbestler sanırım, Bay Kane. Biri kârıyla batı bölgesinde bir damızlık hayvan çiftliği alabilir, diğeri ise sanat eserleri alır veya filmcilerle, gazetecilerle görüşmeye meraklıdır, onlara davetler verir. Sizin bunları sorgulamaya hakkınız yok. Öyleyse karınızın şirketine yatırım yapmanıza onlar nasıl karışabilirler?"</p>

  <p>Connie her şeyi anlatmıştı. Yoksa Murphy denen o avukat bütün bunları nasıl bilebilirdi? Çarşamba akşamları ortakların karılarından öğrenmişti tabii... Aman Tanrım, derhal o çarşamba davetlerine son verecekti.</p>

  <p>- Ya karşı çıkarsam.</p>

  <p>- Çıkmayacağınızdan eminim. Yasalarımızda boşanma diye bir şey olmayabilir, ama Aile Hukuku Mahkemelerimiz var. Ve sizi temin ederim ki Bayan Kane o mahkemeye başvurursa çok yüklü bir tazminat vermeye mahkûm olursunuz. Tek sorun gazetelerde ve televizyonda yayımlanacak olumsuz haberler... Sigortacılığın kamuoyunun güvenine ne denli bağlı olduğunu bilmem hatırlatmama gerek var mı?.. Sesi gittikçe hafifliyordu.</p>

  <p>Harry Kane kâğıttan imzaladı.</p>

  <p>Sonra o güzelim büyük ve rahat evine döndü. Her gün gelen bir bahçıvanları vardı. Adam saksıları el arabasına yüklemiş bahçenin güney duvarına doğru yürüyordu. Evden içeri girdi, holdeki taze çiçeklerle dolu vazolara, tertemiz parlak duvarlara ve birlikte seçtikleri tablolara baktı. Rahatlıkla kırk kişi alan geniş salona baktı. Waterford camından yapılmış biblolarla dolu vitrinlere baktı. Yemek odasında kurutulmuş çiçekler vardı. Misafir olmadığında o odada yemek yemezlerdi. Güneş ışığının aydınlattığı neşe saçan mutfağa girdi. Connie, gülerek küçük Richard'a süzgeçten geçirilmiş elma püresi yedirmekle meşguldü. Üstünde beyaz pike yakalı güzel bir hamile elbisesi vardı. Yukarı katta çalışan elektrik süpürgesinin sesi duyuluyordu. Birazdan süpermarketten siparişleri getiren kamyonet kapıya gelecekti.</p>

  <p>Her yönüyle mükemmel yönetilen bir evi vardı. Çalışanların hiçbir sorunu kendisine aktarılmadığı için gündelik hayatı rahat ve problemsiz geçiyordu. Görünmez eller giysilerini alır, temizletip, ütületip tekrar yerlerine yerleştirirdi. Yeni çoraplar veya iç çamaşırları almak hiç ona kalmazdı. O sadece elbiselerini ve kravatlarını seçmekle yetinirdi.</p>

  <p>Mutfak kapısında durmuş, güzeller güzeli karısına ve yakışıklı oğluna bakıyordu. Yakında bir bebekleri daha olacaktı. Connie anlaşmalarının kendine düşen bölümüne tamamen sadık kalmıştı. Yatırımlarını korumakta bir bakıma haklıydı. Harry'nin geldiğini duymamıştı, kapıda duran kocasını görünce sıçradı.</p>

  <p>İlk tepkisi sevinmekti. "Ah ne iyi, kısa bir süre eve gelebildin demek. Bir fincan kahveye ne dersin?"</p>

  <p>- Onları gördüm.</p>

  <p>- Kimleri?</p>

  <p>- Avukatlarını. Sesi sertti.</p>

  <p>Connie hiç etkilenmemişti. "En doğrusu işlemleri onlara bırakmak. Sen hep öyle demez misin? Zamanını harcama, uzmanlara para ver onlar yapsın demez misin?</p>

  <p>- Bay T. P. Murphy'nin elbiselerinin kalitesine, saatinin markasına bakacak olursan uzmanlığı için ne korkunç paralar istediği açık.</p>

  <p>- Onu uzun zamandır tanırım.</p>

  <p>- O da öyle söyledi.</p>

  <p>Connie, Richard'ın çenesinin altını gıdıkladı. "Babana merhaba de bakalım... Seni gündüz vakti pek sık görmüyor..."</p>

  <p>- Hep böyle mi olacak? Evde oturmadığım için hep böyle iğneli, imalı mı konuşacaksın? Çocuğumuz ve yeni doğacak bebeğimiz kötü bir baba, ihmalkâr bir baba imajıyla mı büyüyecekler?.. Hayatımız böyle mi sürüp gidecek?</p>

  <p>Connie'nin yüzünde pişmanlık vardı. Bu duygusu içten gibiydi.</p>

  <p>- İğnelemek için söylemediğime seni nasıl inandırsam, Harry? Yemin ederim böyle bir niyetim yoktu. Seni görünce mutlu oldum, bebekle aptalca konuştum. O da seni görmekten mutlu olsun istedim. Temin ederim ki hayatımız imalı sözlerle geçmeyecek. Başkalarında ne kadar nefret ettiğimi bilemezsin. Sevmediğim bir şeyi ben neden yapayım?</p>

  <p>Aylardır Harry'e yaklaşmıyor, ona yakınlık göstermiyordu. Yine de kapıda görünce içinde bir sıcaklık hissetti. Harry'nin yanına doğru yürüdü. "Harry, ne olur böyle yapma. Lütfen. Bana karşı o kadar iyisin ki, o kadar güzel bir hayatımız var ki... Böyle birbirimize karşı savunmada olacağımıza keyifli bir hayat yaşasak daha iyi olmaz mı?"</p>

  <p>Connie'nin kolları boynuna sarılmış olmasına karşın Harry hareketsiz duruyordu, "imzaladın mı diye sormuyorsun."</p>

  <p>Connie geri çekildi. "İmzaladığını biliyorum."</p>

  <p>- Nereden? Yanlarından ayrılır ayrılmaz telefon mu ettiler yoksa?</p>

  <p>- Tabii ki hayır. Böyle bir şey yapmazlar. Küçük düşürücü bir fikir.</p>

  <p>- Neden olmasın, üstlendikleri işi başardıklarını söyleyemezler mi?</p>

  <p>- Haklı bulduğun için imzaladın. Sonuçta kendi yararına olduğu için...</p>

  <p>Connie'yi kendine çekti ve şiş karnını vücuduna dayadı. "Yeni bir Kane" dedi kendi kendine, bu muhteşem evde kurduğu hanedana bir vâris daha... "Beni sevseydin" dedi. "Beni sevseydin ne iyi olurdu."</p>

  <p>- Seviyorum.</p>

  <p>- O şekilde değil, dedi. Sesi öyle üzgündü ki...</p>

  <p>- Ben de istiyorum. Deniyorum. Beni istediğin zaman varım, bunu biliyorsun. Seninle aynı odada, aynı yatakta yatmak istiyorum. Bizi ayıran sen oldun.</p>

  <p>- Eve geldiğimde ne kadar kızgın olduğumu bilemezsin, Connie. Son kuruşuma kadar elimden almak için arkamdan çevirdiklerinle gerçek bir kahpe olduğunu söylemeye geldim. Bir dolandırıcı olduğunu, servet avcısı olduğunu söyleyecektim. Connie ayakta durmuş bekliyordu. Oysa şimdi senin de benim kadar büyük bir hata yaptığım anlıyorum. Sen de en az benim kadar mutsuzsun.</p>

  <p>- Ben mutsuz değil, yalnızım, dedi.</p>

  <p>- Adım ne koyarsan koy... omzunu silkiyordu. Parayı alınca daha mı az yalnızlık hissedeceksin?</p>

  <p>- Hayır, sadece daha az korku duyacağım.</p>

  <p>- Neden korkuyordun? Baban gibi her şeyi kaybedeceğimden mi? Yeniden fakir olmaktan mı?</p>

  <p>- Hayır, tamamen yanlış. Çok açık, berrak bir konuşması vardı. Doğruyu söylediği belli oluyordu. Hayır, fakirlik beni hiç rahatsız etmedi. Ben annem gibi değilim, geçinecek parayı daima kazanabilirim. Ama annem gibi acı biri olmaktan korkuyordum, senin için bıraktığım işe en alt kademeden başlamak zorunda kalırsam senden nefret etmek istemiyordum. Çocuklarımın düşledikleri gibi değil bambaşka bir hayatları olmasından korkuyordum. Başımdan geçenler bu konuları iyi öğretti bana, o yüzden korkularım var. Oysa birbirimize çok yakışan ne kadar uygun bir çifttik. Yatağın dışında her yerde anlaşan iki insanız. Ölene dek birlikte kalmamızı sağlamak istedim.</p>

  <p>- Anlıyorum.</p>

  <p>- Arkadaşım olamaz mısın, Harry? Seni seviyorum ve belli etmesem de senin için en iyi şeyleri temenni ediyorum.</p>

  <p>- Bilmem, dedi evden gitmek üzere araba anahtarlarını alarak.</p>

  <p>- Bilmem... Arkadaşın olmayı ben de isterim, ama sana güvendiğimi sanmıyorum. İnsan arkadaşına güvenmeli, değil mi? Sonra yemek sandalyesinde oturan ve neşeyle cıvıldayan Richard'a döndü. Annene iyi davran, bebeğim. Her şey harikaymış gibi görünse de hayat onun için de o kadar muhteşem değil... Evden çıkıp gittiğinde Connie ölesiye ağladı.</p>

  <p>Bir kızları doğdu. Adını Veronica koydular, iki yıl sonra ikizler doğdu. Ultrasonda iki cenin gördüklerinde Connie sevinçten ağlayacaktı. Onun ailesinde de ikizler vardı, ne kadar harikaydı. Harry'nin de çok sevineceğini sanıyordu. "Çok memnun olduğunu görüyorum" dedi Harry buz gibi bir sesle. "Etti dört. Anlaşmamız tamamlandı. O korkunç konunun perdesi kapandı artık. Aman Tanrım, ne büyük rahatlık!"</p>

  <p>- İstediğinde ne kadar hain olabiliyorsun...</p>

  <p>Dış dünyaya karşı hep ideal bir çifti simgeliyorlardı. Bay Hayes sık sık Connie'den otelcilik hakkında fikir alırdı. Kızı Marianne gitgide güzelleşmiş Dublin'deki servet avcılarının peşinde koştuğu bir genç kız olmuştu. Connie'nin bakışlarındaki hüznü görüyor, ama o konuya hiç değinmiyordu.</p>

  <p>Harry Kane'in sadık bir koca olmadığını o da duymuştu. Onu başka kadınlarla görenler vardı. O zavallı sekreteri hâlâ peşinde gölge gibi dolaşıyordu. Yıllar geçtikçe Bay Hayes de karıkocanın bir anlaşmaya vardıklarını düşünmeye başlamıştı.</p>

  <p>Büyük oğulları Richard iyi okuyordu, okulun rugby takımındaydı, Veronica ise on iki yaşından itibaren tıp okumaya kararlıydı, ikizler de sağlıklı, neşeli çocuklardı.</p>

  <p>Kane'ler muhteşem davetler vermeye ve sosyal hayatta birlikte görünmeye devam ediyorlardı. Connie, otuzlu yaşlarında yaşıtları arasında en şık kadın olarak biliniyordu. Modayı yakından takip ediyormuş gibi bir izlenim vermeden, kolaylıkla alabileceği ünlü modacılardan alışveriş yapmadan hep çok bakımlı ve şıktı.</p>

  <p>Mutlu değildi. Tabii ki mutlu değildi. Ama Connie insanların büyük çoğunluğunun yaşamlarını değiştirmek istediklerini, hayatlarının aniden yanan ampuller, Technicolor filmler gibi renklenmesini beklediklerini biliyordu.</p>

  <p>İnsanların çoğunun hayatı böyle geçiyordu. Mutluluk denen şey hayalden başka bir şey değildi belki. Uzun zaman bir otelde çalıştığı için ne kadar yalnız ve yetersiz insan olduğunu biliyordu. Otel müşterilerine bakınca hayatın bu yönü çok belirgindi. Sonra yardım kurumlarında çalışmaya başladı. Oraya gelenlerin çoğunun yalnızlıklarını unutmaya veya boş zamanlarını doldurmaya geldiği belliydi. Hayatlarındaki boşluğu doldurmak için sabah kahvelerine gerek duyan kadınlar gibi...</p>

  <p>Çok kitap okuyor, sık tiyatroya gidiyordu. Zaman zaman da Londra'ya veya Kerry'ye kısa yolculuklar yapıyordu.</p>

  <p>Harry, ailesiyle tatile gidecek zaman bulamıyordu. Connie, çocukların ortakların kanlarıyla sık sık tatile gittiklerini fark etmelerini önlemek istiyordu. Ama çocuklar bazen iyi gözlemci olmuyorlardı. Kocalarıyla dış ülkelere giden çok kadın tanıyordu, Connie hiç böyle bir şey tatmamıştı. Harry çok sık dış ülkelere giderdi, ama hep işiyle ilgili seyahatler olduğunu söylerdi. Bir yatırım şirketinin İspanya'nın güneyinde veya Yunan Adaları'nda yeni açılmış bir tatil köyünde ne işi olduğunu merak ederdi Connie. Ama bir şey söylemezdi.</p>

  <p>Harry sadece seks için gidiyordu. Cinselliğe bayılırdı. Connie bu konuda ona yardımcı olamamıştı, Harry'ye engel olması haksızlık olurdu. Ne Siobhan Casey'i ne de herhangi başka bir kadını kıskanmak aklına geliyordu. Connie'nin bir arkadaşı kocasının kendisini aldattığını öğrenince saatlerce, günlerce ağlamıştı. "Paylaştıkları şeyleri başkasıyla yaptığını düşünmek bile delirtmeye yeter" diyordu. Oysa Connie hiç aldırmıyordu.</p>

  <p>Onun istediği Harry'nin bu işi dışarda hallederek evde sevgi dolu bir arkadaş gibi davranmasıydı. Aynı yatağı, ümitlerini ve hayallerini paylaşmak, birlikte ileriye dönük planlar yapmak yetiyordu. Bu isteği o kadar saçma mıydı? Harry'ye zevk verecek cinsel ilişkide bulunamadığı için her şeyden böylesine uzaklaştırılmak haksızlık değil miydi? Ne de olsa dört tane sağlıklı, mükemmel çocuk vermişti, bu bile Harry'nin olaylara başka açıdan bakması için yeterli bir nedendi...</p>

  <p>Connie, bazılarının Harry'yi terk etmesi gerektiğini düşündüklerini biliyordu. Örneğin, Vera. Açıkça söylemese bile belli ediyordu. Bir de oteldeki Bay Hayes. İkisi de Harry'yle sadece parasal bir güven sağladığı için kaldığını düşünüyorlardı. Malî durumunun iyi olduğunu, evi terk etmeye yetecek parası olduğunu nasıl bilebilirlerdi?..</p>

  <p>Öyleyse neden kalıyordu?</p>

  <p>Ailesi için daha iyi olduğundan. Çocukların hem annelerine hem babalarına ihtiyacı olduğundan. Her şeyi yıkıp, yeniden yapmak çok büyük güç ve çaba gerektirdiğinden. Başka yere gittiğinde daha mutlu olacağına emin olmadığından. Üstelik bu hayatın o kadar kötü olduğunu kim söylüyordu? Birlikte olduklarında Harry nazik ve sevimliydi. Hayatı doluydu, haftalara, aylara ve yıllara dönüşen zamanı dolduracak çok şey buluyordu.</p>

  <p>Kendi annesini ve Harry'nin ailesini sık sık ziyaret ediyordu. Ortaklar ile karılarını davet etmeye devam ediyordu. Çocuklarının arkadaşlarına gelebilecekleri sıcak bir yuva sağlıyordu. Evin arkasındaki tenis kortundan top sesleri, çocukların odasından müzik sesi duyuluyordu. Genç kuşak, Bayan Kane hiç sorun çıkarmadığı için, Bay Kane de hiç ortalarda görünmediği için Kane'lerin evine hayrandı.</p>

  <p>Sonra bir gün, Richard Kane on dokuz yaşına bastığında -tıpkı babası onları meteliksiz bırakıp öldüğünde Connie'nin olduğu yaşta- Harry Kane eve geldi ve rüyanın bittiğini açıkladı. Şirket ertesi gün skandallar yaratarak ve meteliksiz olarak kapanıyordu. Ülke, yatırımları yok olmuş, tüm birikimleri batmış insanlarla dolacaktı. Ortaklarından birini intihar etmemeye zor ikna etmişlerdi. Diğer ortak ise kaçmak üzereydi.</p>

  <p>Yemek odasında oturuyorlardı. Connie, Richard ve Veronica... İkizler bir okul gezisine çıkmışlardı. Harry durumun korkunçluğunu anlatırken sessizce dinliyorlardı. Gazetelerde sekiz sütunluk bir manşet. Kapıda gazeteciler, ülkeyi dolandıran adamın lüks hayatını görüntülemek isteyen, tenis kortunun ve diğer görkemli yerlerin resmini çekmeye çalışan fotoğrafçılar. İşbirliği yapan siyasîlerin adları açıklanacaktı, dış ülkelere yaptıkları seyahatler, eskiden ilişkide oldukları, ama şimdi tanımazlıktan gelecek, önemli aileler...</p>

  <p>Peki, neden? Nedenleri, kestirme çareler, gereksiz riskler, başkalarının güvenmediği kişileri işe almaktı... Soru sormak gerektiğinde susmak, daha deneyimli şirketlerde dikkat çeken ayrıntıları görmezlikten gelmekti suçlan.</p>

  <p>- Evi satmamız mı gerekecek? diye sordu Richard. Bir sessizlik oldu.</p>

  <p>- Üniversiteye gidecek kadar paramız olacak mı? Soruyu soran Veronica'ydı. İkinci bir sessizlik daha.</p>

  <p>Sonra Harry konuşmaya başladı. "İkinize de annenizin başından beri beni uyardığını söylemek zorundayım. O beni uyardı, ama ben onu dinlemedim. İlerde bugünü düşündüğünüzde söylediklerimi unutmayın."</p>

  <p>- Zarar yok, Babacığım, dedi Veronica. Tıpkı babası ölmeseydi, işler bozulduğunda yanında olsaydı Connie'nin yapacağı gibi... Harry'nin gözleri doldu.</p>

  <p>- Herkesin başına gelebilir, dedi Harry kahramanca bir ifadeyle. İş hayatı budur işte. Connie içten seviniyordu. İyi kalpli, verici çocuklar yetiştirmişlerdi. Her şeyin hakları olduğunu düşünen şımarık, zengin çocuklar değil... Connie konuşma sırasının onda olduğunu biliyordu. "Babanız bu kötü haberleri vermeye başlar başlamaz sizlerin eve dönmesini beklemesini rica ettim. Her şeyi birlikte duymamızı ve gerçek bir aile gibi tepki vermemizi istiyordum. İkizlerin burada olmaması bir bakıma daha hayırlı. Onlara olardan daha sonra anlatırım. Yapacağımız şey şu, bu akşam bu evi terk edeceğiz. Ufak birer bavul hazırlayacağız. İçine bir haftalık giyecek koyacağız. Kevin ile Vera'dan bir kamyonet isteyeceğim, böylece dışarıda bekleyen bir gazeteci varsa bizi arabalarımızla çıkarken görmeyecek. Telesekreterine herkesin Siobhan Casey'e başvurmasını söyleyen bir mesaj bırakacağız. Doğru söylüyorum, değil mi Harry?"</p>

  <p>Başını salladı, afallamıştı. "Doğru."</p>

  <p>- Sizler şehir dışına, annemin yanma gideceksiniz. Kimse nerede olduğunu bilmiyor, kimse sizi orada bulup rahatsız edemez. Onun telefonundan arkadaşlarınızı arayın ve her şeyin sonunda düzeleceğini, ama ortalık duruluncaya dek görünmemeye gayret edeceğinizi anlatın arkadaşlarınıza. On gün sonra geri döneceğinizi söyleyin. Hiçbir hikâye on günden fazla gündemde kalmaz. Ağızları açık Connie'ye bakıyorlardı.</p>

  <p>- Ha, unutmadan... İkiniz de üniversiteye gideceksiniz. İkizleri de gidecekler. Bu evi satarız, ama hemen değil. Bankaların keyfi olsun diye satmayacağız.</p>

  <p>- Borçları ödemek zorunda değil miyiz? dedi Richard.</p>

  <p>- Bu ev babanın değil, dedi Connie çok olağan bir şey söyler gibi.</p>

  <p>- Senin üstüne olsa bile, satmak zorunda hissetmez misin?..</p>

  <p>- Hayır, benim de değil. Uzun zaman önce benim yöneticisi olduğum bir şirkete satıldı.</p>

  <p>- Aman, Babacığım, ne kadar akıllılık etmişsin.</p>

  <p>Kısa bir sessizlik oldu. "Evet baban son derece akıllı bir iş adamıdır ve verdiği sözleri tutar. Kimsenin parasız kalmasını istemez, bu yüzden işler bitince bize kötü gözle bakacaklarını sanmıyorum. Bir süre zor bir devreden geçeceğiz, ama cesur ve inançlı olmak zorundayız."</p>

  <p>Daha sonra telefon ederek ve eşya toplayarak gecenin nasıl geçtiğini anlayamadılar. Aynı akşam da kimse görmeden dekoratör dostlarının kamyonetiyle evi terk ettiler.</p>

  <p>Vera ile Kevin'in evine geldiklerinde arkadaşlarının yüzleri bembeyazdı. Aralarında boş laflar, gereksiz hafiflikler olamayacağından kendilerine verilen geniş yataklı en büyük misafir odasına yerleştiler. Bir tepsiye sıcak çorba ile soğuk yiyecekler hazırlanmıştı.</p>

  <p>- Yarın görüşürüz, dedi Vera.</p>

  <p>- İnsanlar böyle güzel davranmayı nereden öğrenirler? diye sordu Harry.</p>

  <p>- Herhalde başlarına aynı şey gelse başkalarının kendilerine nasıl davranmalarını istediklerini düşünerek... Connie bir kâse çorba uzattı. Harry başını salladı. Haydi al, Harry. Yarın buna ihtiyacın olacak.</p>

  <p>- Kevin'in her şeyi bizde mi sigortalı?</p>

  <p>- Hayır, değil. Connie'nin sesinde heyecan yoktu.</p>

  <p>- Nasıl oluyor?</p>

  <p>- Ben yapmamalarını söylemiştim. Ne olur, ne olmaz diye...</p>

  <p>- Ne yapacağım, Connie?</p>

  <p>- Olanları kabul edeceksin. Başarısızlığı kabul edeceksin. İstemeden olduğunu söyleyeceksin, ülkeyi terk etmeyeceğini, herhangi bir işte çalışacağını açıklayacaksın.</p>

  <p>- Beni paramparça ederler.</p>

  <p>- Kısa bir süre için. Sonra yeni bir şey çıkar, bu unutulur. -Ya sen?</p>

  <p>- Çalışmaya başlayacağım.</p>

  <p>- Avukatların senin için kopardıkları paralara ne oldu?</p>

  <p>- Çocukların geleceği için gerekli olan miktarı ayırıp gerisini birikimlerini kaybeden o zavallılara geri vereceğim.</p>

  <p>- Ulu Tanrım, umarım her şeyin üstüne bir de azizelik taslamaya kalkmazsın...</p>

  <p>- Eninde sonunda o para benim değil miydi? Sen olsan ne yapardın, Harry? Gözleri buz gibiydi.</p>

  <p>- Saklardım. O paraya bugüne kadar dokunmadığın için talihine teşekkür et ve sakın geri verme.</p>

  <p>- Böyle düşünmediğine eminim. En iyisi bu konuyu yarın konuşalım.</p>

  <p>- Hayır gerçekten böyle düşünüyorum. Bu iş, küçükbeylerin kriket maçına benzemez... Limitet şirket kurmanın amacı bu, sadece şirketin parasına dokunabilirler. Sen kendi payını şirketten aldın. Madem geri verecektin Tanrı aşkına söyler misin baştan neden aldın?</p>

  <p>- Yarın konuşuruz.</p>

  <p>- Yüzündeki o kendini beğenmiş ifadeyi bir kenara bırak ve hayatında bir kez doğal davran. Beş dakika olsun rol yapmaktan ve zavallı yatırımcıların parasını iade etmek gibi ulvî bokluklardan vazgeç! Herkes gibi onlar da yaptıklarından sorumlu! Tıpkı babanın senin üniversite paranı bugün hâlâ koşmakta olan atlara yatırması gibi...</p>

  <p>Connie'nin yüzü kireç gibiydi. Ayağa kalktı ve kapıya yöneldi. "Ne kadar yüce ve dokunulmaz bir hanımefendisin!.. Haydi çık odadan. Konuşacağımıza, aramızda halledeceğimize çık git bakalım. Aşağı, arkadaşın Vera'ya git ve erkeklerin ne kadar aşağılık mahluklar olduğunu anlat ona. Belki baştan beri Vera'yla yaşaman daha doğru olurdu. Belki zevk duyman için bir kadınla olman gerekiyordu, ne dersin?"</p>

  <p>Aslında yapmaya niyet yoktu, ama suratının ortasına bir tokat attı. Bu tokatın gerçek nedeni Vera ile Kevin'in sorgusuz sualsiz onlara böylesine kucak açtıkları bir sırada, onların evinde Vera hakkında ileri geri konuşması bu tokatın gerçek nedeniydi. Harry insanlıktan çıkmış, vahşi bir hayvana dönüşmüştü.</p>

  <p>Parmağındaki yüzükler yanağını kanattı. Şakağından aşağı kırmızı bir çizgi oluştu. Şaşkınlıkla, o kanı görmekten hiç etkilenmediğini, hiç sarsılmadığını fark etti. Yaptığından hiç utanç duymuyordu.</p>

  <p>Arkasından kapıyı kapatarak aşağıya indi. Mutfakta, masada oturanlar yukardan gelen bağrışmaları duymuş olmalıydılar. Belki de her kelimeyi duymuşlardı. Biraz öncesine kadar soğukkanlı ve kendine hâkim görünen Connie masadakilere baktı. Vera'nın modacıda çalışan, esmer güzeli kızı Deirdre vardı. Ve ailenin dekorasyon işine giren oğulları Charlie.</p>

  <p>Ve Kevin ile Vera'nın arasında Jacko... Yakası açık, vahşi bakışlı, önünde bir şişe viski duran Jacko... Bir taraftan ağlayan diğer taraftan içmeye devam eden Jacko. Bir anda Jacko'nun tüm birikiminin kocasının şirketiyle birlikte battığım anladı Connie. Onu açık ve yalın gerçekten seven ilk erkek... Harry'yle evlendiği gün belki vazgeçer diye kilisenin dışında bekleyen Jacko... Şu anda arkadaşının mutfağında oturuyordu ve iflas etmişti.</p>

  <p>"Bu noktaya nasıl vardık" diyordu Connie, bir eli boğazında, kapıda durmuş içeriye bakarken...</p>

  <p>Burada kalması imkânsızdı. Vahşi bir aslan gibi hakaret etmek ve hakir görmek için bekleyen Harry'nin yanına da gidemezdi. Dışarıya, gerçek dünyaya da çıkamazdı. İnsanların araşma girip onların yüzüne nasıl bakardı? Talihsizliği çeken, etraflarındakileri de yanlış davranışa zorlayan insanlar mı vardı acaba? "Hem babası hem kocası tüm malvarlığını yitiren kaç kadın vardır" diye düşündü. Yoksa babasının zayıf noktalarını bile bile aynı zaafları taşıyan biriyle evlenmek karakter bozukluğuna mı işaretti?</p>

  <p>Birden aklına o aydınlık yüzlü psikiyatr geldi. Babası hakkında sorular soran psikiyatr... Acaba o soruların altında yatan başka bir gerçek mi vardı? Connie çoktandır eşikte kımıldamadan durduğunu sanıyordu, ama kimse kımıldamadığına göre birkaç saniyeden fazla geçmiş olamazdı.</p>

  <p>Sonra Jacko'nun sesi duyuldu. Dili dolanıyordu. "Şimdi hayatından memnunsundur herhalde."</p>

  <p>Diğerleri susuyordu.</p>

  <p>Connie, her zamanki kesin ve berrak sesiyle, "Hayır, değilim, Jacko. Bunu söylemek kolay değil, ama hayatımdan memnun olduğum bir tek an hatırlamıyorum. Bir tek an..." dedi. Gözleri dalmış, uzaklara bakıyordu. "Yirmi yıl para içinde yüzdüğüm doğru, bundan mutlu olmalıydım belki; ama gerçeği söylemek gerekirse, olmadım. Yetişkin olarak yaşamaya başladığımdan beri hep kendimi yalnız hissettim ve hep rol yaptım. Bütün bunları sana neden anlatıyorum? Sana ne yaran var? Hiç..."</p>

  <p>- Evet, hiç yaran yok. Yüzündeki ifade asiydi. Eskisi gibi yakışıklı ve arzuluydu. Vera, evliliğinin iyi gitmediğini, karısının da çok sevdiği oğlunu alarak evden gittiğini anlatmıştı.</p>

  <p>Sonra işi her şeyi olmuştu. Şimdi de işini kaybetmişti. "Her şeyin geri gelecek" dedi Connie.</p>

  <p>- Ya, öyle mi? Gülüşü havlamaydı sanki.</p>

  <p>- Evet. Yeterli para var...</p>

  <p>- Eminim vardır. Jersey'de ya da Cayman Adaları'nda ya da belki de karısının adına...</p>

  <p>- Evet, doğru bildin. Paranın büyük kısmı gerçekten karısının adına...</p>

  <p>Vera ile Kevin ağızları açık Connie'ye bakıyorlardı. Jacko ise duyduklarının gerçek anlamım çözmeye çalışıyordu.</p>

  <p>- Yani karısının eski erkek arkadaşı olduğum için şanslıyım mı demek istiyorsun? Duydukları bir kurtuluş muydu, yoksa Connie'yi terslemesi mi gerekiyordu, bilemiyordu.</p>

  <p>- Karısı yüzünden çok kişinin şanslı olduğunu söylemek istiyorum sanırım. Sabah aklım başına toplamış olursa onu basın toplantısından önce bankaya götürmeye çalışacağım.</p>

  <p>- Para senin adınaysa neden veriyorsun? diye sordu Jacko.</p>

  <p>- Çünkü sen ne düşünürsen düşün alçağın teki değilim de ondan. Vera, başka bir yerde yatabilir miyim? Örneğin televizyon odasındaki kanepede?</p>

  <p>Vera elinde bir battaniye, onu televizyon odasına götürdü. "Tanıdığım en güçlü kadın sensin" dedi Connie'ye.</p>

  <p>- Sense tanıdığım en iyi arkadaşsın, diye yanıtladı Connie.</p>

  <p>"Vera'ya âşık olmam daha mı iyi olurdu?" diye düşündü. Yıllarca çiçekli bir bahçede birlikte yaşamak ve aşklarının kanıtı olan bir elişi atölyesi kurmak... Bu düşünce yüzünü solgun bir gülümsemeyle aydınlattı.</p>

  <p>- Bu kadar olayın arasında seni böyle güldüren ne? diye sordu Vera.</p>

  <p>- Bir gün hatırlatırsan anlatırım. Kulaklarına inanamayacaksın... Connie ayakkabılarım fırlatıp kanepeye uzandı.</p>

  <p>Garip bir şekilde o gece iyi uyudu, fincan ve tabak sesleriyle uyandı. Karşısında Harry duruyordu. Solgun yüzünde uzun kırmızı bir yara vardı. Connie, o olayın dün akşam yaşadıklarının içinden sıyrılıp gittiğini fark etti.</p>

  <p>- Sana kahve getirdim.</p>

  <p>- Teşekkür ederim. Fincanı almak için hiç gayret göstermiyordu.</p>

  <p>- Ne kadar vicdan azabı çektiğimi bilemezsin.</p>

  <p>- Evet.</p>

  <p>- O kadar üzgünüm ki... Dün akşam delirmiş olmalıydım, Connie. Hayatım boyunca bir şeyler olmak, adam olmak istedim, Tam istediklerimi elde etmiştim, her şeyi berbat ettim... Özenle giyinmiş, yüzündeki yaranın dışında dikkatlice tıraş olmuştu. Hayatındaki en uzun güne erkenden hazırlanarak başlamıştı. Connie karşısındaki adama ilk kez görür gibi baktı. Onu televizyonda göreceklerin gözüyle... Birikimlerinin uçup gittiğini öğrenen o yabancılar gibi... Ya da iş toplantılarında, davetlerde karşılaşanların gözüyle. Yakışıklı, aç gözlü bir adam, bütün istediği ne pahasına olursa olsun bir yerlere varmak olan bir adam...</p>

  <p>Sonra Harry'nin ağladığım fark etti.</p>

  <p>- Sana nasıl ihtiyacım olduğunu bilemezsin, Connie. Bana hep rol yaptın, ne olur biraz daha devam et ve beni affetmiş gibi davran... Ne olur Connie, yalvarırım... Sana ihtiyacım var. Senden başka bana yardım edecek kimse yok... Kıpkırmızı yaralı yüzünü Connie'nin dizlerine dayayarak bir çocuk gibi hıçkırarak ağlıyordu.</p>

  <p>O günü tam olarak anımsamıyordu. Gözlerini kapatarak izlediği bir korku filminin parçalarım birleştirmeye benziyordu. Ya da unutulamayan bir kâbustu. Bazı sahneler hukuk bürosunda geçiyordu. Harry'ye çocukların eğitimi için kayyum nezaretinde ayrılan paranın şartları açıklanmıştı. O para iyi yerlere yatırılmıştı. Ve para çoktu. Geri kalanı ise Connie'nin adına iyi yatırımlarla artmıştı. Constance Kane çok zengin bir kadındı. Avukatın kocasını ne kadar aşağıladığı belli oluyordu. Bu duygusunu saklamaya gerek bile duymuyordu. Babasının eski arkadaşı T. P. Murphy de odadaydı. Bembeyaz saçlarıyla hiç konuşmadan olanları dinliyordu. Yüzü sert ve ciddiydi. Aralarında bir muhasebe müdürü ve bir yatırım yöneticisi de vardı. Muhteşem Harry Kane'le bir dolandırıcıymış gibi konuşuyorlardı. Onların gözünde dolandırıcı olduğu belliydi. "Bir gün önce aynı saatte bu adamların hepsi Harry'nin önünde saygıyla eğiliyorlardı" diye düşündü Connie. İş dünyasında her şey ne kadar çabuk değişiyordu.</p>

  <p>Sonra bankaya gittiler. Hiçbir bankaya böylesine havadan bir para gelmemişti. Connie ve Harry, getirdikleri danışmanların bankacılara bu paranın geri verileceğini hiç beklenmediğini söylemelerini sessizce dinlediler. Banka yatırımcıları kurtaracak bir paket hazırlarsa parayı vereceklerdi.</p>

  <p>Öğlen olmadan anlaşmaya varmışlardı. Harry'nin ortaklarından da Hayes Oteli'nde düzenlenen basın toplantısında hazır bulunmaları, fakat sessiz durmaları istenmişti. Ortakların karılarının gelmemelerine karar verilmişti. Karıları, basın toplantısını otelin bir odasında televizyondan seyrettiler. Connie'nin adı hiç anılmamıştı. Sadece böyle bir durumda kullanılmak üzere bir kenarda bekletilen acil yardım parasından söz edildi. Saat bir olduğunda o günkü gazete manşetleri tamamen geçersiz konuma gelmişti. Gazetecilerden biri Harry Kane'e yanağındaki izi sordu. Alacaklılardan biri miydi?</p>

  <p>- Ne olduğunu anlamayan biriydi. Elimizdeki tüm olanakları bize güvenenlerin hakkını korumaya harcayacağımızı kavramamış olan biriydi, dedi Harry kameraya baka baka.</p>

  <p>Connie, midesinin bulandığını hissetti. Böylesine yalan söyleyebilen kim bilir başka neler yapabilirdi. Toplantının yapıldığı büyük salonun arka sıralarında, dinleyicilerin arasında Siobhan Casey'i gördü. Connie, Siobhan'ın bu işlere ne kadar bulaştığını merak etti. Yoksa verdiği paranın bir bölümü Siobhan'a mı aktarılacaktı? Bunun cevabını hiç öğrenmeyeceğini biliyordu. Bankacılara, işin her yönüyle ilgilenmelerini, kendisinin ayrıca denetlemeye gerek duymadığını söylemişti. Paranın adilce ve eşit biçimde dağıtılacağından kuşku duymuyordu. Siobhan Casey, kocasının sevgilisi diye onun parasını ödememelerini söyleyecek değildi...</p>

  <p>Evlerine geri dönebilmişlerdi. Bir hafta geçmeden hepsi rahat nefes alacak duruma geldiler. Üç ay geçmeden hayat tekrar normale dönmüştü.</p>

  <p>Veronica zaman zaman babasına, "Zavallı yüzüne ne oldu?" diye soruyordu. "O iz babana ne kadar aptal biri olduğunu hatırlatmak için hiç silinmeyecek" diyordu Harry. Connie her seferinde, baba ile kızın arasındaki sevgi dolu bakışmaları gözlemliyordu.</p>

  <p>Richard da babasına hayranlıktan başka bir şey duymuyordu, iki çocuk babalarının bu olaylardan ders alarak olgunlaştığım düşünüyorlardı.</p>

  <p>- Eskisinden daha fazla evde kalıyor, değil mi, Anne? diye soruyordu Veronica. Sanki Connie'nin onayını bekler gibiydi.</p>

  <p>- Gerçekten öyle, diyordu Connie. Harry haftada bir kez eve hiç gelmiyordu, haftada iki üç kez de yatak odasına geç giriyordu. Bundan sonraki yaşam biçimleri böyle olacaktı.</p>

  <p>Connie'nin içinde bir şeyler hayatını değiştirmesini söylüyordu, ama çok yorgundu. Uzun yıllar yaşadığı kandırmacalı hayat onu bezdirmişti. Başka türlü yaşamayı da bilmiyordu.</p>

  <p>Bir gün Jacko'nun işine telefon etti.</p>

  <p>- Hanımefendi, önünde diz çöküp paramı geri aldığım için teşekkür etmemi bekliyor herhalde?</p>

  <p>- Hayır, Jacko. Benle buluşmak istersin diye düşündüm.</p>

  <p>- Niçin?</p>

  <p>- Bilmem. Konuşmak, veya sinemaya gitmek için. İtalyanca öğrendin mi?</p>

  <p>- Hayır. Hayatımı kazanmaktan vaktim olmadı... Bir sessizlik oldu. Jacko kendini suçlu hissediyor olmalıydı. Ya sen? dedi sonunda Jacko.</p>

  <p>- Hayır. Ben de hayatımı kazanmamakla meşguldüm.</p>

  <p>Güldü. "Tanrı aşkına, Connie. Görüşmezsek daha iyi olur. Yoksa yeniden sana âşık olur, eskisi gibi benimle yatman için tutturmaya başlarım... Eskiden olduğu gibi..."</p>

  <p>- Hâlâ mı, Jacko? Hâlâ o işlerin peşinde misin?</p>

  <p>- Tanrı aşkına, tabii ki peşindeyim. Neden sordun? Hâlâ genç sayılırım, değil mi?</p>

  <p>- Tabii, tabii.</p>

  <p>- Connie?</p>

  <p>- Efendim?</p>

  <p>- Pek de genç sayılmam ya. Neyse teşekkür ederim. Anlarsın ya...</p>

  <p>- Biliyorum, Jacko.</p>

  <p>Aylar geçti. Hiçbir şey değişmemişti, ama yakından izleyen biri Connie Kane'in eski parıltısının söndüğünü fark ederdi.</p>

  <p>Kevin ile Vera bu konuyu aralarında konuşuyorlardı. Kocasını nasıl kurtardığını bilen birkaç kişi arasında onlar da vardı. Kocasının ona gereken değeri vermediğini, Connie'yle birliktelik sergilemediği kanısındaydılar. Herkes, Harry'nin eskiden özel sekreteri olan, şimdi de şirketi yöneten Siobhan Casey'le göründüğünü biliyordu.</p>

  <p>Connie'nin annesi de kızının eski neşesini kaybettiğim, sönükleştiğini fark etmişti. Onu neşelendirmeye çalışıyordu. "Sana verdiği zarar kalıcı değil. Bana yapılandan farklı. Kocanın böyle bir duruma hazırlıklı olmak için bir kenara koyduğu o para vardı. Baban ise bunu hiç düşünmemişti." Connie annesine gerçeği hiç anlatmadı. Bunu hem Harry'ye sadakatsizlik yapmamak, hem de annesinin kenara para koymasına dayatmakla ne kadar haklı olduğunu anlamaması içindi.</p>

  <p>Çocukları fazla bir değişiklik görmüyorlardı. Anneleri, anneleriydi. Eskisi gibi ihtiyaç duyduklarında hep vardı. Arkadaşlarıyla birlikte olduğunda da, yalnızken de onlara mutlu görünüyordu.</p>

  <p>Richard muhasebe okudu, Bay Hayes ona damadının yanında parlak bir iş buldu. Bay Hayes'in gözbebeği, tek kızı Marianne çok yakışıklı ve cana yakın biriyle, Paul Malone'yle evlenmişti. Genç adam, kendi kişiliğini Hayes'lerin servetiyle birleştirince başarı basamaklarını hızla tırmanmaya başladı.</p>

  <p>Veronica tıp fakültesinde parlak notlar alarak sınıf geçiyordu.</p>

  <p>İnsanların sorunlarının ya geçmişlerinden ya da kafalarındaki dertlerden kaynaklandığım düşündüğünden uzmanlığını psikiyatri dalında yapmak istiyordu.</p>

  <p>İkizler de kimliklerini ayırmayı başarmışlardı. Biri üniversitenin sanat bölümüne diğeri de mülkiyeye yazılmıştı. O görkemli ev hâlâ Connie'nin adınaydı. Alacaklılara para verilirken evin satılmasına gerek kalmamıştı. Connie'nin avukatları şirketin kârının bir bölümünün eskisi gibi onun adına aktarılması için ısrar ediyorlardı, ama Connie'nin bunu isteyecek gücü kalmamıştı.</p>

  <p>- O, yıllar önceydi. Çocukların geleceğini düşünmek zorunda olduğum bir zamandı, diye yanıtlıyordu avukatlarının ısrarlarım.</p>

  <p>- Gerçekçi olursak aynı anlaşmayı yeniden hayata geçirmemiz gerekir. Yeni bir sorun çıkarsa bütün mahkemeler vicdanen lehinize karar verir, ama yine de...</p>

  <p>- Nasıl bir sorun? diyordu Connie.</p>

  <p>Harry'yi başka kadınlarla sık sık Quentin's'te gören avukat sır vermeden, "Sadece böyle olması daha iyi olur" diyordu.</p>

  <p>- Peki öyleyse. Ama dramlar yaratmadan veya onurunu kırmadan. Geçmiş, geride kaldı...</p>

  <p>- Hiç dram yapmayacağız. Her şey sessizce hallolacak, Bayan Kane.</p>

  <p>Gerçekten de öyle olmuştu. Kâğıtlar imzalanmak üzere Harry'ye gönderilmişti. Hiçbir tartışma olmamıştı. Evrakı imzaladığı gün yüzü sert ve acımasızdı. Connie onu o kadar iyi tanıyordu, ruh halini yüzünden öyle iyi okuyabiliyordu ki... Açıkça bir şey söylemeden yolunu bulup cezalandıracağından emindi.</p>

  <p>O akşam, "Birkaç günlüğüne gidiyorum" dedi. Hiçbir açıklama yapmadan, en ufak bir bahane bulmaya gerek duymadan. Connie, yemeğe kalmayacağını bile bile akşam yemeğini hazırlıyordu. Ne de olsa eski alışkanlıklar vardı... Hiçbir şey iyi gitmese de Connie her şey yolundaymış gibi davranmaya alışmıştı. Büyük özen ve dikkat gerektiren bir işmiş gibi domatesli yeşil salatayı karıştırmaya devam etti.</p>

  <p>- Yorucu bir yolculuk mu? diye sordu. Nereye ve kiminle dememek için...</p>

  <p>- Yorucu denemez, dedi Sesi sertti. Birkaç günlük tatille birleştirmeye karar verdim. - İyi olur.</p>

  <p>- Bahamalar'da, dedi Harry. Aralarında sessizlik asılı kaldı.</p>

  <p>- Yaa... dedi.</p>

  <p>- Umarım karşı çıkmazsın. Yani bizim için özel bir yermiş gibi düşünmüyorsun, değil mi? Connie yanıt vermeden fırından domuz pirzolalarını çıkarttı. Neyse yokluğumu hissettirmeyecek o kadar çok şey var ki... Örneğin, yatırımların, kelepçelerin, işin her bölümündeki hisselerin, hakların... Harry hırsından konuşamıyordu.</p>

  <p>Diz çöküp yaptığı iyilikler için teşekkür ederek kucağında ağladığı günler ne kadar geride kalmıştı? Connie gibi mükemmel birini hak etmediğini söyleyen, bir daha onu hiç yalnız bırakmayacağına ant içen o değil miydi? Şimdi ise ne kadar gerekli olduğunu bile bile parasını korumak istemesine bu kadar öfkelenme hakkını kendinde nasıl görüyordu...</p>

  <p>- Bunun bir formalite olduğunu senden daha iyi bilen yok, dedi Connie. Yüzünde tükürür gibi bir ifade belirdi. "Tıpkı çıkacağım bu iş seyahati gibi bir formalite..." dedi. Sonra bavulunu toplamak için üst kata çıktı.</p>

  <p>O akşam Siobhan'ın evine gittiğini anladı Connie. Yarın yola çıkıyorlardı. Harry gidince tek başına akşam yemeğini yedi. Akşamları yalnız yemeye alışıktı. Mevsim yazdı, saat ilerlemişti. Bahçeden kuş sesleri geliyordu, bahçeyi çevreleyen yüksek duvarların ardında akan trafiğin sesi boğuk boğuk duyuluyordu. O akşam istese gidebileceği en azından bir düzine yer vardı.</p>

  <p>Asıl istediği Jacko'yla buluşup sinemaya gitmekti. O'Connell Sokağı'nın köşesinde durup hangi filmi göreceklerini tartışmak. .. Ama bu o kadar komik bir düşünceydi ki. Jacko haklıydı, aralarında söylenecek bir şey kalmamıştı. Jacko'nun oturduğu o orta sınıf siteye gidip BMW'sinin kornasını çalmak oyun oynamaya benzerdi. Hayatta yanlış seçim yaptığını düşünen, tüm yaşamını o seçimden dolayı pişmanlık duyarak geçirenlere aptal denirdi. Jacko'yla evlenseydi daha mutlu olacağını kim söyleyebilirdi? Belki onunla da yatağa girmekten Harry kadar nefret edecekti. Onunla evlenseydi kendini bu kadar yalnız hissetmeyeceği kesin olan tek şeydi.</p>

  <p>Harry iki bavulla aşağı indiğinde akşam gazetesini okuyordu. Bahamalar'da tatil ciddi bir şeye benziyordu. Seyahate çıkmasının olay yaratmamış olması hem rahatlatmış hem de kuşkulandırmıştı.</p>

  <p>Gözlüklerinin üzerinden gülümseyerek kocasına baktı ve "Soranlara ne vakit döneceğini söyleyeyim?" dedi.</p>

  <p>- Söylemek mi? Kime söylemen gerekecek?</p>

  <p>- Mesela çocuklarına. Ama onlara kendin söylemişsindir. Arkadaşlardan, bürodan veya bankadan soranlara.</p>

  <p>- Bürodakiler biliyorlar, dedi.</p>

  <p>- İyi öyleyse. Arayanlara Siobhan'a sormalarını söyleyebilir miyim? Yüzü son derecede samimiydi.</p>

  <p>- Siobhan'ın da Bahamalar'a geldiğini çok iyi biliyorsun.</p>

  <p>- Öyleyse başka kime sorabilirler?</p>

  <p>- Doğru dürüst davransaydın kesinlikle gitmezdim, Connie. Vergi müfettişi gibi beni kıstırıp sıkıştırmasaydın...</p>

  <p>- İş seyahati olduğuna göre nasıl olsa gitmen gerek. Öyle değil mi? dedi sakin bir sesle. Harry de kapıyı hızla çarparak evden çıktı. Gazeteyi okumaya devam etmek istedi. Buna benzer o kadar olay yaşamıştı ki. Harry'nin evden çıkıp gittiği, kendisinin arkasından ağladığı... Bir hayat böyle geçemezdi.</p>

  <p>Jacko tabii ki kursa yazılmamıştı. Bu tür şeyler ancak hayal dünyasında olurdu. Ama Connie o kurslardan çok zevk alıyordu. Kendi akranı olan o muhteşem kadın, Signora öğretmen olarak yaratılmıştı sanki. Hiç sesini yükseltmeden herkesin dikkatini toplamayı bilirdi. Kimseyi kınamaz, ama herkesin öğrenmesi gerekenleri bilmelerini beklerdi.</p>

  <p>- Constanza... Sanırım saatleri tam öğrenmedin. Sadece sono le due veya sono le tre demeyi biliyorsun... Her zaman saat şu demek yeterli olsaydı bir şey demezdim, ama buçuklar ile çeyrekleri de öğrenmen gerek.</p>

  <p>Böyle zamanlarda, utanç içinde olan Bayan Constance Kane, "Özür dilerim, Signora" derdi, "Bu hafta işim çoktu, ezberleyemedim."</p>

  <p>- Gelecek hafta iyice öğrenmeni istiyorum, derdi Signora. Connie de evde kulaklarım tıkayarak sone le sei e venti diye bağırıyordu. Nasıl olmuştu da Connie kendini evinden kilometrelerce uzakta, okul dedikleri bir barakada, bir sürü yabancıyla bir arada sınıfta oturup bir ağızdan şarkı söylerken, ünlü resimleri, heykelleri ve binaları adlandırırken, İtalyan yemeği tadarken ve İtalyanca operalar dinlerken bulmuştu? Üstelik yaptıklarına bayılıyordu.</p>

  <p>Tatilden yanık bir ciltle ve gittiğinden daha iyi bir ifadeyle dönen Harry'ye anlatmaya çalışmış, ama fazla ilgi görmemişti.</p>

  <p>- Seni o cehennemin dibine gitmeye zorlayan ne? Arabanın jant kapaklarına göz kulak ol, demekle yetinmişti.</p>

  <p>Vera da hoşnut değildi. "Orası sana göre bir yer değil. Arabanla oralara giderek kaderini zorluyorsun. Aman yarabbi, altın saatini lütfen takma..."</p>

  <p>- Fakirler gettosu gibi algılamak istemiyorum. Yukardan bakmak istemiyorum..</p>

  <p>- Öyle bir mahalleye gidecek ne var, anlamıyorum? Evine daha yakın İtalyanca öğrenebileceğin başka yer yok mu?</p>

  <p>- Ben orayı seviyorum. Hem derslerden birinde Jacko'yu göreceğimi umuyorum, dedi Connie muzipçe gülerek.</p>

  <p>- Aman yarabbi. Başına başka dert açmadan hayat boyu yetecek kadar sorunun var bence. Vera kaşlarını kaldırmış yüzüne bakıyordu. Vera'nın hayatı çok yoğundu. Hem Kevin'e işinde yardım ediyor hem de torununa bakıyordu. Deirdre "Kimsenin esiri olamam" diyerek evlenmeden iri ve muhteşem bir bebek dünyaya getirmişti.</p>

  <p>Connie sınıftaki birçok öğrenciden hoşlanıyordu. Örneğin ciddi Bill Burke, yani Guglielmo ve renkli kız arkadaşı Elizabetta. Bill, Harry ve ortaklarını kurtarma operasyonunu yapan bankada çalışıyordu, ama olanları bilmesine imkân yoktu. Bilse bile Constanza'yı tanır mıydı? Bir de o cesur anne kız vardı, Caterina ve Francesca. Onlarla olmaktan zevk alıyordu.</p>

  <p>Sonra kürek gibi elli Lorenzo vardı. Connie'nin garson kızı oynadığı sahnede lokantada müşteri olan o iyi adam...</p>

  <p>Lorenzo, "Una tavola vicina alla finestra" derdi, Connie ise pencere resmi olan duvarın yanına bir karton kutu çekerek onu oturturdu. Sonra Lorenzo'nun ısmarlamak istediği yemekleri saymasını beklerdi. Lorenzo bu sayede yılan balığı, kaz ciğeri veya deniz kestanesi gibi hiç duymadığı yemek adları öğrenmişti. Signora ise araya girerek sadece kendi verdiği listedeki yemekleri öğrenmesini söylerdi.</p>

  <p>- Ama anlamıyorsunuz, Signora. İtalya'da karşılaşacağım insanlar hep kaliteli yemekler yiyecekler. Sizin bildiğiniz pizzacılar değil.</p>

  <p>Sonra çatık kaşlı, karanlık bakışlı o korkunç Luigi vardı. İtalyanca'nın başını gözünü yara yara konuşan o adam. Normal hayatında hiç karşılaşmayacağı biri olsa bile bazı derslerde eş oluyorlardı. Doktorculuk oynadıkları sefer gibi... Birbirlerine derin nefes almalarını söyledikleri o sefer gibi... "Respiri profondamente perfavore Signora" diye bağırıyordu Luigi, kulağını lastik borunun bir ucuna dayayarak. 'Non mi sento bene" diye Connie yanıtlıyordu.</p>

  <p>Ve hepsi yavaş yavaş yazın İtalya'ya yapacakları hayali seyahatin etrafında birleşmeye ve birlik olmaya başladılar. Sınıftakilerin tümüne uçak bileti alacak parası olan Connie bile sponsorluk ve ucuz bilet fiyatları tartışmalarına katıldı, çartır uçaklar için önceden para yatırılması gerektiğini konuşmaya başladı. Gerçekten hep birlikte bir seyahat tertiplenirse o da katılmaya kararlıydı.</p>

  <p>Connie okulun gittikçe düzeldiğim fark ediyordu. Bakım artıyor, okul boyanıyor, yeni ağaçlar dikiliyor, bahçe düzenleniyordu. Kırık dökük bisiklet barınağı bile yenilenmişti.</p>

  <p>İtalyanca kursunun başarısını övmek için zaman zaman sınıfa gelen yakışıklı ve cazip müdür Bay O'Brien'a, "Okulu gerçekten yenileştirdiniz" dedi.</p>

  <p>- Zor iş, Bayan Kane. Kocanız vasıtasıyla karşılaştığınız paralı kişilere biraz bizden söz ederseniz ne kadar minnettar olacağımızı bilemezsiniz. Connie'nin kim olduğunu bildiği için diğerleri gibi Constanza diyemiyordu, ama neden bu kursa yazıldığını merak ediyordu.</p>

  <p>- Onlar merhametsiz insanlar, Bay O'Brien. Bir ülkenin geleceğinin okullarına bağlı olduğunu anlamıyorlar.</p>

  <p>- Bana mı anlatıyorsunuz? diye sordu Bay O'Brien içini çekerek. Zamanının çoğunu bankalarda form doldurarak geçiren ben değil miyim? Öğretmenin ne demek olduğunu unutacak kadar...</p>

  <p>- Karınız, aileniz yok mu, Bay O'Brien? Connie, bu adama neden böyle bir konuda soru sorduğunu anlayamıyordu. Aslında meraklı biri hiç değildi. Otelde çalışırken soru sormak yerine iyi bir dinleyici olmanın faydalarını öğrenmişti.</p>

  <p>- Hayır, evli değilim. Çocuğum da yok.</p>

  <p>- Okuluyla evli olan biri için böylesi daha iyi sanırım. Bence insanların çoğu hiç evlenmemek'. Örneğin benim kocam...</p>

  <p>Tony ne demek istiyorsunuz der gibi kaşlarını kaldırdı. Connie bir anda ne kadar ileri gittiğini fark ederek, "Özür dilerim" dedi, "Sakın yalnız bırakılmış kadın rolü oynadığımı sanmayın. Sadece bir gözlemde bulunuyordum, o kadar."</p>

  <p>- Aslında evli olmayı çok isterdim. Bu da benim kendimle ilgili bir gözlemim, dedi. Okul müdürünün böylesine özel bir konuda açıklamada bulunması nazik bir hareketti. Yapılan bir itirafa başka bir itirafla karşılık veriyordu. Benim sorunum bu yaşa kadar kendime uygun biriyle karşılaşmamış olmam...</p>

  <p>- Yaşınızın ilerlemiş olduğunu düşünmüyorsunuz herhalde?</p>

  <p>- Evet, öyle. Öyleyim çünkü o bir çocuk gibi. Aslında Bay Dunne'ın çocuğu. Bu sözleri söylerken başıyla okul kapısında kursa katılanlarla vedalaşmakta olan Aidan Dunne ile Signora'yı işaret ediyordu.</p>

  <p>- O da sizi seviyor mu?</p>

  <p>- Umarım. Sanırım. Ama ona uygun değilim, çok yaşlıyım. Yanlış biriyim... Sonra başka sorunlar da var.</p>

  <p>- Bay Dunne ne diyor?</p>

  <p>- Haberi yok, Bayan Kane.</p>

  <p>Connie derin bir nefes aldı. "Başka sorunlar derken ne demek istediğinizi anlıyorum" dedi. "Sizi o sorunları çözmeniz için yalnız bırakayım."</p>

  <p>Daha fazla soru sormadığı için minnettar olan Bay O'Brien, Connie'ye gülümsedi. "Kocanız işiyle evli olanlardansa deli olmalı" dedi.</p>

  <p>- Teşekkür ederim, Bay O'Brien. Arabasına bindi ve eve döndü. Bu kursa başladığı günden beri insanlarla ilgili ne çok şey öğrenmişti.</p>

  <p>Elizabetta dedikleri o kıvırcık saçlı acayip kız Guglielmo'nun İtalyanca'yı iyice öğrendikten sonra İtalya'da bir banka yöneteceğini söylüyordu; kızgın ifadeli Luigi ise "İnsan başkasında on iki bin poundluk bir yüzük görse değerini anlar mı" diye sormuştu. Aidan Dunne da canlı renklerde kullanılmış halı satan bir dükkân adresi istemişti. Bartolomeo ise "İntihar eden birini tanıdınız mı" diye sormuş ve bunu deneyenlerin başarana dek denemeye devam edip etmediklerini merak etmişti. Birkaç kez, bir arkadaşı için sorduğunu tekrar etmişti. Francesca'nın kızı mı kardeşi mi olduğu kesin olmayan Caterina da Quentin's'te öğle yemeği yediğini, enginarların muhteşem olduğunu söylemişti. Lorenzo da durmadan İtalya'da onu misafir edecek ailenin ne kadar zengin olduğunu, onları utandıracak bir şey yapmamak için dua ettiğini tekrarlayıp duruyordu. Şimdi de Bay O'Brien Bay Dunne'ın kızıyla ilişkisi olduğunu açıklamıştı.</p>

  <p>Birkaç ay önce ne bu insanlardan ne de hayatlarından haberdardı.</p>

  <p>Yağmurlu havalarda bazılarını arabasına alırdı. Okulun resmî olmayan servisi gibi algılamamaları için bu işi düzenli yapmaktan kaçmıyordu. Ama yeğeninin oteline gitmek için iki otobüse binmek zorunda olan Lorenzo'ya karşı bir zaafı vardı. Lorenzo o otelde kapıcılık veya hademelik yapıyor ve orada yaşıyordu. Ders çıkışı, herkes televizyon izlemeye veya uyumaya evlerine veya pub'a, kahveye giderdi. Lorenzo ise çalışmaya gidiyordu. Bir keresinde Connie'ye arabayla gitmenin işini ne kadar kolaylaştırdığını söylemişti. O günden sonra Connie Lorenzo'yu arabayla götürmeye özen göstermeye başladı.</p>

  <p>Gerçek adının Laddy olduğunu öğrendi. Derse yardımcı olmak amacıyla birbirlerine İtalyanca adlarıyla hitap ediyorlardı. Laddy'yi İtalyan dostları Roma'ya davet etmişlerdi. Altmış yaşlarında, basit, neşeli, iriyarı bir adamdı. Kapıcısı olduğu otelin önüne kadar, son model, pahalı bir araba kullanan bir hanımın getirmesini çok olağan karşılıyordu.</p>

  <p>Zaman zaman, kardeşinin oğlu, yeğeni Gus'tan söz ederdi. Hayatını çalışmakla geçiren, ama işler düzelmezse elindeki oteli kaybedecek olan Gus'tan...</p>

  <p>Bir süre önce bir panik yaşanmıştı. Bir sigorta ve yatırım şirketinin işleri bozulmuştu. Son dakikada bir mucize olmuş zarara uğrayanların paraları geri verilmişti. Huzurevinde yaşayan Lorenzo'nun kardeşi olanlara çok üzülmüştü. Ama Tanrı yardım etmiş, tek oğlu Gus'ın iflas etmediğini öğrenecek kadar ömür tanımıştı kardeşine. O da mutlu ölmüştü. Connie anlatılanları dudaklarım ısırarak dinliyordu. Harry'ye kalmış olsaydı yüzüstü bırakılacak insanlar bunlardı demek...</p>

  <p>Peki şimdiki yeni sorun ne diye merak etti. Aslında her şey o eski olayla bağlantılıydı. Parasal sorunları olan, sonra da borçlarını ödeyen şirket herkesi tekrar yatırım yapmaya zorlamıştı. Adeta paralarını geri verdiği için şirkete minnet borcu ödemek gibi bir şeydi bu... Lorenzo işin aslını tam olarak anlamamıştı, ama yeğeni için endişe ediyordu. Gus çok çaresizdi. Her yolu denemişti. Otelin yenilenmesi gerekiyordu. Sağlık yetkilileri otelin yangına karşı korunmasız olduğunu savunuyordu. Oysa Gus'ın bu değişiklikleri yapacak parası kalmamıştı. Elinde ne varsa şirkete yatırmıştı. Yatırımım paraya çevirmesine hiç olanak yoktu. Bahama yasalarına göre böyle bir yatırım ancak çok çok önceden haber verilerek paraya çevrilirdi.</p>

  <p>Connie, bu sözleri duyunca arabasını yol kenarına çekti.</p>

  <p>- Bana bir daha anlatır mısın, lütfen Lorenzo? Yüzü bembeyazdı.</p>

  <p>- Ben malî konularda uzman değilim ki Constanza.</p>

  <p>- Yeğeninle konuşabilir miyim? Lütfen.</p>

  <p>- İşi konusunda konuşmamdan hoşlanmayabilir... Lorenzo bu iyi kalpli kadına bu kadar açıldığı için pişmanlık duyuyordu.</p>

  <p>- Lütfen, Lorenzo.</p>

  <p>Gus'la konuşurken Connie bir bardak konyak istemek zorunda kalmıştı. Duydukları o kadar rezilane o kadar iğrençti ki... Şirkete yatırdıkları parayı geri aldıktan sonraki beş yıl içinde Gus ve onun gibi kim bilir kaç kişiye Freeport ve Nassau'da kurulu iki şirkete para yatırmaları için baskı yapılmıştı.</p>

  <p>Connie, ağlayarak şirketlerin Harold Kane ve Siobhan Casey tarafından yönetildiğini gördü. Gus ile Lorenzo neden ağladığını anlamadan şaşkınlıkla onu izliyorlardı. Connie önce çek defterini çıkartarak Gus'ın adına yüklü bir çek imzaladı, sonra otelin yeniden düzenlenmesine yardımcı olacak inşaat ve dekorasyon işleri yapan arkadaşlarının adım verdi. Ardından da kendi adım vermemeleri şartıyla elektrik işleri yapan iyi bir firmanın adını da verdi.</p>

  <p>- Bütün bunları neden yapıyorsunuz, Constanza? Gus şaşkınlık içindeydi.</p>

  <p>Connie Gus'ın elindeki evrakın üstündeki isimleri gösterdi. "Bu adam benim kocam, kadın ise metresi. Yıllarca ilişkilerini görmezliğe geldim. Onunla yatması vız geliyor. Ama benim paramla namuslu insanları dolandırdığını duymak... Aman Tanrım!" Onlara deli deli bakan, aklım kaçırmış biri gibi göründüğünü düşündü.</p>

  <p>Gus yumuşak bir sesle, "Bu parayı alamam, Bayan Kane" dedi. "Yapamam. Bu çok fazla bir para."</p>

  <p>- Salı günü görüşürüz, Lorenzo, dedi Connie ve hemen çıkıp gitti.</p>

  <p>Kaç perşembe akşamı Harry'yi evde bulmayı ümit ederek ve çoğunlukla evi boş bularak içeri girmişti? Bu akşam da farklı değildi. Saat geç olmasına karşın babasının eski arkadaşı T. P. Murphy'ye telefon etti. Sonra da avukatı aradı. Ertesi sabah buluşmaya karar verdiler. Suçlamalardan ve pişmanlıklardan arınmış bir toplantı yaptılar. Konuşmaları sona erdiğinde gece on bir olmuştu.</p>

  <p>- Şimdi ne yapmayı düşünüyorsunuz? diye sordu avukat.</p>

  <p>- Harcourt Meydanı'na telefon edeceğim. Harcourt Meydanı polisin kaçakçılık şubesinin olduğu yerdi.</p>

  <p>Harry o gece eve gelmedi. Connie ise hiç uyumadı. Bunca yıl böyle bir evi korumanın ne kadar gülünç olduğunu fark etti. Çocukların kendi evleri vardı. Solgun bir yüzle arabasını alarak şehre indi. Sonra derin bir nefes aldı ve kocasının o güne kadar süregelen hayatını sona erdirecek bir konuşma yapmak üzere Harry Kane'in bürosunun merdivenlerini çıkmaya başladı.</p>

  <p>Avukatlar bu konunun çok tartışılacağını, gazetelerde ve televizyonda çok sözü edileceğini söylemişlerdi, onun adının da kirletileceği konusunda uyarmışlardı. Bu bakımdan evinden başka bir yerde kalmasının daha doğru olacağını söylemişlerdi. Yıllarca önce, bir gün annesi Dublin'de oturmak ister diye ufak bir daire satın almıştı. Deniz kenarında, giriş katıydı. "Daha uygun bir yer olamaz" diye düşündü. "Gerekli eşyaları birkaç saatte taşırım" dedi kendi kendine.</p>

  <p>- Birkaç saatten fazla olmasın, demişlerdi. Harry'yle tek başına görüşmek istemişti. Harry, çalışma odasında, bürosunun boşaltılmasını seyrediyordu. "Tek isteğim önemli biri olmaktı" dedi.</p>

  <p>- Bunu daha önce de söyledin.</p>

  <p>- Evet. Demek ki tekrarlıyorum. Bir şeyi iki kere söylemek yalan söylemek demek değil.</p>

  <p>- Her zaman önemli biriydin. Başından beri. Senin istediğin bu değildi. Sen her şeye sahip olmak istedin.</p>

  <p>- Yapmamalıydın. Aslında her şeyin yolundaydı.</p>

  <p>- Her zaman her şeyim yolundaydı benim, dedi Connie.</p>

  <p>- Hayır değildi. Sen frijid, kıskanç bir orospusun. Hep öyleydin...</p>

  <p>- Siobhan Casey'in sana verdiği hiçbir şeyi kıskanmadım. Hiçbir zaman. Sesi sakindi.</p>

  <p>- Öyleyse bunu neden yaptın?</p>

  <p>- Haksızlık yaptığın için. Bir kere uyarılmıştın. O zaman seni kurtarmıştım. Bu sana yetmedi mi?</p>

  <p>- Sen erkekleri hiç tanımıyorsun. Hiç. Tükürür gibi konuşuyordu. Onları mutlu etmeyi bilmediğin gibi paranı alıp başını okşamana razı olarak bir erkeğin erkek kalabileceğini sanıyorsun.</p>

  <p>- Çocuklar için güçlü görünsen iyi olur, dedi.</p>

  <p>- Defol buradan, Connie.</p>

  <p>- Son olaylarda senden yana çıktılar, sevgilerini hiç esirgemediler. Kendi hayatları olsa bile sen onların babasısın. Sen, kendi babana değer vermeyebilirsin ama çoğu insan böyle düşünmez.</p>

  <p>- Benden gerçekten nefret ediyorsun, değil mi. Hapse atılacağım için bayram ediyorsun....</p>

  <p>- Hayır. Hem hapiste fazla kalmazsın, nasıl olsa bir yolunu bulursun. Sen hep bir yolunu bulursun. Odadan çıktı.</p>

  <p>Koridorda, bir kapının üstünde Siobhan Casey'in adı yazılı bir plaket gördü. O odadaki dosyaları ve yazılım programlarını toplayan memurlar gözüne ilişti. Siobhan'a destek olacak ne bir arkadaşı ne de ailesi vardı demek. O bankacılar, kaçakçılık şubesi memurları ve avukatların arasında oturuyordu.</p>

  <p>Connie, kapıdan çıkıp arabasına doğru ilerlerken bacaklarının titremediğini fark etti. Uzaktan kumandalı anahtarla arabasını açtı ve deniz kenarındaki yeni evine doğru yola çıktı.</p>
</body>
</html>
