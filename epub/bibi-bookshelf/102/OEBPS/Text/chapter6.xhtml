<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yanılsamalar Kitabı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header">Altı</h1>

    <p style="text-align: justify;">İniş, kalkış kadar güç gelmedi bana. Korkuya kapılmaya, ağzımdan salyalar akarak akıldışı şeyler yapmaya, hatta ruhsal dengemin bozulmasına hazırlanmıştım, oysa kaptan pilot inişe geçtiğimizi duyurduğunda nedense metin ve fütursuz hissettim kendimi. Kalkışla iniş arasında bir fark olması gerektiğine karar verdim, yerle bağlantımı kesmekle sağlam toprağa ayak basmak arasında bir fark vardı mutlaka. Biri veda, öteki kavuşmaydı ve belki başlangıçlara katlanmak bitişlere katlanmaktan kolaydır, diye düşündüm ya da belki içimdeki ölülerin günde ancak bir kez haykırmalarına izin verildiğini (basit biçimde) keşfetmiştim. Alma’ya dönüp kolunu sıktım. Hector ile Frieda’nın arasındaki flörtün ilk evrelerini anlatmaya başlamıştı, Hector’un dayanamayıp kıza itirafta bulunduğu geceyi, bu itirafa Frieda’nın verdiği şaşırtıcı yanıtı (o kurşun bütün günahlarını bağışlattı, demişti Frieda, sen bana hayatımı geri verdin, şimdi de ben sana hayatını geri veriyorum) anlatmaya koyulmuştu; ama ben elimi koluna koyunca Alma konuşmasını kesti, cümlesini, anlatacağı şeyi yarıda bıraktı. Gülümsedi, sonra eğilip beni önce yanağımdan, sonra kulağımdan, sonra ta tam ağzımın ortasından öptü. Birbirlerine tutulmuşlardı, dedi. Dikkatli olmazsak aynı şey bizim de başımıza gelir.</p>

    <p style="text-align: justify;">Bu sözleri duymamın da etkisi oldu herhalde; korkum azaldı, içimin erimesine karşı daha dirençli oldum; öte yandan <em>düşmek</em> sözcüğünün, son üç yıllık geçmişimi özetleyen şu iki cümlede de yer almasına bakın: Gökten bir uçak düşüyor ve içindeki bütün yolcular ölüyor. Bir kadın aşka düşüyor ve bir erkek de onunla birlikte düşüyor; uçak alçalırken ikisi de bir saniye bile ölümü düşünmüyorlar. Havada, uçak son bir kez yan yatıp inişe geçerken ve altımızdaki toprak fır dönerken Alma’nın bana ikinci bir yaşam olanağı sunduğunu anladım, hâlâ beni bekleyen bir şey vardı, önemli olan benim ona doğru yürüyecek cesarete sahip olup olmamamdı. Motorların sesi değişirken çıkardıkları müziği dinledim. Kabin içindeki gürültü çoğaldı, duvarlar titredi ve sonra, neredeyse unutulup da hatırlanmış bir hareket gibi, uçağın tekerlekleri piste değdi.</p>

    <p style="text-align: justify;">Yola çıkmamız epeyce zaman aldı. Hidrolik kapının açılması, terminalden geçmemiz, kadınlar ve erkekler tuvaletinde verilen mola, çiftliği aramak için telefon aranması, Tierra del Sueño’ya giderken yolda gerekir diye su satın alınması (İçebildiğin kadar iç, dedi Alma; buradaki yükseklikler aldatıcıdır, bedenin susuz kalmasın), uzun süreli otoparkın Alma’nın Subaru steyşın arabasını bulmak için taranması ve sonra, yola çıkmadan önce, depoyu doldurmak üzere son bir mola. New Mexico’ya ilk kez gidiyordum; normal koşullar altında ağzım açık seyrederdim manzarayı, kaya oluşumlarını ve çılgın görünümlü kaktüsleri işaret eder, şu dağın ya da bu çarpık çurpuk çalının adını sorardım, oysa Hector’un öyküsüne o kadar kapılmıştım ki bütün bunlarla ilgilenmedim. Alma ile ben Kuzey Amerika’nın en görkemli bölgelerinden birinden geçtiğimiz halde ışıkları söndürülmüş, perdeleri çekilmiş bir odada oturuyor gibiydik, hiçbir şeyin farkında değildik. Sonraki günlerde o yoldan birkaç kez daha geçecektim, ama o ilk geçişte gördüklerimden neredeyse hiçbiri aklımda kalmamıştı. Alma’nın külüstür sarı arabasındaki o yolculuğu ne zaman düşünsem anımsadığım tek şey seslerimizin tınısı –Alma’nın sesinin ve benim sesimin, benim sesimin ve Alma’nın sesinin–, camdaki bir çatlaktan içeri girip yüzüme çarpan tatlı hava. Çevredeki görüntü ise belleğimde yer etmemiş. Mutlaka vardı, ama başımı çevirip baktım mı acaba, bilmiyorum. Baktıysam bile gördüğümü fark etmeyecek kadar dalgın olmalıydım.</p>

    <p style="text-align: justify;">Hector’u şubat başına kadar hastanede tuttular, dedi Alma. Frieda onu her gün ziyaret etti, doktorlar sonunda Hector’un hastaneden çıkacak kadar güçlendiğini söylediklerinde, Frieda iyileşene kadar Hector’u evlerine almaları için annesini ikna etti. Hâlâ kötü durumdaydı Hector. Altı ay geçene kadar da ayaklarının üzerine doğru dürüst basamadı.</p>

    <p style="text-align: justify;">Peki Frieda’nın annesi ne dedi bu işe? Altı ay çok uzun bir süre.</p>

    <p style="text-align: justify;">Müthiş hoşnuttu. O zamanlar Frieda çılgının biriydi, yirmili yılların sonunda yetişen şu başına buyruk, bohem kızlardandı, Ohio’daki Sandusky Kasabası’ndan da nefret ediyordu. Spellingler ekonomik krizde varlıklarının yüzde seksenini kurtarmışlardı, bunun anlamı şuydu: Frieda’nın, <em>Orta Batı’nın yüksek burjuvazisinin içteki halkası</em> adını taktığı gruba dahildiler hâlâ. Cumhuriyetçi, tutucu ve geri kafalı kadınların dar dünyasıydı bu, başlıca eğlenceleri kasabanın kulübündeki ruhsuz danslar ve uzun, insanın canına okuyan yemek davetleriydi. Yılda bir kez Frieda dişlerini gıcırdata gıcırdata Noel tatili için eve gelirdi, annesinin evli erkek kardeşinin, iki çocuğu ve karısıyla birlikte kasabada yaşayan Frederick’in hatırına o iğrenç durumlara katlanırdı, ocağın ikisi ya da üçü olunca da bir daha oraya dönmeyeceğine yemin ede ede New York’a koşardı. O yıl elbette partilere katılmadı; New York’a geri de dönmedi. Bunun yerine Hector’a âşık oldu. Annesine kalırsa Frieda’yı Sandusky’de tutan her ne olursa olsun iyi bir şey sayılırdı.</p>

    <p style="text-align: justify;">Yani evlenmesine de karşı çıkmadı mı?</p>

    <p style="text-align: justify;">Frieda bir süredir açıkça başkaldırıyordu. Bankadaki olaydan bir gün önce annesine Paris’e taşınmak istediğini ve büyük olasılıkla Amerika’ya bir daha ayak basmayacağını söylemişti. İşte bu yüzden o sabah bankada bulunuyordu; hesabından para çekip bilet almak için. Bayan Spelling’in, kızının ağzından duymayı beklediği en son sözcük <em>evlilik</em>’ti. Bir mucize gibi gerçekleşen bu fikir değişikliğinin ışığında Hector’u nasıl bağrına basıp ailesine kabul etmesin ki? Frieda’nın annesi itiraz etmemekle kalmadı, düğünü kendi düzenledi.</p>

    <p style="text-align: justify;">Böylece Hector’un Sandusky’deki hayatı başlıyor. Bir kasabanın adını rasgele seçiyor, onun hakkında bir avuç yalan söylüyor ve sonra bu yalanları gerçeğe dönüştürüyor. Oldukça tuhaf, değil mi? Chaim Mandelbaum’ ken Hector Mann oluyor, Hector Mann’ken Herman Loesser oluyor, ya sonra? Herman Loesser kime dönüşecek? Kim olduğunu hâlâ biliyor muydu o?</p>

    <p style="text-align: justify;">Yeniden Hector adına döndü. Frieda onu öyle çağırıyordu. Hepimiz öyle çağırıyorduk.</p>

    <p style="text-align: justify;">Ama Hector Mann olmadı. O kadar da gözü kara olamazdı, değil mi?</p>

    <p style="text-align: justify;">Hector Spelling oldu. İkisi evlendikten sonra Hector, Frieda’nın soyadını aldı.</p>

    <p style="text-align: justify;">Vay be!</p>

    <p style="text-align: justify;">Vay deme, sadece pratik. Artık Loesser olmak istemiyordu. Bu ad, hayatında ters giden her şeyin simgesiydi, kendine başka bir ad takacaksa neden bu sevdiği kadının adı olmasındı? Bu adı hiçbir zaman bırakmadı. Elli yıldan fazladır Hector Spelling o.</p>

    <p style="text-align: justify;">Nasıl oldu da New Mexico’ya geldiler?</p>

    <p style="text-align: justify;">Balaylarında Batı’ya gittiler ve orada kalmaya karar verdiler. Hector’un solunum sorunları vardı, oradaki kuru hava ona iyi geldi.</p>

    <p style="text-align: justify;">O sırada Batı’da bir alay sanatçı vardı. Taos’ta Mabel Dodge’un avenesi, D.H. Lawrence, Georgia O’Keefe. Bunun, onların kararıyla bir ilgisi var mı?</p>

    <p style="text-align: justify;">Hayır, yok. Hector ile Frieda eyaletin başka bir yerinde oturuyorlardı. O insanlarla karşılaşmadılar bile.</p>

    <p style="text-align: justify;">1932’de taşındılar oraya. Dün sen bana Hector’un 1940 yılında yeniden film çevirmeye başladığını söylemiştin. Tam sekiz yıl sonra. O arada ne oldu?</p>

    <p style="text-align: justify;">Dört yüz dönüm toprak satın aldılar. O günlerde fiyatlar inanılmaz derecede düşüktü, bütün o arazi için birkaç bin dolardan fazla ödediklerini sanmıyorum. Ailesi varlıklı olduğu halde Frieda’nın kendine ait fazla parası yoktu. Büyükannesinden küçük bir miras kalmıştı, on ya da on beş bin dolar kadar. Annesi faturalarını ödemeyi önerip duruyordu ama Frieda onun yardımını istemedi. Fazlasıyla gururlu, fazlasıyla inatçı, fazlasıyla bağımsızdı. Asalak olduğunu düşünmekten hoşlanmıyordu. Hector ile Frieda evlerini inşa ederken gereken sayıda işçi tutamadılar. Ne mimar vardı, ne ustabaşı; böyle şeyler onların harcı değildi. Bereket Hector ne yaptığını biliyordu. Babasından marangozluk öğrenmişti, filmler için dekor kurmuştu, bütün bu deneyimler masrafları asgaride tutmalarına yardımcı oldu. Evin planını kendisi çizdi, sonra Frieda ile birlikte neredeyse kendi elleriyle inşa ettiler onu. Çok basit bir evdi. Altı odalı kerpiç bir kulübe. Tek katlıydı; Meksikalı üç erkek kardeşten başka yardım eden de olmadı, bunlar kentin varoşlarında yaşayan işsiz amelelerdi. İlk birkaç yıl evlerinde elektrik bile yoktu. Su vardı tabii, suyun olması gerekiyordu ama su bulmaları ve kuyu kazmaya başlamaları da birkaç aylarını aldı. İlk adım buydu. Ondan sonra evi yapacakları yeri seçtiler. Arkasından da planları çizip inşaata başladılar. Bütün bunlar zaman aldı. Öyle kolaycacık oraya taşınıp evlerine yerleşmediler. Issız ve vahşi bir bölgeydi orası, her şeyi sıfırdan başlayıp yaptılar.</p>

    <p style="text-align: justify;">Sonra ne oldu? Ev bitince ne yaptılar?</p>

    <p style="text-align: justify;">Frieda ressamdı, yeniden resim yapmaya başladı. Hector kitap okuyup günlük tutmaya devam etti, ama zamanının çoğunu ağaç yetiştirmeye verdi. Bu onun esas işi oldu, evlenmelerini izleyen birkaç yıl bununla uğraştı. Evin çevresindeki birkaç dönüm araziyi temizledi ve sonra yavaş yavaş karmaşık bir yeraltı sulama sistemi kurdu oraya. Böylece bahçe bakımı kolaylaştı, bahçe düzene girince ağaçlarla meşgul olmaya başladı. Orada kaç ağaç olduğunu hiç saymadım ama iki üç yüz kadar olmalı. Kavak ve ardıç, söğüt ve titrek kavak, pinyon ve akmeşe. Daha önceleri orada yukka ve adaçayından başka bir şey yetişmezken Hector küçük bir orman yarattı. Birkaç saat sonra kendi gözlerinle de göreceksin, ama benim için orası dünyanın en güzel yerlerinden biridir.</p>

    <p style="text-align: justify;">Böyle bir şey yapacağı aklımın ucundan bile geçmezdi. Hector Mann bahçıvan, ha.</p>

    <p style="text-align: justify;">Mutluydu. Herhalde hayatında hiç böyle mutlu olmamıştı, ne var ki bu mutlulukla birlikte tutkuları da yok olup gitti. Frieda’ya bakmak ve toprağında çalışmaktan başka bir şeyle ilgilenmiyordu. Son yıllarda yaşadığı onca şeyden sonra bu ona yetiyordu, fazlasıyla yetiyordu. Hâlâ kefaret ödüyordu senin anlayacağın. Ama artık kendini yok etmek istemiyordu. Şimdi bile ağaçlardan, hayatının en önemli başarısı olarak söz eder. Filmlerimden bile daha iyi der, bugüne kadar yaptığım her şeyden daha iyi.</p>

    <p style="text-align: justify;">Nasıl para kazandılar? Madem paraları o kadar kıttı, nasıl geçindiler?</p>

    <p style="text-align: justify;">Frieda’nın New York’ta arkadaşları vardı, onların çoğunun da pek çok bağlantısı. Frieda’ya iş buldular. Çocuk kitapları resimledi, dergilere resim çizdi, serbest çalıştı. Fazla bir getirisi olmadı bu işlerin, yine de onları geçindirmeye yetti.</p>

    <p style="text-align: justify;">O zaman Frieda çok yetenekli biri olmalı.</p>

    <p style="text-align: justify;">Frieda’dan söz ediyoruz, David, yapmacıklı bir sosyete güzelinden değil. Müthiş yetenekliydi, sanat için yanıp tutuşuyordu. Bir keresinde bana, büyük bir ressam olacak kadar yetenekli olmadığını ama eğer Hector’la karşılaşmamış olsaydı büyük olasılıkla ömrünü iyi bir ressam olmaya çalışarak geçirmiş olacağını söylemişti. Yıllardır resim yapmadı, yine de şeytan gibi becerir bu işi hâlâ. Yumuşak, kıvrak çizgiler, müthiş bir kompozisyon duygusu. Hector yeniden film çevirmeye başlayınca Frieda da resimli taslakları yaptı, dekorları ve kostümleri tasarladı, filmlerin genel görünümünün tasarlanmasında yardımcı oldu. Bütün bu işlerde emeği geçti.</p>

    <p style="text-align: justify;">Hâlâ anlamıyorum. Çölün ortasında ele güne muhtaç durumda yaşıyorlardı. Film çekecek para nereden geçti ellerine?</p>

    <p style="text-align: justify;">Frieda’nın annesi öldü. Malının mülkünün değeri üç milyon dolardan fazlaydı. Frieda mirasın yarısını aldı, öbür yarısı da kardeşi Frederick’e kaldı.</p>

    <p style="text-align: justify;">Demek parayı böyle buldular.</p>

    <p style="text-align: justify;">O zamanlar oldukça iyi paraydı bu.</p>

    <p style="text-align: justify;">Bugün de çok iyi para, ama bu hikâyede paradan fazla şeyler var. Hector bir daha film işine girmeyeceğine yemin etmişti. Sen bana birkaç saat önce böyle demiştin, ama şimdi de yeniden film çekmeye başladı diyorsun. Ne oldu da düşüncesini değiştirdi?</p>

    <p style="text-align: justify;">Frieda ile Hector’un bir oğulları oldu. Frieda’nın babasının adını verdiler ona: Thaddeus Spelling II. Kısaca Taddy diyorlardı ya da Tad ya da Tadpole; çeşit çeşit adlar takıyorlardı. 1935’te doğdu, 1938’de öldü. Babasının bahçesinde bir sabah arı soktu. Onu yerde buldular, her tarafı şişmiş, kabarmıştı, otuz mil uzaktaki doktora götürdüklerinde ölmüştü. Bu olayın ikisini nasıl etkilediğini bir düşünsene.</p>

    <p style="text-align: justify;">Düşünebiliyorum. Düşünebileceğim bir şey varsa böyle bir olaydır.</p>

    <p style="text-align: justify;">Bağışla beni. Densizlik ettim.</p>

    <p style="text-align: justify;">Üzülme. Yalnızca senin nasıl bir şeyden söz ettiğini iyi biliyorum. Onların durumunu anlayabilmem için zihin jimnastiği yapmama gerek yok. Tad ve Todd. Bundan daha yakın olamazdı, değil mi?</p>

    <p style="text-align: justify;">Yine de...</p>

    <p style="text-align: justify;">Yinesi filan yok. Sen devam et anlatmana.</p>

    <p style="text-align: justify;">Hector yıkıldı. Aylar geçiyor, o hiçbir şey yapmıyordu. Evde oturuyordu; yatak odasının penceresinden gökyüzüne bakıyordu; ellerinin üstünü inceliyordu. Frieda için de kolay günler değildi elbette, ama Hector ondan daha kırılgan, daha savunmasızdı. Frieda, çocuğun ölümünün bir kaza olduğunu bilecek kadar güçlüydü, arılara alerjisi olduğu için öldüğünü biliyordu; ama Hector bu olayı bir tür ilahi adalet olarak görüyordu. Fazlasıyla mutlu olmuştu. Hayat ona iyi davranmıştı, şimdi de kader ona dersini vermişti.</p>

    <p style="text-align: justify;">Film çekmek Frieda’nın fikriydi, değil mi? Mirastan payına düşeni alınca Hector’u eski işine geri dönmesi için ikna etti.</p>

    <p style="text-align: justify;">Öyle sayılır. Hector sinir krizinin eşiğindeydi, Frieda da duruma el koyması gerektiğinin farkındaydı. Yalnızca Hector’u değil, evliliğini de kurtarmak için, kendi hayatını kurtarmak için.</p>

    <p style="text-align: justify;">Hector da razı oldu.</p>

    <p style="text-align: justify;">İlk başta olmadı. Ama Frieda onu terk etmekle tehdit edince sonunda peki dedi. Fazla isteksiz olduğunu da söyleyemeyeceğim. Film işine dönmek için yanıp tutuşuyordu aslında. Tam on yıl kamera açıları, ışık düzeni, senaryolar hayal edip durmuştu. Yapmak istediği, dünya yüzünde anlamlı bulduğu tek şey buydu.</p>

    <p style="text-align: justify;">Ya ettiği yemin? Yemininden nasıl geri döndü? Bana onun hakkında anlattığın onca şeyden sonra bunu nasıl yapabildiğini anlamıyorum.</p>

    <p style="text-align: justify;">Kılı kırk yardı, sonra da şeytanla anlaşma imzaladı. Ormanda bir ağaç devrilirse ve bunu kimse duymazsa o ağaç ses çıkarmış olur mu olmaz mı? Hector o güne kadar epeyce kitap okumuştu, filozofların bütün numaralarını ve argümanlarını biliyordu. Biri bir film çekerse ve bu filmi kimse görmezse, o film var mıdır yok mudur? İşte yaptığını böyle mazur gösterdi. Seyirciye gösterilmeyecek filmler çekecekti, sırf film çekmiş olmak için çekecekti. İnanılmaz bir nihilizm örneğiydi bu ve Hector o gün bugündür verdiği sözü bozmadı. Bir düşünsene, bir konuda çok ustasın, öyle ustasın ki insanlar senin yaptığını görebilseler hayran kalırlardı, ama sen kendini herkesten gizliyorsun. Hector’un yaptığını yapmak, olanca dikkatini o işte toplamayı ve katı olmayı gerektiriyordu; biraz da kaçık olmayı. Frieda da Hector da azıcık kaçıklar sanırım, ama olağanüstü bir iş başardılar. Emily Dickinson kimliğini açığa vurmadan yazardı ama şiirlerini yayınlatmayı denemişti. Van Gogh tablolarını satmaya çalışmıştı. Bildiğim kadarıyla, yapmış olduğu işi bilinçli olarak, önceden tasarlayarak yok etmek isteyen ilk sanatçı Hector. Kafka da var tabii, elyazmalarını yakmasını istemişti Max Brod’dan, ama karar anında Brod’un elinden yakmak gelmedi. Oysa Frieda yakacak. Bu konuda en ufak bir kuşku yok. Hector’un ölümünü izleyen gün, filmleri bahçeye taşıyıp hepsini yakacak; bütün kopyaları, bütün negatifleri, çektiği her kareyi. Kesin bu. Senle ben de tek tanıkları olacağız.</p>

    <p style="text-align: justify;">Kaç filmden söz ediyorsun sen?</p>

    <p style="text-align: justify;">On dört. On bir tanesi yaklaşık doksan dakikalık, üç tanesi de bir saate yakın.</p>

    <p style="text-align: justify;">Hâlâ komedi filmi çekmiyordu, öyle değil mi?</p>

    <p style="text-align: justify;"><em>Anti-Dünyadan Haberler, Mary White’ın Baladı, Manastır Yazıhanesinde Geziler, Duran Kaya’da Pusu</em>. Bazı filmlerinin adları. Kulağa pek komik gelmiyorlar, değil mi?</p>

    <p style="text-align: justify;">Hayır, alıştığımız türde komedi adları değil. Ama umarım çok da iç sıkıcı değillerdir.</p>

    <p style="text-align: justify;">İç sıkıcıyla ne kastettiğine bağlı. Ben onları iç sıkıcı bulmuyorum. Ciddi, evet ve çoğu kez oldukça alışılmadık, ama iç sıkıcı değil.</p>

    <p style="text-align: justify;">Alışılmadık derken ne demek istiyorsun?</p>

    <p style="text-align: justify;">Hector’un filmleri olağanüstü içten, ayakları yere basıyor, gösterişli değil. Ama hep fantastik bir havaları, tuhaf bir şiirsellikleri var. Pek çok kurala karşı geldi Hector. Film yönetmenlerinin yapmaması gereken şeyleri yaptı.</p>

    <p style="text-align: justify;">Ne gibi?</p>

    <p style="text-align: justify;">Örneğin, açıklama kullandı. Filmlerde açıklama kullanmak bir zayıflık sayılır, görüntülerin işlevlerini yerine getirmediklerinin işaretidir, ama Hector filmlerinin pek çoğunda açıklama kullandı. Bunlardan birinde, <em>Işığın Tarihi</em>’nde bir tek diyalog bile yoktur. Baştan sona anlatma üzerine kuruludur.</p>

    <p style="text-align: justify;">Yanlış yaptığı başka neler var? Yani kasıtlı olarak yanlış demek istiyorum.</p>

    <p style="text-align: justify;">Üzerinde ticari baskı yoktu, yani bir zorunluluk altına girmeden çalışabiliyordu. Hector, özgürlüğünü, başka yapımcıların, özellikle kırklı ve ellili yıllarda el atamayacakları şeylere girişmekte kullandı. Çıplak bedenler. Gerçekçi seks. Çocuk doğurmak. İşemek, kaka yapmak. Bu sahneler ilk başta şoke edici, ama duyulan şok çabucak geçiyor. Hayatın doğal bir parçası bunlar ne de olsa, ancak filmde görmeye alışık değiliz, bu yüzden birkaç saniye dimdik oturup izliyoruz. Hector bunların üzerinde önemle durmadı. Onun filmlerinde nelerin mümkün olduğunu anlamaya başlayınca bu sözümona tabular ve sahici olaylar öykülerin genel dokusu içinde kaynıyor. Bir bakıma bu sahneler Hector için bir korunma yoluydu; biri filmin kopyalarından birini çalmaya kalkışmasın diye. Filmlerinin hiçbir yerde gösterilmemesini garanti altına almak zorundaydı.</p>

    <p style="text-align: justify;">Senin ailen de buna uydu.</p>

    <p style="text-align: justify;">Hector’unki tek kişilik bir çalışmaydı, kendin-yap türünden. Hector filmlerini yazdı, yönetti ve yayına hazırladı. Babam ışıklandırmayı yaptı ve filmleri çekti, çekim bittikten sonra babamla annem laboratuvar işlerini tamamladılar. Filmin uzunluğunu ayarladılar, negatifleri kestiler, ses ayarını yaptılar, son biçimi verilmiş kopya, kutusuna konana kadar her şeyi gözden geçirdiler.</p>

    <p style="text-align: justify;">Çiftlikte mi çalıştılar?</p>

    <p style="text-align: justify;">Hector’la Frieda arazilerini küçük bir film stüdyosuna dönüştürmüşlerdi. 1939 Mayıs’ında inşaata başladılar ve 1940 Mart’ında bitirdiler, sonunda kendine yeterli bir evren kurdular, film çekebilecekleri özel bir tesis. Binalardan birinde ikili ses stüdyosu vardı, yanında da marangozhane ve terzi atölyesi, soyunma odaları, dekorlarla kostümler için ayrı depolar. Bir başka bina yapım sonrası işlemler için kullanılıyordu. Çektikleri filmleri bir laboratuvara göndermeyi göze alamazlardı, bu yüzden kendi laboratuvarlarını kurdular. Bu, binanın bir kanadını kapladı. Öteki yarısında kurgu odası vardı, gösterim odaları ve yeraltında kopyalarla negatiflerin saklandığı bir depo.</p>

    <p style="text-align: justify;">Bütün bu donanımlar ucuza mal olmadı herhalde.</p>

    <p style="text-align: justify;">Bu tesisi kurmak onlara yüz elli bin dolardan fazlaya patladı. Ama buna güçleri yetiyordu, ayrıca pek çok şeyin bir kez satın alınması yeterliydi. Birkaç kamera gerekti, ancak bir tek kurgu masası, bir çift projektör ve bir optik yazıcı. İhtiyaçlarını karşıladıktan sonra sıkı bir bütçeyle çalıştılar. Frieda’nın mirası faiz getiriyordu, ana paraya olabildiğince az el attılar. Küçük ölçekli çalıştılar. Parayı uzun süre idare edebilmek için böyle davranmaları şarttı.</p>

    <p style="text-align: justify;">Frieda dekorlardan ve kostümlerden sorumluydu.</p>

    <p style="text-align: justify;">Başka şeylerden de. Hector’un yardımcı kurgucusuydu, filmler hazırlanırken birkaç farklı işi birden yürüttü. Yazman, sestoplarcı, odaklayıcı; o gün o anda ne gerekiyorsa.</p>

    <p style="text-align: justify;">Ya annen?</p>

    <p style="text-align: justify;">Benim Faye’im. Güzel, canım Faye’im. Bir oyuncuydu o. 1945’te bir filmde oynamak üzere çiftliğe geldi ve babama âşık oldu. O sıralarda yirmili yaşlarının başındaydı. O günden sonra çekilen her filmde oynadı, çoğunlukla baş kadın oyuncu olarak, ama başka konularda da yardımcı oldu. Giysileri dikti, dekorları boyadı, Hector’a senaryolarında danışmanlık yaptı, Charlie ile birlikte laboratuvarında çalıştı. Bu da işin macera kısmıydı. Orada hiç kimse tek bir işle yetinmiyordu. Herkes her şeyle ilgiliydi, hepsi de geç saatlere kadar çalışıyorlardı. Aylarca süren zahmetli hazırlık çalışmaları, yapım sonrasında harcanan aylar. Film çekmek ağır ilerleyen, karmaşık bir iştir, az sayıda insan çok şey yapmaya çabalıyordu, bu yüzden santim santim ilerleyebiliyorlardı. Bir projeyi tamamlamak genellikle iki yıllarını alıyordu.</p>

    <p style="text-align: justify;">Hector ile Frieda’nın neden orada kalmak istediklerini anlıyorum; ya da kısmen anlıyorum, anlamaya çabalıyorum; ama annenle babana hâlâ hayret ediyorum. Charlie Grund yetenekli bir kameramandı. Çalışmalarını inceledim, 1928’de Hector’la neler yaptığını biliyorum, kariyerinden vazgeçmiş olmasına bir anlam veremiyorum.</p>

    <p style="text-align: justify;">Babam yeni boşanmıştı. Otuz beş yaşındaydı, otuz altıya yaklaşıyordu ve hâlâ Hollywoodlu kameramanların arasında sivrilememişti. On beş yıldır bu işteydi, ama ikinci sınıf filmlerde çalışıyordu, çalışacak iş bulabildiği sürece. Kovboy filmleri, Boston zenci filmleri, çocuk dizileri. Müthiş bir yetenekti, sakin biriydi, kendi kendinden hoşnut görünmezdi hiç, insanlar onun bu utangaçlığını çoğu kez kibir sanırlardı. İyi işleri elinden kaçırıyordu, bir süre sonra bu durum onu huzursuz etmeye başladı, kendine olan güvenini yitiriyordu. İlk karısı onu terk edip gidince birkaç ay perişan oldu. Çok içiyor, kendine acıyordu, işiyle ilgilenmiyordu. İşte Hector tam o sırada aradı onu; o çukurun dibine düşmüşken.</p>

    <p style="text-align: justify;">Bu işi yapmayı neden kabul ettiğini hâlâ açıklamıyor bu. Hiç kimse başkalarına göstermek istemiyorsa film çekmez. Böyle şey olmaz. O zaman kameraya film takmanın anlamı nerede kalır?</p>

    <p style="text-align: justify;">Aldırmıyordu. İnanmanın güç olduğunu biliyorum, ama onun için önemli olan tek şey işti. Sonunda ne olacağı pek önemli değildi, hatta hiç önemi yoktu. Filmcilerin pek çoğu böyledir; özellikle de ikinci derecedekiler; mavi yakalılar, alt kadrodakiler. Her şeyi hesaplamayı severler. Ellerini aletlerin üzerine koyup o aletlerin kendi adlarına iş görmesinden zevk alırlar. Sanat ya da yaratıcılık umurlarında değildir. Bir şey üzerinde çalışıp o işin düzgün çıkmasını sağlamaktır amaçları. Babamın filmcilikte inişleri çıkışları oldu, ama iyi bir sinema adamıydı, Hector da ona işi kafasına takmadan film çekme fırsatını tanıdı. Başkası olsaydı babam gitmezdi sanırım. Ama Hector’u severdi. Kaleydoskop’ta Hector’la birlikte çalıştığı yılın hayatının en mutlu yılı olduğunu söylerdi.</p>

    <p style="text-align: justify;">Hector aradığında çok şaşırmış olmalı. On yıldan fazla zaman geçiyor ve telefonun öteki ucunda ölmüş bir adam seninle konuşuyor.</p>

    <p style="text-align: justify;">Birinin ona bir eşek şakası yaptığını düşündü önce. Eğer öyle değilse, bir hayaletle konuşuyor demekti, ama babam hayaletlere inanan biri olmadığından Hector’a siktir git deyip telefonu kapadı. Hector üç kez telefon ettikten sonra babama işi kabul ettirebildi.</p>

    <p style="text-align: justify;">Bu ne zaman oldu?</p>

    <p style="text-align: justify;">Otuz dokuzun sonuna doğru. Kasım ya da aralıkta, Almanların Polonya’yı işgalinden hemen sonra. Şubat başında babam çiftlikte yaşamaya başlamıştı. O sırada Hector ile Frieda’nın yeni evleri de bitmişti, babam eski eve taşındı, hani şu Hector’la karısının oraya ilk gittiklerinde inşa ettikleri kulübeye. Ben büyürken ailemle birlikte o kulübede yaşadım, şimdi de orada oturuyorum; o altı odalı kerpiç evde, Hector’un ağaçlarının gölgesinde, çılgın ve bitmek bilmez kitabımı yazıyorum.</p>

    <p style="text-align: justify;">Ya çiftliğe gelen öteki insanlar? Oyuncular getirtildi, demiştin, babanın da teknik yardıma ihtiyacı olmuştur. Yalnızca dört kişiyle film çekilmez ki. Bunu ben bile biliyorum. Belki yapım öncesi ve sonrası çalışmaların kendi başlarına üstesinden gelebiliyorlardı, ama filmi çekemezlerdi. Ve bir kez dışarıdan adam getirmeye başlarsan işin içinden nasıl sıyrılırsın? Onların çenelerini tutmalarını nasıl sağlarsın?</p>

    <p style="text-align: justify;">Bir başkası için çalışmakta olduğunu söylersin. Mexico Cityli eksantrik bir milyoner tarafından işe alındığını söylersin, bu adam Amerikan filmlerine öylesine tutkundur ki Amerika’nın ücra bir köşesinde kendi film stüdyosunu kurmuş ve seni kendi adına film çekmek üzere görevlendirmiştir; bu filmleri o adam dışında kimse seyretmeyecektir. Anlaşmanız böyledir. Bir filmde çalışmak üzere Mavi Taş Çiftliği’ne gelirsen, filminin tek kişilik bir seyirci tarafından izleneceğini de kabul etmiş sayılırsın.</p>

    <p style="text-align: justify;">Bu dediğin akıl almaz bir şey.</p>

    <p style="text-align: justify;">Belki öyledir, ama bir sürü insan bu masalı yuttu.</p>

    <p style="text-align: justify;">Böyle bir şeye inanmak için insanın oldukça çaresiz durumda olması gerek.</p>

    <p style="text-align: justify;">Sinema sanatçılarıyla pek işin olmadı, öyle değil mi? Onlar dünyadaki en çaresiz insanlardır. Yüzde doksanı işsizdir, onlara doğru dürüst ücret alabilecekleri bir iş önerirsen fazla soru sormazlar. Bütün istedikleri ellerine çalışma fırsatı geçmesidir. Hector büyük işler peşinde değildi. Yıldızlarla ilgilenmiyordu. İşinin ustası profesyonel oyuncular onun için yeterliydi, senaryolarını ufak kadrolar için hazırladığından –bazen iki üç rol olurdu yalnızca– oyuncu bulmak güç olmuyordu. Bir filmi bitirip ötekine başlayacağı zaman içlerinden seçim yapabileceği yeni oyuncular oluyordu karşısında. Annem dışında, hiçbir oyuncuyu iki kez oynatmadı.</p>

    <p style="text-align: justify;">Tamam, ötekileri bir kenara bırak. Ya sen? Hector Mann’ın adını sen ne zaman duydun? Sen onu Hector Spelling olarak tanıyordun. Hector Mann ile Hector Spelling’in aynı kişi olduğunun farkına vardığında kaç yaşındaydın?</p>

    <p style="text-align: justify;">Ben bunu hep biliyordum. Çiftlikte, Kaleydoskop’un çektiği filmlerden bir takım vardı, çocukken onları elli kez seyretmiş olmalıyım. Okumayı öğrendiğim anda Hector’un Spelling değil de Mann olduğunu fark ettim. Bunu babama sordum, bana Hector’un gençken başka bir sahne adı altında film çevirdiğini, artık oyunculuk yapmadığına göre o adı kullanmaktan vazgeçtiğini anlattı. Bana çok mantıklı bir açıklama gibi gelmişti bu.</p>

    <p style="text-align: justify;">Ben o filmlerin kaybolduğunu sanıyordum.</p>

    <p style="text-align: justify;">Az daha kayboluyorlardı. Aslında kaybolsalar da yeriydi. Ama tam Hunt iflasını ilan etmek üzereyken, görevliler mallarına el koyup kapısına mühür vurmadan bir iki gün önce Hector’la babam Kaleydoskop’un bürosuna gizlice girmişler ve filmleri çalmışlar. Negatifler orada değilmiş, ama on iki komedi filminin hepsinin birer kopyasını toparlayıp götürmüşler. Hector onları saklasın diye babama vermiş, iki ay sonra da çekip gitmiş. Babam 1940 yılında çiftliğe taşındığında, filmleri de yanında getirdi.</p>

    <p style="text-align: justify;">Hector’un tavrı ne oldu?</p>

    <p style="text-align: justify;">Ne demek bu? Ne tavır takınmalıydı ki?</p>

    <p style="text-align: justify;">Ben de sana bunu soruyorum. Hoşuna gitti mi gitmedi mi?</p>

    <p style="text-align: justify;">Hoşuna gitti. Elbette ki hoşuna gitti. O küçük filmlerle gurur duyuyordu ve onların geri gelmesine çok mutlu olmuştu.</p>

    <p style="text-align: justify;">O zaman onları ortaya çıkarmak için neden onca zaman bekledi?</p>

    <p style="text-align: justify;">Böyle yaptığını nereden biliyorsun?</p>

    <p style="text-align: justify;">Bilmem, sandım ki...</p>

    <p style="text-align: justify;">Anladığını sanmıştım. Bendim o. Bunu yapan bendim.</p>

    <p style="text-align: justify;">Kuşkulanmıştım zaten.</p>

    <p style="text-align: justify;">O zaman neden bir şey demedin?</p>

    <p style="text-align: justify;">Buna hakkım olmadığını düşündüm. Belki de sır olarak tutuyordunuz bunu.</p>

    <p style="text-align: justify;">Benim senden gizlim yok David. Ne biliyorsam senin de bilmeni istiyorum. Anlamıyor musun? Ben o filmleri kimin bulacağını bilmeden sağa sola yolladım, bulan sen oldun. Onları bulan tek kişi sensin yeryüzünde. Bu da bizi kadim dost yapar, öyle değil mi? Seninle daha dün tanışmış olabiliriz, ama tam dört yıldır ortak çalışıyoruz.</p>

    <p style="text-align: justify;">İşinin ustasıymışsın. Her gittiğim yerde küratörlerle görüştüm, ama hiçbiri senin kim olduğunu bilmiyordu. Kaliforniya’dayken Tom Luddy ile yemek yedim, hani şu Pasifik Film Arşivi’nin başındaki adam. Hector Mann’dan gelen gizemli paketlerin sonuncusu onlara gönderilmişti. Onlar paketi aldığında sen bu işe başlayalı birkaç yıl olmuştu ve ortalıkta birtakım laflar dolaşıyordu. Tom bana kutuyu açma zahmetine bile girmediğini söyledi. Parmak izi kontrolü için alıp doğruca FBI’a götürmüş, ama kutunun içinde bir tek parmak izi bile bulamamışlar. Arkanda iz bırakmamışsın.</p>

    <p style="text-align: justify;">Eldiven kullandım. Eğer bu işi sır olarak tutmak için çaba harcayacaksam böyle küçük bir ayrıntıda falso vermemeliydim elbette.</p>

    <p style="text-align: justify;">Zeki bir kızsın sen Alma.</p>

    <p style="text-align: justify;">Öyleyim tabii. Bu arabadaki en zeki kız benim, istersen kanıtla öyle olmadığımı.</p>

    <p style="text-align: justify;">Ama Hector’un arkasından iş çevirmeni nasıl haklı çıkarabildin? Kararı o vermeliydi, sen değil.</p>

    <p style="text-align: justify;">Önce onunla bu konuda konuştum. Fikir benimdi, ama o bana yeşil ışık yakana kadar hiçbir şey yapmadım.</p>

    <p style="text-align: justify;">Ne dedi sana?</p>

    <p style="text-align: justify;">Omuzlarını silkti. Sonra şöyle yarım gülümsedi. Fark etmez, dedi. Ne istiyorsan onu yap, Alma.</p>

    <p style="text-align: justify;">Demek seni ne durdurdu ne de yardımcı oldu. Hiçbir şey yapmadı.</p>

    <p style="text-align: justify;">1981’in Kasım’ıydı, neredeyse yedi yıl oldu. Annemin cenazesi için çiftliğe dönmüştüm, hepimiz için kötü günlerdi, yani sonun başlangıcı gibi bir şey. Çok sarsılmıştım. İtiraf etmeliyim. Onu toprağa verdiğimizde henüz elli dokuz yaşındaydı, ben de bu ölüme hazır değildim hiç. Ezici. Aklıma gelen tek sözcük bu: ezici bir keder. Sanki içimdeki her şey ezilip un ufak olmuştu. Ötekiler artık çok yaşlanmışlardı. Başımı kaldırıp baktığımda birden onların işlerinin bitmiş olduğunun farkına vardım, büyük serüven sona ermişti. Babam seksen yaşındaydı, Hector da seksen bir, bir daha başımı kaldırıp baktığımda hepsi ölmüş olacaklardı. Bu düşünce beni müthiş etkiledi. Her sabah küçük gösterim odasına gidip annemin eski filmlerini izliyordum, odadan çıktığımda karanlık çökmüş oluyordu, ben de ciğerlerim yırtılırcasına ağlıyordum. İki hafta böyle geçti, sonra evime dönmeye karar verdim. O sıralarda Los Angeles’ta yaşıyordum. Bağımsız bir yapımevinde çalışıyordum ve bana ihtiyaçları vardı. Gitmek için hazırlandım. Havayolu şirketini arayıp biletimi ayırtmıştım, ama son dakikada –yani çiftlikteki son gecemde– Hector benden orada kalmamı istedi.</p>

    <p style="text-align: justify;">Nedenini belirtti mi?</p>

    <p style="text-align: justify;">Konuşmaya hazır olduğunu söyledi, birisinin ona yardım etmesi gerekiyordu. Kendi başına yapamayacaktı.</p>

    <p style="text-align: justify;">Yani kitap onun fikri miydi?</p>

    <p style="text-align: justify;">Fikir tümüyle ona aitti. Ben bunu akıl edemezdim. Akıl etsem bile Hector’a bundan söz edemezdim. Cesaret edemezdim.</p>

    <p style="text-align: justify;">Cesaretini yitirdi. Tek açıklaması bu. Ya cesaretini yitirdi ya da aklını kaçırdı.</p>

    <p style="text-align: justify;">Ben de böyle düşünmüştüm. Ama yanılıyordum, sen de yanılıyorsun. Hector benim yüzümden fikrini değiştirdi. Benim gerçeği bilmeye hakkım olduğunu söyledi, orada kalıp onu dinlemeye razı olursam bana öyküsünü baştan sona anlatma sözü verdi.</p>

    <p style="text-align: justify;">Tamam, buna inanıyorum. Sen ailenin bir parçasısın, artık büyüdüğüne göre de aile sırlarını öğrenmeye hakkın var. Ama özel bir itiraf nasıl oluyor da kitaba dönüşüyor? İçini sana dökmek isteyebilir, ancak kitap herkes için yazılır, öyküsünü insanlara anlatırsa hayatının anlamı kalmaz ki.</p>

    <p style="text-align: justify;">Kitap yayınlandığında hâlâ hayattaysa kalmaz. Ama hayatta olmayacak. O ölene kadar kitabı kimseye göstermeyeceğime söz verdim. O bana gerçeği anlatacağına söz verdi, ben de bu sözü verdim.</p>

    <p style="text-align: justify;">Peki onun seni kullanmış olduğu hiç aklına gelmedi mi? Sen kitabını yazacaksın, evet ve bir aksilik olmazsa önemli bir kitap olarak kabul görecek, ama aynı zamanda Hector senin kanalınla yaşamayı sürdürecek. Filmleri sayesinde değil; onlar artık var olmayacaklar bile, ama senin onun hakkında yazdıkların sayesinde.</p>

    <p style="text-align: justify;">Mümkün, her şey mümkündür. Ama onun kafasındakiler beni aslında pek ilgilendirmiyor. Korkudan böyle davranıyor olabilir, kibirden, son dakikada duyduğu pişmanlıktan, ne var ki bana gerçeği anlattı. Önemli olan da bu. Gerçeği söylemek güçtür David, Hector ile ben şu son yedi yılda birlikte pek çok şeye göğüs gerdik. Her şeyi sundu bana; günlüklerini, mektuplarını, eline geçirebildiği her belgeyi. Şu noktada kitabın yayınlanmasını düşünmüyorum bile. Kitap yayınlansa da yayınlanmasa da bu kitabı yazmak hayatımın en önemli olayı oldu.</p>

    <p style="text-align: justify;">Peki bütün bu olayda Frieda’nın rolü ne? İkinize yardım etti mi, etmedi mi?</p>

    <p style="text-align: justify;">Onun için pek kolay olmadıysa da bize ayak uydurmak için elinden geleni yaptı. Hector’la aynı görüşte olduğunu sanmıyorum, ama ona engel olmak istemiyor. Karmaşık bir şey. Frieda ile ilgili her şey karmaşıktır.</p>

    <p style="text-align: justify;">Hector’un eski filmlerini sağa sola göndermeye ne zaman karar verdin?</p>

    <p style="text-align: justify;">İşin başında. Ona güvenip güvenemeyeceğime hâlâ emin değildim, sınamak için önerdim bunu, bakalım bana karşı dürüst müydü. Bana hayır deseydi çiftlikte kalmazdım herhalde. Bir fedakârlık yapmasına, iyi niyetini bana gösteren bir işaretine ihtiyacım vardı. O da anladı bunu. Bunları söze döktük sayılmaz, ama Hector anladı. Bu yüzden durdurmaya kalkışmadı beni.</p>

    <p style="text-align: justify;">Sana karşı dürüst olduğunu kanıtlamaya yetmez bu. Sen onun eski filmlerini yeniden gündeme getirdin. Bunun neresi kötü? İnsanlar artık onu hatırlıyor. Hatta Vermontlu çılgın bir profesör Hector hakkında bir kitap bile yazdı. Ancak bütün bunlar hikâyeyi değiştirmiyor.</p>

    <p style="text-align: justify;">Bana her söylediği şeyden sonra gidip doğruluğunu araştırdım. Buenos Aires’e gittim, Brigid O’Fallon’un kemiklerinin peşine düştüm, Sandusky’deki banka çatışmasının konu edildiği eski gazete yazılarını buldum, kırklı ve ellili yıllarda çiftlikte çalışan on, on beş oyuncuyla görüştüm. Her şey birbirini tutuyor. Bazı kişileri bulamadım tabii, bazıları da ölmüştü. Örneğin Jules Blaustein. Sylvie Meers hakkında da bir şey bulamadım henüz. Ama Spokane’e gidip Nora ile konuştum.</p>

    <p style="text-align: justify;">Hâlâ yaşıyor mu?</p>

    <p style="text-align: justify;">Hem de nasıl. En azından üç yıl önce yaşıyordu.</p>

    <p style="text-align: justify;">Ve?</p>

    <p style="text-align: justify;">1933 yılında Friday diye biriyle evlenmiş ve dört çocuğu olmuş. O çocuklardan on bir torunu olmuş, onu ziyarete gittiğim sırada bu torunlardan biri onu büyük-büyükanne yapmak üzereydi.</p>

    <p style="text-align: justify;">İyi. Neden bilmem ama bunu duyduğuma çok sevindim.</p>

    <p style="text-align: justify;">On beş yıl boyunca dördüncü sınıflara ders vermiş, sonra okul müdürü yapmışlar onu. 1976 yılında emekli olana kadar da sürdürmüş işini.</p>

    <p style="text-align: justify;">Yani Nora, Nora olarak kalmış.</p>

    <p style="text-align: justify;">Ben ziyarete gittiğimde yetmiş küsur yaşındaydı, ama hâlâ Hector’un bana anlattığı kişi gibi hissediyordu.</p>

    <p style="text-align: justify;">Ya Herman Loesser? Onu hatırlıyor muydu Nora?</p>

    <p style="text-align: justify;">Onun adını andığımda ağladı.</p>

    <p style="text-align: justify;">Nasıl yani?</p>

    <p style="text-align: justify;">Yani gözlerine yaşlar doldu ve yanaklarından aşağı yuvarlandı. Ağladı. Tıpkı senin ve benim gibi. Herkesin ağladığı gibi.</p>

    <p style="text-align: justify;">Şu işe bak!</p>

    <p style="text-align: justify;">Öyle şaşırdı ve utandı ki kalkıp odadan çıktı. Geri döndüğünde elimi tutup özür diledi. Onu çok uzun zaman önce tanımıştım, dedi, ama hiç aklımdan çıkaramadım. Son elli dört yıldır hep onu düşündüm.</p>

    <p style="text-align: justify;">Uyduruyorsun.</p>

    <p style="text-align: justify;">Ben hiçbir şey uydurmam. Oraya gitmemiş olsaydım ben de inanmazdım buna. Ama aynen böyle olmuş, Hector’un söylediği gibi olmuş. Bana yalan söylediğini ne zaman düşünsem doğruyu söylediği çıkıyor ortaya. Hikâyesini olanaksız kılan da bu, David. Bana gerçeği anlatmış o.</p>
  </div>
</body>
</html>
