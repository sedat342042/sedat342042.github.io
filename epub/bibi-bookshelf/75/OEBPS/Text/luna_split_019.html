<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">O hafta o bildik çalışma temposuyla geçti. İşe gittim, eve döndüm, yine işe gittim, yine eve döndüm. Gidebileceğim yerleri düşündüm bu arada. Bir ev, içimde, böyle bir dönemeç için, yeniden yaşamaya başlamıştı... Dedemin evine gidebilirdim. O ev benim çocukluk evimdi de aynı zamanda. Böyle bir dönüş, böyle bir zaman için, bana çok anlamlı görünmeye başlamıştı. Dedemle bu konuyu uzun uzun konuşabilirdim.</p>

    <p class="normal1">İnci’yi arayamamıştım, çok istediğim halde, elim telefona sayısız kez gittiği halde arayamamıştım. Bu sessizlik daha çok devam edebilirdi. Tabii bunun için, onun da aramaması gerekiyordu. Ancak o, bir akşam vakti, son konuşmamızdan belki on, belki de on iki gün sonra, yine hiç beklemediğim bir zamanda aradı. Ajanstaydım. Sesi çok mutlu, sağlıklı ve huzurlu geliyordu. Son konuşmamızdakinden çok farklı bir sesti bu. Kendini nasıl hissettiğini yine de sordum.</p>

    <p class="normal1">“Çok iyiyim...” dedi.</p>

    <p class="normal1">Sözlerindeki o tehditkâr tınıyı yine almıştım. Bir tedirginlik daha duymam kaçınılmazdı.</p>

    <p class="normal1">“Çok sevindim... Nasıl oldu bu?” diye sordum.</p>

    <p class="normal1">Kendimi savunmaya geçtiğimin farkındaydım. Ancak o anda başka türlüsünü yapamazdım. O sesin beni çektiği oyunun gereğiydi bu.</p>

    <p class="normal1">“Arkadaşım sayesinde...” dedi.</p>

    <p class="normal1">Donakalmıştım... Beklenen gerçekleşmişti işte. Artık yeni bir arkadaşı vardı. Artık başka bir insanındı...</p>

    <p class="normal1">Sesimdeki titremeyi elimden geldiğince gizlemeye çalıştım.</p>

    <p class="normal1">“İyi... Ne diyebilirim ki...”</p>

    <p class="normal1">O mutlu kadın sesiyle karşılık verdi.</p>

    <p class="normal1">“Bir şey deme... Ben sadece bilmeni istedim.”</p>

    <p class="normal1">“Mutlu musun?” diye sordum.</p>

    <p class="normal1">“Çook...” dedi.</p>

    <p class="normal1">“Peki...” dedim.</p>

    <p class="normal1">Sesimdeki titremeyi gizleyemiyordum artık. Bu titremeyi duymamasına imkân yoktu, ne kadar gizlenmeye çalışsam da imkân yoktu. Aynı sesi sürdürerek son söyleyeceklerini söyledi.</p>

    <p class="normal1">“Umarım sen de mutlu olursun... Karını bırakma... Sen oranın insanısın. Git kızına sarıl, ailene sarıl, mutlu ol, onları mutlu etmeye çalış. Biz ne yaşadıysak yaşadık. Beni aklından çıkar artık...”</p>

    <p class="normal1">Bir karşılık vermeme olanak tanımadan telefonu kapattı sonra. İçim titriyordu, nefes almakta zorlanıyordum. Onun o hayattaki olası görüntüleri zihnime bir daha üşüşmeye başlamıştı. Kendimi yine başka bir yere vermem gerekiyordu. Bu görüntülerden uzaklaşmaya, uzaklaşabildiğimce uzaklaşmaya çalıştım. Öyle yaptım. O müthiş deterjan senaryolarımdan birini daha yazdım. O kadınlar o korkunç lekelerin çıkmasından yine büyük bir mutluluk duyuyorlardı. “Kan lekesi” bile sorun değildi artık onlar için. Çok mutluydular. Güzeldiler, çekiciydiler, güvende ve güvenliydiler... İmrenilesi bir hayatları vardı...</p>

    <p class="normal1">Senaryoyu bitirdiğimde gün de bitmek üzereydi. Önümdeki birkaç işi ertesi güne bırakabilirdim. Hayatta reklamcılıktan başka yapacak bir iş bulamayan müdürüme haber verdim, gideceğim bir yer yoktu aslında, ajanstan biraz erken çıktım bir yere gitmem gerektiğini söyleyerek. Eve dönmek istemiyordum, ama nereye gideceğimi de bilemiyordum. İnci’yle tanıştığımız, birçok önemli konuşmamızı yaptığımız “cafe”yi görmek geldi o anda içimden. Bu sese kulak verdim ve trafiğin sıkışıklığına bakmadan, direksiyonu oraya doğru kırdım. Yeni fotoğrafların içine girmek istiyordum. Zihnimden yüzlerce, binlerce pişmanlık ve eksiklik fotoğrafı geçiyordu. Korktuğum en sonunda gerçekleşmişti işte. Onu yanımda ve hayalimde daha fazla tutamamıştım, tüm direnmelerime, oyunlarıma ve yalanlarıma rağmen tutamamıştım. Nereye gidecektim bu durumda, kime, nereden, nasıl gidecektim?..</p>

    <p class="normal1">“Cafe”ye bu sorularla ve fotoğraflarla girdim. Etraf yine kalabalıktı. Oraya tek başlarına gelenler de vardı, grup halinde gelenler de, ikibaşlarına gelenler de... İkibaşlarına gelenler... Onlar bir ilişkiyi yaşatabiliyorlardı, taşıyabiliyorlardı... O artık böyle bir umudu bir başkası için besleyecekti... Yeni fotoğrafım buydu, tarihimin bana yazdırttığı hikâye buydu... Ondan bu nedenle bir türlü kopamıyordum. Tüm bu yaşananlardan sonra birbirimizden hepten kopmamız en doğrusuydu kuşkusuz. Ne var ki biz, “doğru”nun ölçüsünü de yitirmiştik artık. Onu aramak istedim o anda, sadece aramak için, arayabileceğimi öncelikle kendime gösterebilmek için aramak istedim. Onca yaşanandan sonra, onca yaralayıcı ve örseleyici konuşmadan sonra, yeni bir arama, kime, daha ne kaybettirebilirdi ki?.. Sesini duyabilirdim, kendimi duyurabilirdim en azından. Ne diyeceğimi, demem gerektiğini bilmesem de... Ama insan nasılsa, böyle durumlarda, gerekenden çok, heyecanlarının buyurduğunu yapıyor. Hele hele bir de “doğru”nun ölçüsünü kaybettiğini gördükten ve kabul ettikten sonra... Hesabı ödeyip kalktım. Meydana doğru ilerledim. Bir kulübeye daha girdim, aradım. Telefon uzun uzun çaldı, açılmadı. Bir daha aradım, yine açılmadı. Onu kâbusumda bir daha görebilmem için yeterli bir nedendi bu.</p>

    <p class="normal1">Meydana çıktım. Herkes kendi hikâyesindeydi elbet. Artık o da kendi hikâyesindeydi. Kitapçıları dolaştım biraz. Onunla o kitapçıları da gereğince paylaşamadığımızı fark ettim birden. Kitapların dünyasını paylaşabileceğim bir sevgilinin de hayalini yıllarca kurmuştum oysa. Hatta bu hayal, hani neredeyse kütüphanemle yavaş yavaş büyümüş, içimde yürümüştü. Kütüphanemi sabırla inşa etmiştim. Ben kütüphanesiz bir evde büyümüştüm çünkü... O anda bu fark ediş de içimi burkmuştu. Bu ilişkide paylaştığımız yakınlığa birçok uzaklığı da sığdırmıştık demek... İçinde bulunduğumuz zamanda, kendimizi o kadar soluk alınamayacak ana hapsetmiştik ki... Meydana döndüm sonra. Yolda bir bankanın camında yansımla karşı karşıya geldim. Biraz orada kaldım. Çok yorgun görünüyordum. Üzüldüm. Tüm bunları yaşadığıma ve yaşattığıma üzüldüm. Ancak bu arada ince bir ayrıntı da bu üzüntüye belki biraz buruk, ama o anda tüm benliğimle sarılmak istediğim bir sevinç olarak doğdu. Üstümde İnci’nin bana son doğum günümde hediye ettiği siyah deri ceket vardı. Yağmur, rüzgâr yemiş bir ceketti bu artık. Yağmur, rüzgâr, fırtına yemiş bir ceket... Tıpkı ilişkimiz gibi... Ne kadar zaman geçmişti aradan, biz bu ilişkiye başlayalı ne kadar olmuştu?.. İki yıl, bir buçuk yıl?.. Tam çıkaramadım. Tek hatırlayabildiğim bu süreye, artık unutamayacağım çok “an”ı sığdırabildiğimdi. Hayatıma bu yaşanmışlığın verdikleriyle de devam edecektim. Bu ceket de benle devam edecekti, onunla ve bu “an”larımızla devam edecekti... Giysiler de, eşyalar da, nesneler de böyle hayat bulmaz mıydı zaten?.. Meydanda yürürken bu duyguyu da taşıyordum. O kulübelerden birine bir daha girmek istedim bu yüzden. Yine sesimi dinledim. Aynı telefonu bir daha çaldırdım, kendime aynı bekleyişi bir daha yaşattım. Bir cevap alamayacağımdan emindim, amacım bu duyguyu yaşamaktı sadece. Ama bu sefer telefon açıldı. Karşımdaydı. Dilimin ucuna ilk geleni söyledim.</p>

    <p class="normal1">“Aramamamı istemiştin ama aradım, dayanamadım.”</p>

    <p class="normal1">“Arayacağını biliyordum” dedi.</p>

    <p class="normal1">Sesinde uzun süredir duymadığım bir sıcaklık ve yumuşaklık vardı. O öfkesi de kaybolmuş gitmişti sanki. Halini hatırını sordum.</p>

    <p class="normal1">“Eh işte...” dedi.</p>

    <p class="normal1">Cevabı yüreklendirmişti. Yine dilimin ucuna gelenleri söyledim.</p>

    <p class="normal1">“Seni bir saat kadar önce aradım. Bulabileceğimi pek sanmıyordum, ama şansımı bir deneyeyim dedim.”</p>

    <p class="normal1">“Yürüyüşe çıkmıştım. Aramakla iyi ettin” diye karşılık verdi.</p>

    <p class="normal1">Daha da yüreklenmiştim. Sormadan edemeyeceğim o soruyu sormanın tam zamanıydı. Tehlikeyi göze alarak sordum.</p>

    <p class="normal1">“İlişkin nasıl gidiyor?”</p>

    <p class="normal1">Kısa bir sessizlik yaşadık. Sonra da aynı yumuşaklık ve sıcaklıkla sorumu yanıtladı.</p>

    <p class="normal1">“Öyle bir şey yok aptal!.. Bir başkasıyla bu kadar çabuk ilişkiye girebileceğimi mi sandın?.. Beni hiç tanımadın mı sen?..”</p>

    <p class="normal1">Böyle bir karşılığı hiç beklemiyordum işte. Sevinçten uçacak gibiydim. Bu konuşma sizi daha önce ortak ettiğim o oyunu hatırlatıyor, değil mi? Bu oyuna kendimi sürekli kaptırdığımı mı düşünüyorsunuz?.. Bunu ben de görüyorum şimdi. Ama o günlerde göremezdim. Ben o günlerde o oyunun içindeydim, oyuncusuydum çünkü, seyircisi değil...</p>

    <p class="normal1">Ondan, bu yeni gerçeğin verdiği güvenle bir açıklama istedim.</p>

    <p class="normal1">“Sana yardım eden kimdi öyleyse?..”</p>

    <p class="normal1">Fazla bekletmedi. Ne de olsa başka bir konuşmaya geçmiştik.</p>

    <p class="normal1">“Halit... Çocuk doktoru olan çocukluk arkadaşım. Ondan sana daha önce söz etmiş miydim?.. Bana yıllardır âşık olduğunu, ama onunla asla bir ilişkiye giremeyeceğimi, onu yaralamamak için giremeyeceğimi... Çok çok iyi bir insan olduğu halde, en zor zamanlarımda bile hiç düşünmeden yardımıma koştuğu halde ona dokunamayacağımı... Biz onunla kötü gün dostlarıyız... İşte bu... Hem ben sana ondan söz ederken, sevgilim demedim ki, arkadaşım dedim... Çok salaksın, çok!..”</p>

    <p class="normal1">Gülümsemeye çalıştım. Ağzımdan sadece bir yarım cümle döküldü.</p>

    <p class="normal1">“Ben de sandım ki...”</p>

    <p class="normal1">Sözümü kesti. Hafiften sitemli bir sesle beni yine o bildik yere çekmeye çalıştı.</p>

    <p class="normal1">“Sen hep sanıyorsun zaten... Sen hep sandın...”</p>

    <p class="normal1">Bir karşılık vermedim.</p>

    <p class="normal1">“Seni çok özledim” diyebildim yalnızca.</p>

    <p class="normal1">Yine kısa bir sessizlik yaşadık.</p>

    <p class="normal1">“Ben de...” dedi sonra.</p>

    <p class="normal1">“Seni görmek isterdim” dedim.</p>

    <p class="normal1">“Gelsene öyleyse” dedi.</p>

    <p class="normal1">Sesinde yine bir kışkırtıcılık vardı. Başka bir zaman olsaydı, böyle beklemediğim çağrılar karşısında bocalar, ne diyeceğimi bilemez bir hale düşer, hatta gerekirse, görüşmeyi bir şekilde erteleyecek sözleri, bahaneleri bulmaya çalışırdım. Benim bu tavrım ilişkimizde sık sık, birçok soruna yol açmıştı. Direncim hayat karşısındaki hazırlıksızlığımı anlatıyordu belki de. Gelgelelim insan yaşadıkça, kaybettikçe öğreniyordu işte. O an kendimden hiç beklemediğimi yapmış, bu kışkırtıcılığa kararlı bir sesle karşılık vermiştim.</p>

    <p class="normal1">“Tamam... Taksim’deyim. Birazdan arabaya atlar, gelirim. Bir şeyler alayım mı?..</p>

    <p class="normal1">Şaşırmıştı. Bu kararlılığı o da beklemiyordu elbet. Konuşurken gülümsediğini hissettim.</p>

    <p class="normal1">“Biraz sucuk, taze ekmek, bir de kola al...”</p>

    <p class="normal1">Hemen geleceğimi bir daha söyleyerek telefonu kapattım. Olaylar yine beklemediğim bir şekilde gelişmeye başlamıştı. Hazır kulübedeyken, Selin’e de telefon edip çok gecikebileceğimi söyledim. Nereye gideceğimi, neden gecikeceğimi sormadı, ama bu gecikmemin nedenini anladığını hissettirdi. Sık sık verdiği karşılıklardan birini verdi.</p>

    <p class="normal1">“Sen bilirsin...”</p>

    <p class="normal1">Durumu kabullenmiş görünüyordu. Bu ses de beni rahatlatmıştı. Yaşadıklarım herkesin gözünde meşruydu artık. O anda bu yalanı da çok sevmiştim...</p>
  </div>

  <div class="calibre1" id="calibre_pb_20"></div>
</body>
</html>
