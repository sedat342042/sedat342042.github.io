<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">O fotoğraflar, beni, başlangıçta farkına varamadığım yeni bir karanlığa da götürmüştü. Onun o anlarında, ne bileyim, başka türlü baktığını görmemiş değildim. Gülümsemesi değişikti, yüzü değişikti. Bunu önce gençliğine, o ilişkileri henüz yaşamamışlığına vermiştim. Ama asıl görmem gerekeni, ancak bir süre sonra, Arkın’la çekilmiş bir yakın plan fotoğrafında görebildim. Albüme geri dönmüştük. Bir fotoğrafa, bir de ona baktım.</p>

    <p class="normal1">“Burnun... Burnun değişmiş senin!..” dedim.</p>

    <p class="normal1">Biraz sitemkâr bir sesle, ama aynı zamanda da “yakalanmaktan” duyduğu bir mahcubiyetle cevap verdi.</p>

    <p class="normal1">“Ben de kendime ‘Acaba ne zaman fark edecek?’ diye soruyordum.”</p>

    <p class="normal1">Gördüğümü, daha da doğrusu, anladığımı onaylatmak istedim.</p>

    <p class="normal1">“Sen estetik ameliyat yaptırmışsın!”</p>

    <p class="normal1">“Evet... Daha güzel değil mi şimdi?” dedi gülümseyerek.</p>

    <p class="normal1">Sesinde hafif bir hüzün de vardı sanki. Nasıl bir cevap vermem gerektiğine hemen karar veremedim.</p>

    <p class="normal1">“Bilmem... Daha şekilli olduğu kesin. Ama daha güzel mi, emin değilim...”</p>

    <p class="normal1">“Daha güzel, daha güzel!.. Herkes benim burnumu beğenir aptal!..” dedi.</p>

    <p class="normal1">Güldüm. Bu sözler karşısında tek yapabileceğim buydu zaten. Ama biraz da kışkırtmak istedim doğrusu.</p>

    <p class="normal1">“Dediğim gibi, daha şekilli... Ama ne bileyim... Sanki... Sanki daha sıradan ve kişiliksiz...”</p>

    <p class="normal1">Oyunuma geldi.</p>

    <p class="normal1">“Kişiliksizmiş!.. Hiç de bile!.. Sen ne anlarsın!..”</p>

    <p class="normal1">Yine güldüm. Söylediğim o kadar da yanlış değildi ama aslında. Fotoğraftaki burun, daha uzun ve daha sivriydi. Yeni burnuysa o tornadan çıkmış, bilinen burunlardandı. O fotoğrafı işaret ederek oyunumu sürdürdüm.</p>

    <p class="normal1">“Bana sorarsan bu burun daha seksi!”</p>

    <p class="normal1">O da kendi kızgınlık oyununu sürdürdü.</p>

    <p class="normal1">“Sapık, ne olacak!.. Aklın fikrin orada senin!”</p>

    <p class="normal1">“Neden yaptın ki?..” diye sordum.</p>

    <p class="normal1">Ciddileşti. Yine başka bir yere bakmaya çalıştı.</p>

    <p class="normal1">“Burnumda bir sorun vardı... İyi nefes alamıyordum...”</p>

    <p class="normal1">Benimle uzun süre dudaktan öpüşemeyişini hatırladım.</p>

    <p class="normal1">“Şu nefes alamama problemi önemli galiba... Ama ben yine pek bir şey anlayamadım.”</p>

    <p class="normal1">Yine ağladı ağlayacak gibi oldu.</p>

    <p class="normal1">“Burun kemiğimde bir sorun vardı...”</p>

    <p class="normal1">“Nasıl bir sorun? Doğuştan mı?” diye sordum.</p>

    <p class="normal1">“Pek sayılmaz... Kırılmıştı...” dedi.</p>

    <p class="normal1">Durum giderek ilginçleşiyordu. Bu yanıt pek hatırlanmak istenmeyen bir “an”ı gizliyor gibiydi. Yine de ısrar ettim.</p>

    <p class="normal1">“Durup dururken kırılmamıştı herhalde?..”</p>

    <p class="normal1">“Yok...” diye karşılık verdi.</p>

    <p class="normal1">Dudaklarını sıktı. Çok hassas bir yere dokunduğumu hissettim birden. Belki de durmam gerekiyordu. Elini tuttum, iyice sıktım yine.</p>

    <p class="normal1">“Anlatmak istemiyorsun galiba...”</p>

    <p class="normal1">O da elimi sıktı.</p>

    <p class="normal1">“Pek istemiyorum...”</p>

    <p class="normal1">Sesindeki hüzne eski bir öfke de karışmıştı sanki.</p>

    <p class="normal1">Birlikte, birçok yere ve insana gitme olanağı bulmuştuk o akşam. Ancak bu anıda daha ileri gidemedik. Başka akşamlarımızda da gidemedik. Yanıtlanamayan bu soru da ilişkimizin o karanlık bölgelerinin birinde kaldı böylelikle. İnci, hatırlamak istemediği bir olayı, benden sonuna kadar gizlemeyi tercih etmişti. O nefes alamayışlarla ilgili gerçeğe o zamanımızda ulaşamayacağımı anlamıştım. Üstelemedim. Bu ameliyatı ne zaman yaptırdığını sordum sadece.</p>

    <p class="normal1">“Arkın’dan iki yıl sonra” diye cevap verdi.</p>

    <p class="normal1">Geceye yavaş yavaş ilerlemeye başlamıştık. Daha önce, bölük pörçük anlattıklarını yavaş yavaş bir yere oturtmaya başlamıştım. O günlerde, bildiğim kadarıyla başka bir ilişkisi vardı artık. Düşündüklerimi duymuşçasına anlatmaya başladı.</p>

    <p class="normal1">“O günlerde Kadri vardı artık... Patronum... Sana ondan da bahsetmiştim...”</p>

    <p class="normal1">Başımla onayladım. Devam etti.</p>

    <p class="normal1">“Arkın’dan ayrıldıktan sonra, kendimi evlilik fikrine bütünüyle kapatmıştım. Bir hayal kırıklığı daha yaşamaktan korkuyordum. Bir daha kaybetmek istemiyordum... Çevremde evlenebileceğim birçok adam vardı, ama ben o günlerde başka bir psikoloji içindeydim...”</p>

    <p class="normal1">“Hayat devam etmeliydi...” dedim.</p>

    <p class="normal1">Bir karşılık vermek yerine hikâyesini anlatmayı tercih etti.</p>

    <p class="normal1">“Kadri babamı bir yerlerden tanıyordu. Bir ithalat mümessillik şirketi vardı. Bir gün, işleri çekip çevirebilecek güvenilir bir eleman aradığını söylemiş, babam da beni tavsiye etmiş. Fakülteyi bitirmiştim, kendimi yetiştirmiştim işte. En mühimi de hırsım vardı, azmim vardı. Kadri bunları gördü ve beni hemen işe aldı. Sonra da olaylar yavaş yavaş gelişmeye başladı. Kısa sürede sivrildim, kendimi gösterdim. Kadri’nin önce ilgisini çektim, sonra da güvenini kazandım. Bir süre sonra, şirketi bayağı toparlayabildiğimi ve daha da toparlayabileceğimi görünce bana yardımcısı gibi davranmaya başladı. Tabii benim kısa zamanda böyle sivrilmem, haliyle başkalarının da ilgisini çekti, şirkette bir rahatsızlık uyandırdı. Dedikodular aldı yürüdü. Hep öyledir zaten. Bir şirketin yöneticisi erkek olunca ve bir kadın da böyle hızla yükselince... Bilirsin işte... Ama ben kulak asmadım. İnsanları inatçılığımla ve davranışlarımla ilk rahatsız ettiğim yer değildi orası. Zaten o zamanlar aramızda bir şey yoktu. O iş sonradan geldi. Şimdi bana, ‘Kadri herhalde seni bir akşam yemeğe davet etmiştir, sonra sohbet koyulaşmıştır, bir hayli içki içmişsinizdir, o sana evliliğinde ne kadar mutsuz olduğunu söylemiştir, sen başından geçenleri anlatmışsındır, hatta yine ağlamışsındır, o senin gençliğinden, hayat doluluğundan etkilenmiştir, sen onun olgunluğundan, gücünden ve zenginliğinden, bunun üzerine de birbirinize yeni bir hayattan söz etmişsinizdir, sonra da bir otel odasına gitmişsinizdir, bu otel lüks, çok şık bir oteldir ve sen bunun da cazibesine kapılmışsındır, o gece orada sevişmişsinizdir ve bu ilişki de böyle sürüp gitmiştir’ diyebilirsin...”</p>

    <p class="normal1">Benden bir karşılık bekliyor gibiydi.</p>

    <p class="normal1">“Diyebilirdim. Ama henüz demedim. Anlaşıldığı kadarıyla da olaylar böyle gelişmemiş. Çok daha özel şeyler yaşandı galiba...”</p>

    <p class="normal1">“Çok daha sıradan şeyler yaşandı” dedi ve hikâyesini anlatmaya devam etti.</p>

    <p class="normal1">Yaşadıklarını anlatan kadın, farklı bir kadındı, daha kadın bir kadındı artık.</p>

    <p class="normal1">“Kadri yakışıklı bir adamdı. Boylu boslu, iyi giyinen, birçok kadının kolaylıkla etkilenebileceği bir adam... Ben de böyle erkeklerden bayağı hoşlanırım yani... Bir erkeğin iyi giyinmesi benim için birinci dereceden afrodizyaktır. Orada çalışmaya başlayalı beş altı ay olmuştu. Onun da beni beğenmeye başladığını hissediyordum. Bir akşam şirkette herkes gitmişti, baş başa kalmıştık. Masasında oturuyor, çalışıyordu. Yanına gittim, yaklaştım, gülümsedim ve tek kelime bile söylemeden kucağına oturdum. Çok şaşırdı. Konuşmasına meydan vermeden saçlarını okşamaya ve onu öpmeye başladım. Bir mini etek giymiştim. O da bacaklarımı okşamaya başladı. Sonra da orada yaptık... İkimiz de bundan çok zevk aldık. Orgazm olduktan sonra, ‘İnanmayacaksın, ama bunu çok uzun süredir yapmıyordum’ dedi. Ne demek istediğini kısa bir süre sonra daha iyi anladım.”</p>

    <p class="normal1">Duyduklarımdan rahatsız olmuştum. Açık açık kıskanmıştım, ne gizleyeyim. Gelgelelim, kıskandığımı söylemeyi de kendime yakıştıramıyordum. Sözünü keserek, bilinen bir yola, o eski, sıradan küçümseme yoluna saptım bu yüzden de.</p>

    <p class="normal1">“Böyle işyerindeki koltukta mı uzun süredir yapmıyormuş, karısıyla yatakta mı?”</p>

    <p class="normal1">Aşağılamam, farklı şekillerde ikisini de bağlıyordu elbette. Gülümsedi. Sözlerimdeki saflığı ve samimiyeti görmüştü. Bir karşılık vermedi. Sorumu, beni yine hikâyenin akışına çekerek yanıtladı.</p>

    <p class="normal1">“Tam değil... Yani onun sorunu sadece evliliğiyle ilgili değildi... Onun... Onun ciddi bir sertleşme sorunu vardı. Yarı iktidarsız sayılırdı yani...”</p>

    <p class="normal1">“Ama seninle...” diyecek oldum, sözümü kesti.</p>

    <p class="normal1">“Böyle durumları her zaman yaşamadık. Çok sık denedik ama, pek az yapabildik...”</p>

    <p class="normal1">İçimden hafif bir sevinç dalgası geçti. Gizli, ama hep yaşattığım kötülüklerimden biriydi bu. Kadri’nin ne kadar acı çektiği umurumda bile değildi. Gülmemek için zor tuttum kendimi. Ciddiyetimi korumaya çalışarak, ilişkiyi bu haliyle, ne kadar sürdürebildiğini sordum. İki yıla yakın sürmüştü ve o şirketin dışına hiç çıkmamıştı. Bu durumu nasıl taşıyabildiğini sordum bunun üzerine. Çok kolay taşımıştı; o günlerde, kendisinden de, bu beraberliği paylaştığı adamdan da daha fazlasını beklememişti çünkü. Onu, birbirimizi sıkıştırdığımız o köşeye, ister istemez sıkıştırmak zorunda kaldım bunları duyunca. Benim sesimde de bir sitem vardı...</p>

    <p class="normal1">“Kadri’yle de o bilinen yere gelmediniz mi?.. Yani bizim geldiğimiz yere... Ona da artık bir metres hayatı yaşamak istemediğini, karısından ayrılması ve yeni bir hayat kurmanız gerektiğini söylemedin mi?..”</p>

    <p class="normal1">Anlamıştı. Ama tartışmaktan kaçmayı ve o ilişkisini doğrulatmayı tercih etti.</p>

    <p class="normal1">“Söylemedim. O ilişkinin doğasında böyle bir talep yoktu. Ben o ilişkiyi, nereye giderse gitsin, şeklinde yaşadım.”</p>

    <p class="normal1">Aldığım cevap bana yetmemişti.</p>

    <p class="normal1">“Nereye gitti?” diye sordum.</p>

    <p class="normal1">Aynı doğrulatma kaygısıyla hikâyesini anlatmaya devam etti.</p>

    <p class="normal1">“Nereye gidebilirdi ki... Şirket, malvarlıkları, Kadri’nin tüm parası ve gücü karısının kontrolündeydi. Kadın çok zengin ve çok ünlü bir ailenin kızıydı. Kim olduğunu söylersem şaşarsın ama söylemeyeceğim. Bu ilişkinin ortaya çıkması halinde bizi bir kaşık suda boğması işten bile değildi. Bunu bilen adam, bu durumu kabullenmiş bir adam, hayatı adına karar verebilir mi?.. Korkağın tekiydi o aslında. Çekici yanları vardı dediğim gibi. Zekiydi, başarılı bir işadamıydı, zevkliydi, ama hayatta yaptıklarına bakacak olursan, ciğeri beş para etmez herifin tekiydi. Yine bütün bunları bile bile ilişkiyi sürdürdüm. Ama hakkını yemeyelim. Emeklerimin karşılığını fazlasıyla ödedi, bana çok para verdi. Elim para görmeye başlayınca da önemli bir karar aldım. Evden ayrılacak, kendime yeni bir ev açacaktım. Bunu bizimkilere söyleyince kıyamet koptu tabii. Annem, ikna çalışmalarım sonucunda biraz yanaştı ama babam büyük tepki gösterdi. ‘Ne yani, ele güne rezil mi olacağız? Seni orospu mu bellesinler? Zaten başımızdan böyle bir olay geçmiş!..’ dedi. Kızının o günlerde neler yaptığını, nasıl yaşadığını ve hayata nasıl baktığını bilseydi, kalp sektesinden giderdi herhalde!.. Tahmin edebileceğin gibi, bu karar hemen hayata geçmedi.”</p>

    <p class="normal1">Bu anlattıklarını duyunca, içimden, bizi hiçbir yere götürmeyecek o kıskançlığımdan elimden geldiğince sıyrılıp biraz daha dost olmak geldi. Bir başka buruklukla mücadele ediyordu çünkü, hissetmiştim.</p>

    <p class="normal1">“Kadri’yle ilişkini, yaşadıklarına öyle pek fazla kafa yormadan sürdürmen çok doğruymuş yine de... En azından o geçiş dönemi için...”</p>

    <p class="normal1">Gülümsedi.</p>

    <p class="normal1">“Evet ama, o günlerde de başka bir geçiş dönemi yaşıyordum... Kadri’yle beraberken Oğuz’la da beraber olmaya başlamıştım!..”</p>

    <p class="normal1">O gülümsemede yine birilerine ve bir şeylere meydan okuyan, okumak isteyen bir kadının duruşu vardı. Şaşırmıştım. İstediği etkiyi uyandırmanın verdiği bir zafer bakışıyla açıklamasını yaptı.</p>

    <p class="normal1">“O da boynuzlanmayı çoktan hak etmişti ama...”</p>

    <p class="normal1">“Yani yeni bir sevgiliyle beraberken eski sevgiliyi de idare ettin, öyle mi?” diye sordum.</p>

    <p class="normal1">“Bir süre...” dedi o gülümsemesini korumaya çalışarak. “Sadece Kadri’den değil, işten de sıkılmaya başlamıştım üstelik... Ben öyle belli bir zaman geçtikten sonra sıkılmaya başlarım işte...”</p>

    <p class="normal1">İlişkimizle ilgili bir “mesaj” mı vermeye çalışıyordu?.. Ben de bu söylediğini anlamazlığa geldim.</p>

    <p class="normal1">“Bak Oğuz’u bilmiyordum. İş, ev derken, onu da nereden buldun?”</p>

    <p class="normal1">Hiç beklemediğim bir cevap aldım.</p>

    <p class="normal1">“Aslında ondan sana biraz söz etmeye çalışmıştım. Ama fırsat vermedin. Bir akşam, Fenerbahçe’de gezerken, teknelerin hemen karşısında bir banka oturmuştuk. Sana, ‘Benim burada unutamadığım bir anım var’ demiştim, hatırlıyor musun?.. Sen de bunun üzerine, ‘Burada birçoğumuzun unutamadığı anıları var’ deyip çocukluğunun Fenerbahçesi’ni anlatmaya başlamıştın hemen. Uzun uzun anlatmıştın. Oradan denize girdiğin günleri, o sahilleri çok özlediğini, ilerleyen yaşlarında kızlarla yaşadığın sorunları... Hatırladın mı?..”</p>

    <p class="normal1">“Hatırladım” dedim biraz da utanarak. “Birden çok hüzünlenmiştim. Elimi tutmanı çok istediğim akşamlardan biriydi...”</p>

    <p class="normal1">Konuşmanın, bu sözlerim yüzünden, başka bir yere çekilmesine izin vermedi. Onun açıklaması, benim açıklamamdan daha önemliydi zaten o anda.</p>

    <p class="normal1">“O akşam, kendinle yine o kadar ilgiliydin ki, beni dinlemen mümkün değildi. Anıların benim yaşadıklarımdan daha önemliydi. Kırılmıştım. Bunu daha önce de yapmıştın, sonra da yaptın. Sen hep başrolde kalmak istiyorsun, bunun farkında mısın, gerçekten farkında mısın?..”</p>

    <p class="normal1">Çok hüzünlenmiştim.</p>

    <p class="normal1">“Değilim... Ama bu söylediklerini de ilk kez duymuyorum.”</p>

    <p class="normal1">“Neyse... İşte sen de böyle yapınca, ben de sana bu anımdan, dolayısıyla da ilişkimden hiç söz etmeme kararı aldım. Oğuz’u da bu yüzden anlatmadım. O ilişki de bir yıldan fazla sürdü halbuki...”</p>

    <p class="normal1">Bu ikili oynamayı çok uzun bir süre götürüp götürmediğini sordum, yine örtemediği bir kırgınlıkla, gülümsemesini yitirmemeye çalışarak cevap verdi.</p>

    <p class="normal1">“Çok uzun sürmedi, daha doğrusu süremedi... Oğuz, tahmin edebileceğinden, konumundan, eğitiminden beklenmeyecek kadar kıskançtı. Çok fazla kıskanç... Neyse, bu konuya girmeyelim şimdi... Ona çalıştığım şirketten de, Kadri’den de bahsetmiş, ama yalan söyleyerek ilişkimizin bittiğini söylemiştim. Ancak o, bunları öğrendikten sonra, oradan hemen ayrılmam konusunda acayip bir baskı yapmaya başladı. İlişkimizin üçüncü, ya da dördüncü ayıydı. Kaçarım yoktu. Dediğim gibi, orada yaşadıklarımdan çok sıkılmıştım zaten. Bir sabah şirkete gittim, Kadri’ye ayrılmak istediğimi söyledim. Hiç itiraz etmedi biliyor musun? Neden ayrılmak istediğimi bile sormadı. Sadece bu kararımı beklediğini söylemekle yetindi. İnanılmaz öfkelendim ama belli etmedim. Ona bu sevinci yaşatmadım. İki yılın değeri onun için bu kadardı demek ki... Demek ki onun için bu kadar anlam taşıyordum....”</p>

    <p class="normal1">Hâlâ öfkeliydi... Gizlemeye çalıştığı o öfkeyi, o günleri çok uzaklarda bıraktığı halde, hâlâ bir yerlerinde saklıyordu sanki... Bir hesap daha gereğince görülememişti... Bunu anlayabilirdim...</p>

    <p class="normal1">“Önemsenmediğini görmek, insana her zaman ağır gelir” dedim</p>

    <p class="normal1">Sadece öfkeli değil, kırgındı da aynı zamanda... Onun bu halini de çok iyi biliyordum.</p>

    <p class="normal1">“Bunu bile bile yapmıştım... Onun beni böyle bir yere koyacağını bile bile... Böyle yapmasına şaşırmadım yani... Ama yine de hoş değildi. İnsan iki yıl boyunca genç bir kadınla böyle bir ilişki yaşamışsa, bir şeyler söyler... Haklı değil miyim?.. Yanılıyorsam söyle... Neyse, boş ver... O da bitti işte... Zaten doğru dürüst bir şey yaşanmamıştı. Yaşansaydı, ayrılık da bu kadar kolay olmazdı... Çektim, gittim...”</p>

    <p class="normal1">Çekmiş, gitmişti... Bunu yapabilirdi dediği gibi... O ilişkide bunu yapmak, yine eğer dediği gibi, o beraberlik anları, birtakım beklentisizliklerle yaşanmışsa, elbette çok zor olmayabilirdi. Ancak, onun böyle çekip giderken, orada bıraktığı hiçbir umut ve yarın hayali de yok muydu gerçekten?.. Her ilişkinizi bitirirken biraz eksilirsiniz, bir yanınızın öldüğünü hissedersiniz... Madem böyle bir gizli öfkesi ve kırgınlığı vardı, onda eksilen neydi o günlerde?.. Onun o konuşmada, görmek, ya da göstermek istemediği eksilme, nasıl bir eksilmeydi, kimden, nereden geliyordu?.. Ya da... Ya da hangi eksiklik, hangi ölüm, bu eksilmeyle yüzleşmeyi engelliyordu?.. Bunu yapabilmek için, onda bir adım daha atmam gerekiyordu belki. Bir adım daha... Kaç adım daha atmam gerektiğini bilmeksizin... Ben de öyle yaptım, o adımı, kendimi yeni bir rahatsızlığa hazırlayarak attım.</p>

    <p class="normal1">“Oğuz’u nasıl tanıdın peki?”</p>

    <p class="normal1">Havanın, böyle bir soruyla birdenbire değişmesi, onun da sesini değiştirmişti. Karşımdaki kadın, bir kez daha, kendini, özgüveniyle göstermeye çalışan o kadındı artık...</p>

    <p class="normal1">“Kadri’den ve yaptığım işten çok sıkıldığımı söylemiştim ya, değişiklik olur deyip bir işletme yüksek lisans programına yazıldım. Dersler akşam saatlerinde veriliyordu. İşten çıkıp gidebilirdim. Üstelik her akşam gitmek zorunda da değildim. İçimde ukdeydi bu zaten, biliyorsun. İngiltere’ye gidememiştim, ama bari bunu yapayım, diyordum. Bir de şu çok sevdiğim ve kendimi çok yetenekli bulduğum pazarlama konusunda da kendimi geliştirebilirdim...”</p>

    <p class="normal1">“Oğuz da senin gibi oraya gelen öğrencilerdendi...” dedim sözünü keserek.</p>

    <p class="normal1">“Bilemedin... Hocamdı!..” dedi o çok etkileyici bulduğum kendinden emin tavrıyla.</p>

    <p class="normal1">Onun beklediği hayranlık oyununa girdim.</p>

    <p class="normal1">“Vay be!.. Çıta yükselmiş desene!.. Nasıl becerdin?..”</p>

    <p class="normal1">Hayranlığım ve şaşkınlığım, tahmin edebileceğiniz gibi, hoşuna gitti.</p>

    <p class="normal1">“Sınıf kalabalıktı... Ama bilirsin, ben çekerim, kendimi göstermek istersem, gösteririm!..”</p>

    <p class="normal1">“Bilirim bilirim, hiç kuşkun olmasın, bilirim!..” dedim gülümseyerek.</p>

    <p class="normal1">Doğruydu. Onun zekâsıyla ve bakışlarıyla, üzerinde çok iyi duran mini etekleri ve makyajıyla, kendisini hemen fark ettiren, hem çok doğal hem de çok iyi “çalışılmış” bir çekiciliği vardı.</p>

    <p class="normal1">“Ondan çok hoşlanmıştım... Acayip yakışıklıydı!.. Yani... Sen bu konuşmadan pek hoşlanmayacaksın, ama ben yine de söyleyeyim, sınıftaki tüm kızların ona dibi düşüyordu. Onu elde etmeyi kafama takmıştım. Hayatında biri vardı galiba. Yani alyans takmıyordu, herhalde evli değildi, ama birkaç ders çıkışında, bir kadının onu almaya geldiğini görmüştüm. Çaktırmadan bakmıştım, ‘Ciddi bir sorunları var galiba’ demiştim kendi kendime. Ben böyle şeyleri de hissederim, bilirsin...”</p>

    <p class="normal1">Bu kez de sesimi çıkarmadan onayladım. Anlatabildiğince anlatsın istiyordum.</p>

    <p class="normal1">“Kafama fazla takmadım ama... Hayatında biri var, ya da yok, ben onu elde etmeye kilitlenmiştim bir kere. Bir akşam, dersine çok şık giyinerek gittim. Saçlarını yaptırdım, makyajımı yaptım. En ön sıraya oturdum. Dersi ona devamlı bakarak, hafiften gülümseyerek, bacak bacak üstüne atıp senin de çok güzel bulduğun bacaklarımı cömertçe göstererek dinledim. Aslında dinler gibi yaptım. Anlattıkları umurumda değildi. Gözlerimi ondan hiç ayırmıyordum. Onu âdeta soyuyordum, bazen de kasıklarına, poposuna bakıyordum. Beni görmüştü, istediğim gibi görmüştü, bir süre sonra fark etmiştim. Fark etmemiş gibi davranmıştı tabii... Ama ben biliyordum. Onun beynine girmiştim. O gece beni düşünecekti ve tahmin ettiğim gibi, o kadınla ilişkisi gerçekten kötüyse, beni çıplak hayal ederek mastürbasyon yapacaktı belki. Ama o akşamlık bu kadardı. Avın tuzağa yaklaşması için biraz beklemek gerekiyordu...”</p>

    <p class="normal1">“Her ilişkinde giderek korkunçlaşıyormuşsun...” dedim biraz da sitemle.</p>

    <p class="normal1">Yine kendini savunmaya ve onaylatmaya ihtiyaç duyduğunu hissettim.</p>

    <p class="normal1">“Belki de içimdekini dışarı çıkarıyordum, istediğimi yaşıyor, kendimi özgürleştiriyordum...”</p>

    <p class="normal1">“Bilmem... Belki de kendini daha çok geri çekiyordun...” diye üsteledim.</p>

    <p class="normal1">“Evet ama, yaptıklarım yine de hoşuma gidiyordu” dedi yaşadıklarının doğruluğuna bu sefer kendisini de ikna etmek istercesine. “Hayatımı yaşıyordum işte.”</p>

    <p class="normal1">Ona, böyle bir anda, beklediği desteği vermekten başka türlüsünü yapamazdım. Bakışlarımla ve ellerimle bu desteği vermeye çalıştım. Haklıydı, hayatını yaşıyordu, daha da önemlisi, yaşadığına inanmaya ihtiyacı vardı. Ancak bu suskunluğumun asıl nedeni, konuyu dağıtmadan, “orada” yaşadıklarını da çok bilmek istememdi. O da anlatmak istiyordu zaten. Çok beklemem gerekmedi.</p>

    <p class="normal1">“Onunla haftada bir dersimiz vardı. Ertesi hafta birbirimize daha da yaklaştık. Kantinde, ders arasında, kahve alıyordu. Onu gördüm, yanına gittim, ama onu görmemiş gibi yaptım. Ben de bir kahve istedim. Sesimi duyunca da bana baktığını fark ettim. Ona bakmıyordum, ama bakışlarını üzerimde hissediyordum, bana baktığından emindim. Kadınlar hisseder, biliyorsundur artık herhalde. Nitekim, birkaç saniye sonra, ‘İstersen kahveyi bu akşam ben ısmarlayayım’ dedi. Bir an, ‘Bu ses de nereden geliyor acaba?’ der gibi durduktan sonra ona, dönüp ‘Ah, siz burada mıydınız?’ diye sordum. Eliyle kahveleri işaret etti. Benden gülümseyerek onay bekliyordu. ‘Nasıl isterseniz... İtiraz edecek halim yok ya!..’ dedim. Güldü. O da kendisine çok güveniyordu. Bu hali beni daha da tahrik etmişti. Kahveleri bir tepsiye koydurdu. Boş bir masaya oturduk. Ona ders anlatış tarzını çok beğendiğimi söyledim. O da benim ders dinleyiş şeklimi çok beğendiğini söyledi. ‘Neden?’ diye sordum. ‘Zekâ dolu gözlerle bakıyorsun’ dedi. ‘Av kapana girmiş bile!’ dedim kendime. Gülümsedim. ‘Evet... Bayağı zekiyimdir ben!..’ dedim. Yine güldü. ‘Neden buradasın?’ diye sordu. ‘Değişiklik olsun diye...’ dedim. ‘Aradığını buldun mu peki?’ diye sordu, ‘Bilmem... Pek buldum sayılmaz... Ama belki bulurum...’ dedim. Anlamış olması gerekiyordu. Renk vermedi. ‘Dersler nasıl gidiyor?’ diye sordu bu sefer de. Eh, onun da biraz konunun etrafında dolaşması lazımdı, değil mi? Mevzuya hemen girecek hali yoktu ya!.. Ne de olsa hoca!.. Karşısında kim var, kim yok belli değil... Ben de renk vermedim tabii. Kadınlar bunu da yapar. Hemen anlar, ama böyle anlamazlığa gelir, belki bunu da bilirsin. Ama bilmiyorsan öğren. Yazar olacaksın yani, kolay değil! ‘İyidir... Pek devamlı olamıyorum ama...’ dedim ben de. Sustu. Gülümsedi. Çok güzel gülümsüyordu. Yakışıklılığın farkındaydı tabii... Ama orda durmadım. Ben de atağa geçtim. ‘Siz neden burdasınız peki?’ diye sordum. Savunma sırası ona geçsin istiyordum artık. ‘Bu benim işim... Bir de herkes gibi, para kazanmam gerekiyor...’ dedi. ‘Eh, yani...’ dedim, hayata aynı şekilde baktığımızı ifade etmek için. ‘Evet... Eh, yani...’ dedi o da. Bu cevap hoşuma gitmişti. Kısa ve net... İnsan anlatmak istedi mi, böyle de anlatıyor... ‘Adam tam benim kalemim...’ dedim içimden. Sonra da hemen, yeni bir soru sormama fırsat vermeden, kendinden söz etmeye başladı. Siz erkekler de bundan çok hoşlanırsınız, hemen gaza gelir, sık sık da kendinizi gaza getirirsiniz. Çocuk gibisinizdir valla!.. Neyse, adam anlattı işte. ‘Aslında ben gezmek, motosikletle dünya turuna çıkmak isterdim. Mesela küçük bir teknem olsun, yılın önemli bir bölümünü denizde geçireyim, isterdim. Yani hep dışarıda olayım, diyorum ama, bir yere kadar olabiliyorum, ne yapalım...’ dedi. ‘Belki bir gün olur’ dedim. ‘Belki’ dedi. Sonra da ‘En azından bir motosikletim var...’ diye ekledi. Kasmıştı resmen. Beğenilmek istiyordu. Kaçırır mıyım? Hemen havaya girdim! ‘Ya!.. Ben de motosikleti çok severim!..’ dedim. Bırak sevmeyi, o güne kadar motosiklete binmişliğim bile yoktu!.. Ama bu işi sonuna kadar götürmeye kararlıydım bir kere. ‘Sahi mi?’ diye sordu. Gözleri büyümüştü. Gülümsedim, başımla onayladım. ‘Tehlikeli bulmuyor musun?’ diye sordu. ‘Buluyorum tabii! Ama asıl güzel olan da bu değil mi?’ dedim. Daha da heyecanlanmıştı. Elini masaya vurdu. Keyifli keyifli ‘İşte hikâye bu!’ dedi. ‘Bence de!’ dedim. Sonra saatine baktı. ‘Derse girmem gerekiyor’ dedi. ‘Eh, benim de...’ dedim. O akşam onunla dersimiz yoktu. Bizim dersimiz iki akşam sonraydı. ‘Derste görüşürüz artık’ dedi. ‘Görüşürüz... Kahve için teşekkürler’ dedim. ‘Ben de bu sohbet için teşekkür ederim’ dedi. Gülümsedim. Gülümsedi, göz kırptı. ‘Şimdi de etkileyici erkek triplerinde...’ dedim kendi kendime. Ama zokayı yemişti bal gibi, farkındaydım... O akşamlık bu kadardı... İki akşam sonra ne oldu, tahmin et bakalım?..”</p>

    <p class="normal1">O akşam ne gelecek, tahmin etmek o kadar da zor değildi. Kolay bir soruyu yanıtlarcasına karşılık verdim.</p>

    <p class="normal1">“Sana dersten sonra ‘Gel bir yerlerde bir şeyler içelim’ dedi.”</p>

    <p class="normal1">Gülümsedi. Yanıldığımı göstermek istiyordu, anlamıştım.</p>

    <p class="normal1">“Yine bilemedin!.. O akşam derse gitmedim!”</p>

    <p class="normal1">“Korkunçsun sen, korkunç!” dedim hayretle.</p>

    <p class="normal1">Gülümsemesi daha da arttı. Söylediklerimi bir iltifat olarak kabul etmişti.</p>

    <p class="normal1">“Yeni mi anladın?” diye sordu.</p>

    <p class="normal1">“Aslında doğru...” dedim biraz da sitemle, “yaşadıklarımıza şöyle bir bakılırsa...”</p>

    <p class="normal1">Söylediklerimi sineye çekmedi, dahası o da kendi sitemiyle karşılık verdi.</p>

    <p class="normal1">“Sen asıl kendine bak!.. O yumuşak başlılığının, sevecenliğinin ardında nasıl bir iblisi sakladığını bir bilsen...”</p>

    <p class="normal1">Bu sözler yine, bana hep göstermek ve kabul ettirmek istediği o mağdur edilmiş kadının sözleriydi. Aradaki fark, işin içine biraz şakanın, cilveleşmenin katılmasındaydı bu kez. Uzatmanın bir anlamı yoktu ama. Oğuz’la yaşadıklarının devamını öğrenmeyi o anda daha ilginç bulmuştum üstelik. Ona takılacaksam, bu hikâye için takılmalıydım.</p>

    <p class="normal1">“Adam seni görmeyince perişan olmuştur herhalde!..”</p>

    <p class="normal1">Takılmamı cilveli bir bakışla geçiştirdi. Sonuçta o da anlatmak istiyordu.</p>

    <p class="normal1">“Bilmem artık!.. Birkaç gün sonra yine kantinde karşılaştık. ‘Geçen hafta dersinize gelemedim, çok önemli bir işim vardı’ dedim. Gelmeyişimin farkında değilmiş gibi yaptı. ‘Öyle mi?..’ dedi. İçimden, ‘Sen git onu benim külahıma anlat!’ dedim. Sonra da ‘Önemli değil. Bundan sonrakine gelirsin’ dedi. Şimdi de ‘cool’ takılıyordu beyimiz! Oyunu istediği gibi oynadım. ‘Mutlaka gelirim, söz!’ dedim. ‘Dönem ödevi nasıl gidiyor?’ diye sordu. Dersi için hazırlamamız gereken ödevden söz ediyordu. ‘Hah şöyle! Sadede gel bakalım’ dedim yine içimden. Ona da ‘Fena değil... Ama galiba size danışmam gerekecek’ dedim. ‘Haydi bakalım!’ dedi. Danışmak istemem hoşuna gitmişti tabii!.. Bunu duyunca da, ‘İşte şimdi son oku fırlatmanın zamanıdır’ diye düşündüm. ‘Aslında bir an önce şöyle bir oturup konuşsaydık iyi olurdu da, bu hafta sonu Saroz’a gideceğim’ dedim. ‘İyi git... Dön, o zaman bir şeyler yaparız’ dedi o da. Sesi hafiften şöyle bir titremişti. Kendime, ‘Saroz’da ne yapacağımı, oraya niçin, kimle gideceğimi düşünüyordur artık’ dedim. Onun denizle de yakın bağları vardı ya... Dalmaya gittiğimi düşünmesini istemiştim. Saroz’a gideceğim falan yoktu tabii!.. İstediğim sadece içine bir kurt düşürmekti. Bunda da bayağı başarılı olmuştum yani. Ertesi hafta, dönem ödevi için danışmaya gittiğimde, daha ilgiliydi. Ben de iyi bir şeyler çıkartmak için kafa patlatmıştım doğrusu. Söylediklerimi dikkatle dinledi, birkaç yorum yaptı, çok zekice çözümler buldu. Tarzı hoşuma gitmişti. Pratikti yani, o da benim gibi öyle fazla inceleyip sık dokumaktan hoşlanmıyordu. Bunu ders arasında, kantinde yaptık. Dersten sonra da beni yanına çağırdı, sınıfın boşalmasını bekleyip ‘Kantinde konuştuklarımızdan bayağı hoşlanmıştım... Tadı damağımda kaldı doğrusu... Oturup devam etseydik diyorum’ dedi biraz da çekinerek. Serde hocalık da vardı tabii. Bir yanda böyle bir üstünlük durumumuz vardı anlayacağın. Ama böyle bir teklif de öğrenciye sarkıntılık olayına da girebilirdi yani. Çekinmesi bundandı herhalde. O zaman öyle düşündüm en azından. Yine gülümsedim. ‘Öyleyse bir yerlere yemeğe gidelim’ dedim. Şaşkına döndü tabii! Bu atağı beklemiyordu. Toparlanmaya çalıştı, gülümsedi. ‘Ben de öyle diyecektim... Eh iyi, o zaman nasıl yapacağız?’ diye sordu. ‘Haydi gidelim o zaman!’ dedim o bildiğin kendimden emin halimle. Bir yumruk daha! Tabii daha da şaşırdı. ‘Yok... Bu akşam bir sözüm var...’ dedi. Numaraydı tabii, anlamaz mıyım... Birtakım hazırlıklar, ayarlamalar falan yapacaktı... Sen bilirsin bu işleri... Üzerine gittim. ‘Yarın akşama ne dersiniz?..’ diye sordum. ‘Yarın akşam cuma... Peki... Bana uyar...’ dedi. ‘Bana da...’ dedim. Cuma akşamını kabul etmişti. Eğer hâlâ bir ilişkisi varsa, iyiye işaretti bu. Ertesi akşam saat sekizde Divan Pub’da buluşmak üzere ayrıldık...</p>

    <p class="normal1">O akşam, kararlaştırılan yer ve saatte buluşuldu tabii... Ben yine çok güzeldim!.. O da ciddi yakışıklıydı ama!.. Üstünde çok şık, pahalı bir beyaz gömlek ile bej bir pantolon vardı. Çok güzel bir parfüm de sürmüştü. Özenmişti o da anlayacağın. Yemek yedik, şarap içtik. Muhabbet de yavaş yavaş koyulaştı haliyle. Söz de ister istemez ilişkilere geldi. Ben ona Arkın’ı anlattım. O da bana başından çok genç yaşında bir evlilik geçtiğini, henüz yirmi iki yaşındayken evlendiğini, karısının da kendisiyle aynı yaşta olduğunu, iki yıl sonra da aldattığını ve bir başka adam için terk ettiğini... Zor günler yaşamıştı ama atlatmıştı. Sonra hayatına kısa sürelerle birçok kadın girmişti. Sonra da ciddi bir ilişki yaşamaya başlamıştı. Yaklaşık dört yıllık bir ilişkiydi bu, hâlâ sürüyordu, ama artık çok kötü gidiyordu. Ayrılmak istiyordu. Fakat kadın onun üzerinde büyük bir duygusal baskı kurmuştu. Yine de ayrılacaktı, çok yakında mutlaka ayrılacaktı. Bunu kadın da biliyordu. Bilmesine biliyordu da, çıkarabildiğince huzursuzluk çıkarıyordu işte. Bütün bunları anlattıktan sonra, ‘Hiçbir ilişki tadında ve bitmesi gereken yerde bitmiyor’ dedi. Bir ortak yanımız daha çıkmıştı. Ona o akşam Kadri’yi anlatmadım. O ilişkinin anlatılacak, gurur duyulacak bir yanı yoktu pek. Sonra oradan çıkıp bir bara gittik. Eh, ben de bunları severim yani, bilirsin. Onun da sevdiğini görünce, ‘Tamam bu iş kesin olacak’ diye düşündüm. Bu mevzuda senin gibi hımbıl değildi o!.. Geç vakte kadar orada kaldık, içki içmeye devam ettik, dans ettik. Kendi kendime, ‘Bu adamla bir şey yaşamalıyım, ne olursa olsun, mutlaka yaşamalıyım’ diyordum. Vakit epey ilerlemişti. Oradan çıktık. ‘Gel, şimdi güneşi Dolmabahçe’de doğuralım’ dedi. Dolmabahçe’ye gittik. Arabayı kıyıya çektik. Uzun uzun denize baktık. Öyle, hiç konuşmadan... Başımı göğsüne dayadım. Saçlarımı okşadı. Bundan ne kadar hoşlandığımı bilirsin. Düşün artık. Ona birden, ‘Ben sana âşık oluyorum galiba’ dedim. ‘Ben de’ dedi. Artık sen demeye başlamıştım...”</p>

    <p class="normal1">Dayanamadım sözünü kestim.</p>

    <p class="normal1">“Ondan sonra da doğru yatağa gitmişsinizdir artık!..”</p>

    <p class="normal1">Kızdı. Daha doğrusu, kıskanmamdan hoşlanıp, yine cilveli bir şekilde kızgın kadını oynadı.</p>

    <p class="normal1">“Ya sen gerçekten hastasın!.. Niye aklın fikrin hep orada?.. Sana duygusal bir şey anlatıyoruz herhalde!.. Yok... O gece hiçbir şey olmadı o anlamda... O günden sonra daha çok görüştük, birbirimize sarıldık, ama yatak meselesi sonradan geldi...”</p>

    <p class="normal1">Geri adım atmadım. Kıskançlığımı başka türlü örtemiyordum.</p>

    <p class="normal1">“Adamı inletmişsin yani!..”</p>

    <p class="normal1">Bu söylediğim hoşuna gitti. Takdir edilmek kimin hoşuna gitmezdi ki...</p>

    <p class="normal1">“Olacak artık o kadar...” dedi.</p>

    <p class="normal1">“Kız arkadaşına ne oldu peki?” diye sordum gülümseyerek.</p>

    <p class="normal1">Can alıcı bir noktaya değindiğimin farkındaydım. Yine anılarına daldı.</p>

    <p class="normal1">“Ondan gerçekten ayrılmak istiyordu. Ona hemen gitmiş, beni anlatmıştı. Anlattığına göre de çılgına dönmüş kadın. Oğuz’dan altı yaş büyükmüş. O da o günlerde otuz üçünde olduğuna göre kırklarına yakınmış demek ki... Eh bir yandan dört yıllık bir beraberliğin sonunda bunu yaşamak, bir yandan bu yaşta böyle bir durumla karşılaşmanın paniği, bir diğer yandan da benim gençliğim derken, işler iyice sarpa sarmış, mesele büyümüş. Bir de sonradan anladım ki, bu duygusal baskı konusu bayağı önemliymiş. Yani kadın, neden bilmem artık, ona biraz da annesi gibi davranıyormuş galiba. Durup dururken, bir de kaynanam durumuna düştü bir çeşit!.. Yaşadıklarımız bunu fazlasıyla gösterdi...”</p>

    <p class="normal1">Bunları söylerken yine biraz durdu, bir yerlere daldı, gitti. Gülümsüyordu. Ama yine hüzünlüydü... Onu anladığımı hissettirmeye ihtiyaç duydum tekrar.</p>

    <p class="normal1">“Zor günlerdi galiba...”</p>

    <p class="normal1">Başıyla onayladı... Gülümsemesini korumaya çalıştı ama... Anlatacakları, daha çok anlatacağı vardı, biliyordum.</p>

    <p class="normal1">“Zordu... Nerede bela varsa ben oradayımdır zaten... Neyse... Devamını da anlatayım bari... İlişki, öyle gezmeler, koklaşmalar, sarılmalarla yürümeye başladı işte... Sonra bir gün Kalamış’ta geziyorduk, tekne meselesi yine gündeme geldi. Konuştuk, hayaller kurduk... Sonra ona birden, ‘Gel şu tekneyi alalım!’ dedim. Gözleri büyüdü, çok şaşırdı. ‘Nasıl yani?’ dedi. ‘Bir köşede birikmiş birkaç kuruş param var’ dedim. ‘Sonra?..’ diye sordu. O kadar şaşırmıştı ki, söyleyecek laf bulamıyordu. Ha, bu arada sana söylemeyi unuttum. Benim o günlerde bir arabam da vardı. Bir vosvos... Döküntü halde almış, bayağı para harcayıp, uğraşıp adam etmiştim. O arabayı çok seviyordum... Ama bu yeni proje de beni çok heyecanlandırmıştı. ‘Sonra arabayı da satarım. Oradan da birkaç kuruş gelir, payımı veririm. Sen de payını verirsin, ortak bir şey alırız artık’ dedim. Çok heyecanlanmıştı o da, müthiş sevinmişti. Fazla parası yoktu aslında, hiçbir zaman olmamıştı, olmayacaktı da zaten. İyi para kazanıyordu. Kazanmasına kazanıyordu da, elinde bir türlü ısınmıyordu. Çok harcıyordu. Beraber olduğu kadınla öyle bir hayatları vardı. O kadın da iyi para kazanıyormuş. Tahsilli bir kadınmış, Amerika’da okumuş, sonra ülkeye dönmüş, bir işler kurmuş falan... Bizimki de ona ayak uydurmaya çalışmış hep. Kadın kendisinden fazla para kazanıyormuş, ama hem de çok daha fazla. O da bunu sorun ettiğinden, gurur meselesi yaptığından, standardı tutturmak için, bu harcamalara kendisini kaptırmış, gitmiş. Haydi, yine sevmeyeceğin bir cümle kurayım... Bunlar da klasik erkek tripleriydi işte... Buna rağmen, birkaç kuruş parası vardı. Oturup hesap yaptık, bu paralar denkleşince, bir şeyler alınabilecek gibiydi... Fazla vakit kaybetmeden gittik, tanıdıklarımızın yardımıyla birkaç tekne baktık. Sonunda da işimizi görecek, küçük, elimizdekilerle alabileceğimiz bir şey bulduk. Arabayı sattım. Çok üzülmüştüm. Sanki bir arkadaşımdan ayrılmıştım. Ama şu tekne işi de bizi çok sarmıştı doğrusu. Yaz da geliyordu. Kolları sıvadık, teknemizin kırığını döküğünü onardık. Böyle şeyler hep elinden gelirdi zaten. Onu öyle doğaya bırak, tamir işleri yaptır, ondan mutlusu olamazdı. Ben sadece yardım ettim tabii. Sonra da tekneyi hazır hale getirdik. Bir gece de orada kaldık. Fenerbahçe’de demirli bir teknemiz vardı artık. İşte ilk kez orada, o gece seviştik... Oğuz Nalan’dan, kadının adı Nalan’dı bu arada, en nihayet artık hepten ayrılabildiğini söylüyordu. O gece çok güzeldi... Çok güzel ve çok özeldi... Uyanmamız da güzeldi... Hiç teknede kalıp uyudun mu bilmiyorum. Ama yapmadıysan, bunu eline geçen ilk fırsatta yap. Sabah, dalgaların sesiyle uyanıyorsun. Denizin nemi, kokusu, ayazı içine işliyor... Kendini öyle başka, öyle zinde hissediyorsun ki... Yüzünü yıkayacağına, kendini ıssız bir koyda, öyle çırılçıplak denize atıp istediğin kadar yüzmek de cabası... Bunu o sabah yapmadık tabii, ıssız bir koyda, diyoruz!.. O denizde yapacak halimiz yoktu ya!.. Ama sonradan bol bol fırsat bulduk... Adaların açığında, arka taraflarında demirleyip uyuduğumuz gecelerin sabahında çok yaptık. Öyle Mavi Turlara falan gidemedik tabii... Teknemiz buna müsait değildi. Biz de İstanbul’u yaşadık... Hem de denizden!.. Bu tekneyi de boşuna almamıştık ya!..</p>

    <p class="normal1">Bir cumartesi sabahı, her tatil sabahındaki gibi, yine geç kalkmıştım. Uyandığımda inanılmaz bir sürprizle karşılaştım. Geceden, erkenden denize açılırız düşüncesiyle, yiyecek bir şeyler almıştık. Ekmek, peynir, zeytin, meyve, çay gibi şeyler... Oğuz ben uyurken demir almış, denize açılmış, tekneyi Kınalı açıklarında bir yere getirmişti. Motorun çalıştığını falan duymuştum, ama uykum bayağı ağırdır kabul edelim, pek tınmamıştım doğrusu. Sonra uyandırıldım. Bir de ne göreyim? Sessiz bir yerdeyiz. Beyefendi motor sandığının üstüne kahvaltı sofrasını kurmuş... Nasıl etkilenmiştim, anlatamam. İçimden ağlamak gelmişti mutluluktan. Hayatımda ilk kez bir erkek bana böyle bir kahvaltı hazırlıyordu. O kahvaltı, o güne kadarki en güzel kahvaltımdı... Kendi kendime ‘Doğru bir yerdeyim... Bu sefer doğru bir yerdeyim galiba’ dedim birkaç kez... Oğuz’un zaman zaman sinirimi tepeme çıkaran huyları vardı. Bencildi, çok bencildi, hep kendi duygularının önemsenmesini isterdi... Yalancıydı, bu yalancılığı, günü geldiğinde, başımıza çok büyük bir bela açtı. Bir de, dediğim gibi, korkunç kıskançtı... Ama böyle incelikleri de vardı işte. İnsana durup dururken, ‘Böyle adamlar da var’ dedirtirdi...”</p>

    <p class="normal1">Burada da lafa karışmaya ihtiyaç duydum. Yaşananlar önemliydi, hikâyeler de önemliydi hiç kuşku yok ki, ama bir de bu hikâyeleri yaşatanları daha derinden tanımak gerekiyordu...</p>

    <p class="normal1">“Kaç keredir bu kıskançlık meselesine değiniyorsun. Bu seni çok rahatsız etmiş anlaşılan. Halbuki ondan söz ederken sık sık çok yakışıklı olduğunu, çevresinde birçok kadının fır döndüğünü de söylüyorsun. Bu özellikler bir erkeğe güven verir. Kendine güvenen erkek de kıskançlığa bu kadar saplanıp kalmaz benim bildiğim.”</p>

    <p class="normal1">Onun, yaşadıklarının doğruluğuna öncelikle kendini inandırabilmek için, bu ilişkiyle ilgili çok önemli bir ayrıntıyı ısrarla görmezlikten gelmeye çalıştığını hissediyordum. Açıklaması, bu bakışımla, doğru, ama bir o kadar da hassas bir yere dokunduğumu gösterdi.</p>

    <p class="normal1">“Oğuz sadece Kadri meselesinde değil, daha birçok durumda kıskançlığını gösterdi. Durup dururken, hiç yoktan sorun çıkarırdı. Okulda bir sınıf arkadaşımla fazla konuştum mu, onun bir söylediğine çok güldüm mü, ya da ne bileyim bir restoranda garsona yemekleri çok beğendiğimi söyledim mi, bir barda dans edenlere çok baktım mı, ne onu hiçe saydığım, aşağıladığım kalırdı, ne de orospuluk yaptığım. Yok ona şöyle bakmışım da, şöyle gülmüşüm de, acaba onu istemiş miyim de... Bir keresinde dayanamadım, çektim onu kolundan, aynanın karşısına geçirdim, yanında durdum. ‘Allah aşkına şu aynaya bak! Bir kendine, bir de bana bak! Ne kadar yakışıklısın, gör. Bende şimdi seni aldatacak göz var mı?..’ dedim. Hoşuna gitmişti, gururu okşanmıştı tabii!.. Ama ne yaptıysam yaptım, onu bu takıntısından kurtaramadım. Çünkü... Çünkü onun bir türlü kafasından atamadığı bir... bir küçük penis problemi vardı... Tamam... Küçük olmasına küçüktü ama bunu o kadar sorun etmesine de gerek yoktu... Yani benim için bir sorun değildi bu. Ama anlatamadım ki...”</p>

    <p class="normal1">Elime yeni bir “fırsat” geçmişti. Bunun tadına varmak istedim.</p>

    <p class="normal1">“Bir yandan bir yarı iktidarsız, bir diğer yandan bir küçük penisli. Seçimlerinden dolayı tebrik ederim doğrusu!”</p>

    <p class="normal1">Bu sefer onu kızdırmayı başarmıştım. Kendisini haksızlığa uğramış gibi hissediyordu.</p>

    <p class="normal1">“Aptal!.. Sana bunun benim için önemli olmadığını söyledim!.. Ama siz erkekler için önemli tabii!.. Sen de hemen atladın yani!..”</p>

    <p class="normal1">Bu kızgınlığında da bir şirinlik vardı. Yine gülümsememem mümkün değildi. Söyledikleriyle, belki de farkına varmaksızın, birçok erkeğe, birçok kâbusu yaşatmış, derin bir yaraya parmak basıyordu oysa. Geçiştirmek istemedim.</p>

    <p class="normal1">“Kolay kolay taşınabilecek kâbuslar değil bunlar” dedim anlatmaya çalışarak. “Birçok ilişki ve ayrılık korkular üzerine kuruluyor çünkü, tarihsel yalanlarla dolu toplumsal rollerle kuruluyor... Zaaflarımızla savaşmaktan, bazı ilişkileri gerektiği gibi yaşamaya imkân bulamadığımızı boşuna söylemiyorum...”</p>

    <p class="normal1">“Hastasınız, hepiniz hastasınız!..” dedi.</p>

    <p class="normal1">Hasta mıydık, gerçekten hasta mıydık?.. Yaşadıklarımız ve yaşatmak zorunda kaldıklarımız düşünüldüğünde, bu soruyu yanıtlamak o kadar da kolay değildi.</p>

    <p class="normal1">“Hepimiz kendimize göre yaralıyız demek daha doğru bence...” dedim.</p>

    <p class="normal1">Sustuk. İstediğimce anlatamadığımın farkındaydım. Ama hikâyenin akışını yine bozmak istemedim. Bu konuyu da başka bir zamanımızda konuşabilirdik belki...</p>

    <p class="normal1">“Oğuz’la neler yaşandı sonra?..” diye sordum bu yüzden.</p>

    <p class="normal1">Bu soruyu bekliyor gibiydi. Bakışlarından, hikâyenin asıl can alıcı bölümüne geldiğimizi hissettim birden.</p>

    <p class="normal1">“Neler neler!.. O yaz çok güzel geçti. Teknemizle gezdik, bol bol gezdik. O tekne sanki evimiz olmuştu. Orada konuşuyor, orada sevişiyorduk. Orada yaşıyorduk... O ilişki de öyle gelişmişti işte... Başka bir evi de düşünemezdik zaten. Onun, hâlâ ailemle yaşadığım için, benim evime gelmesine imkân yoktu. Onun evi vardı, tamam. Nalan’dan ayrıldığını, artık tek başına yaşadığını da söylüyordu. Ama aynı zamanda, o evi henüz kendi evi yapamadığını, bazı eşyalarını atması gerektiğini, paylaşılacak eşyalara henüz karar veremediklerini de söylüyordu. Nalan yine Amerika’ya gitmişti, yaz sonunda dönecekti... O zaman herkes gerekeni alacak, nesi var, nesi yok bilecekti. Sonra da evi birlikte yeniden kuracaktık... Böyle bir eve beni sokmak istemiyordu... Onun çok ince ve düşünceli bir insan olduğunu düşünmüştüm o günlerde. Kaç erkek bunu yapardı ki, kaç erkek kadınına bu kadar değer verebilirdi ki?.. Hem bizim bir evimiz vardı... O tekne bizimdi, sadece bizim... O yaz öyle geçti işte. Korkularım yok değildi tabii. Onun sadece kıskanç değil, aynı zamanda da ayran gönüllü olduğunu biliyordum. İçimden, onun için sık sık, ‘İnşallah bu sefer bu ilişkisine sarılır’ diyor, kendim içinse, daha önce yaptığım birçok hatayı yapmama temennisinde bulunuyordum... İdare etmiştik, iyisiyle kötüsüyle, kavgası ve gürültüsüyle bu ilişkiyi götürmeyi başarmıştık... Ancak sonra... Sonra da yazın sonuna doğru o olay patlak verdi... Bir gece, bir cuma gecesiydi, yine teknede kalmıştık. Anneme babama bir arkadaşımda kalacağımı söylemiştim her zamanki gibi. Onlara bu ilişkiden de bahsetmemiştim. Annem şüphelenmeye ve kurcalamaya başlamıştı gerçi. Ama ben devamlı sorularını geçiştirmeye çalışıyordum. Fazla üstelemeye de çekiniyordu aslında. Evden gitmek istediğimi biliyordu ya, ‘Yangına şimdi körükle gitmeyelim’ diyordu herhalde. Ben de bunu gördüğüm için rahattım. Kızının pek de öyle istediği gibi bir kız çıkmadığını her geçen gün biraz daha çok kabulleniyordu, bunu da görüyordum. Hoş o günlerde işsiz kaldığım için rahatlamıştı. Para kazanamadığım için de ‘Herhalde evden gitmez’ diyordu. O da az kurnaz değildi yani... Neyse, biz olaya dönelim. O cuma gecesinin sabahı, bir iki kahvaltılık, gazete falan almak için çıktık. Çıktığımızda bir de ne görelim? Karşımızda öfkeden çılgına dönmüş, burnundan soluyan bir kadın... ‘Demek burdaydın ha, eşşek herif!’ diye bağırdı. Sonra da ‘Küçük orospu da bu galiba!’ diyerek beni gösterdi. Oğuz, ‘Nalan saçmalama!.. Bırak da açıklayayım!’ dedi. Şimşek o anda çaktı. Artık şaşkınlıktan mı dersin, korkudan, öfkeden mi, ne dersen de, bayılacak gibi oldum. Onlar bir kavgaya tutuşmuştu, ben seyrediyordum. Kimdim ben orada?.. Kendimi nasıl kötü hissetmiştim bir bilsen... Demek ayrılmamışlardı, demek ilişkimiz boyunca bana yalan söylemişti. O kadar şaşırmıştım ki, Oğuz’a kızamamıştım bile... Nalan’a, bana öyle milletin önünde ‘küçük orospu’ dediği için kızmamasına bile kızamamıştım, beni korumamasına, bana sahip çıkamamasına bile kızamamıştım. Utanmıştım, çok utanmıştım. Öyle bir duruma düştüğüme inanamıyordum. Yerin dibine girmek istiyordum. Marinanın bizi tanıyan görevlileri de gelmişti. Tam bir rezalet çıkmıştı. Kadın, öfkesinden ağzına geleni söylüyor, bizimki onu sakinleştirmeye, alttan almaya çalışıyordu. O da tam süt dökmüş kediye dönmüştü. İzimiz uzun süredir sürülüyormuş anlaşılan. Oğuz’a baktım. Hani haylaz çocuklar okullarından kaçarlar da, anneleri onları beklemedikleri bir yerde enseler ya, böyle bir hali vardı işte. Kadın, ‘Bana bunu nasıl yaparsın?.. Daha on gün önce, tamam onunla bitirdim, gel bu ilişkiye yeniden başlayalım, çok pişmanım, diyen sen değil miydin, hayvan!.. Sana verdiğim emeklere yazıklar olsun, yazıklar!..’ diyordu. Ben hâlâ orada, put gibi, konuşamadan duruyordum. Patırtıyı gürültüyü duyan birkaç kişi de bizi seyretmeye gelmişti. Sahneyi gözünün önüne getirebiliyor musun?.. Oğuz da dayanamamış, öfkelenmişti sonunda!.. ‘Bıktım senden!.. Bıktım artık, anlıyor musun?.. Kabahat seni adam yerine koyanda! Defol git artık hayatımdan! Defol git! Git! Git!.. Düş artık yakamdan, düş!..’ deyip öfkesinden çocuk gibi ağlamaya başlamıştı. Üniversitedeki tüm kızların, kadınların hayranlık duyduğu o motosikletli adamın düştüğü hali görecektin. Onunla sokakta gezerken kendimle gurur duyardım, herkes bize baksın, nasıl bir adamın koluna girdiğimi görsün isterdim. Onu üniversitede bir tek ben elde edebilmiştim. Ama herkesin istediği, peşinden koştuğu, arzuladığı bu adam, senelerdir beraber yaşadığı kadın karşısında, bir anda sünepe bir sevgiliye dönüvermişti işte. O savunmasız, küçük bir çocuktu artık. Kadın bunun farkındaydı, bal gibi farkındaydı. Oğuz üzerinde ne kadar müthiş bir etkiye sahip olduğunu o anda daha iyi anladım. Oğuz’un öyle ağlaması karşısında, ‘Defol git ha!.. Bunu bana mı söylüyorsun?.. Emin misin?.. Emin misin, söyle!..’ diyordu tüm küstahlığıyla, daha ne olsun. Bir onu oracıkta dövmediği kalmıştı. Öyle bir yerde kalamazdım artık. İşte ancak bütün bunlara şahit olduktan sonra biraz kendime gelebildim. ‘Ben en iyisi gideyim artık’ dedim. Ben en iyisi gideyim artık... Tek söyleyebildiğim buydu, düştüğüm hali sen düşün... Oğuz gitmemem için, en ufak girişimde bile bulunmadı, ‘Ne olur anla beni’ dercesine çaresizce baktı yalnız. Ona o anda o kadar acıdım ki... Sadece ‘Seni arayacağım’ dedi. Cevap vermedim. Kadın, ‘Bir daha bu küçük orospuyu ararsan, beni yok bil!.. Beni yok bil, anladın mı!.. Bırak defolup gitsin!.. Bak, seni ne kadar kolay terk ediyor’ dedi. Ona da cevap veremedim. Ben de korkmuştum galiba. Oğuz yine tepki vermedi. Verseydi de bir önemi yoktu zaten artık. Bu kadar zamandır birlikte olduğum adamın gerçek yüzünü görmüştüm birden. Öyle sessizce gittim. Onları orada kavgalarıyla baş başa bıraktım. Hiç kimsenin yüzüne bakamıyordum. Herkesin bana baktığını hissediyordum ama ben hiç kimseye bakamıyordum. Kendi kendime, ‘Buraya herhalde yıllarca gelemem artık’ dedim o anda. Bir taksiye atlayıp eve gittim. Hemen odama çekildim. Hayatımda hiç bu kadar aşağılanmamıştım. Birden korkunç bir ağlama krizine tutuldum. Nasıl hüngür hüngür ağlıyordum, bilemezsin. Kendimi tutamıyordum. Ağlıyor, ağlıyor, ağlıyordum. Yılların acısını çıkarıyordum, yıllarca birikmiş bir öfkenin acısını çıkarıyordum sanki. Annem ağlamama geldi. O kadar ağlıyordum ki, korkusundan ağlamamın nedenini bile soramadı. Başka zaman olsaydı, dünyayı bana dar ederdi valla!.. Sadece, ‘Kızım kendine gel, canım kızım ağlama, annen yanında, annem benim, ağlama’ diyebiliyordu. Ona sarıldım. Belki bir saat, belki iki saat, böyle, durmadan ağladım. Sonra yorgun düştüm, çok yorgun düştüm. İçimi çeke çeke, öyle sessizce kaldım. Yatağa uzandım. Annem de yanıma uzandı, beni kollarına aldı, saçlarımı okşadı. Ona, ‘Sen benim saçlarımı küçükken de okşardın’ dedim. Biraz sustu. ‘Sen küçük bir kızken çok okşardım. O zaman bırakırdın. Uzun, güzel saçların vardı, hatırlıyor musun?.. Özenle tarar, sonra da toplamaya çalışırdım. Sen de, toplama, bırak dağınık kalsın, derdin!’ dedi sonra. Başımı salladım. Hatırlıyordum. Güldüm. Güldük. İkimizin de gözleri dolmuştu. Bana öyle sevgiyle uzun uzun baktı. ‘Ah serseri ruhlu kızım, ah bahtsız kızım benim!..’ dedi. Yine sustuk. Sonra ona, ‘İnsanlar neden yalan söyler anne?’ diye sordum. ‘Kendilerini sözde kurtarmak için... Kendilerini... Kendilerini bir türlü bilemedikleri için...’ dedi. Haklıydı. Arkın’ı, Kadri’yi, Oğuz’u düşündüm o an. Yaşadıklarımı düşündüm... Haklıydı... Anneler bazen çok haklı olur...”</p>

    <p class="normal1">Bu duyduklarıma kayıtsız kalamazdım. Ben bu masalı sık sık yaşamış, dinlemiş ve anlatmak istemiştim... Dilime bu eski masalın yalnızlıkları geldi. Bu masal... Bu masal belki de hiç bitmeyecekti...</p>

    <p class="normal1">“İstediklerini bir türlü yaşayamayan, ama bunun her zaman farkına varamayan insanlar... Bu yüzden de hem kendilerine hem de beraber olduklarına cehennemlerini yaşatan insanlar... Yalanlarına sığınan insanlar... Kendilerini korumak isterken, dahası korudukça terk eden insanlar... Bu yalanlarımızla o kadar kalabalığız ki... Öyle çoğuz ki... Bu yalanlarımız o kadar gerçeğimiz ki...”</p>

    <p class="normal1">Cevap vermedi... Bunları da biliyordu, emindim... Hikâyeyse... Hikâyeyse devam ediyordu...</p>

    <p class="normal1">“Çok yorgun düşmüştüm. Anneme ‘Bana hiçbir şey sorma...’ dedim. Nerde duracağını bilirdi. Böyle durumlarda daha da iyi bilirdi. Bir mesele çok mu ciddi, hemen anlar, ona göre hareket ederdi. Ben de o anda onun bu tarafına sığınmıştım zaten. ‘Tamam kızım, sormam. Ne zaman istersen, o zaman anlatırsın. Ya da istemiyorsan, hiç anlatma’ dedi. Sonra uyuyakaldım. İnanmazsın belki, ama ertesi sabaha kadar uyumuşum. Uyandığımda annemi çağırdım. Yanıma geldi, öptü. ‘Haydi git bir duş al, kendine gel... Sana sıkı bir kahvaltı hazırladım’ dedi. Gittim, duşumu aldım. Su üstümden dökülürken, vücudumdan akarken, böyle bir durumda birçok kadın ne hissederse, onu hissettim ben de. Yaşadıklarımdan iğreniyordum. Bedenimden utanç akıyordu sanki, sadece utanç... Sıcak, çok sıcak suyla iyice yıkanmak istedim. Birileri boğazımı sıkıyordu sanki. Bir ara nefes alamayacağımı sandım. Orada ölebilirdim. Hatırlamak istemediğim öyle çok olayım vardı ki... O çığlığı bir daha duydum, çok uzaktan geliyordu... Ama o anda en çok Oğuz’u düşünüyordum. Bana attığı bu kazık hiç aklımdan çıkmıyordu... Ağladım, yine ağladım. Hırsımdan ağladım, çaresizliğimden ağladım... Ama duş iyi geldi doğrusu. Odama gittim. Biraz yatağa uzandım. Oğuz’u bir daha görmeyecektim, kararlıydım. Hâlâ âşıktım, ama bu ilişkiyi de sürdüremezdim artık. Ona sadece öfkeli değildim, aynı zamanda acıyordum da...”</p>

    <p class="normal1">“Belki de kendine acıyordun” dedim lafa yine birden karışarak.</p>

    <p class="normal1">“Belki...” diye karşılık verdi hüzünlü bir sesle. “Belki de onun için bu kadar ağladım...”</p>

    <p class="normal1">Sustum... O zamanın görüntüleri, içinden geçmeye devam ediyordu...</p>

    <p class="normal1">“Sonra giyindim... Salona gittim, annem harika bir kahvaltı hazırlamıştı gerçekten... Sofrada peynirli börek bile vardı...”</p>

    <p class="normal1">Bu sefer de benim sesime önleyemediğim bir hüzün çöktü.</p>

    <p class="normal1">“Ne kadar şanslısın... Benim hiç böyle bir annem olmadı...” dedim.</p>

    <p class="normal1">Sevgiyle elimi tuttu. Çok duygulanmıştı.</p>

    <p class="normal1">“Biliyorum, biliyorum...” dedi.</p>

    <p class="normal1">Birkaç teselli sözü aradı... Bulamadı... Bakışları bana bu arayışı fazlasıyla anlatıyordu... Ben de elini sıktım... Ben de bakışlarımla anlatmaya devam etmesini istedim. Anladı... Anlamamasına imkân yoktu. Çünkü biz, sarsıcı, hakiki beraberliği yaşayan bütün insanlar gibi, bakışlarımızla da konuşmaya başlamıştık artık...</p>

    <p class="normal1">“Ama annem, dediğim gibi, çok kurnazdı da aynı zamanda. Böyle yaparak önemini bana hatırlatmak istiyordu. ‘Evden gidince bunları kaybedebilirsin’ demek istiyordu... Sonra ona Oğuz’la yaşadıklarımı anlattım. Çok üzüldü... ‘Nedir bu başımıza gelen talihsizlik?’ dedi. Aslında biliyorduk, ikimiz de bu talihsizliğin ne olduğunu biliyorduk... Biliyor, ama konuşamıyorduk... Hiçbir zaman da konuşamayacaktık...”</p>

    <p class="normal1">“Talihsizliklerimiz bazen konuşamadıklarımız oluyor” dedim.</p>

    <p class="normal1">“Evet... Konuşmak bazen imkânsız görünüyor...” diye cevap verdi.</p>

    <p class="normal1">“Oğuz aradı mı?” diye sordum.</p>

    <p class="normal1">Gülümsemeye çalıştı.</p>

    <p class="normal1">“Aradı... Üç gün sonra aradı... Özür diliyordu. İlişkiyi artık sürdürmek istemeyeceğimi bildiğini söylüyordu... Ama yine de en azından kendisini affetmemi istiyordu... Benden tek bekleyebileceği buydu artık...”</p>

    <p class="normal1">Onunla tekrar görüşüp görüşmediğini sordum. Görüştüklerinden emindim ama yine de sordum. Böyle bir ilişki, tüm bu yaşananlara rağmen, böyle bitemezdi... Duyduklarım, yanılmadığımı gösterdi.</p>

    <p class="normal1">“Okul devam ediyordu... İster istemez karşılaştık. Bir keresinde de bir yerlerde oturup uzun uzun konuştuk. Daha doğrusu o konuştu, ben dinledim. Ona söyleyeceklerim bitmişti... Bana, ‘Çalıştım ama başaramadım... Biz Nalan’la kendi batağımızda iyiyiz. Biz birbirimizin çamurundan hiç kurtulamayacağız’ dedi. Yardım istiyordu, kendini acındırarak beni etkilemek istiyordu sanki...”</p>

    <p class="normal1">“Gerçekten öyle miydi?” diye sordum.</p>

    <p class="normal1">Omuz silkti. Bu sorunun cevabını o da veremiyordu galiba.</p>

    <p class="normal1">“Bilmiyorum... Belki de ayrılmak istiyordu. Daha az kırdığını görerek ayrılmak... Bunu, kendimizi rahatlatmak için her zaman yaparız. Ama faydasızdır. O zaman da faydasızdı. Nasılsa kırılmıştık. Bunları yaşadığımız için kırılmıştık. İlişki büyüsünü yitirmişti... Ne yaparsak yapalım, bu ilişki düzelmezdi artık. Onu çeken kadın, başka bir kadındı. Benim o hayatta hiçbir yerim yoktu. Belki de... Belki de hiç olmamıştı. Bunları düşünmek yaralayıcıydı. Ama gerçek de buydu galiba. ‘Tekneyi satacağız artık ortak... Satar satmaz da payını vereceğim...’ dedi. Ona bakamadım. Başımı önüme eğdim. ‘İyi...’ diyebildim sadece. Tekneyi satacağız ortak... Duydun mu?.. Aklı sıra espri yapıyordu. Aklı sıra anlamlı bir cümle kuruyordu!.. Bu söylediklerini isteseydim iyi tarafından da alabilirdim. Ama o andaki ruh halimle, bu lafları duyunca onu parçalamak istedim. ‘Şirket mi kurmuştuk lan!’ dedim içimden. Ama bıraktım. Dediğim gibi, ona söyleyeceklerim bitmişti. Onunla kavga bile etmek istemiyordum artık. ‘Şirket’ iflas etmişti... Batmıştık...”</p>

    <p class="normal1">Gözleri dolmuştu yine. Yeniden ağlamasına fırsat vermek istemedim. Ona, söyleyeceklerime sonuna kadar inanmasam da, biraz güç verebilirdim...</p>

    <p class="normal1">“Ama yine hayat adına bir şeyler kazanılmış...”</p>

    <p class="normal1">Sevinir gibi olmuştu. Yanılmadığına, aldanmadığına, aldatılmadığına inanmaya o kadar çok ihtiyacı vardı ki...</p>

    <p class="normal1">“Öyle mi dersin?..” diye sordu.</p>

    <p class="normal1">Söylediklerime o da pek inanmamıştı galiba. Ama bu sözleri duymak, böyle bir ilişkinin birilerince onaylandığını görmek, yine de yüreğine su serpmişti sanırım. O gün başka bir şey konuşup konuşmadıklarını sorma cesaretini gösterdim bu halini görünce. Konuşmuşlardı tabii.</p>

    <p class="normal1">“Bana ‘Ne yapacaksın?’ diye sordu. Bu soru bile ilişkiyi bitirmeye ne kadar niyetli olduğunu gösteriyordu. Üzerinde durmadım. Diyorum ya, deşmenin pek manası kalmamıştı artık. ‘Bilmiyorum... Okulun bitmesine az kaldı. Bir iş arıyorum. Bulduktan sonra da şu başka eve geçme projesini hayata geçireceğim’ dedim. ‘Sana bir yardımım dokunur mu?’ diye sordu. ‘Nasıl yardım edeceksin ki?..’ diye sordum ben de. ‘Ne bileyim... Sınavlarına filan... İş için de... Bir iki tanıdığımız var şurda burda’ dedi. Yumuşatmak istiyordu belli ki... ‘Boş ver... Ben kendi başımın çaresine bakarım’ dedim. Ona kin güttüğüm için reddetmemiştim bu teklifini. Kin gütmesine güdüyordum ama, reddedişimin nedeni yine de bu değildi. İlişkiyi sürdürmek istemiyordum artık bir kere. Boş yere uzatacaktık. Bir zaafımıza gelecek, yine bir şeyler yaşayacaktık. O beni kaybetmeyerek vicdanını rahatlatacak, hatta benimle tekrar ilişkiye girerek, Nalan’dan gizli gizli intikam aldığını sanacak; ben de bunu, açık açık itiraf edemesem de, hırs yapacak, onun erkeğini yine elde ederek, savaşı kazandığımı düşünecektim, falan filan... Ne dersen de artık... Bütün bunlar, kendimizi bir bıraksak, bize acayip tahrik edici bile gelebilirdi. Ama farkındaysan, biz olmayacaktık artık bu ilişkide, hepten bir başkası için yaşayacaktık... Çıkmaz bir yoldu. Sonra çok üzülecektik. Bunu kendime yapmak istemiyordum. Tehlikeyi bu defa görmüştüm. Kadınlar, erkeklerin kolay kolay göremeyeceği bu küçük şeytanlıkları çok sık düşünür, bilir misin?.. Bilmiyorsan bunu da öğren, romanda bir işine yarar bakarsın. Kadın okurlar böyle incelikleri, tahlilleri de bekler, haberin olsun. Böyle düşündüğümü o anlamış mıydı peki?.. Anlamasını isterdim. Ama bunu hiç bilemedim. O günden sonra da öyle oturup uzun uzun konuşmadık... Tek karşılaşabileceğimiz yer okuldu. Orada da ona görünmemek için elimden geleni yaptım. O da öyle yaptı galiba. Gün geçtikçe daha az karşılaştık. Kimi zaman göz göze gelmemeye çalıştık, kimi zaman da öyle ayaküstü bir iki lafladık. Hep nazikti tabii, hep dost görünmeye çalışıyordu. Ne kadar samimiydi, anlayamadım. Kafa da yormuyordum açıkçası. Sen eski sevgililerin, ayrıldıktan sonra, günün birinde arkadaş, dost olabileceklerine inanıyor musun?..”</p>

    <p class="normal1">Bu sorunun cevabını hiçbir zaman bulamamıştım. Söylediklerim, okuduklarım, duyduklarımı, bazen de gördüklerimi değil, beni, yaşadıklarımı ve yaşamak istediklerimi anlatıyordu yine...</p>

    <p class="normal1">“Bilmiyorum... Belki... Belki bu ayrılıklardan yıllar sonra, böyle bir beklenti içine girebilir insan... Ama yıllar sonra, gerçekten yıllar sonra... Ayrılığın yaraları başkalarıyla sarıldıktan sonra... Başka yaralar da yaşandıktan sonra, o yara, başka yaralarla kapandıktan sonra...”</p>

    <p class="normal1">Sustu... Ne düşünmüştü, nasıl anlamış ve duymuştu bu söylediklerimi?.. Bir karşılık alamamıştım. Kendi soruma, kendi cevabımı vermek zorundaydım yine... Biz de günün birinde, bir daha görüşmemesiye ayrılacak mıydık?.. Ayrıldıktan sonra, belki başka insanları yaşadıktan sonra, en azından biz, en azından ben ve o, tüm bu birbirimize gösterdiklerimizin ve öğrettiklerimizin hatırına, dost olmayı başarabilecek miydik?.. Dalmıştım, kendi uzağıma dalmıştım yine... O hüzün bir kez daha geçiyordu içimden... İnci’yle bu hayatları neden daha önce konuşmadığımızı bir kez daha sorabilirdim kendime... Bunu birbirimizden niçin esirgemiştik?.. İlişkimizin bir başka kederli yanıydı bu. Birbirimize çok yakın durmak isterken, çok mu uzak düşmüştük?.. Suskunluğumu çok uzun bulmuş olmalıydı ki, ne düşündüğümü sordu birden... Suçüstü yakalanmış gibi baktım. Tüm şirinliğiyle gülümsedi. Düşündüklerimi o anda söyleyemezdim. Ama bir cevap vermem de gerekiyordu elbet.</p>

    <p class="normal1">“Hiç... Âşıkların neden aynı zamanda dostluğu başaramadıklarını soruyordum kendime...”</p>

    <p class="normal1">Başaramıyorlar mıydı gerçekten, başaramıyor muyduk?.. Yalanlarımız bizi bu kadar yönlendirebiliyor muydu?.. Bizim, böyle konuşarak, birbirimize birbirimizi anlatarak yapmaya çalıştığımız neydi öyleyse?..</p>

    <p class="normal1">“Yazar olan sensin... Koskoca roman yazıyorsun, yazacağım diyorsun... Onca yılı boşuna mı yaşadın?..” dedi.</p>

    <p class="normal1">“Yazarlar çoğu zaman çaresizlikten yazar...” dedim.</p>

    <p class="normal1">Sonra yine biraz sustuk... Tüm bu konuşmalarımızdan, o akşamla, o akşamın uzandığı gecede, birbirimize hiç beklemediğimiz kadar ilerlediğimizi anlamışsınızdır herhalde. Onu biraz daha iyi görüyor gibiydim artık. Onun, aslında hep aynı odaya girmek istediğini görüyor gibiydim. O oda, onun kapısını hep aradığı odaydı. Ancak bu odanın içini daha iyi görebilmem için, onun benden önceki öteki ilişkisini de daha iyi bilmem gerekiyordu. Daha iyi diyorum, çünkü o ilişkisini de biraz biliyordum. Ayrıntılar her zaman önemliydi ama. İşte bu ayrıntıları da öğrenebilmek için o geceyi beklemiştim sanki. Hikâye kendisini anlattırıyordu, ilişkimize yazdırıyordu. Bu ilişkinin sularına yaklaştığımızı da hissetmiştim bu konuştuklarımızdan sonra. Gecede bir hayli ilerlemiştik... Ancak, daha da konuşacaklarımız vardı, anlamıştım. Böyle bir geceyi ilk ve son kez yaşıyorduk belki de...</p>

    <p class="normal1">Yazarların, bulamadıkları yanıtların, ya da yaşarken soramadıkları soruların hikâyelerini de yazdıklarını, ona o vaktimizde söylemek istemedim. Bunları zamanı geldiğinde yazacaktım nasılsa. Ama gece, o anıların ışıklarını daha iyi yaşayabilmemiz için, küçük bir rengi de bekliyordu.</p>

    <p class="normal1">“Bir çay demleseydik...” dedim bunun üzerine.</p>

    <p class="normal1">“İyi olur... Benim de canım çekti şimdi” dedi.</p>

    <p class="normal1">Mutfağa gittik. Çayı ocağa koyarken, bu son hikâyenin kapısını aralamaya çalıştım.</p>

    <p class="normal1">“Bu eve en nihayet geçişin de bu ayrılıktan sonra geldi galiba.”</p>

    <p class="normal1">Başını durumu olumlarcasına salladı.</p>

    <p class="normal1">“Aşağı yukarı... Yani dört beş ay sonra buraya geldim.”</p>

    <p class="normal1">“Ya da geldik...” dedim biraz da hınzırca.</p>

    <p class="normal1">Yine başını salladı. Bu cevabında da bir mahcubiyet vardı sanki. O çocuk bir daha yakalanmıştı... Biraz vakit kazanmak istedi.</p>

    <p class="normal1">“Haydi gel, salona geçelim... Burada konuşacak değiliz herhalde...”</p>

    <p class="normal1">Salona geçtik yine. Kanepeye uzandı. Mini eteğinin altından, yine o çok çekici bulduğum bacakları çıkmıştı... Pencereye doğru yürüdüm... Etraf yine kendi karanlığına gömülmüştü. O karanlıkta yine birbirinden habersiz birkaç ışık hayat buluyordu, yaşamaya devam ediyordu... O evlerde de... O evlerde de uyunmuyordu... O evler de uyuyamayan insanların evleriydi...</p>

    <p class="normal1">“Herkes uyuyor...” dedim yine de...</p>

    <p class="normal1">“Eh tabii... Saat kaç oldu...” diye karşılık verdi uykulu bir sesle “Milletin işi gücü var, bu saatte ayakta kalacak hali yok ya...”</p>

    <p class="normal1">Esnedi, gözlerini kapadı.</p>

    <p class="normal1">“Sen de uyumak istiyor musun?..” diye sordum.</p>

    <p class="normal1">Sırtüstü yatıyordu. Bu sorum üzerine yüzü bana gelecek şekilde yan döndü, kolunu başını dayadığı yastığın altına geçirdi, o çok sevdiği cenin halini aldı. Bacakları daha da ortaya çıktı. Gözleri hâlâ kapalıydı.</p>

    <p class="normal1">“Sadece yorgunum... Çok yorgunum... Ama hiç uyuyasım yok...” dedi.</p>

    <p class="normal1">“Bu insanların gerçekten çok mu işleri var?” diye sordum.</p>

    <p class="normal1">Cevap vermedi. Uyuduğunu sandım. Sustum. Pencereden bakmaya devam ettim. Kısa bir süre sonra sesini duydum. Uyumakla uyumamak arasında bir yerlerdeydi.</p>

    <p class="normal1">“Vardır herhalde... Aileleri var, büyütecek, yetiştirecek çocukları var... Para kazanmaları gerekiyor... Kimi bir ev, kimi bir araba almak ister... Ne bileyim, herkesin bir derdi var işte...”</p>

    <p class="normal1">Bu kadar basit miydi hayat?.. Bu kadar yalın mıydı yaşananlar?.. Öyleydi belki de, kim bilir...</p>

    <p class="normal1">“Şu işler... Şu bir türlü bitmeyen, ama insanı yavaş yavaş bitiren işler...” dedim.</p>

    <p class="normal1">Yine karşılık vermedi. Ama uyumadığını, dinlenmeye, sadece dinlenmeye, belki de çok dinlenmeye ihtiyaç duyduğunu biliyordum artık.</p>

    <p class="normal1">“Dışarıyı anlatmamı ister misin?” diye sordum.</p>

    <p class="normal1">“Evet...” dedi.</p>

    <p class="normal1">Gözlerimi gördüklerimden ayıramıyordum.</p>

    <p class="normal1">“Öyle pejmürde kıyafetlerle dolaşan, köpeğinin adı Alyoşa olan kadın var ya, onun evinde hâlâ ışık yanıyor...”</p>

    <p class="normal1">“Kitap okuyordur... Onun Amerikan Koleji mezunu olduğunu söylemiş miydim?..” diye cevap verdi.</p>

    <p class="normal1">Ondan yana döndüm. Gözlerini kapalı tutmaya devam ediyordu. Yine dışarıya baktım.</p>

    <p class="normal1">“Söylemiştin... Kim bilir nasıl bir hayatı vardır... Artık her şeye öyle boş vermiş gibi yaşadığına göre...”</p>

    <p class="normal1">Yine hemen cevap vermedi.</p>

    <p class="normal1">“Başka ne var?” diye sordu sonra.</p>

    <p class="normal1">“İki evin daha ışığı yanıyor.. Uyuyamayan insanların evleri onlar... Henüz uyuyamamış insanların evleri... Bizim gibi...”</p>

    <p class="normal1">Dışarıya bakmaya devam ediyordum. Böyle zamanlarda dışarıya hep uzun uzun bakmışımdır, ışıkları sönmeyen evler için hikâyeler düşünmüşümdür...</p>

    <p class="normal1">“Romanında bunu kullansana...” dedi birden.</p>

    <p class="normal1">“Kullanırım... Eğer hatırlayabilirsem, bu cümleleri aynen kullanırım...” dedim.</p>

    <p class="normal1">Yine sustuk. Ben hâlâ karşımdaki manzarayı seyrediyordum.</p>

    <p class="normal1">“Yanıma gelsene...” dedi sonra.</p>

    <p class="normal1">Ona bir daha baktım. Gülümsüyordu... Her zaman göremediğim, bulamadığım, ama beni hep etkilemiş, birbirimize uzak düştüğümüz günlerde bana arada sırada dönen, kendisini özlememe yol açan o kederli gözleriyle gülümsüyordu... Hem içi şefkat dolu bir anne, hem de babasının sevgisini bekleyen küçük bir kız gibiydi... Bunların benim gördüklerim, sadece benim gördüklerim, dahası görmek istediklerim olduğunu söyleyebilirsiniz... Bunlar benim duygularım, belki de yanılsamalarımdı, evet... İçime birden derin bir sızı yayılmıştı. Yine o cenin vaziyetindeydi... Yine bacakları güzeldi... Yine bir kolu yastığın altındaydı... Öteki kolunuysa bana uzatmıştı. Beni çağırıyordu... Yanına gittim. Kanepenin kenarına iliştim. Bana küçük bir yer açtı. Elini tuttum, sıktım. Ben de gülümsedim, daha da doğrusu, gülümsemeye çalıştım. O durumda gülümsemem mümkün değildi çünkü. İçimden ağlamak geliyordu, doyasıya, ağlayabildiğimce ağlamak... İkimizin de gözleri doldu... İkimiz de gülümsemeye çalıştık...</p>

    <p class="normal1">O hafiften çatlayan sesiyle, “Çayı demlesene... Su çoktan kaynamıştır” dedi.</p>

    <p class="normal1">Elini bir daha sıktım.</p>

    <p class="normal1">Kalktım, mutfağa gittim. Çayı demledim, biraz daha suyunu koydum, alevi kıstım. Çevreme baktım. Birden o mutfakta, gündelik hayatımızın içinde yer alan her şeyin, tabakların, tencerelerin, çatalların, bıçakların, limon sıkacağının, rendenin, zeytinyağının, mütevazı, kendi halinde bir evde bulunabilecek her şeyin yerini bildiğimi fark ettim. Orayı tanıyordum artık. Tanımasına tanıyordum, ama beni arada sırada yoklayan o yabancılık duygusu hâlâ içimdeydi. Bu duygudan bir türlü kurtulamamıştım. İnci’yle, hiçbir kadınla yaşayamadıklarımı yaşadığım halde kurtulamamıştım...</p>

    <p class="normal1">Bu duygudan bu kadar sık söz etmemi yadırgıyor musunuz?.. Bilemiyorum... Romanımda bu yabancılığı böyle anlatmak isteyecek miyim, onu da bilemiyorum. O günler adına şimdi en çok yapmak istediğim, orada, onunla yaşadıklarımın hikâyesini, o aşk için, yaşanabilecek ve yaşanamayan, hakkı verilebilen ve verilemeyen tüm aşklar için yeniden kurabilmek... Yeniden... Aşkın, özellikle de bedelleri ödenerek yaşanan aşkın, bir başka hayatta kalma anlamına gelebileceğini unutmaksızın... Yeniden... Tüm dokunuşları ve ıskalamalarıyla... Yeniden... Orada içimi acıtanların, başkalarının da içini acıtabileceğini, başka aşklarda da aktığını bilerek... Yeniden... Kendimizi her aşkta istesek de istemesek de tekrarladığımızı hatırlamak ve hatırlatmak için...</p>

    <p class="normal1">Kendimi o günlerde, hayatımın en büyük sorunuyla karşı karşıya kalmış gibi hissediyordum. Hiçbir sorunun çözümsüz kalmayacağına, henüz bu kadar inanmıyordum. Çözümü bulunamayacak sorun yoktu oysa. Kimi sorunlar hemen, kendiliklerinden, kimi sorunlarsa ancak zamanla, çözümün anahtarları yavaş yavaş, sabırla bulunarak, ağır bedeller ödenerek çözülürdü belki, ama mutlaka çözülürdü... Kimi sorunlarsa... Kimi sorunlarsa yine zamanla, ancak bu kez, bir sorun olarak görünmekten çıktıkları için çözülür, ya da çözülmüş gibi görünebilirlerdi... Yaşadıklarım, beni bu ayakta kalma olasılığına her geçen gün biraz daha çok inandırdı... Direnmeyi de öğrenmek gerekiyordu. Ne var ki o günlerde farklı bir yerdeydim, başka bir ormanda, başka bir çocuğun adımlarıyla yürüyordum, başka bir kaybolmayı, başka bir evini bulamamayı yaşıyordum sanki... O çözümün anahtarları, beklemediğim bir zamanda kaybettiğim o ekmek kırıntılarıydı belki... Ekmek kırıntıları... Kaybetmeyi de öğrenmek bir sanattı çünkü... Ancak yaşayarak öğrenilebilecek bir sanat... Ölümü bile daha anlamlı, daha taşınabilir kılacak bir sanat... Gelgelelim bunu da o günlerde bilemezdim. Nasıl bilebilirdim ki? Kaybetmeyi henüz yeterince öğrenememiştim ki... Kimi ölümlerin bizi aynı zamanda doğurabileceğine henüz o kadar inanmamıştım ki...</p>

    <p class="normal1">O gece, çayı bardaklarımıza koyarken, o yabancılık duygusundaydım daha çok... Yeni, bu kadar farklı bir eve, bu aşkın çağrısına rağmen, aslında henüz hazır olmadığımı kabul etmeliydim... Ben o günlerde, o tarihin bana öğrettikleriyle, sadece o evin eşiğinde durmayı tercih etmiştim...</p>

    <p class="normal1">O gece, bu duruşumla, ne kadar çok insanımı, duvarımın önünde durdurduğumu da düşünememiştim. Bu duvarın taşlarını yerinden oynatmaya çalışmamış değildim ama. Bu çabayı İnci de görmüştü biliyorum, kendime karşı verdiğim savaşta beni pek yüreklendirmemişti belki, ama birkaç taşın hareket ettiğini görmüştü. O gece, o kabuğu böyle aralamaya yanaşmazdı aksi halde, eminim...</p>

    <p class="normal1">O mutfakta, bu duygularla ne kadar kalmıştım?.. Birkaç dakika mı?.. Birkaç dakikaya sığar mıydı tüm bu sözcükler?.. Sığardı, elbette sığardı... Duyguların zamanı o kadar farklıydı ki... Ama ben yine de orada çok kaldığım duygusuna kapıldım birden. Toparlanmaya çalıştım. Onun, böyle bir sessizlikle dikkatini çekip hikâyesinden uzaklaşmasına yol açmamalıydım.</p>

    <p class="normal1">Salona gittim, çayları sehpanın üstüne koydum. Kanepenin yanındaki koltuğa oturdum. Her an uykuya dalabilecekmiş gibi görünüyordu.</p>

    <p class="normal1">“Eğer uyumak istiyorsan uyu, üstünü örteyim” dedim.</p>

    <p class="normal1">Gözlerini açtı, doğruldu oturdu. Yüzünü oğuşturdu, esnedi, başını sağa sola salladı, gözlerini daha da açmaya gayret etti.</p>

    <p class="normal1">“Yok yok uyumayacağım... Uyumak gelmiyor içimden...” dedi.</p>

    <p class="normal1">Çayından bir yudum aldı. Yüzüne küçük bir ışıltı geldi.</p>

    <p class="normal1">“Ay çok iyi geldi bu çay... Sağol...” dedi.</p>

    <p class="normal1">Kederliydi, hissediyordum. Yine de gülümsemeye çalışmıştı. Bu gülümsemenin beni ne kadar çok etkilediğini, içine çektiğini biliyorsunuz artık... Elimi tuttu, sevgiyle baktı.</p>

    <p class="normal1">“Sen çok iyi bir insansın...” dedi.</p>

    <p class="normal1">Başımı önüme eğdim, çayı yavaş yavaş karıştırdım, karıştırırken de duygularımı dile getirmeye çalıştım.</p>

    <p class="normal1">“Hikâyende o kadar çok konuşulması gereken yan var ki... Şu anlattığın eski sevgililerin... Her insan gibi onlar da tarihlerini yaşayan ve yaşatmaktan kaçamayan insanlar... Düşünüyorum da... Onları romanımda anlatabilirim... Biraz da hayallerimi katarım... Tamam, kıskanıyorum; yazmaya kalkınca da, tüm bunları yeniden hatırlayarak yazmak, bana belki de hiç yaşanmamış başka sahneleri gördürecek, ama ne yapalım artık. Yazmak da böyle bir şey... Tabii vazgeçebilirim de... Ama şu kıskançlık sorunumla başedemediğimden değil. Roman bayağı uzayacak bu durumda. Bu da beni biraz endişelendiriyor... Fazla kalın romanları, yayıncılar yayımlamakta, okurlar da okumakta pek isteksiz davranıyorlar bugünlerde... Ancak öte yandan, seni anlatmak istiyorsam, bu yaşadıklarını da anlatmam gerektiğini biliyorum... Anlatırsam da, böyle bütün sırlarını ifşa edeceğim, anlayacağın!..”</p>

    <p class="normal1">Güldü. Kıskanılmak onun da hoşuna gitmişti kuşkusuz... Tabii, anlatılmak istenmek de...</p>

    <p class="normal1">“Anlat... Tüm anlattıklarımı istediğin gibi anlat, canın sağolsun...” dedi.</p>

    <p class="normal1">Ben de bu söylediklerine güldüm. “Canın sağolsun” ifadesi böyle bir konuşmada, bana öyle hoş ve gülünç gelmişti ki... Onun kendiliğinden, tüm doğallığıyla kullandığı ifadelerden biriydi bu oysa... Ben ondaki bu samimiyeti de çok sevmiştim... Yüzünden o anda bir hüzün dalgası daha geçti ama. Bu hüznü görmemem de imkânsızdı...</p>

    <p class="normal1">“Keşke her şeyi bilebilseydin...”</p>

    <p class="normal1">Söylediklerini tam anlayamadım, bir açıklama yapmasını bekledim. Gülümsemekle yetindim bu yüzden. O da gülümsedi.</p>

    <p class="normal1">“Hikâyenin devamı da fena sayılmaz ama...”</p>

    <p class="normal1">Bu sözler de o doğallığı dile getiriyordu. Bu doğallıkta, o kışkırtıcı kadın da vardı, anlattıklarının ilgiyle dinlenmesini bekleyen o küçük kız da... Dinleyeceklerimin beni rahatsız edeceğini biliyordum. Ne var ki hikâyeyi yeni bir zamana, kendi zamanımıza taşımaya başlamıştık artık bir kere... Kaldığımız yerden devam ettim.</p>

    <p class="normal1">“Oğuz’dan ayrıldıktan sonra toparlanman o kadar da uzun sürmedi galiba.”</p>

    <p class="normal1">Çayından bir yudum daha aldı. Sonra fincanı yavaş yavaş tabağına koydu, baktı.</p>

    <p class="normal1">“Eh işte... İnsan üzülüyor tabii... Kolay mı, birtakım şeyleri paylaşmışsın, hayal etmişsin... Bir ilişkin var... Sonra da bir sabah kalkıp bakıyorsun ki, o ilişkin yok...”</p>

    <p class="normal1">Bu duygunun izini sürmek istedim.</p>

    <p class="normal1">“Bir de bakıyorsun ki, o insansız uyanıyorsun artık... Üstelik kendine hep o insansız uyanacağını, uyanmak zorunda kalacağını söylüyorsun... O insansız uyanacağını, o insansız uyuyacağını, o insansız yaşayacağını, dahası, başkalarıyla yaşayacağını...”</p>

    <p class="normal1">“Aynen öyle...” dedi söylediklerimden cesaret alarak.</p>

    <p class="normal1">Ben de onunla yakaladığım bu küçük, doğal, beklenesi duygu beraberliğinden cesaret aldım.</p>

    <p class="normal1">“Ancak başkalarıyla yaşamak, bırak yaşamayı, yaşamayı düşünmek bile her zaman o kadar kolay olmuyor... Matem bazen çok uzun sürüyor... Bir de ayrıldığın insana birçok anlam yüklemişsen...”</p>

    <p class="normal1">Sözümü kesti, nedense yine kendini savunmak zorunda hissetti.</p>

    <p class="normal1">“Ben Oğuz’a öyle çok anlam yüklemedim. Ben aslında hiçbir insana dediğin gibi anlamlar falan eklemedim...”</p>

    <p class="normal1">Yalandı bu biliyordum. Birçok yalanımız gibi, bu da bir yalandı... Üzerine gittim.</p>

    <p class="normal1">“Öyle mi dersin?.. Ya tekne?..”</p>

    <p class="normal1">Çayına bakmaya devam ediyordu. Önce biraz durdu, sonra da başını, gerçeği kabullendiğini belirtmek istercesine salladı.</p>

    <p class="normal1">“Evet... Tekne önemliydi... Haklısın...”</p>

    <p class="normal1">Onun bu duruşunu da hep sevmiş ve dile getirmek istemiştim. Birbirimize, kimi gerçekleri anlatmakta fazla zorlanmazdık. Bu konu üzerinde daha fazla durmaya gerek kalmamıştı, söylenmek istenenler, yine birkaç sözle söylenebilmişti. Ya o hikâye?.. O hikâye, daha birçok soruyu ve cevabı bekliyordu istesem de istemesem de...</p>

    <p class="normal1">“Turgut o günlerde mi girdi hayatına?”</p>

    <p class="normal1">“Oğuz’dan ayrıldıktan iki ay kadar sonra...” dedi yine gülümseseyerek.</p>

    <p class="normal1">İstediği etkiyi uyandırabilmişti elbette. Kendimi tutamadım tabii.</p>

    <p class="normal1">“Maşallah!.. Hızlıymışız bayağı!.. Müthiş bir performans, ne diyebilirim ki!.. Onu da nereden buldun?..”</p>

    <p class="normal1">Bu tepkide de bir takılma, birçok insana anlamsız görünebilecek, ama bana sorarsanız, tüm tutarsızlıklarına rağmen, anlam taşıyan bir kıskançlık vardı kuşkusuz. Bu kıskançlığı o da anlamış, anladığı için de, daha kışkırtıcı bir gülümsemeyle karşılık vermişti.</p>

    <p class="normal1">“Onu da okuldan!..”</p>

    <p class="normal1">Oyunun bu kısmı bütünüyle onun denetimindeydi artık. Ben de bu durumu seve seve kabullendim açıkçası.</p>

    <p class="normal1">“Ne okulmuş!.. Yoksa o da mı hocandı?..”</p>

    <p class="normal1">Turgut’tan, o geceyi ve daha birçok geceyi, sabahı paylaştığımız o evde, iki yıla yakın bir süre yaşadığı sevgilisinden daha önce birçok kez söz etmişti. Onu biraz tanıyordum aslında, bana o ilişkiyi anlatan görüntülerle, farklı zamanlarımızda birkaç kez karşılaşmak zorunda kalmıştım. En çok bildiğim ve aklımdan bir türlü çıkaramadığımsa, onun, İnci’ye duyduğum o aşkı varlığıyla, benden önce gelişiyle engellediğiydi. O, o günler için, tercih edilen sevgiliydi... O günleri o anda bir daha hatırlamaktan elbette rahatsızlık duymuştum. İnsan bazı saplantılarından, ne yaparsa yapsın, kurtulamıyor işte. İnsan zaaflarından, karanlıklarından, açmazlarından kolay kurtulamıyor. Hele hele yaşadığı bir de bir tutku ilişkisiyse... Sorum karşısında daha da gülümsedi. Kışkırtıcılığı da, anlattıklarının şaşırtıcılığı da giderek artıyordu.</p>

    <p class="normal1">“Bu sefer de bilemedin!.. Öğrenciydi, ortak derslerimiz vardı.”</p>

    <p class="normal1">Oyunu sürdürdüm tahmin edebileceğiniz gibi.</p>

    <p class="normal1">“Eh, en nihayet, kendine daha uygun birini bulmuşsun!”</p>

    <p class="normal1">Bu ilişkiyi konuşmak, size anlatmaya çalıştığım bu zaaf nedeniyle çok zor olacaktı, hissediyordum. Ama konuşmamız gerekiyordu, artık konuşmamız gerekiyordu, bunu kendime sürekli söylüyordum. O gece bizi, hayatın bu zamanına da çağırıyordu...</p>

    <p class="normal1">Gülümsemeye devam ediyordu bu arada. Ancak bu gülümsemede bir mahcubiyet de gizleniyordu sanki bu kez. Bu gülümseme, bana o anda, bir başka kendini savunma çabası gibi de gelmişti.</p>

    <p class="normal1">“Hem evet, hem de hayır...” diyerek yanıtladı sorumu.</p>

    <p class="normal1">Ben de “Nasıl?” diye sordum.</p>

    <p class="normal1">“Çünkü o da evliydi. Üstelik bir ailesi ve iki çocuğu vardı” dedi.</p>

    <p class="normal1">Bunu bilmiyordum, beklemiyordum. Bu ilişkiyi hiç böyle düşünmemiştim. Kendimi “dışarıda” bırakılmama yol açan bir aşka o kadar kilitlemiştim ki... Bu duyduğum, beni zamanla, İnci’yle ilgili çok önemli bir gerçeğe de götürecekti. Fotoğraf yavaş yavaş belirginleşiyordu... Yavaş yavaş, gerçekler su yüzüne çıktıkça... Fotoğraftaki kadın, bana o gece, çok derinlerde gizlenen bir tarihin en önemli ipuçlarından birini vermişti aslında. Gelgelelim iz sürmek her zaman o kadar kolay değildi. İnsan böyle ilişkilerde bazen kendi engeli de olabiliyordu... O gece, onca duyguyu paylaştığım kadını ne kadar az tanıdığımı bir daha fark edecektim. Bu kadar zor muydu bir insanı tanımak?.. İnsan, bir insanı tanımada bu kadar mı kendi engeli olabiliyordu?.. Bu soruyu da günü geldiğinde bir kez daha soracaktım kendime. Hikâye o derinlerden çıkacak ve içimize, başka derinlikler için yazılacaktı... İnci’nin hikâyesi de bir “yazı”ydı... Tıpkı o sessiz sürgünlerini yaşayan çocuklarınki gibi... Tıpkı... Tıpkı kimi yalnızlıklarından kâbuslar çıkaranların hayatlarında gördüğümüz gibi... Şaşırmıştım. Hayalimdeki ilişkiden çok farklı bir ilişkiye doğru yol alacağımı biliyordum artık. Zaaflar yine oradaydı ama. Şaşkınlığımı, o zaafların uyandırdığı duyguyu, yine gülümsemesini eksik etmeyen o saldırganlıkla örtmeye çalıştım.</p>

    <p class="normal1">“Harika bir koleksiyon!”</p>

    <p class="normal1">Bu saldırganlığa, tahmin edebileceğiniz gibi, size defalarca anlatmaya çalıştığım o şirin saldırganlıkla karşılık verdi.</p>

    <p class="normal1">“Terbiyesiz!..”</p>

    <p class="normal1">Her saldırganlığın altında bir yetersizliğin, ya da istediklerini yaşayamamanın ifadesi yatar, bilirsiniz. Bu saldırganlık oyununda, bu olasılığı arayabilirdiniz. Bu oyunda, orada dile getirilemeyen, adı bile konmak istenmeyen her şeyi arayabilirdiniz. Ancak o gece bu oyun, bizi hiçbir yere götüremezdi. Hikâyenin izini sürmek, ikimiz için de en doğrusuydu bu durumda.</p>

    <p class="normal1">“Nasıl başladı?”</p>

    <p class="normal1">“Turgut, Oğuz varken de vardı aslında...” dedi.</p>

    <p class="normal1">Bir şaşkınlık daha yaşadım elbet. Fark etti, güldü. Bana toy bir çocukmuşum gibi baktı. Hikâyesini toy bir çocuğa anlatan, görmüş geçirmiş bir kadın gibi... Roller mi değişmişti?.. Değişebilirdi; böyle hikâyelerde, kimin, nerede, nasıl yer alabileceği kolay kolay kestirilemezdi zaten. Ancak bunları söylerken, benimle küçük bir zekâ oyununa da girmişti. Bu oyunu açığa vurmakta ve hikâyesini anlatmaya başlamakta gecikmedi.</p>

    <p class="normal1">“Yok yok, yanlış anlama. Onunla o günlerde hemen bir ilişkiye girmedim. Ama okulda görüşüyorduk. Ders aralarında, kantinde oturup konuşurduk. Bir keresinde beni yemeğe davet etmişti. Nazikçe, onu kırmadan reddetmiştim. Bir bahane uydurmuştum işte. O da galiba beklemesi gerektiğini anlamıştı. İriyarıydı, bayağı iriyarıydı, kaba saba bir adam gibi görünürdü, ama temelde çok nazik, çok yumuşak bir insandı. Öyle fazla konuşmazdı zaten. Bazen de hiç konuşmaz, bu haliyle de insanı çileden çıkarırdı... Ama ben, ondaki inceliği, daha ilk günlerden görmüştüm...”</p>

    <p class="normal1">“O konuşmalarınızda, hayatında bir başkası olduğunu söylemiştin ama, değil mi?..” diye sordum.</p>

    <p class="normal1">“Söylemedim” dedi.</p>

    <p class="normal1">Bunun nedenini sordum, gerek duymadığını söyledi. O kışkırtıcılığa yine kapıldım bunun üzerine.</p>

    <p class="normal1">“Bence vardı, yani söylememeye gerek vardı... Bir kapı açık kalsın, aralık kalsın istemiştin değil mi?..”</p>

    <p class="normal1">Rahatsız oldu. Amacım rahatsız etmekti zaten.</p>

    <p class="normal1">“Sana ne bundan?.. Sen de bu gece benim ahlak hocam kesildin yani!.. Hayret bir şey!..”</p>

    <p class="normal1">Çıtayı daha da yükselttim.</p>

    <p class="normal1">“Yok canım!.. Nereden çıkarıyorsun?.. O kadar aptal mıyım, içinden çıkılamayacak bir işe girişecek kadar!..”</p>

    <p class="normal1">Bu sefer gerçekten kızdı.</p>

    <p class="normal1">“Sen ne diyorsun ya!..”</p>

    <p class="normal1">Durmam gereken yeri görmüştüm, durdum.</p>

    <p class="normal1">“Tamam tamam... Biraz ileri gittim galiba. Ama sen bu tepkin konusunda yine de bir düşün istersen.”</p>

    <p class="normal1">Zaaflarımız, tutkularımız, tutsaklıklarımız... Tepkilerin uzantıları oradaydı, evet. Bunu bence o da hissetmişti...</p>

    <p class="normal1">“Ne olur yapma bunu... Yani anlatmamı istemiyorsan, anlatmayayım.”</p>

    <p class="normal1">“Tamam ya tamam!.. Haklısın dedim ya!.. Sen anlatmana devam et... Dinleyeceğim artık, söz...” dedim bunun üzerine. Ama hemen sonra da, anlatmasına meydan bırakmadan, “Yalnız dur... Önce şu çayları bir tazeleyeyim” dedim.</p>

    <p class="normal1">Kalktım, mutfağa gittim. Çayları tazeledim, döndüm. Yine yanındaki koltuğa oturdum.</p>

    <p class="normal1">“Neden oraya okumaya gitmişti?.. Kimdi, ne yapardı?..” diye sordum.</p>

    <p class="normal1">Yine şaşıracağımı biliyormuşçasına, gülümseyerek baktı.</p>

    <p class="normal1">“Canı sıkılıyordu... Yaşı bize göre biraz büyüktü, hayatına bir değişiklik katmak için oraya gelmişti... Müteahhitti...”</p>

    <p class="normal1">Başarmıştı. Bir daha şaşırmıştım. Bu ilişki, benim için sürprizlerle doluydu anlaşılan. Yüzümdeki hayreti yine görmek, hoşuna gitmişti elbet...</p>

    <p class="normal1">“Şaşıracağını biliyordum... Ama senin bildiğin, kafanda canlandırdığın müteahhitlerden değildi o, hiç değildi...”</p>

    <p class="normal1">Sesinde sanki bir özlem vardı. Kırgınlığım beni bir daha çağırmıştı, hiç istemediğim halde tutsak almıştı.</p>

    <p class="normal1">“Nasıl bir müteahhitmiş benim kafamda canlandırdığım?”</p>

    <p class="normal1">“Öff!.. Başlama yine!.. Biliyorsun...” dedi.</p>

    <p class="normal1">Doğruydu, biliyordum. Benim de kafamda, birçok insan gibi, bir insan adına yazılmış hazır reçeteler vardı. Bu bilgilerimle övünemezdim. Geri çekilmedim ama.</p>

    <p class="normal1">“Ben bu konuda hiçbir yorum yapmadım... Açıklamak isteyen sensin.”</p>

    <p class="normal1">Ben de kendi oyunumu oynuyordum işte. Dostça elimi sıktı. Bu hareketi birçok anlama gelebilirdi. Kurcalamadım. Sonra kalktı, salondaki büfenin çekmecesinden bir fotoğraf çıkardı. Bu fotoğrafa da başka bir heyecanla ve kırgınlıkla baktım. Bir cipte, arka planda bir inşaat alanının uzandığı bir yerdeydiler. Turgut gerçekten yanında çok iri kalmıştı. Bu ayrıntıya takılmamın da bir anlamı vardı kuşkusuz. Ancak şimdi, kendimdeki bu yürüyüşü, bu yüzümü aramayı da bir “sonra”ya bırakmak istiyorum. Bu fotoğraftan yola çıkarak, yeterince uzaklara gidecektik zaten.</p>

    <p class="normal1">“Neredesiniz?” diye sordum.</p>

    <p class="normal1">“İlişkimizin başladığı günlerde, büyük bir sitenin inşaatına da başlamıştı. Bu iş onun için çok önemliydi. Hem kendisi hem de bizim için... Öyle söylüyordu...”</p>

    <p class="normal1">Biraz sustu, önce bir süre resme, sonra da bana baktı...</p>

    <p class="normal1">“Ama dur, önce oraya nasıl geldik onu anlatayım... O berbat olaydan sonra, yeni dönemde okula gittiğimde, birinin ilgisine bayağı ihtiyaç duyduğumu fark ettim. Eh, şartlar da değişmişti zaten. Ama onu okulda göremiyordum. Son konuştuğumuzda derslerden sıkıldığını, yeni bir şey öğrenemediğini söylemişti. Ayrılmış mıydı?.. Bunu öğrenmek ve belki bir şeyler olur umuduyla, bana bir zamanlar verdiği iş telefonundan aradım. Birden karşıma çıktı. ‘Meraba, n’aber?’ dedim. Ben böyle telefon eder, sorarım, bilirsin. Bir sessizlik oldu. Şaşırmıştı tabii. ‘İnci?..’ diye sordu. ‘İnci ya!.. Ne çabuk unutulduk öyle!.. Nerelerdesin?.. Kayboldun... İnsan bir arar!.. Merak ettik burada!.. Bir şeyin yok ya?..’ dedim. Aramama çok sevindiğini sesinin tonundan anlamıştım. Zaten bunu söyledi de hemen. ‘Ya, ne iyi ettin de aradın. İşlerim çok, vakit bulup da gelemiyorum bir türlü... çok bunaldım’ dedi. İçtenliğini, doğallığını sevmiştim. Onu o anda çok görmek istedim. Hayatımda bir de aksiyon olsun istiyordum ya, hemen atıldım. ‘Valla ben de çok bunaldım... Baksana, yemek davetin hâlâ geçerli mi?’ dedim. Yine şaşırmıştı zavallım!.. Benim gibi bir deliye daha önce hiç rastlamamıştı herhalde!.. Öyle biraz maço, şoven ayaklarındaydı ama, kocaman bir çocuktu aslında, anlamıştım. Bu da beni çekmiyor değildi yani!.. Kısa bir sessizlikten sonra, titrek bir sesle, ‘Olmaz olur mu?’ diyebildi ancak. Kaçırır mıyım, üzerine üzerine gittim!.. ‘Ne o, çok şaşırdın galiba!..’ dedim. Onda uyandırdığım etkiyi duymak istiyordum, şaşkınlığını, heyecanını dile getirsin istiyordum. ‘Hem de nasıl!’ dedi. Gülümsediğimi belli etmeye çalışarak ‘İyi...’ dedim ben de. Sessizlik bir süre daha devam etti. ‘Eee?.. Yani istemiyorsan boş ver’ dedim. ‘Yok yok, sadece şaşkınlığımı üstümden atamadım... Düşünüyorum... Yarın cuma, haftaya buluşsak olur mu?’ dedi. Neden ‘Hemen görüşelim!’ dememişti?.. Böyle demesini isterdim, beni bilirsin. İnsan gerçekten isterse, hemen ister!.. Ama kendi kendime ‘Ya dur bakalım hele... Adamın bir sürü işi var, planı programı var, öyle senin emirlerine hazır ve nazır bekleyecek hali yok ya!..’ da dedim ama... Durup dururken hayatına girmek istemiştim zaten... Bak, gördün mü? O günlerde de böyle olgun olgun düşünebiliyordum ben!.. Onun, ‘Yarın cuma, haftaya buluşsak olur mu?’ sözlerinin üzerinde fazla durmadım böylece. Ona, ‘İyi de, neden bu hafta sonu değil?’ de demedim. İçimi yemek öyle bir durumda pek işime gelmezdi de üstelik. ‘Nasıl istersen... Haftaya bir gün ararsın o zaman...’ dedim. Ha, bu arada söylemeyi unuttum. Ona yeni işyeri numaramı vermiştim. Çalışmaya başlamıştım artık. Bir aydır o işteydim, benimle tanıştığın oyuncakçıda... Bu işi kim bulmuştu dersin?.. Fazla yorulma... Oğuz bulmuştu. Giderayak bir faydası olmuştu yani!.. İşsizlikten ne kadar şikâyet ettiğimi biliyordu. Bu durum kötü bir şeydir, insanın bir işinin olmaması çok kötü bir şeydir, başkalarına bunu söylemek zorunda kalmasıysa daha da kötüdür. Paran yoksa da kötüdür de, bu daha kötüdür. Kendini bir işe yaramıyormuş gibi hissedersin...”</p>

    <p class="normal1">Bir karşılık vermeye ihtiyaç duydum.</p>

    <p class="normal1">“Bilmem... Ne yalan söyleyeyim, ben bugüne kadar hiç işsiz kalmadım, bu duyguyu tatmadım... Ben kendimi bildim bileli hep çalıştım, çok farklı işler tuttum, nefret ettiğim yerlerde çok zaman kaybettim, ama hep çalıştım, hep... Yalnız sana şunu söyleyebilirim: Bir işinin olması, işe yaramazlık duygusunu yaşamamanın güvencesi değil. Yani insan bir işi varken de, hatta çevresindekilerin gıpta edeceği bir konumdayken bile, kendini işe yaramaz gibi görebilir...”</p>

    <p class="normal1">Bana yine söylediklerimi istediğimce dinlememiş, anlamaya çalışmamış gibi göründü.</p>

    <p class="normal1">“Bazen insan sadece bir işi olsun ister, ‘Ne olursa olsun, yeter ki bir işim olsun’ der. Senin gibi öyle ince ince düşünmeye fırsat bile bulamaz...”</p>

    <p class="normal1">Farklı durumları ve duruşları konuşuyorduk. Onun da beni koyduğu ve kendini göstermek istediği bir yer vardı elbet. Onun bu sağırlığına bazen çok kızdığımı size daha önce de söylemiştim. Yine kızmış, ama buna rağmen, kızgınlığımı göstermeksizin, anlatmaya çalışmıştım...</p>

    <p class="normal1">“Ne demek istediğini anlıyorum. Haklısın... Senin dediğin gibi yaşamak zorunda kalan o kadar çok insan var ki çevremizde... Ama ben yine de asıl önemlisinin, bir iş yapmaktan çok, işe yaramak, işe yaradığına inanmak olduğunu söyleyeceğim...”</p>

    <p class="normal1">“Bir gün işsiz kalırsan ne demek istediğimi anlarsın” dedi bunları duyunca.</p>

    <p class="normal1">Yine anlatmaya çalıştım.</p>

    <p class="normal1">“Belki... Bilmiyorum... Ama ben iddiamda direniyorum. Sana şimdi, daha da önemlisinin, insanın kendisini yaşamasının gerekli olduğunu bir daha söyleyebilir, lafı uzattıkça uzatabilirim... Ama burada duralım istersen... Demek sana bu işi Oğuz buldu ha?..”</p>

    <p class="normal1">O da uzatmadı. Gerek yoktu. Bu soruya cevap vermek daha kolaydı üstelik.</p>

    <p class="normal1">“Ne kadar sıkıldığımı, bir işte çalışmak istediğimi biliyordu. İşsizdim ve bunu bıkkınlık verecek kadar çok söylemiştim, hatta başına bile kakmıştım, ‘Ben senin yüzünden işten ayrıldım, böyle işsiz kaldım’ diye diye. Adama bir de vicdan azabı çektirmiştim.”</p>

    <p class="normal1">Onun bu yüzünü de görmüştüm. Kimi insanlar, başkalarına o suçluluk duygusunu yaşatarak, suçlarını örtebileceklerine inanıyorlardı. Ortada aslında suç olmadığı bir anlaşılabilseydi... Boş verdim, bir daha boş verdim.</p>

    <p class="normal1">“Sana bu işi o olaydan sonra mı buldu?” diye sordum.</p>

    <p class="normal1">Çocukça bir zafer gülümsemesi yayıldı yüzüne.</p>

    <p class="normal1">“Evet... Okul yeni açılmıştı. Bir akşam, karşıma geçip halimi hatırımı bile sormadan, gülümseyerek ve yine o kendine güvenen haliyle, ‘Sana bir iş buldum!.. Hem de tam senlik!..’ dedi ve bu oyuncakçı mağazasından söz etti. Çok sevinmiştim. Telefon numarasını aldım, ertesi gün hemen arayacağımı söyledim. Teşekkür ettim tabii... Gülümsedi. ‘İyi görünüyorsun... Nasıl gidiyor?..’ diye sordu. En nihayet aklına gelmişti. ‘İyi işte... Kendime göre takılıyorum...’ dedim. Bilerek söyledim bunları, tahmin edebileceğin gibi... Bir şeyler yeniden başlasın diye değil, biraz hıncımdan, biraz da karşısında öyle ezik büzük görünmek istemediğimden yani... Kadınlar bunu çok sık yapar, bilirsin. Söylediklerim yerini anında buldu. ‘Ya... Pek vakit kaybetmiyoruz anlaşılan’ dedi. ‘Eh, ne yapalım... Sıkıntıdan patlayacak değiliz ya...’ dedim ben de. Sustu. Havayı değiştirmek gerekiyordu. ‘Sen de iyi görünüyorsun’ dedim. ‘İyiyim, iyiyim’ diye cevap verdi. İyi görünüyordu gerçekten. Toparlanmıştı biraz... Sonra öyle devam etti işte... Birçok kez koridorlarda, okul çıkışlarında, girişlerinde karşılaştık, o yaşadıklarımızı hiç yaşamamışız gibi ayaküstü konuştuk... Alışmıştık, durumu kabullenmiştik... Ertesi gün telefon ettim, randevu aldım, gittim. Patronum, insana başlangıçta sevimsiz görünen, ancak zamanla iyi taraflarını görebileceğin, hani ne derler, hayatın pişirdiği kadınlardandı. Kırk beş-elli yaşlarında vardı ama kendisine çok iyi bakmıştı. Çok alımlıydı. Eh, bir yandan hayat, bir yandan da para tabii...”</p>

    <p class="normal1">Sözünü kestim.</p>

    <p class="normal1">“Bir kadın patron!.. Neyse, bu sefer bir kadın bari!..” dedim.</p>

    <p class="normal1">Neyi ima ettiğimi hemen anlamıştı. Kızmadı bu kez. Tam aksine, kışkırtıcı olmayı seçti.</p>

    <p class="normal1">“Evet ama, çok yakışıklı bir oğlu vardı!..”</p>

    <p class="normal1">Kendi kendime, “Aranırsan böyle yaparlar işte!” dedim. Yine şaşırmıştım. Gülümsemesi o fettan gülüşe dönüştü.</p>

    <p class="normal1">“Yok yok!.. Çok yakışıklıydı ama benim için çok küçüktü... Bir de çok sevdiği bir kız arkadaşı vardı...”</p>

    <p class="normal1">“Yazık, çok yazık!..” dedim.</p>

    <p class="normal1">Sık sık aldığım karşılığı aldım.</p>

    <p class="normal1">“Küstahsın, terbiyesizsin diyorum da inanmıyorsun!.. Sen de beni ne yaptın ha!..”</p>

    <p class="normal1">Manalı manalı gülümsedim. Hemen yanındaki yastığı üstüme fırlattı.</p>

    <p class="normal1">“Anlatmayacağım işte!.. Sana hiçbir şey anlatmayacağım!..” diye bağırdı.</p>

    <p class="normal1">Haksızlığa uğradığı duygusuna kapılan, hıncından neredeyse ağlayacak o küçük kız gibiydi yine. Ağladı ağlayacaktı ama gülmemek için de zor tutuyordu sanki kendini. Artık gülmeye başlamıştım. Ters ters baktı. Çok kızgın görünüyor, daha doğrusu, görünmek istiyordu.</p>

    <p class="normal1">“Salak ne olacak!.. Nerden çıktın ya sen!.. Allah akıl fikir dağıtırken sen neredeydin?” dedi.</p>

    <p class="normal1">“Tamam, tamam... Tamam ya!.. Sen bana bakma... Ben seksomanyağın tekiyim!..” dedim ben de.</p>

    <p class="normal1">Gülmeye devam ediyordum. O da ciddiyetini aynı şekilde korumaya devam ediyordu.</p>

    <p class="normal1">“Hah şunu bileydin!.. Sapık!..”</p>

    <p class="normal1">Sonra dayanamadı, o da gülmeye başladı.</p>

    <p class="normal1">“Ya ne biçim herifsin sen!.. Böyle bir gecede de beni güldürdün ya, Allah da seni güldürsün valla!..”</p>

    <p class="normal1">Birbirimize baktık. Sadece baktık. Daha fazlasını söylememize gerek yoktu... Kısa bir süre sonra kalktı.</p>

    <p class="normal1">“Dur, şimdi de çayları ben tazeleyeyim...” dedi.</p>

    <p class="normal1">Mutfağa gitti. Çevreme baktım. Her şey yerli yerindeydi... Her şey bildiğim gibiydi... Ancak o eve yeni sesler de taşınmıştı artık... Salona döndüğünde, daha yerine oturmadan anlatmaya devam etti.</p>

    <p class="normal1">“Nedret Hanım’la, yani yeni patronumla kısa sürede anlaştım. Birkaç gün sonra, ‘Sen galiba benim aradığım kızsın’ dedi. Eh, zeki kızımdır ben, bilirsin. Anlayan, hemen anlıyor!.. Ücret iyi sayılırdı. İşi de çok sevmiştim. Mağazada birbirinden güzel oyuncaklar vardı... Çocuklarla da aram her zaman iyi olmuştur... Başaracaktım, kaçmazdı...”</p>

    <p class="normal1">Ondan bana, o anda, yine çok sıcak bir duygu geçmişti... Oyuncaklardan öyle bir söz edişi vardı ki... O oyuncakları anlatırken, öyle güzel bir yerde duruyordu ki... Böyle bir yerden, sadece böyle bir yerden çıkarak bile çok uzaklara gidebilirdik sanki... Bu duygunun bendeki etkisini paylaşmalıydım.</p>

    <p class="normal1">“Bizim aslında çok önemli bir ortak yanımız var, biliyor musun?”</p>

    <p class="normal1">Hemen zekâsını kullandı.</p>

    <p class="normal1">“Neymiş?.. Çocukluk yıllarımızda oynayamadığımız oyuncaklar mı?”</p>

    <p class="normal1">Sorulması gereken bir soruydu bu. Ancak ben o anda başka bir yeri görüyordum.</p>

    <p class="normal1">“Belki... Ama... Tam da bu değil... Yani belki buradan hareket edebiliriz.”</p>

    <p class="normal1">“Söyle...” dedi.</p>

    <p class="normal1">“Yaptığımız işleri düşün...” dedim.</p>

    <p class="normal1">“Eee!..” dedi biraz sabırsızlanarak.</p>

    <p class="normal1">“Ortak yanımız ne?..” diye sordum.</p>

    <p class="normal1">İyiden iyiye sabırsızlandı.</p>

    <p class="normal1">“Ya ne?.. Çatlatma adamı!..”</p>

    <p class="normal1">Gülümseyerek baktım.</p>

    <p class="normal1">“İkimiz de hayal satıyoruz...”</p>

    <p class="normal1">Bir karşılık vermedi önce. Biraz düşündü... Anlamıştı...</p>

    <p class="normal1">“Haklısın... Bunlar da bizim yalanlarımız...”</p>

    <p class="normal1">“Olsun... En azından hiç kimseyi bu hayalleri almaya zorlamıyoruz” dedim.</p>

    <p class="normal1">Yine düşündü. Önce birkaç anlığına önüne, sonra da bana baktı.</p>

    <p class="normal1">“Belki de zorluyoruzdur...”</p>

    <p class="normal1">Bu sefer de ben biraz düşünmek zorunda kalmıştım. Gerçeklerimizin en can alıcı ve yakıcı yanlarından biriydi bu. Başımı, söylediklerini onaylarcasına salladım. Biraz daha düşündüm. Ertesi gün ajansa, aynı gündelik kaygılar için gidecektim... Saate baktım... “Ya ne ertesi günü!..” dedim kendime. Üçe geliyordu... Birkaç saat sonra bambaşka bir yere gidecektim... Yıllarca yaptığım gibi... Belki de... Belki de yapacağım gibi... Hayat akıyordu... Hayat... Hayat sanki başka bir yerde akıyordu... Hayat başka bir yerde akıyordu... Bu cümleyi unutmayacaktım... Bu cümleyi yıllarca unutmayacaktım... Bu duygularla daha uzaklara gitmem mümkündü. Ama gidemedim. Beni o geceye, tam da böyle bir anda, onun sesi döndürdü.</p>

    <p class="normal1">“Daldın... Hayrola?..”</p>

    <p class="normal1">Kendime gelmekte, bir tarafımı başka bir yerde bıraktığım için zorlandım biraz.</p>

    <p class="normal1">“Hiiç... Ajansı, beni bekleyenleri düşünüyordum da...”</p>

    <p class="normal1">Sevgisini tüm içtenliğiyle vermek isteyen bir dost, bir abla, bir kız kardeş, ne dersenez deyin, kısaca, sıcak bir kadın şefkatiyle baktı.</p>

    <p class="normal1">“Senin işin de kolay dayanılır bir iş değil yani...”</p>

    <p class="normal1">Elimle bir boş ver işareti yaptım. Sonra ben de ona o sıcaklığın beklediği, hak ettiği bir sevgiyle baktım.</p>

    <p class="normal1">“Yine de bizi karşılaştıran bu işlerimiz oldu... Gel de şimdi buluşmalara inanma... Nerelerden geldiğimizi düşün... Geçmişlerimizi düşün... Bir araya gelecek insanlar mıydık biz?..”</p>

    <p class="normal1">“Bak bu doğru...” dedi.</p>

    <p class="normal1">Duygulanmıştı. Havayı yumuşatmak istedim biraz.</p>

    <p class="normal1">“O okul da ne okulsa, sende aynı işlevi görmüş ama...”</p>

    <p class="normal1">“Eh, ne yapalım artık...” diye karşılık verdi.</p>

    <p class="normal1">Gizlemeye çalıştığım kıskançlığım yine hoşuna gitmişti. Hızımı alamadım.</p>

    <p class="normal1">“Oğuz da bayağı faydalı bir sevgiliymiş!..”</p>

    <p class="normal1">Baktı. Yine işaretparmağını tehdit edercesine bana yöneltti.</p>

    <p class="normal1">“Kızıyorum, çok kızıyorum bak!..”</p>

    <p class="normal1">Gülmekten kendimi alamadım... İki elimi havaya kaldırarak teslim olduğumu ifade eder bir işaret yaptım. O da yine gülmemek için tuttu kendini.</p>

    <p class="normal1">Biraz daha sustuk. Hikâyeye devam etmenin zamanı gelmişti artık.</p>

    <p class="normal1">“Eee... Turgut seni o telefon konuşmasından sonra hemen aradı mı?” diye sordum.</p>

    <p class="normal1">Sehpanın üstünde duran o fotoğrafa bir daha baktı.</p>

    <p class="normal1">“Ertesi hafta salı sabahı aradı. Yemek için ne zaman uygun olduğumu sordu. ‘Perşembe akşamı dersim yok’ dedim. ‘Benim var... Tam da bu perşembe gitmeyi planlıyordum... Ama senin için asarım...’ dedi o da. Benim için hayatının akışını değiştirmesi hoşuma gitmişti. ‘Tamam, iyi öyleyse...’ dedim. ‘Akşam saat yedide gelir, seni işten alırım’ dedi. Ona işyerimin adresini verdim. O günkü telaşımı görecektin. Kendime daha bir özen gösterdim haliyle... Kuaföre gittim, saçlarımı yaptırdım, manikür, pedikür, ağda yaptırdım. O gece çok güzel görünmek istiyordum. Mağazadakiler bendeki bu telaşın farkına varmışlardı tabii... Yeni bir heyecan yaşıyordum... Bir heyecan daha yaşıyordum işte... Bu heyecanı yaşamak güzeldi... Bu heyecanın birileri tarafından görülmesi de güzeldi...”</p>

    <p class="normal1">Sesindeki o hüznü ve çocuksuluğu yeniden yakalamıştım. Duygularımı yeniden allak bullak edecek bir hikâyenin içinde bulmuştum birdenbire kendimi. Bu duygu, beni ona daha da yaklaştırabilir, yaklaştırabileceği gibi uzak da düşürebilirdi ama. Bu çelişkiyi açıklamak kolay değil, farkındayım. Eldeki bir tutku olunca, yaşananları açıklayabilmek, çoğu kez kolay olmuyordu zaten.</p>

    <p class="normal1">Ona nereye gittiklerini sordum. Benden önceki sevgilileriyle gittiği yerler, zaman zaman kendimi çok kötü hissetmeme yol açmıştı. “Yaşanmamış, anısız yerler, insanı üzer mi hiç?” diyeceksiniz. Üzer, hem de çok üzer bazen, bana sorarsanız. Tutkuyla bağlandığınız bir sevgilinin o yerleri sizsiz yaşadığını öğrenirseniz, çok üzer. O yerlerin dışında kalmışsınızdır, dahası bırakılmışsınızdır çünkü. O yerlerin başka anlamlar kazanmış dokunuşları vardır... Biricikliğiniz bir daha sarsılmıştır... Bu biricikliğe hakkınız olmadığını bilirsiniz, böyle bir duyguya fazla saplandığınız için kendinize kızabilirsiniz, ama bu sarsıntıyı yine de yaşarsınız işte. Sizden önce yaşananların, ilişkinizi zenginleştirebileceğini aklınıza bile getirmezsiniz. Tutkunun sahnesini başkalarıyla paylaşmak zordur çünkü, o sahnede başka tarihlerle yaşamak zordur.</p>

    <p class="normal1">Bugünlerde, o tarihlerle de yaşamayı bir nebze öğrendikten sonra, bu karşılaşmaları daha kolay kabullenebiliyorum artık. O zaman farklıydı ama, İnci’nin bendeki o zamanı çok farklıydı. Onun Turgut’la yaşadığı ilişkinin, bana dokunan uzantıları çok farklıydı, size daha önce söylediğim gibi...</p>

    <p class="normal1">Turgut’u, öteki sevgililerinden farklı bir yere koyuyordum, evet. Farklı bir yere... Bu ilişkinin hikâyesini dinledikten sonra, daha da farklı bir yere koyacağımı henüz bilmeksizin...</p>

    <p class="normal1">Tüm bunlar bir yana, o ilk defa yemeğe gittikleri yerin bende de bir hikâyesi vardı. O hikâyenin bu hikâyeyle hiçbir ilgisi yoktu. O hikâye bir başka aşk hikâyesi de değildi. Anlatılmış, dinlenmiş, günü geldiğinde birilerine anlatılmak istenecek bir hikâyeydi sadece. Benim için masal gibi bir hikâyeydi bu... Kimi kıyılar, farklı zamanlarda, farklı insanları buluşturuyordu... Yaşadığımız şehirleri daha derin, daha yankılı, daha çoksesli kılan buluşmalardı bunlar... Tarih anlatıyordu... Tarihler anlatıyordu... Diller... Diller de anlatıyordu, evet... Diller de... Sahneden ister istemez çekilseler, çekilmek zorunda kalsalar da... Diller de... Bıraktıkları, terk ettikleri şehirlerin gizli köşelerinde bırakmak istedikleri izlerle...</p>

    <p class="normal1">Soruma aldığım karşılık, bana o masalı da, o duyguları da hatırlatmıştı işte...</p>

    <p class="normal1">“Kireçburnu’ndaki Ali Baba’yı bilir misin?..”</p>

    <p class="normal1">Büyü, bu cevaptaydı işte. Sizinle bu paylaştıklarımı, onunla da paylaşmaya çalıştım.</p>

    <p class="normal1">“Bilmez miyim?.. Elbette bilirim. Oranın bende kalan bir hikâyesi vardır. Yanlış anlama ama, öyle bir aşk hikâyesi değil, başkalarının anlattığı, içimde çoktan yer etmiş bir hikâye... Bir ailenin İstanbul’daki hayatını anlatmayı hayal ettiğim bir romanım daha vardı ya... Sana bir ara Nora’yı, İstanbul’a dönüşünü, romanın anlatıcısıyla Şile’de buluşmalarını falan anlatmıştım... O ailenin kahramanları, birçok yaşanandan sonra, bir akşam o lokantada yemek yiyecek... Önlerinden geçen, açık denizlere yol alan o gemiler, bir kahramanım için çok büyük bir anlam taşıyacak... Şu tesadüfe bak... Bir restoran, beklenmedik bir zamanda, başka bir hikâyeyle, bir anlam daha kazanıyor şimdi...”</p>

    <p class="normal1">Belli belirsiz, buruk bir sevinç geçmişti sanki o anda oradan. Yine sevgiyle baktı.</p>

    <p class="normal1">“İnşallah günün birinde o romanı da yazarsın... Hoş, daha bizim romanımızı bile yazamadın...”</p>

    <p class="normal1">Hikâyenin nereye gideceğini bilmeyen kahramanlarındandım henüz... Nasıl yazabilirdim ki...</p>

    <p class="normal1">“İlişkiler gibi, yazılar da zamanlarını bekler...” dedim.</p>

    <p class="normal1">“Bari bunu ertelemesen...” diye karşılık verdi.</p>

    <p class="normal1">Müthiş bir zamanlamaydı. Bu tür tespitlerde sık sık büyük bir ustalık gösterirdi zaten. Bir cevap veremedim. Sessiz kalmak, birden çok cevap vermek anlamına gelebilirdi bazen... O akşam, orada neler konuştuklarını sordum bunun yerine. Beklenmesi gerekenleri konuşmuşlardı elbette. Yüzündeki ifadeden bunu anlamalıydım en çok...</p>

    <p class="normal1">“Hayat hikâyelerimizi tabii... Böyle yemeklerde ne konuşulur ki?.. Böyle yemeklere neden çıkılır ki?..”</p>

    <p class="normal1">Bir direnç gösteriyor gibiydi. Hatırladıklarını kendine saklamayı mı düşünüyordu o anda, anlatabileceklerinin, yaşadıklarının, aslında hiçbir olağandışılığı olmadığını mı?.. Bu sorumun cevabını alacaktım. Neler duyacağımı bilmiyordum henüz. Ancak önce bu söylenenlere bir cevap, daha da doğrusu cevabımı vermem gerekiyordu. Benim bu tür konuşmalarla ilgili bir başka duygum da vardı. Önce bu duygumu, aynı zamanda kendimize yeni bir yol açma umuduyla dile getirmek istedim.</p>

    <p class="normal1">“Doğru... Ancak bu durumda ben kendime hep şu soruyu sormuşumdur: O ilk konuşmalarda anlatılanlar, gerçekten anlatmak için mi anlatılır, etkilemek için mi?.. Bir başka deyişle anlatılanlar ne kadar gerçektir, nereye kadar samimidir? Böyle bir ilk buluşmada anlatılanlara ne kadar yalan ve hayal karışır?”</p>

    <p class="normal1">Direnci daha da arttı. Söylediklerimi biraz kışkırtıcı bulmuş gibiydi.</p>

    <p class="normal1">“Onun anlattığı gerçekti... Onun böyle ince hesaplarla işi yoktu...”</p>

    <p class="normal1">Sesi yine bir sevgiyi barındırıyordu. Sadece Turgut’a duyduğu bir sevgi miydi bu, o ilişkide yaşadığı kadına mı, bu tartışılırdı. Yaşadıklarının “doğruluğunu” savunmaya ihtiyaç duyduğu çok açıktı ama. Turgut’a da bir kırgınlık duyduğunu biliyordum. Ancak, görebildiğim kadarıyla bu kırgınlık, onun bu sevgiyi korumasını engellememişti. Bu sevgiyi, hikâyeyi dinledikçe daha iyi anlayacaktım, kendim için daha zor taşınır bir yere koyacaktım.</p>

    <p class="normal1">“Onun acılı bir hikâyesi vardı aslında” dedi sonra.</p>

    <p class="normal1">İlk hatırladığı ve söylemek istediği buydu demek ki... Benim daha iyi dinlemem için de fazlasıyla yeterli bir başlangıçtı bu. Sustum. Dinledim... Dinlemem gerekiyordu artık...</p>

    <p class="normal1">“O gece yemekte en çok o konuşmuştu... Uzun uzun konuştuğu ender gecelerdendi. Pek konuşmayan bir insandı çünkü. Çok konuşmamayı öğrenmişti. Çok konuşmamayı erdem sayan o erkeklerdendi. Ben onun bu yönünü severdim, etkileyici, hatta tahrik edici bulurdum. Öyle sustuğu zamanlarda bazen de abartır, sinirimi tepeme çıkarırdı ama!.. Neyse... O gece çok uzun konuşmuştu işte... Ailesi Diyarbakırlıydı. O üç yaşındayken Almanya’ya gitmişler. Çocukluğunu orada, küçük bir kasabada geçirmiş. Bildiğin o işçi ailelerinden birinin çocuğuydu anlayacağın. İki kız kardeşi vardı. Onlar orada doğmuşlar. Sonra, on dört yaşına geldiğinde, babası onları terk etmiş, gitmiş, kendisinden on iki yaş büyük bir Alman kadınla yaşamaya başlamış. Annesi de, bu olay üzerine, orada daha fazla kalamamış, çocuklarını alıp Türkiye’ye geri dönmüş. İstanbul’da, önceleri bir süreliğine teyzesinin yanında kalmışlar, sonra da Gaziosmanpaşa’da küçük bir eve geçmişler. Annesi gündelikçi olarak çalışmaya başlamış. Pek de okumuş bir kadın değilmiş, tek yapabileceği de buymuş. O da hem okumuş hem de okuldan artakalan vakitlerinde, çeşitli işlerde çalışmış. Devlet okullarında öyle tam gün okunmuyor ya... Ne iş bulduysa yapmış, ama asıl bir oto tamirhanesinde çalışmış... Zoruna söyledi... Annesi ile ustasının bir sevgililik ilişkileri de varmış... Birbirlerini çok sevmişler, ama sonuçta ikisi de evliymiş. Hoş, sonraları annesi babasından boşanmış. Ancak adam bunu bir türlü başaramamış. Bilinen hikâye işte... Böyle hikâyeleri de çok iyi biliyoruz artık... Adamı buna rağmen çok sevmiş görünüyordu... Ona Hurşit Dayı diyordu... Hurşit Dayı... Hem garibime hem de hoşuma gitmişti... Bundan sen de ne istersen anla artık... Ondan bahsederken, ‘Hurşit Dayı iyiydi, çok iyi bir adamdı, ondan çok şey öğrendim’ demişti. Ustası, onu meslekte çok iyi yetiştirmiş. Arabalardan, tamir işlerinden çok iyi anlardı zaten... Bu arada canını dişine takarak okumaya devam etmiş. On dört-on beş yaşında çocuğun sırtına binen yüke bak sen. Onları terk eden bir baba, bir ülke değiştirip yeni bir ülkeye uyum sağlama zorlukları, annenin kazandığı para yetmediği için, eve para getirme mecburiyeti, iki küçük kız kardeşin sorumluluğu, annenin babadan başka bir erkekle ilişkisi olduğunu bilmenin yarattığı duygusal çalkantı ve bunu hiç kimseye söyleyememenin getirdiği baskı... Böyle bir durumda, ister istemez suskunluğu da öğrenir insan...</p>

    <p class="normal1">Yıllar öyle geçmiş... Lise bitmiş, inşaat mühendisi olmak için üniversiteye girmiş. Sonra da ustasının işleri çok kötü gitmeye başladığından, yük olmamak için tamirhaneden ayrılmış. Bir emlakçide çalışmaya başlamış. Ev alım satımında bayağı iyi işler yapmış kısa sürede. Orada da patronunun gözüne girmiş. Artık üniversitede okuduğu için de, işine daha çok vakit ayırmaya, biraz daha fazla para kazanmaya başlamış. Ancak eldekiler yine de kıt kanaat geçinmelerine yetiyormuş. Kız kardeşleri de büyümeye, serpilmeye başlamış. Sonra da bir gün annesi ciddi hastalanmış. Sürekli nefesi daralıyormuş. Hastanede akciğer kanseri teşhisi konmuş. Hem de çok ilerlemiş bir kanser teşhisi. Tedavi için çok büyük paralar gerekiyormuş ama annesinin bir sigortası bile yokmuş. Kazandıkları para, ancak onları geçindirmeye, günlerini kurtarmaya yetiyormuş. O günlerde, içinde bulunduğu çevrede ona yardım edecek hiç kimse yokmuş. Ne oto tamircisi ustası, ne de emlakçi patronu... Ustası zaten iflas etmiş, bir emekli maaşıyla geçinmeye çalışıyormuş. Patronuysa bir yere kadar yardım edebilirmiş... Herkesin bir hayatı var, herkesin kendine göre ihtiyaçları, kaygıları var... Hem ona da öyle çok borçlanmak istememiş zaten. Doğrusunu söylemek gerekirse, hiç kimseye borçlanmak istememiş. Hiç kimseye... Babasına bile... Arada sırada mektuplaştıkları halde, annesinin bu hastalığını söyleyememiş bu yüzden. Yardım edecek bir durumda olup olmadığını bile bilmiyormuş. Kaldı ki, annesi de böyle bir yardımı gururuna yediremezmiş...</p>

    <p class="normal1">Tam insanlara mendil ıslatacak o Yeşilçam filmlerinden biri gibi değil mi?.. Ama bu hikâye gerçekti, böyle yaşanmıştı işte... O filmlerin birçoğu da kendilerine göre gerçekleri anlatır zaten...</p>

    <p class="normal1">Sonuçta annesi yavaş yavaş eriyip gitmiş, teşhisin konmasından birkaç ay sonra da ölmüş. O anları nasıl anlattı biliyor musun?.. ‘Beklenen bir ölümdü. Kendimi hazırlamıştım. Hastanede, gözlerini kapatırken, üstüne örtüyü çekerken, bu yüzden ağlamadım. Bana ölmeden bir gün önce, Aysun ve Cahide sana emanet... Onların mürüvvetini göremedim, çeyizlerini bile doğru dürüst düzemedim. Kısmet... Bu kadarmış. Sen de evlen, kendine iyi bir aile kur, ailene hep sahip çık, demişti. Söz verdim. Kız kardeşlerime de, kendime de sahip çıkacağıma söz verdim. Ama hastaneden çıkarken, kendi kendime, Allah bu fakirliğin belasını versin, bir gün ne yapıp edip çok zengin olacağım, dedim. Kendime bu sözü de verdim...’ diyerek. Etkilenmiştim bayağı. ‘Annenin ölmesine hiç mi ağlamadın peki?’ diye sordum. O zaman da bunları anlattı. Bir kere, tek bir kere, cenazede ağlamış... Hiçbir akrabası yokmuş, kalmamış... Teyzesi de ölmüş. Mahalleden birkaç komşu, arkadaş gelmiş sadece. Bir de, Hurşit Dayısı... Onu görünce dayanamamış işte... Birbirlerine sarılmışlar hemen. İkisi de ağlamış. Tek bir kelime bile söylemeden... Söylemeye de gerek yokmuş zaten. ‘Bazen hiç konuşmaya gerek yoktur’ demişti, gözleri yine dolmuştu bunları anlatırken... Onun gözlerinin böyle dolduğunu ilk o zaman görmüştüm...”</p>

    <p class="normal1">İnci’nin de gözleri dolmuştu. Nereye geleceğini iyi kötü tahmin edebiliyordum. Ancak ben de susmayı, o ana, kendi adımlarıyla gelmesini bekledim.</p>

    <p class="normal1">“Sonra da olaylar hızla gelişmeye başlamış... ‘İnsan bir şeyi çok isteyince, sonunda yapıyor’ demişti bir ara. Bu inancın hayatına hep yön verdiğine inanmıştı. Bir yandan okula devam ederken, bir diğer yandan, emlakçilikten daha fazla para kazanmaya başlamış. Kendi emlakçi bürosunu da açmış bir süre sonra. Orada da işler iyi gitmiş. Allah, yürü ya kulum, deyivermişti anlayacağın. Eh, her şey de her zaman böyle kötü gidecek değildi ya... İki üç yıl böyle geçmiş. Okul da bitmiş, aradan çıkmış bu arada. Kız kardeşlerinin de kısmetleri çıkmış. Onları yüzlerini karartmayacak şekilde evlendirmiş. Biri Almanya’ya gelin gitmiş. Bu evliliğe, yaşadıklarının etkisiyle önce biraz karşı çıkmış, ama sonra kabul etmiş. ‘Herkes kendi kısmetini yaşar ve yaşatır’ diyerek... Öteki kız kardeşi de bir eczacıyla evlenmiş. Onlara da eczaneyi açmaları için yardım etmiş. ‘İnsan vermeyi bildikçe kazanır’ demişti bunları anlatırken de. Çok etkilenmiştim. Kendi kendime, ‘İşte en nihayet doğru dürüst bir adam’ demiştim...</p>

    <p class="normal1">Sonra da kendi kısmeti çıkmış. Bu kısmet lafını çok kullanmam ilgini çekmiştir şimdi... O da kullanmıştı. Bu evlilikleri o da bir kısmet gibi görüyordu... Ben de öyle görürüm, bu lafı da çok severim, bilirsin... Hayata bakışımızda bir ortak yan daha çıkmıştı... Bunu o zaman ona söylememiştim. O gece daha çok onun gecesiydi. Ben dinlemekle yetinmiştim... Şaşırdın değil mi?.. Ama öyle uzun uzun dinleyebiliyorum ben... Aslında önce dinlerim, uzun uzun dinlerim, senle de öyle olmuştu. Ne kadar fark ettin, düşün artık. Ama o gece, özellikle dinlemek istemiştim galiba. Hikâyeye mi kendimi kaptırmıştım, içimden yaşadıklarımı anlatmak mı gelmemişti, bilmiyorum. Dinlemiştim işte... Ben de anlatırdım nasılsa... Ama öyle kolay mı?.. Her önüne gelene kendini öyle açarsan... Neyse... Evlendiği kız, çok iyi tanıdığı bir kızmış aslında, hani neredeyse çocukluğunu bile bildiği bir kız... Bu kız, Hurşit Dayısının, ustasının kızıydı. Meğerse bu kız ona içten içe hep çok âşıkmış. ‘Güzel, hoş bir kızdı Huriye. Evine iyi bakabilecek, iyi bir anne, iyi bir eş olabilecek bir kızdı. Başka türlüsü düşünülemezdi. Öyle yetiştirilmişti... Anlatabiliyor muyum?..’ diyerek anlattı karısını, o günlerden bahsederken. ‘Anlatabiliyorsun, hem de çok iyi anlatabiliyorsun...’ dedim ben de... Söylediklerimden cesaret alarak devam etti. Ona âşık değilmiş. O güne kadar hiçbir kıza âşık olmamıştı zaten, hiçbir kadınla beraber olmamıştı. Genelevlerin dışında tabii... O sadece işine, sorumlu olduğu insanlara bakmıştı. Aşk meşk meselelerine pek fazla vakit bulamamıştı yani. Duygulanmıştı... ‘Eee, nasıl oldu bu evlilik işi peki?’ diye sordum; başını öne eğerek, mahcup bir çocuk gibi anlattı. Bir keresinde Hurşit Dayısı dükkâna gelmiş. Çok yaşlanmış, çok çökmüş bir haldeymiş. Arada sırada kendisini görmeye gelirmiş öyle, konuşurlar, dertleşirlermiş. Kendisiyle gurur duyduğunu söyler, hep cesaret verirmiş... İşte o gün, böyle tek başına, derbeder yaşamaması gerektiğini, kendisine bir yuva kurma zamanının çoktan geldiğini söylemiş. Sonra da biraz Huriye’den söz etmiş işte. Kızının ona nasıl tutkun olduğunu anlatmış. Aile içinde yetişmiş bir de... Bir ayağı çukurdaymış, giderayak bir de mürüvvetini görseymiş. O anlarda hissettiklerini nasıl anlattığını sen de dinlemeliydin. ‘Garip bir duyguya kapılmıştım. Beni neyin beklediğini tam olarak idrak bile edemedim desem, inanır mısın?.. Kız çok hoştu, iyi de bir kıza benziyordu, tamam... Ama ne bileyim... Aklımda başka bir şey vardı benim... Yani... Başka bir şey işte... Başka bir kız, bir kadın yoktu, yanlış anlama. Dediğim gibi, bu işlerle öyle pek uğraşmamıştım ben. Ama o anda bir el dürttü. Kim dürtmüştü bilmem. Artık kader mi dersin, annem mi, ne dersen de... Kısmetten ziyade olmaz Hurşit Dayı, demez miyim?.. O da bunu duyunca yerinden kalkıp bana sarılmaz mı, Allah senden razı olsun, gözüm arkada gitmeyecek artık, demez mi?..’ deyişi hâlâ hatırımdadır. Sonra da yüzünde büyük bir mutlulukla, yavaş yavaş dükkândan ayrılmış Hurşit Dayısı. O da dışarı çıkmış, şöyle bir dolaşmış. Akşam da eve gitmiş, hafif bir şeyler atıştırdıktan sonra, bol bol çay ve sigara içmiş. O akşamı da, o akşamı takip eden günleri anlatışı da çok ilginçti... ‘Bir rüyada gibiydim, biri gelecek beni uyandıracak, ben de kendime, ya amma da rüya gördün, diyecektim sanki. Ama rüya değildi, her şey sapına kadar gerçekti. Kabul etmiştim işte, laf ağızdan çıkmıştı bir kere. Şimdi Hurşit Dayı’ya, Kusura bakma usta, ben caydım, yani şimdi zamanı değil evlenmenin anla, kızının da kısmetini kapatmayayım bu arada, sen bu konuşmayı yapılmamış say, demek yakışık almazdı, bana yakışmazdı. Birkaç gün sonra, bu da yetmiyormuş gibi, usulen, Hurşit Dayımlara Huriye’yi istemeye gittik. Cahide ile Hilmi de benimle geldi. Cahide çok mutluydu, iyi bir kızla evleneceğimi duyduğunda havalara uçmuştu. Bir de onu sakinleştirmeye çalıştım. Planlar yapmaya başlamıştı bile. Şu evi değiştirirsiniz artık abi, sana yakışmıyor, hatta başka yere taşının, aslan abim benim, gül gibi kızla evleniyor valla, ya meğer neymişsin sen, öyle sessiz sessiz, yere bakan yürek yakan, durdun durdun turnayı gözünden vurdun yani sonunda, bari Aysun da gelebilse, onların da durumu pek müsait değil, şu uçak biletini gönder de gelsin kız, şu mutlu günümüzde hep beraber olsak, diyordu. Tamam tamam, sakin ol, ben ne yaptığımı biliyor muyum ki, diyordum, o konuştukça, anlatamıyordum. Cahide deli dolu bir kızdı. Hep öyle olmuştu. Hâlâ da öyledir... Uzatmayalım, o günlerde ne yapsam, ne etsem nafileydi... Ben de çaresiz, duruma alıştırmaya çalışıyordum kendimi. Nişan yapmıştık. Huriye’yle baş başa gezmelere de gidiyorduk artık. Kendime daha çok çekidüzen veriyordum, yeni kıyafetler almaya başlamıştım. Huriye’nin gözünden kaçmıyordu bunlar. Onun gözünden galiba hiçbir şey kaçmıyordu. Anlamlı anlamlı gülüyor, bana cesaret veriyordu. Bir ara ciddi bir şekilde şüphelenmeye başladım, kendime, Sakın bu işin içinde bir oyun olmasın, sakın bu işi Cahide ile Huriye birlikte tezgâhlamış olmasın? bile dedim. Ama öyle olsaydı da ne yazardı ki, akıntıya kapılmış gidiyordum işte. Huriye de ara sıra evi değiştirmekten, işlerimiz rast giderse, daha büyük bir eve çıkmaktan söz etmeye başlamıştı. Tabii çıkarız, diyordum ben de, itiraz etmiyordum. Birileri bu işi idare etmeye başlamıştı sanki. İnanamıyordum. Kendime hâlâ, Oğlum Turgut, bu bir rüya, yakında uyanacaksın, diyordum. Ama sonra, evlenme günü de gelip çattı. Böyle diye diye evleniverdim. Aysun da Almanya’dan geldi. Hep birlikte, birkaç gün daha geçirdik. Aileden sadece biz vardık... Babamız yoktu, annemiz yoktu. Sadece biz vardık. Bir de yeni ailelelerimiz... Artık başka aileler kuruyorduk... Düğün gecesi, bir ara bunları düşünürken bir keder çöktü üzerime. Sonra içtim. İçtikçe içtim. Ben bayağı dayanıklıyımdır içkiye. Öyle kolay kolay sarhoş olmam. İçtim, içtikçe de açıldım. Hayat güzeldi aslında... Kız kardeşlerime baktım. Çok mutluydular... Kendi kendime, İşte ayakta kaldık, dedim. Onca zorluğa göğüs gerebilmiştik işte... Çocuklarım olacaktı... Onlara benimkinden çok daha güzel bir hayat verebilecektim... Bunları düşününce ben de mutlu oldum... Aradan şimdi tam on iki yıl geçti... Hâlâ evliyim. İki çocuğum oldu. Berfin on bir, Baran dokuz yaşında. Arada sırada, yaşadıklarımın hâlâ bir rüya olup olmadığını düşünüyorum...’</p>

    <p class="normal1">Şimdi bütün bunları böyle onun ağzından anlatmamı yadırgıyorsundur belki. Ama ben onu zamanla çok iyi tanıdım. Nasıl konuştuğunu da çok iyi biliyorum. Yani hikâye biraz canlı olsun istedim anlayacağın, kendimi kaptırdım. Bu anlattıklarını farklı kelimelerle de anlatmış olabilirdi tabii... Aradan onca zaman geçmiş... Ama anlattığı buydu işte... Sen, eğer romanında bu hikâyeyi de anlatmaya karar verirsen, ki ben bunu pek istemem, hatta Turgut da istemez; hatta ben derim ki, eğer hayatına koltuk değnekleriyle devam etmek istemiyorsan anlatma, bu söylediklerimi nasıl anlatacağına sen karar ver artık... Senin işin de zor yani... Şöyle anlatsan bir türlü, böyle anlatsan bir türlü. Yazdıklarını okuyacak bin bir çeşit insan var... Neyse, altından kalkabilirsin inşallah. Yine de bu söylediklerimi unutma... Eee, ne düşünüyorsun?.. Dokunaklı, içli bir hikâye değil mi?..”</p>

    <p class="normal1">Öyleydi... Böyle bir hikâyeden etkilenmemek mümkün değildi. Bu duygumu anlatmalıydım. Bu hikâyenin bana hatırlattığı hikâyeyi de anlatmalıydım.</p>

    <p class="normal1">“Şu evlenme hikâyesi, bana yıllar önce okuduğum bir hikâyeyi hatırlattı... Aklımda kaldığı kadarıyla, Rumelihisarı’nda garsonluk yapan bir adamın hikâyesiydi. Anadolu’nun küçük bir kasabasından, İstanbul’da kendisine yeni bir hayat kurmaya gelen genç bir adam, trende bir kızla tanışıyor. Kızın bir ayağı aksıyor... Olaylar onu o kızla evlenmeye sürüklüyor. Yıllar öyle geçiyor. Adam, onca yıla karşın, hâlâ o kızla evlendiğine inanamıyor... Bir de Turgut’un o evlilik hazırlıklarının yapıldığı günlerde yaşadıkları, duydukları var ya... Ben bu hikâyeyi de çok iyi biliyorum. Üstelik bu sefer, bir yerde okuduğumdan değil... Bu hikâyeler bizim hikâyelerimiz İnci... Bizim hikâyelerimiz... Ama bu anlattığın da dokunaklı, insanın içine işleyen bir hikâye, haklısın. Hani biraz boş bulunsam, neredeyse onu sevdim bile diyeceğim...”</p>

    <p class="normal1">Söylediklerimin onu çok duygulandırdığını ve sevindirdiğini hissettim.</p>

    <p class="normal1">“Severdin, tanısaydın bence çok severdin” dedi.</p>

    <p class="normal1">Cevap vermedim. Onu, hayatımdaki bu yerine rağmen, sevebilir miydim gerçekten?.. Kim bilir... İnsan ilişkilerinin, yılların akışında nasıl yaşanacağını her zaman bilemezdiniz... Tarihimde yer alanların, bana bu gerçeği hatırlatmasına birçok kez fırsat vermiştim... Daha iyi anlamak ve bilebilmek için, bu hikâyede de yol almayı göze almam gerekiyordu ama. Sonrası var mıydı?.. Sordum, beni, artık bekleyebileceğim bir yere getirdi.</p>

    <p class="normal1">“Sonra, sana daha önce de dediğim gibi, işler gittikçe büyümeye başlamış. Artık çok iyi tanıdığı piyasadan bir arkadaşının teklifiyle ilk taahhüt işine girmiş ve bu işten bayağı iyi para yapmış. Bu iş de başka işleri getirmiş. Birkaç yıl sonra birçok yerde, birçok inşaat işine girmiş, bir müteahhit olup çıkmış... Benden önceki hikâye böyle bir hikâyeydi işte...”</p>

    <p class="normal1">“Peki, bu kadar zengin olduktan, amacına ulaştıktan sonra, ne demeye bir işletme yüksek lisans programına katılmış?..” diye sordum.</p>

    <p class="normal1">“Ya söyledim ya... Sıkılmış...” diye cevap verdi söylediklerinden o da kendine göre bir sıkıntı duyuyormuşçasına. “İşinden, çok sevdiğini söylediği çocuklarından, hep ustasının emaneti, yadigârı olarak gördüğü karısından, her şeyden, hayatındaki her şeyden sıkılmıştı. Kendisine bir değişiklik arıyordu...”</p>

    <p class="normal1">“Bu değişikliği de sende buldu. Ya da bulabileceğini sandı...” dedim, kendimi kışkırtıcı bir karşılık vermekten yine alıkoyamadığım için...</p>

    <p class="normal1">Bir tepki vermedi. Sadece yaşadıklarını daha iyi anlatmayı tercih eder göründü. O anlarda belki o da kendisini daha iyi anlamaya çalışıyordu.</p>

    <p class="normal1">“Ben de onda çok değişik bir insan buldum. Onda, o güne kadar hiçbir erkekte buladığımı bulmuştum hatta. O günlerde, okuldan görüştüğüm kızlar, böyle bir ilişkiye girdiğim için bana çok kızmışlardı. Birlikte Nevizade’ye içki içmeye giderdik bazen. Utanmasalar selamı sabahı bile keseceklerdi. Onu bana layık görmüyorlardı, kendimi böyle bir adama nasıl layık gördüğümü de bir türlü anlayamıyorlardı. Biraz kaba saba görünümlüydü, bir de evli, çocuklu bir adamdı ya... Ama onların kafalarında kalıplar vardı. Umurumda da değildi doğrusu. Halimden memnundum. Beni bu ilişkiye ikna etmek için çok uğraşmıştı. Onun beni kazanmak için büyük bir çaba göstermesinden çok hoşlanmıştım. Birkaç ay, öyle ilişkiye girmeden gezmiştik. Çok beklemişti, çok sabretmeyi bilmişti... Eh, benim de hayatımda boşluklar vardı...”</p>

    <p class="normal1">“Onun sende bulduğu neydi sence?..” diye sordum. Cevap vermekte biraz zorlandığını hissettim.</p>

    <p class="normal1">“Çok klasik gelecek ama, tahsilli bir kadın oluşum, çevreme verdiğim görüntü, özgürlüğüm...”</p>

    <p class="normal1">Tek söyleyebileceği bu muydu?.. Belki de değildi. Biraz kurcalamak istedim. Onu tanıyordum, bunu nasıl yapacağımı biliyordum.</p>

    <p class="normal1">“Evet, gerçekten çok klasikmiş, dahası, bana sorarsan, çok da sıradanmış. Fakir delikanlı, zengin ve başarılı oluyor, bunun sarhoşluğuyla da önce evinden, sonra da karısından sıkılmaya başlıyor, kendisine sınıf atlama imkânını tanıyabilecek ilk kadının kollarına düşüyor.”</p>

    <p class="normal1">Bu sözlerde, farklı açılardan bakıldığında, hepimiz bir şekilde vardık aslında. Turgut’u sıradanlaştırırken, onu özelleştiriyordum. Bunun farkına varmış, bu yüzden de kısa bir süreliğine ne diyeceğini bilememişti. Ama sonra, birkaç an sonra, Turgut’u savunmayı seçti. Dediğim gibi, onun da bu yaşadıklarını, belki de herkes gibi, hem başkalarının gözünde hem de kendine doğrulatmaya ihtiyacı vardı.</p>

    <p class="normal1">“Sen de hemen gittin meseleyi amma basitleştirdin ha!.. Belki benim zekâmdan da etkilenmiştir... Belki bende, hiç kimsede bulamadığını bulmuştur, ne biliyorsun yani!..”</p>

    <p class="normal1">Sesi yine o küçük kız gibi çok ağlamaklı çıkmıştı. Haklı olabilirdi tabii. Sonuçta hiçbirimiz, başkalarının ilişkilerini, bu kadar dışarıdan bakarak, böylesine sıradanlaştırmamalıydık. Bir de o zaaflarımız, kökleri kim bilir nerelere uzanan, bazen kendimize bile itiraf edemediğimiz o düşmanlıklarımız olmasaydı... Gereken her zaman yapılmıyordu, istense de yapılamıyordu... Bunu o zaman da biliyordum... Ancak yine de yapılması gerekeni yapmaya çalıştım o anda, ona, kendisinin Turgut’ta ne bulduğunu sordum. Bu ilişkiyi böylelikle, daha çok konuşabilecektik belki. Aldığım karşılık beni ummadığım bir yere götürdü.</p>

    <p class="normal1">“Hayatı adına verdiği mücadele beni çok etkilemişti. Dürüsttü... Onda mert bir insan yüzü vardı...”</p>

    <p class="normal1">“Mert bir insan yüzü mü?..” diye sordum. Açıklamak yerine hafiften meydan okumayı seçti.</p>

    <p class="normal1">“Evet... Sen bunu pek anlamazsın. Kültürün müsait değil!..”</p>

    <p class="normal1">Böyle bir saldırıyı elbette karşılıksız bırakamazdım.</p>

    <p class="normal1">“Vay vay vay!.. Nasıl bir kültürmüş bu?..”</p>

    <p class="normal1">Sözlerindeki o meydan okumaya, gülümsemesini de ekledi.</p>

    <p class="normal1">“Doğulu erkek kültürü...”</p>

    <p class="normal1">Nereye geleceğini sezmiş, ama yine de tam anlayamamıştım. Ben de gülümsedim. Ama benim gülümsemem farklıydı tabii.</p>

    <p class="normal1">“Bu durumda bir de Batılı erkek kültürü var galiba!..”</p>

    <p class="normal1">Ok hedefi vurmuştu.</p>

    <p class="normal1">“Biz de onu anlatmaya çalışıyoruz herhalde!..”</p>

    <p class="normal1">“Kuzeyli güneyli de var mı?” diye sordum.</p>

    <p class="normal1">Her zamanki o şirin hırçınlığıyla karşılık verdi.</p>

    <p class="normal1">“Yoktur öyle bir şey aptal!..”</p>

    <p class="normal1">“Şunu bir açıklasan da aydınlansak!” dedim.</p>

    <p class="normal1">Anlattı. Dinleyeceklerim beni gerçekten şaşırtacaktı.</p>

    <p class="normal1">“Bak, bu iş çok basittir aslında. Doğulu erkek kaba sabadır, çok konuşmaz, bu yönüyle de seni deli eder, ama yine de Batılı erkekten daha tutarlıdır. Mesela, bir Doğulu erkek bir hata yapar, hatasını anlasa da özür dilemez, öldürsen özür dilemez. Özür dilemeyi bilmez çünkü. Ama o hatayı da bir daha tekrarlamaz. Batılı erkekse hata yapar, hatasını anlar, özür diler, bir daha yapmayacağını söyler ama, aynı hatayı yine yapar, hep yapar. Güvenilmezdir yani. Ben bu durumda, böyle kaba saba Doğulu erkeği tercih ederim doğrusu...”</p>

    <p class="normal1">Duyduklarıma inanamadım önce. İki yılımı paylaştığım kadının insanları böyle sınıflandırmasını da aklım almıyordu, bir Doğulu erkek imgesini bu kadar yüceltmesini de. İşin kötüsü, beni kızdırmak için böyle konuşuyora da benzemiyordu. Söylediklerine inanıyor gibiydi. Bu inancın da nedenleri vardı mutlaka. Ancak o anlarda bu nedenleri anlamaya çalışmakla vakit kaybetmek istemiyordum. Yeterince alınmıştım. Tepkimi yine o kışkırtıcı çıkışlarımdan biriyle dile getirdim bu yüzden. Onun karşımda çizdiği bu Doğulu erkek portresinin güvenilirliğinden hareket edebilirdim. Hiç kimseye karşı önyargılara dayalı bir düşmanlığım yoktu, olamazdı. Ayrımlar konusunda çok hassastım çünkü. Hele hele insanların böyle sınıflandırılmalarını hiç hazmedemiyordum.</p>

    <p class="normal1">“Demek Doğulu erkekler çok güvenilir oluyor... Karısı da ona bunu bildiği için çok güven duymuştur herhalde. O da seninle, karısına bu kadar güven telkin ettiği için bu ilişkiye girdi galiba.”</p>

    <p class="normal1">Sözlerim onun çok derinlerine dokunmuştu, istediğim etkiyi, istediğimden ve beklediğimden çok daha sarsıcı bir biçimde uyandırmıştı.</p>

    <p class="normal1">“O karısından ve ailesinden hiçbir zaman vazgeçmedi ki...” dedi.</p>

    <p class="normal1">Sesi çok kırgın çıkmıştı. Geri çekilmedim.</p>

    <p class="normal1">“Sen de bunu kabullendin...”</p>

    <p class="normal1">Ben de mi bir kırgınlığı dile getirmek istiyordum yoksa?.. Ben de, ilişkimiz için göstermediği anlayışı, Turgut için gösterdiğini mi söylemek istiyordum?..</p>

    <p class="normal1">Baktı. O kırgınlığın verdiği çatlak sesle, ama yine de gülümsemeye çalışarak, sık sık başvurduğu o sitemkâr ifadesiyle ve o suçluluk duygusunu bir daha duyurmak ister haliyle cevap verdi.</p>

    <p class="normal1">“Seni nasıl kabullendiysem, onu da kabullendim işte...”</p>

    <p class="normal1">Anlamıştım... O anda bulunduğumuz yer üzerine düşünme, kendimi bir daha deşme sırası bendeydi şimdi. Beni ondan hep uzaklaştırdığını sandığım, ama bir türlü koparamayan o duyguya yeniden dönmüştük...</p>

    <p class="normal1">“Haklısın... Yaşadıkların çok farklıydı ama anladığım kadarıyla...” dedim.</p>

    <p class="normal1">“Her ilişki farklıdır...” diye karşılık verdi.</p>

    <p class="normal1">Sözleri yine sitem ve kırgınlık doluydu. Hem bana, hem kendisine, hem de hayata yönelik bir sitemdi bu sanki... Gelgelelim, benim de sitemlerim vardı... Benim de bir türlü kurtulamadığım bir kırgınlığım vardı... Tercih edilmeme duygusunu ben de yaşamıştım bir zamanlar... Tüm yaşadıklarımızda bu kırgınlığın da bir etkisi var mıydı?.. Anlatmadan edemezdim.</p>

    <p class="normal1">“Seninle ilk karşılaştığımız günleri hatırladım birden... Sana âşık olduğumu söylediğim günler, onunla ilişkinin başladığı günlerdi...”</p>

    <p class="normal1">O da hatırlamış, gülümsemişti... Neye, neden gülümsemişti?.. Bunu kurcalamadım, söylediklerinden de anlamadım.</p>

    <p class="normal1">“Evet... Henüz beraber olmamıştık ama bayağı da yol almıştık... O gece beni aramandan çok etkilenmiştim. Telefonu kapattıktan sonra kendi kendime, ‘Ne kadar da güzel konuştu. Herhalde söylemek istediklerini bir güzel yazdı, sonra da geldi okudu’ dedim... Onları yazmış mıydın gerçekten?”</p>

    <p class="normal1">Duyduklarım hafiften gururumu okşamıştı tabii.</p>

    <p class="normal1">“Hayır... Sadece içimden gelenleri söylemiştim... O anda içimden ne geldiyse... Senden çok etkilenmiştim... Ben de kendime, senin için, ‘İşte o kadın... İşte hayatımı değiştirecek kadın’ diyordum...”</p>

    <p class="normal1">Bu sözler de onun gururunu okşamıştı.</p>

    <p class="normal1">“Çok güzeldi... Şimdi kelimesi kelimesine hatırlamıyorum, ama söylediklerin çok güzeldi...”</p>

    <p class="normal1">Başımı öne eğdim. “Ben hatırlıyorum... Ben kelimesi kelimesine hatırlıyorum...” dedim içimden. Biraz sustuktan sonra devam etti.</p>

    <p class="normal1">“Yazdığın o uzun hikâye de çok güzeldi... Onu sakladım... Bazen okurdum, sayfalarını karıştırırdım... ‘Şimdi ne yapıyor acaba?’ derdim. Turgut bir keresinde gördü, anlattım. Çok kıskandı. Bu eve geçmiştim artık. Sana karşılık veremezdim, o daha önce gelmişti... O hikâyeyi yayımlamayı düşünüyor musun?..”</p>

    <p class="normal1">Bu sorunun gerçek yanıtını o günlerde verebilmem kolay değildi. Bir karşılaşmaya daha hazır değildim henüz...</p>

    <p class="normal1">“Düşünmüyorum... Hayat bizi nerelere götürür bilinmez... Ama şimdilik, en azından şimdilik düşünmüyorum... Bazı ilişkilerin gizliliğe hakkı vardır... Her ne kadar tüm aşklar bir seyirciyi, bir üçüncü kişiyi beklese de... Bunları sonra konuşalım... Başka bir zaman... Aşkları da daha iyi yaşamayı öğreneceğimiz bir zaman...”</p>

    <p class="normal1">Devam ettirmedi, söze birden karışma ihtiyacı duydu.</p>

    <p class="normal1">“İşte böyle konuşuyorsun ya... O hikâye de içime işlemişti yani pis domuz!.. Hatta şimdi, ilişkimizi bile etkiledi desem, inanmazsın, değil mi?.. Turgut da bunu hissetmişti galiba...”</p>

    <p class="normal1">Güzel sözlerdi bunlar. Ne var ki ben yine de o kırgınlıkta direnmekten bir türlü kurtulamıyordum.</p>

    <p class="normal1">“Bana yalan söylemiştin... Daha önce evli bir adamla bir ilişki yaşadığını, artık böyle bir ilişki yaşamak istemediğini söylemiştin...”</p>

    <p class="normal1">Kavgayı değil açıklamayı, hırçınlığı değil sevecenliği tercih ederek karşılık verdi.</p>

    <p class="normal1">“O an aklıma ilk gelen buydu... Seni kırmak istemiyordum. Senden hoşlanmıştım. Ancak hayatıma alacak durumda da değildim, daha doğrusu gönüllü değildim. Bunu söyleyemezdim ki...”</p>

    <p class="normal1">Söylediklerime üzülmüştü... Bunları böyle bir zamanda yeniden hatırlamanın bir anlamı var mıydı?.. Kim bilir... Hatırladığıma göre vardı herhalde...</p>

    <p class="normal1">Yine biraz sustuk.</p>

    <p class="normal1">“Ben o ilişkide kendime de birçok yalan söyledim...” dedi sonra.</p>

    <p class="normal1">Söyleyecek tek bir söz bile bulamamıştım bunları duyunca... Ben de üzülmüştüm, ona sevecenlikle baktım. Anlatmasını istediğimi anlamıştı.</p>

    <p class="normal1">“Ona o günlerde şu başka eve geçme hayalimden bahsetmiştim... Yeniden para kazanmaya da başlamıştım ya... İyi kötü bir yer tutabilirdim. Bana yardım etmesini istedim. Amacım bilgi almaktı sadece, yanlış anlama, başka bir niyetim yoktu...”</p>

    <p class="normal1">Benden bir onay mı bekliyordu, yeni bir sitem mi?.. Ona böyle bir açıklamaya neden ihtiyaç duyduğunu sorabilirdim örneğin. Ama bunu yapmadım. Hikâyenin geri kalanıyla, daha ilginç yerlere gidebileceğimizi hissetmiştim çünkü... Duyduklarım, çok kısa bir süre sonra, bana, hislerimde yanılmadığımı gösterdi.</p>

    <p class="normal1">“Benim bu isteğim karşısında, gülümseyerek, ‘Bakarız, yaparız bir şeyler...’ dedi o da. Dediğim gibi, fazla konuşmazdı. Hayat, onu yetiştiren değerler, ona susmanın daha doğru olduğunu öğretmişti. İki gün sonra beni işyerimden aradı. ‘Akşam seni alacağım, bir yerlere gideceğiz’ dedi. Nereye gideceğimizi sordum hemen. Böyle söylenince daha da meraklanırım, bilirsin. ‘Şimdi anlatamam, uzun sürer, akşama kadar sabret artık...’ dedi. Aklınca kışkırtmak istiyordu. Başardı da tabii!.. Zaten böyle dolambaçlı dolambaçlı konuşmaları sevmem... ‘Özetle öyleyse...’ dedim. Güldü. ‘Domuz ne olacak!.. Erken gel bari!..’ dedim çaresiz. Gülmeye devam ediyordu. Telefonu kapattı. Şimdi ne yalan söyleyeyim, yaptığı hoşuma da gitmişti yani. Bir sürpriz yapacağı belliydi. İyi de, nasıl bir sürprizdi bu?.. Çeşitli ihtimaller üzerinde durdum. Çok hoşuma gidecek fasıllı masıllı bir restorana gidebilirdik. Ya da bana şaka yollu o çok istediğim cipi alabilirdi. Bende şımarıklığın ve yüzsüzlüğün bini bir paraydı o günlerde... Ne kadardır bana bir cip alsın diye tutturmuştum... Ama yok... Buna pek niyetli görünmüyordu... Yani anlayacağın, kafamı patlattım, ama işin içinden bir türlü çıkamadım. O gün, akşamı iple çektim. Saat altıydı, geldi, beni işyerimden aldı. Ben üsteledikçe gülümsüyor, ama renk vermiyordu. Sonra da işte beni bu eve getirdi. Bu evi benim için tutmuştu, bir yıllık kiramı ödemişti. Beyaz eşyalarımı, mutfak eşyalarımı, oturma ve yatak odası takımlarını almıştı... ‘İstediğin zaman taşın... Detayları da sen halledersin artık... Zevkine göre...’ dedi. Sonra da ‘Ha, bu arada eşyaları beğenmediysen söyle, değiştirelim. Tanıdıklarımız var...’ dedi bir de. Gülümsüyordu, çocuk gibi heyecanlıydı. Şaşkınlıktan düşüp bayılacaktım neredeyse!.. İşte bu aklıma gelmemişti, oturup bütün gün düşünsem yine de gelmezdi. Sevinemiyordum bile. Sonra... Hani sana, bugün bu giysileri aldığında, ‘Hiç kimse benim için böyle bir şey yapmadı’ deyip ağladım ya, bir de o zaman böyle ağlamıştım işte... O gece orada bir şeyler atıştırdık. O evdeki ilk yemeğimizdi. Buzdolabına hazır yemekler bile koydurtmuştu...</p>

    <p class="normal1">Eve geç vakit döndüm. Annem ayaktaydı. Her zamanki gibi merak etmiş, dönmemi beklemişti. Neden böyle geciktiğimi sormasına fırsat vermeden, ‘Bir çay içelim mi?’ diye sordum. Bizim evde çay, günün neredeyse her saatinde hazır olurdu. Heyecanlandı tabii. Gecenin bir vaktinde birlikte çay içmeyi istemem, olsa olsa, ciddi bir problemin konuşulması demekti çünkü, kızını o kadar da tanıyordu artık. Babam uyuyordu. Mutfağa gittik, oturduk. Çayları koyarken, ‘Ne o? Yine biri var galiba...’ dedi. Ona o anda Turgut’tan söz edemedim. Yine evli bir adamla ilişkiye girdiğimi söyleseydim, kıyamet kopardı, yüreğine inerdi bu sefer kadıncağızın... Saklayabildiğim yere kadar saklayacaktım. Problem çıkarsa da, çözümünü o zaman düşünürdük artık. ‘Hayır ama, çok yakında buradan ayrılıyorum. Bir ev tuttum...’ dedim. Sakin sakin, çayından bir yudum aldı, hiç beklemediğim bir karşılık verdi. ‘Hayırlısı... Bunu da yap bakalım...’ dedi. Onun şaşırmasını beklerken, ben şaşırmıştım, gerçekten şaşırmıştım. Bir tepki göstermesini, hatta yine kızmasını bekliyordum, ama dediğim gibi, söylediklerimi çok sakin karşılamıştı. ‘Kızmadın mı?’ diye sordum. ‘Kızdım... Kızmasına kızdım da, kızdığımı söylesem, neye yarayacak ki?.. Kızdığımla kalacağım. Yapacağını yapmışsın, evi tuttum, diyorsun. Kafana takmıştın zaten sen bunu kaç yıldır. Bir gün bir yolunu bulacak, yapacak, diyordum. Kafana bir şey taktın mı, yaparsın sen. Çocukken de böyleydin. İnadım inat... Para da kazanıyorsun artık... Senin üzerinde bu durumda ne hak iddia edebiliriz ki?..’ dedi. Şaşkınlığım devam ediyordu. Söyledikleri karşısında ‘İyi, peki...’ diyebildim sadece...</p>

    <p class="normal1">Sonra çok uykusu geldiğini söyledi. Kalktı. Daha bir iki çay içeriz sanmıştım, ama niyeti yoktu, belliydi. Üstelik gerçekten çok yorgun görünüyordu. ‘Ben biraz kalacağım’ dedim. ‘Nasıl istersen... Allah rahatlık versin...’ dedi. Allah rahatlık versin... Bunu yıllardır söylemiyordu. Bunu ben küçük bir kızken, o sıkıcı masalları okuduktan sonra söylerdi. Çok hoşuma giderdi. Bir keresinde ‘Allah şimdi bizi görüyor mu?’ diye sormuştum. ‘İnanıyorsan görür, mutlaka görür...’ demişti. ‘Biz onu neden göremiyoruz? O bize kendisini neden göstermiyor?..’ diye sormuştum ben de. Gülmüş, ‘Çok büyük de ondan...’ demişti. ‘Anlamadım ben...’ demiştim. ‘Büyüdüğünde anlarsın belki’ demişti.</p>

    <p class="normal1">Sonra... O olayımızdan sonra bu lafı hiç kullanmamaya başladı... Hep, iyi geceler, iyi uykular, falan derdi. Birden bunu söylemesi ilginçti. Tuhaflaşmıştı. Kasıtlı mı söylemişti?.. Sanmam... Zaten ne kasıt olabilirdi ki?.. Bir de mutfaktan çıkarken, ‘Necmiye Hanım’ın kedisi öldü... Bugün de onunla uğraştık... Tam on dört yaşındaymış...’ dedi. Necmiye Hanım alt kattaki komşumuzdu, onu çok severdim. Yaşlıydı, bayağı yaşlıydı, onu bildim bileli, tek başına yaşıyordu. Üzülmüştüm... ‘Yarın başsağlığına giderim’ dedim. Bunu da o anda neden söylemişti ki?... Ben de biraz tuhaflaşmıştım galiba. Her söylenende bir mana arıyordum. Eh, kolay değildi, çok önemli bir değişiklik yapıyorduk hayatımızda...</p>

    <p class="normal1">Gece yatağa yattığımda da tuhaf duygular içindeydim. Kafam karmakarışıktı. Bir yandan, kararımı en nihayet hayata geçirebileceğimden içim içime sığmıyordu, diğer yandan da evden ayrılacağımı hatırladıkça bir garip oluyordum. O evde o kadar çok unutmayacağım ve unutmak isteyeceğim anım vardı ki... Gözlerimi kapatırken, kendi kendime, ‘Belki de hayatımda bir de bir başkası olduğunu söylemediğim için fazla tepki göstermedi’ dedim. Sonra uyudum... Rüyamda yine ikizimi gördüm. İkimiz de büyümüştük... Ben yatıyordum... Bana o masalları o okuyordu bu kez... ‘Ben Allah’ı görebiliyorum’ diyordu...</p>

    <p class="normal1">Birkaç gün sonra eşyalarımı toplamaya başladım. Eve ufak tefek birkaç küçük eşya da aldım. Bu alışverişlerde Turgut da yanımdaydı... On beş gün kadar sonra da bu eve taşındım işte... Ev kendine, bildiğin haline, ancak iki yılda gelebildi... Bu arada, o taşınma günlerinde, evdeki garip hava devam etti. Annemin o tepki göstermeyen, her şeyi kabullenmiş, kayıtsız hali devam ediyordu. O da benim birkaç alışverişime, ayıp olmasın diye yardım etti. Gittik, bir gün, havlu, temizlik malzemesi falan aldık. Hepsi bu kadardı... Ama gitmemden bir gün önce, çeyizimi de çıkarttık... Çıkartınca da ağlamaya başladık haliyle... Annem kendisini tutamıyordu. ‘Ah bahtsız kızım ah... Neler geldi bizim başımıza... Bunu hiç hak etmedik...’ dedi. Birbirimize sıkı sıkı sarıldık. O beni teselli edeceğine, ben onu teselli ettim. ‘Boş ver, böylesi daha iyi oldu... Ben de hayatı böyle öğreniyorum işte...’ dedim. Hayatı öğrenmek neye yarıyordu?.. Hayatı öğrenmek mümkün müydü?.. Hayatı öğrenmek ne demekti?.. Herkes yapmak zorunda kaldığı bir derse çalışıyordu işte... ‘Demek bu da böyleymiş’ diye diye yaşayacaktım. Bu konuyu öyle fazla kurcalamaya niyetim yoktu. Annem baktı, üzgün üzgün baktı, yüzümü okşadı, cevap vermedi. Ben de daha fazla üzerine gitmedim. Meselenin üzerine hiçbir zaman öyle çok gidemedik zaten. Annemin o günlerde, bana sevgisini belli ettiği tek andı o. Sonra yine her şeyi kabullenen, o mazlum, ezilmiş, haksızlığa uğramış, mesafeli kadın haline döndü. Evden gitme kararım karşısında, babam da annem gibi davrandı. İkisi de bu rolü çok sevmişti... Yaşadıklarını ancak böyle kaldırabileceklerine inanıyorlardı herhalde. Onlara dünyanın en büyük mutsuzluğunu yaşatıyordum sanki. ‘Ziyaretine geliriz, sen de istediğin zaman gelirsin artık’ dediler bir iki kez. Bunlar beni o kadar rahatsız etmiyordu. Kendime, ‘Numara yapıyorlar, sen kendini oyuna gelmiş gibi göster’ diyordum. Ama bana en çok ne koymuştu, biliyor musun?.. Evden gideceğim sabah, annemle oturup çay içmiştik. Ona bir ara, ‘Şimdi benim odamı ne yapacaksınız?’ diye sordum. Amacım giderayak, öyle çocukluk yapmaktı işte. İstedim ki, yani ne bileyim, ‘Burası hep senin evin olarak kalacak, canın sıkıldığı zaman, gelir kalırsın’ desinler... Ama ne dedi, biliyor musun?.. Sakin sakin, ‘Oturma odası yapacağız’ dedi!.. Düşünebiliyor musun?.. Gitmemi o kadar benimsemişlerdi ki, hazırlıklarını bile yapmışlardı!.. Beni o kadar gözden çıkarmışlardı demek ki... Cevap vermedim. Ne diyecektim?.. ‘Maşallah, yeni düzeninizi ne kadar da çabuk kurdunuz!..’ mu?.. ‘Bizi terk eden sensin’ demez miydi, o zaman da... ‘İyi... Siz bilirsiniz... Eşyalarımı ihtiyacı olan birine verin bari...’ diyebildim sadece. ‘Fatma istedi zaten... Torunu için...’ demez mi!.. Görüşmeler bile yapılmış meğer!.. Fatma Teyze bize yıllardır temizliğe geliyordu. Artık yaşlanmıştı, yaşadığı zor günler yüzünden de çok çökmüştü. Eskisi gibi temizlik yapamıyordu, onu sevabına alıyorduk. Aileden biri gibiydi. Onu çok severdim. O da benim büyümemi görmüştü. Yani eşyalarımın ona gitmesi bana koymazdı, hatta sevindirirdi bile. Yine de içimden ‘Pes!’ dedim, ‘Tüm ayarlamalar bensizliğe göre yapılmış!’ Bu öfke işime yaramadı değil ama. Kendime, ‘İyi bir karar vermişim. Bu kadar beklemem hataymış. Baksana, hayatları bensiz nasıl da kolaylaşacak!..’ dedim. Bir de yine kendime, çok güçlü olmam gerektiğini söylüyordum sürekli. Biraz korkuyordum da çünkü... Bir de evden ayrılırken... Yani istersen bana öyle çok tutucusun falan de... Ben evden ayrılırken, böyle ayrılmak istemediğimi de anladım. Kendime ne dedim biliyor musun?.. ‘Bu evden bir de gelin olarak çıkmak vardı...’ dedim. Saçma belki. Ama öyleydi işte... O anda yine çok ağlamak geldi içimden. Ama ağlamadım. Bu sefer ağlamadım. Çok güçlü bir kızdım ya ben... Anneme, ‘Eve vardığımda telefon ederim’ dedim. Babamla sabahtan vedalaşmıştım. O da öyle normal bir gün yaşıyormuş gibi, evden ayrılmamı bile beklemeden erkenden çıkıp işe gitmişti. İyi de yapmıştı. Bir de onunla ayrı bir merasim yaşamadım. Sonra çıktım, bir taksiye atlayıp buraya geldim. Turgut bekliyordu. Beni karşıladı. Biraz oturduk. Sonra o da işleri olduğunu söyleyip gitti. Ben o gün işe gitmedim. İzin almıştım. Şöyle bir kanepeye uzandım, miskin miskin yattım. Harika bir duyguydu. En nihayet, yıllardır hayalini kurduğum evimdeydim artık... Turgut’la ondan sonra bu evde görüşmeye başladık haliyle... Tahmin edebileceğin gibi, geldi sonra da gitti. Hiçbir zaman bu evde kalmadı...”</p>

    <p class="normal1">Ona, bu anlattıkları karşısında söyleyebileceklerim vardı elbet. Ne var ki her söyleyeceğim yanlış anlaşılabilir, istemediğim yerlere gidebilirdi. Vazgeçtim. Sohbeti, hikâyemizin devamına çektim yine... Sehpanın üzerinde duran fotoğrafı işaret ettim.</p>

    <p class="normal1">“Buraya da o günlerde mi gittiniz?”</p>

    <p class="normal1">Fotoğrafı eline aldı. Birkaç anlığına baktı.</p>

    <p class="normal1">“Onun o güne kadar ki en büyük projesiydi bu... Büyük paralar kazanmayı umut etmişti. Kazanmıştır da herhalde. Sitenin adı Saadet Sitesi olacaktı. Saadet onun annesinin adıydı...”</p>

    <p class="normal1">“Projenin bitişini göremedin galiba...” dedim.</p>

    <p class="normal1">“İnşaat çok uzun sürecekti...” diye yanıt verdi.</p>

    <p class="normal1">Neyin yürümediğini sordum, tahmin etmemi istedi. Aklıma ilk geleni söyledim.</p>

    <p class="normal1">“Onun sana gelmeyişi, hepten gelmeyişi...”</p>

    <p class="normal1">Sözler istediğim yeri bulmuştu.</p>

    <p class="normal1">“Tam da öyle değil... Onun bana gelemeyeceğini, o değerleriyle, ailesini yıkamayacağını başından beri biliyordum. Böyle bir beklentim yoktu yani. Ama kendime göre kaprislerim de vardı tabii!..”</p>

    <p class="normal1">Bana gösterilmeyen anlayışın Turgut’a gösterilmiş olduğunu düşünmekten kaynaklanan kırgınlığım yeniden depreşmişti. Sonuçta ben de onunla, o değerlerimi taşıyarak buluşmuştum. Sonuçta benim de, hep dediğim gibi, beni ben yapan koruma duvarlarım vardı... Bu kırgınlığı bir saplantı haline getirmemem gerektiğini de biliyordum ama. İlişkimiz, bu bir türlü kurtulamadığımız gerçeğimiz yüzünden, çok örselenmiş ve hassas yerlere gelmişti zaten. Yine vazgeçtim. Yine bu çatışmanın bizdeki uzantılarıyla yüzleşmek istemedim. Bunun yerine, o olgun erkek, sevgili maskemi, gülümsememi de elbette eksik etmeksizin, takmayı seçtim.</p>

    <p class="normal1">“Ne gibi kaprisler?” diye sordum.</p>

    <p class="normal1">Biraz mahcup, biraz da suçlu bir kız gibi gülerek baktı.</p>

    <p class="normal1">“Bana hafta arasında, sadece bazı akşamlar, ya da gün içinde, işlerimizden kaçamak yaptığımız vakitlerde değil, hafta sonları da gelmesini istiyordum. Ancak o hep, hafta sonlarını çocuklarıyla geçirmek istediğini söylüyordu. Bense ısrar ediyordum. En azından bazı hafta sonları bu düzenini bozmasını istiyordum, benim için bozmasını bekliyordum. Yani, dediğim gibi, ona hiçbir zaman, ‘Karını, çoluğunu çocuğunu bırak’ demedim, diyemedim, ama bunda da bayağı direndim doğrusu. Yapmadı. İş galiba bir süre sonra inada bindi. Bu inat yüzünden de, tahmin edebileceğin gibi, aramızda birçok tatsızlık çıktı. Ona söylemediğimi bırakmadım. O da, öyle söylendiğim zamanlarda hep sustu. Bu durumda da suskunluğu beni çıldırtırdı. Hani bu suskunluğun başlangıçta beni çok çektiğini söylemiştim ya... İşte böyle kavgalarımızda susması sinirlerimi tepeme çıkarırdı. Söylenir söylenir, sonra da ‘Yahu ağzından bir laf çıksın bari!’ derdim. O susar susar, sonra da suçlu suçlu, ‘Ne diyebilirim ki?.. Haklısın...’ derdi. Tek söylediği buydu. Onun dışında başka kelime çıkmazdı ağzından...”</p>

    <p class="normal1">“Sen de bunların hepsini sineye çektin...” dedim.</p>

    <p class="normal1">“Çektim...” dedi biraz da bir pişmanlığı dile getirmek istercesine. “Tartışmalar bu eve geçtikten beş altı ay kadar sonra başladı. Ancak bir yıl dayanabildik...”</p>

    <p class="normal1">“Az bir süre sayılmaz...” dedim hafiften alaylı bir sesle.</p>

    <p class="normal1">Yine o pişmanlıkla, “Sayılmaz...” dedi.</p>

    <p class="normal1">Ona o anda, kendisini bu durumda, bir metres gibi hissedip hissetmediğini soramadım. Bunları konuşmak çok yaralayıcı olabilirdi... Sonra birden bir daha gülümsedi... Daha da anlatmak istedikleri vardı, anlamıştım.</p>

    <p class="normal1">“Bir gün kafama dank etti. Bu evde eşyaları vardı. Gömlekleri, bir iki kazağı, iç çamaşırları, tamir takımı, kendisine annesinden kaldığını söylediği, uzun süre işyerinde tuttuktan sonra da büyük bir tören ve heyecanla buraya getirdiği semaveri, birkaç kasedi falan filan... Aldım onları, sakin sakin paketleyip büyük bir çöp torbasının içine bir güzel yerleştirdim. Sonra da telefon edip, ‘Eşyaların kapının önünde... Bu iş bitti... Gel al...’ dedim ve telefonu kapattım. İki saat kadar sonra çıktı geldi, kapıyı çaldı. Açmadım. ‘İnci kapıyı aç konuşalım, oradasın biliyorum’ dedi. Yine açmadım. Kapının önünde duruyordu. Hışırtılardan çöp torbasına baktığını duyuyordum. Kapının hemen arkasındaydım. Delikten bakmaya bile cesaret edemiyordum. Bir süre öyle kaldık. Sonra da ‘Peki...’ deyip torbayı aldı, çıktı. Bunu yapabileceğini düşünmemiştim. Kapıyı açıp, kendimi kollarına atmak istedim, yapamadım. Öyle donmuş kalmıştım sanki. Bana kızıp kapıyı yumruklamasını, tekmelemesini, hatta kırıp içeri girmesini bekliyordum. Onun beni çok istediğini, daha çok istediğini görmek istiyordum. Bunu hayal etmiştim... Ama o sadece ‘Peki...’ dedi. Kaderine razı oldu ve sessizce çekip gitti... Onu bir daha aramadım. O da beni bir daha aramadı. Bu ilişki de böyle bitti işte... O gün yine çok ağladım...”</p>

    <p class="normal1">Bir ilişki bu kadar kolay bitebilir miydi?.. Onun bu ilişkiye, bu anlattıklarından yola çıkarak, çok daha farklı bir anlam yüklediğini rahatlıkla söyleyebiliyorum şimdi. Turgut, onun için bir savaşın kahramanıydı, bir kendini bulmanın, hayatını kurtarmayı bilmenin insanıydı... Bir yanılsama mıydı bu da?.. Bir hayal daha mı tüketilmişti?.. Hayallerimizi hep böyle, her ilişkide biraz daha mı çok tüketiyorduk?.. Kim bilir... Öğreniyorduk ama en azından sonuçta... Kaybediyor ve öğreniyorduk... Kendimiz için alabildiklerimizi alarak...</p>

    <p class="normal1">İnci’yle, o günden o geceye, o geceden de sabahın ilk ışıklarına uzanan o zamanımızda, bunları yeniden hatırlamamı sağlayacak birçok an yaşamıştım... Hatırlamış ve anlatmıştı... Dinlemiş ve hatırlamıştım... Turgut’la, bu anlattıklarının dışında, o evde neler yaşamışlardı?.. Birbirlerine daha neler verebilmişlerdi?.. Tatillere de gidebilmişler miydi örneğin, bizim gibi dolu dolu sevişebilmişler miydi?.. Ya da... Ya da bizim yapamadığımız bir şeyi yapabilmişler miydi?.. Bunları hiçbir zaman bilemedim. İnci, ilişkiden çok, Turgut’u anlatmayı tercih etmişti çünkü bu kez. Bilerek mi yapmıştı bu seçimi, itiraf etmeye kolay kolay yanaşamayacağı bir zorunluluktan mı?.. Turgut mu çok anlatılmaya değiyordu, ilişki mi fazla anlatılmaya değmiyordu?.. Bunu da hiçbir zaman bilemedim... Hem zaten niçin bilecektim ki... Bana getirilen o fotoğraflar, kendimi yine “dışarıda” hissetmeme fazlasıyla yol açmıştı zaten. Buradaki dışlanmıştıkta neleri gördüğümü ve anladığımı bulmayı da size bırakıyorum artık. Kendimi, kimi ilişkiler karşısında, nasıl bir yere koyduğumu, dahası koymaktan alamadığımı, size fazlasıyla anlattım şu ana dek...</p>

    <p class="normal1">O gün onun doğum günüydü... Neredeyse iki yıldır beraberdik... Hayatlarımızın bu zamanında, cenneti de, cehennemi de yaşatmıştık sanki birbirimize... Bu zaman süresince, birbirimize çok yaklaştığımız anlar da olmuştu, çok uzak düştüğümüz anlar da... Hiç bu kadar yakınlaşamamıştık, birbirimizi, o günkü ve o geceki kadar duymamıştık ama... Onu, daha önce bu kadar yakınımda görememiştim. Hiçbir doğum günümüzü bu kadar güzel kutlamamıştım... Dahası, benim hiçbir doğum günüm bu kadar sıcak ve anlamlı olmamıştı... Doğum günlerini pek sevmezdim ben... Ama o gün çok farklıydı. O gece de çok farklıydı, o sabahın ilk ışıkları da... Ben o gece... O gece bir kadına bir daha ilk kez dokunmuştum sanki... Sabah yeni doğuyordu... Kanepeye, yanına uzanmıştım... Birbirimize sarılmıştık... Birbirimize derinliklerimizi akıtarak sevişiyorduk... Bu sevişme de çok farklıydı... Üstümüzde giysilerimiz vardı... Ama bu sefer... Bu sefer çok daha çıplaktık sanki...</p>

    <p class="normal1">Sonra gözlerimiz kapandı... İki saat kadar öyle yan yana, birbirimize sıkı sıkı sarılarak uyuduk. Nefeslerimiz karıştı, uykularımız, zamanlarımız ve yalnızlıklarımız karıştı... İkibaşınaydık... Hakikiydik... Seyircisizdik olabildiğince... Daha savunmasızdık...</p>

    <p class="normal1">Sonra uyandım... Salona güneşin ilk ışıkları vurmuştu... Saçlarını okşadım...</p>

    <p class="normal1">“Biraz daha uyumak istiyorum...” dedi.</p>

    <p class="normal1">Cevap vermedim. Usulca kalktım. Ceketimle üstünü örttüm. Gülümsedi.</p>

    <p class="normal1">“Fazla gürültü yaparsan kafanı koparırım!..” dedi fısıltıyla. Gözleri kapalıydı. Yanına oturdum, saçlarını bir süre daha okşadım. Kalkmaya yeltendiğimdeyse, yine gözlerini açmadan, eliyle hafiften saçlarını okşadı.</p>

    <p class="normal1">“Yaaa!..” diye mızmızlandı, bu kararıma itiraz etmek için.</p>

    <p class="normal1">Biraz daha yanında durdum bunun üzerine. Saçlarını hafiften okşamaya devam ettim. Böyle okşanmaktan her zaman hoşlanmıştı... Bunu size daha önce söylemiş miydim?.. Benden o anlarda, çok değer verdiği bir şeyi, bir yerlerde kaybeden küçük bir kız gibi, bir sıcaklık, bir korunma beklerdi sanki. Hissederdim... Hisseder, ama bunu bir türlü söyleyemezdim... Onu, o anlarında da çok severdim...</p>

    <p class="normal1">Bir süre de öyle kaldık. Sonra yine daldığını gördüm. Uyandırmamaya çalışarak, yavaş yavaş kalktım. Mutfağa gittim. Çayı döktüm, tazeledim, yeniden demledim. Buzdolabını açtım. Pek fazla bir şey yoktu. Biraz hafiften kurumuş bir beyazpeynir parçası, biraz kaşarpeyniri, biraz da tereyağı vardı. Ekmek kutusuna baktım. Orada da bayat bir yarım ekmek vardı. İyi bir kahvaltı hazırlamak istiyordum oysa... İşte o anda, bulunduğum yere, çok uzaklardan, çok eski bir kokunun geldiğini duydum. Bazı buluşmalar bir büyü gibiydi... Babaannem o uzaklardan gülümsüyordu... Yıllar öncesinde, bambaşka bir sabahtaydık... Bambaşka bir sabahta ve bambaşka bir kaygının sularında... Bütün bunların yaşanacağını nereden bilebilirdik ki?.. O sabah yaşadıklarımızın, yıllar sonra, böylesine farklı bir iklime taşınacağını nasıl tahmin edebilirdik ki?.. Eldeki malzemelerden, sürpriz kahvaltı çıkarılabileceğini, işte o sabahı hatırladığımda fark ettim. Bir tek yumurta gerekiyordu... Buzdolabını heyecanla bir daha açtım. Karşımda iki yumurta duruyordu... Hemen işe koyuldum. Önce bayat ekmeği ıslatıp suyunu iyice sıktım. Beyazpeyniri çatalla iyice ezdim, kaşarı rendeledim. Bu peynirleri ekmeğe kattım, üzerlerine de yumurtaları kırdım. Sonra da bu karışımı iyice yoğurdum, bir hamur haline getirdim. Elde ettiğim bu hamurdan da küçük köfteler yaptım ve bu köfteleri kızarttım. Sürpriz kahvaltı hazırdı... Tabağı sehpanın üzerine koydum, sofrayı kurdum. Çayları da getirdim. Yanına gittim, onu, bu kez de yüzünü hafiften okşayarak uyandırdım. Gözlerini açtı. Gülümsedi. Kızartma kokusunu duymaması imkânsızdı.</p>

    <p class="normal1">“Çok güzel bir koku geliyor...” dedi.</p>

    <p class="normal1">Gülümsedim... Beklenmedik bir sahne hazırlamanın sevinciyle baktım.</p>

    <p class="normal1">“Kahvaltı hazır!.. Haydi kalk bakalım miskin!..”</p>

    <p class="normal1">Sehpaya baktı, yine gülümsedi, tabağı işaret etti.</p>

    <p class="normal1">“Bu ne?..” diye sordu.</p>

    <p class="normal1">“Bak bakalım!..” dedim ben de gülümseyerek.</p>

    <p class="normal1">Yerinden doğruldu. Biraz da şaşkınlıkla baktı.</p>

    <p class="normal1">“Âlemsin valla!.. Oturdun, sabah sabah bir de yemek mi yaptın?..”</p>

    <p class="normal1">Gülümsemeye devam ettim. Cevap vermedim.</p>

    <p class="normal1">Bir parça aldı bunun üzerine. Yemeye başlar başlamaz da şaşkınlığını ve çok değişik bir tatla karşı karşıya kaldığını ifade etme ihtiyacını duydu.</p>

    <p class="normal1">“Ya, başka bir şey bu... Nerden çıkardın?..”</p>

    <p class="normal1">Tabağa baktım.</p>

    <p class="normal1">“Uzaklardan, çok çok uzaklardan...” dedim.</p>

    <p class="normal1">Elimi tuttu.</p>

    <p class="normal1">“Sağol... Çok sağol...” dedi.</p>

    <p class="normal1">Biraz sonra da, çok dokunaklı bir sesle konuştu.</p>

    <p class="normal1">“Şanslı bir kızım ben... Şanslıyım, değil mi?..” diye ısrarla sordu.</p>

    <p class="normal1">Nasıl bir cevap verebilirdim?.. Kimi cevapsızlıkların, bir cevap anlamına geldiğine bir kez daha inanabilir miydim?..</p>

    <p class="normal1">“Bilmem... Öylesin herhalde...” dedim.</p>

    <p class="normal1">Başını salladı. Çaylarımızı içtik. Kahvaltımızı sessizce yaptık. O sessizliğe, bir kez daha kendi sesimi getirmek istedim.</p>

    <p class="normal1">“Yeni bir gün başlıyor... Bir gün daha başlıyor...”</p>

    <p class="normal1">Bir karşılık vermedi. Biraz daha sustuk. Sonra da, yine çok dokunaklı bir sesle, belki de bir süredir soramadığını sordu.</p>

    <p class="normal1">“Ne yapacaksın?..”</p>

    <p class="normal1">İlişkimizi kastettiğini anlamıştım. Bu soruyu hiç sevmezdim aslında. Onun, “Şimdi ne yapacağız?” gibisinden bir soru sormasını tercih ederdim bunun yerine. Ne var ki İnci, tüm beklentilerime rağmen, ilişkimize dair soruları hiçbir zaman böyle sormamıştı. Siz de bir başka kaçış, bir kendinden korkma görmüyor musunuz bu soruda?.. Sizce de kadınlar, soruları hep böyle sormayı mı tercih eder?.. İçimden, meselenin bu yanını tartışmak gelmemişti o anda. Hissettiklerimi elimden geldiğince ifade etmeye çalıştım.</p>

    <p class="normal1">“Bilmiyorum... Gidebileceğimiz yere kadar gideceğiz işte...”</p>

    <p class="normal1">“Gidebileceğimiz başka yer kaldı mı ki?..”</p>

    <p class="normal1">“Hiçbir zaman son yoktur, gerçek bir son yoktur... Ayrılıklardan, hatta ölümlerden sonra bile...” dedim.</p>

    <p class="normal1">“Ayrılmayı mı düşünüyorsun?..” diye sordu bunun üzerine.</p>

    <p class="normal1">Sesi yine çatlamıştı. Bu sesi daha önce de duymuştum... Ancak, arada bir fark vardı sanki bu kez... Bu sesin... Bu sesin bana duyurmak istediği bir suçluluk yoktu artık... Bu ses, bir ilişkide bir daha yenilme kaygısını dile getirmek istiyor gibiydi daha çok... Ondan ayrılmayı aklıma getirmemiş değildim. Ancak... Ancak böyle bir geceden sonra, tüm bunları konuştuktan sonra, ona böyle bir hainliği yapamazdım... Hayat beklemediğim bir yere akmıştı... O anlarda duyduklarım, bana başka sözler söyletiyordu...</p>

    <p class="normal1">“Ayrılmayı düşünmüyorum... Biz bence bu ilişkiyi henüz tüketmedik...”</p>

    <p class="normal1">Bir daha ne zaman geleceğimi sordu, o titrek sesiyle... Ben de yine o anların bana söyletebileceklerini söyledim.</p>

    <p class="normal1">“Bu akşam gelmeyeyim artık... Yorgunuz ikimiz de... Ajanstan çıkar, eve giderim. Bir şeyler atıştırır, dedemle biraz konuşurum. Ondan sonra da kafayı vurur, erkenden yatarım... Yarın akşam gelirim, kaldığımız yerden devam ederiz... Eğer istersen tabii...”</p>

    <p class="normal1">Kaldığımız yer nasıl bir yerdi?.. Bu yerden sonrası neresiydi?.. Sorsalar, kolay kolay cevap veremezdim. Başını önüne eğdi, biraz kederli, gülümsedi...</p>

    <p class="normal1">“Tamam... Neden istemeyeyim ki...”</p>

    <p class="normal1">Sonra kalktım, gitmem gerektiğini söyledim. Her zamanki gibi kapıya kadar geldi.</p>

    <p class="normal1">“Börekler çok güzeldi... Nerden bulup çıkardın öyle...” dedi.</p>

    <p class="normal1">“Babaannemin mirasındandı...” dedim.</p>

    <p class="normal1">Bir hüzün daha geçmişti içimden.</p>

    <p class="normal1">“İyi mirasmış...” dedi.</p>

    <p class="normal1">“Biliyorum... Bunu bu sabah daha iyi anladım...” diye cevap verdim.</p>

    <p class="normal1">Tam çıkacaktım ki, durdurdu.</p>

    <p class="normal1">“Eee... Beni öpmeyecek misin?..” dedi.</p>

    <p class="normal1">O hatıranın etkisine kapılmıştım. Babaannemin gülümsemesini yine görmüş, yaşadığım andan kopmuştum. Döndüm. Gülümsedim. Birbirimize sıkı sıkı sarıldık. Onu boynundan uzun uzun öptüm. Kokusunu içime çektim. Sonra da bana bir daha tüm sıcaklığıyla görünen o yüzüne sevgiyle baktım.</p>

    <p class="normal1">“Biliyor musun?.. Ben Turgut’u sevdim...” dedim.</p>

    <p class="normal1">O da gülümsedi. Çok duygulanmıştı.</p>

    <p class="normal1">“Seveceğini biliyordum...” dedi.</p>

    <p class="normal1">Onu çok özlediğimi söylemek geldi içimden, söyledim. O da aynı duygunun sularındaydı. Bunu birbirimize söylemek zorundaydık...</p>

    <p class="normal1">Sonra arabama bindim, yola çıktım... Yine güneş doğuyordu. Yine güneşe doğru gidiyordum. Aydınlık bir mayıs sabahıydı... “Biliyor musun?.. Ben Turgut’u sevdim...” dediğimde asıl duygum neydi acaba?.. Kim bilir... Önümüzde bir yol daha açılmıştı artık... Bu yol da yürümemiz gereken bir yoldu, bize, tüm yalanlarımıza rağmen, kolay kolay kurtulamayacağımız bir gerçeği hatırlatıyordu...</p>
  </div>

  <div class="calibre1" id="calibre_pb_25"></div>
</body>
</html>
