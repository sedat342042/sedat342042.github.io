<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">İnci’yle, o geceden birkaç gün sonra, yine Cafe Marmara’da buluştuk. Yine bir akşam vaktiydi. İstanbul farklı yerlerinde, farklı gecelerini, farklı gündoğumları için yaşayacaktı. Tüm bunlar bir yana, manolyaların da mevsimiydi artık. Şehrin sularına yakın yaşayanlar bunu iyi bilirdi. Bunu, her geçen gün biraz daha çok yitirdiklerine rağmen, İstanbul da iyi bilirdi... Benim de bir umudum vardı artık, benim de bekleyeceğim, daha da doğrusu yaşayabileceğim gecelerim vardı...</p>

    <p class="normal1">Buluşma yerimize biraz erken gitmiştim. Akşama, yine o roman için yazacağım hikâyelerimle başlamak istiyordum. Bulunduğum yer, o kahramanlarımın birbirlerini görmeden, fark etmeden bir araya gelecekleri yerdi ya... Radyo programlarımın bana kazandırdıkları da vardı üstelik. Şehrim, sürgünlerini de bir yerlerine gömmüş bir şehirdi aynı zamanda... Bu şehir, sürgünlerin, bir umut adına bu limana, bu sokaklara gelenlerin, ama aynı zamanda da, o dilleri yüzünden o limanda ve sokaklarda barınamayıp başka umutlara gidenlerin şehriydi de, evet... Farklı tarihleriyle büyüyen şehirlerin kaderiydi bu... Romanım bu buluşmaların ve ayrılıkların, bu dönüşlerin ve kaçışların hikâyelerini de anlatabilir miydi? Bunu zaman gösterecekti. Bu yazmak istediklerimin ne kadar kaçışım, kaçışlarım anlamına gelebileceğini de zaman gösterecekti. İşte böyle bir hayalde, kendimi başka yerlere götürdüğüm bir anda sesini duydum.</p>

    <p class="normal1">“Çok uzaklardasın galiba!”</p>

    <p class="normal1">Karşımdaydı. Size daha önce anlatmaya çalıştığım o gülümsemesiyle bana bakıyordu. Üstünde, yazı çok veren, beyaz, çiçekli, kolsuz, dekolte bir elbise, boynunda iri taşlardan, kehribar renginde bir kolye vardı. Dudaklarına yine o çok tahrik edici kırmızı ruju sürmüştü. Saçlarını yaptırmış gibiydi... Bu kadın, benim daha birkaç akşam öncesinde, çılgıncasına seviştiğim kadındı... Varlığının beni ne kadar heyecanlandırdığını bakışlarımla ifade etmeye çalışarak yanıt verdim.</p>

    <p class="normal1">“Hoş geldin... Romanımı düşünüyordum yine...”</p>

    <p class="normal1">Karşıma oturdu. Kollarını masanın üstünde kavuşturdu, o gülümsemesini sürdürerek konuştu.</p>

    <p class="normal1">“Bir gün yazarsın belki... Yazacaklarını gerçekten yaşayabilirsen...”</p>

    <p class="normal1">Sesinde bir sitem vardı... Bu sesi zamanla çok duyacak, ya da duyar gibi olacaktım. Siteminin nedenini tahmin etmek zor değildi. Rahatsız olmuştum, ama kendimi konuşmanın akışına bırakmayı tercih etmiştim yine de. Birbirimizi görmediğimiz süre içinde neler yaptığını sordum. İşe gidip geldiğini, evinde akşamları bira içip müzik dinlediğini, beni düşündüğünü, günlerini yaşayabildiği kadarıyla yaşamaya devam ettiğini söyledi. Ben de ona, onu uzun uzun düşündüğümü ve varlığıyla değişen hayatıma uyum sağlamaya çalıştığımı söyledim. Bu söylediklerime, yine sitemkâr bir sesle karşılık verdi.</p>

    <p class="normal1">“Öyle mi?.. Peki ne düşündün?”</p>

    <p class="normal1">“Aslında seni pek tanımadığımı fark ettim... Kimsin sen?” dedim.</p>

    <p class="normal1">Bir bezginlik yayıldı o anda bakışlarına. Sesinde örtmeye çalıştığı bir hüzün de vardı sanki artık.</p>

    <p class="normal1">“Zamanla tanırsın... Belki... Belki de gördüğün gibi değilimdir... Zor bir kadınımdır ben... Bu yüzden de bir süre sonra erkekler benden kaçar, bana tahammül edemez...”</p>

    <p class="normal1">Duyduklarım, onu benim gözümde daha da çekici kılmıştı. Cevabımda bu çekiciliğin de etkisi vardı kuşkusuz.</p>

    <p class="normal1">“Denemeye değer... Ben zor kadınları severim...”</p>

    <p class="normal1">Söylediklerime inanmaz göründü. Sesinde ve bakışlarında başka yerlerden getirdiği bir güvensizliğin izlerini taşıyordu sanki.</p>

    <p class="normal1">“Öyle mi dersin?.. Zor kadınları gerçekten bilir misin?”</p>

    <p class="normal1">Bildiğimi sanıyordum. Ancak ben yine de bilip bilmediğimi bilmediğimi söyledim. Sustu... Kısa bir süreliğine öyle suskun kaldık. Bu suskunluk birçok anlama gelebilirdi... Sessizliği o bozdu. Sorusu, ertelenmek istenmeyen bir çağrıyı andırıyordu.</p>

    <p class="normal1">“Ne yapacağız şimdi?”</p>

    <p class="normal1">Çağrıyı duymuştum. Nasıl bir cevap verebileceğimi bulamadım ama o anda. Biraz vakit kazanmak istedim.</p>

    <p class="normal1">“Nasıl ne yapacağız?.. Bu akşam mı, bundan sonra mı?”</p>

    <p class="normal1">O zekâ oyununa girmedi bu kez, konunun daha çok üzerine gitmeyi tercih etti.</p>

    <p class="normal1">“Bu akşam, bundan sonra, başka akşamlar...”</p>

    <p class="normal1">Sorunun bu şekilde sorulmasından hoşlanmamıştım. Bir kadın neden düşüncesini söylemeden önce karşısındakinin düşüncesini almayı tercih ederdi ki?.. Zor kadınları o günlerde yeterince tanımadığım, belki de en çok bu sorundan ve bu sorunun bana verdiği rahatsızlıktan anlaşılabilirdi. Soru çok bildik, hep yinelenecek bir kadın sorusuydu çünkü. Tavır bir kadın tavrıydı, belki de hiçbir zaman değişmeyecek bir kadın tavrı... Rahatsızlığımı, aslında hiçbir şey söylemeyen, ya da tam tersi, biraz deşildiğinde çok şey söylemeye çalışan bir yanıtla örtmeye çalıştım.</p>

    <p class="normal1">“Bu ilişkiyi yaşayacağız.”</p>

    <p class="normal1">Konunun ucunu bırakmaya niyetli değildi. Beni hiç girmek istemediğim bir tartışmanın tam ortasına çekmek istedi.</p>

    <p class="normal1">“Gerçekten yaşayabilecek miyiz?.. Hafta sonu yaptıklarına bakılacak olursa...”</p>

    <p class="normal1">Karım ve kızımla birlikte lunaparka gitmemi, hafta sonunu kendisini sadece telefonla arayarak ailemin yanında geçirmemi kastediyordu belli ki. Rahatsızlığım daha da artmıştı. Aşk adına, işlediğim bir suçla karşı karşıya bırakılmıştım. Bir haksızlığa uğradığımı hissediyordum. Duygumu, rahatsızlığımı elimden geldiğince belli etmemeyi seçerek ifade etmeyi tercih ettim.</p>

    <p class="normal1">“Bunları söylemek için erken değil mi?”</p>

    <p class="normal1">Geri adım atmadı; rahatsızlığımı, o suçluluk duygumu daha da artıracak bir yanıt verdi.</p>

    <p class="normal1">“Yaşamak istiyorsan, hiçbir şey için erken değildir.”</p>

    <p class="normal1">Bir karşılık veremedim. Amacına fazlasıyla ulaşmıştı. O oyuna gelmiştim. Farkında değildim ama gelmiştim. Ya o?.. O da bir oyuna, bir başka oyuna geldiğinin farkında mıydı?.. Bu soruyu yanıtlayabilmek için İnci’yi çok yakından tanımak gerekiyordu. Bunun için de başka anlara ve dokunuşlara, başka zamanlara ve başka yerleri görmeye ihtiyacımız vardı... O anlarımızda bir süreliğine suskun kalmayı tercih ettik ama. Kahvelerimizi de o suskunlukta yudumladık. Suskunluğu yine o bozdu. Kahvesine bakarak, fısıltı halinde bir sesle, ama aynı zamanda da âdeta çığlık atarcasına konuştu.</p>

    <p class="normal1">“Kaçalım buralardan!”</p>

    <p class="normal1">Ne diyeceğimi bilemedim. Yine sakinliğini korumaya çalışarak yanıt verdim.</p>

    <p class="normal1">“Kaçmak mı?.. Nereye?..”</p>

    <p class="normal1">Kaçmaya tüm benliğimle inanamadığım için de sormuştum kuşkusuz bu soruyu. Kaçmaya, hele hele o zamanımda hiç inanamazdım. Ne var ki o, o anlarda söyledikleri ve anlattıklarıyla, bu inanca çok bağlanmak ister görünüyordu.</p>

    <p class="normal1">“Nereye olursa... Aşk kaçmaktır, herkesten uzağa gitmektir.”</p>

    <p class="normal1">Sağlam, samimi bir inanç mıydı bu gerçekten? Bunu, onu o kadar az tanıdığım o zamanımızda nereden bilebilirdim? Onun beni, bunları söyleyerek, farkında olamadan kendi çıkmazına sürüklemek istediğini nereden bilebilirdim? Sorum bir düşüncede, sadece bir düşüncede kalmıştı bu yüzden.</p>

    <p class="normal1">“Kimden, neden kaçmak?”</p>

    <p class="normal1">“Bilmiyorum... Her şeyden, herkesten...” dedi.</p>

    <p class="normal1">“Sen hiç kaçabildin mi?” diye sordum bunun üzerine.</p>

    <p class="normal1">“İşte burdayım... Otuz iki yaşındayım... Aslında hiçbir şeyim yok...” dedi.</p>

    <p class="normal1">Sustu, yutkundu, sesi çatlar gibi oldu. Hayatının, durup dururken, yumuşak yerlerinden birine dokunmuştum. Nereye, nasıl gideceğimi bilmiyordum. Biraz daha ileriye gitmeyi denedim.</p>

    <p class="normal1">“Ne kadardır tek başına yaşıyorsun?”</p>

    <p class="normal1">Beklemediğim bir yanıt aldım.</p>

    <p class="normal1">“Asırlardır... Kendimi bildim bileli...”</p>

    <p class="normal1">Bir isyanını, yıllardır gemlediği bir öfkesini mi dile getirmeye çalışıyordu?.. Havayı biraz yumuşatmayı denedim.</p>

    <p class="normal1">“Sen çok yaşlısın öyleyse!..”</p>

    <p class="normal1">Gülümsedi. Bana küçük bir çocukmuşum gibi baktı. Bakışlarında hem hafif bir küçümseme hem de bir sevecenlik vardı sanki.</p>

    <p class="normal1">“Aileni hiç tanımıyorum... Mesela annen, baban... Hayattalar mı, neler yaparlar, nerede yaşarlar?..” dedim.</p>

    <p class="normal1">Bakışlarını kaçırdı.</p>

    <p class="normal1">“Onları artık hiç görmüyorum. Ara ara telefonlaşıyoruz, ama hepsi o kadar... Birbirimizden her geçen gün biraz daha uzaklaşıyoruz... Öyle olması gerekiyor...”</p>

    <p class="normal1">O seste hem bir öfke hem de bir keder vardı. Çok derinlerdeki bir acıyı, bir kırgınlığı dile getirmek isteyen bir sesti bu. Anlatmak isteyen, ama bir türlü anlatamayan bir ses... Paylaşmak isteyen, ama aynı zamanda da kaçan, hep kaçan bir ses... Bunları o anda nereden anladığımı sormayın. Bazı gerçekler sadece hissediliyor, ancak hissedilerek anlaşılabiliyor...</p>

    <p class="normal1">Bu mesele üzerinde durmadım o anda. “Nasılsa bir gün konuşuruz” dedim kendi kendime. Ama ne gizleyeyim, zamanla nasıl bir yere varacağımı, onda nasıl bir kadını, ne kadar derin bir yarayı keşfedeceğimi, o akşam değil tahmin, hayal bile edemezdim. Yapbozun parçaları birleştiğinde, yerli yerine oturduğunda, fotoğrafı çok daha iyi görebilecektim elbet. Bu fotoğraf ondaki önleyemediği, zaman zaman gizlediği, zaman zaman da gizleyemediği, ilişkimizi hep sarsan, dahası zedeleyen o saldırganlığı da açıklayacaktı. Onun bu duruşunun karanlıklarına birlikte inmek zorunda kalacaktık. Kendisini farklı zamanlarımızda, farklı yüzleriyle gösteren bu saldırganlık, ilişkinin, en azından benim açımdan, gereğince yaşanamamasının nedenlerinden biri olacaktı, ama bu gerçeği görmek, daha iyi görebilmek için de, ilişkimize sık sık ördüğümüz dikenli tellerden iyiden iyiye uzaklaşmamız gerekecekti... Ne var ki o zaman farklı bir yerdeydik. Konuşmamıza o yerin gereklerine göre devam edebildim öyle olunca da.</p>

    <p class="normal1">“Ailenin tek kızı mısın?.. Başka kardeşlerin var mı?”</p>

    <p class="normal1">Önüne baktı. Bakışlarını benden bir daha kaçırarak yanıt verdi.</p>

    <p class="normal1">“Bir ikizim varmış... Ben doğarken ölmüş... Çok gariptir, ama onu bazen çok özlerim, biliyor musun? Benim... Ne bileyim, sanki bir parçam hep eksik kaldı... İkizleri gördüğümde kendimi çok kötü hissederim ben... Onu ararım... Bazen de... Yani bana belki deli diyeceksin, ama ben bazen onunla konuşurum. Yalnızken, yaşadıklarım karşısında çok zora düştüğümde... Onu o zaman çok yakınımda hissederim... O beni hep dinler... O dinler, anlıyor musun?.. Cevap vermez ama dinler... O beni... Hiç yalnız bırakmaz...”</p>

    <p class="normal1">Gözleri dolmuştu.</p>

    <p class="normal1">“Affedersin...” diyebildim sadece.</p>

    <p class="normal1">“Boş ver... Nerden bilebilirdin ki...” diye yanıt verdi.</p>

    <p class="normal1">Yine durmak istedim. Bu konuyu da zamanla uzun uzun konuşabileceğimizi düşündüm. Her konuşmamızda, kaçamayacağımız bir ilişkiye giderek ilerlediğimiz duygusuna kapılıyordum. İki yıl önceki zamanımızda yaşadığımız o ilişkide birbirimize aslında ne kadar az dokunduğumuzu o anda bir daha fark ettim. Ona dokunabiliyordum artık, ona tereddütlerimle ve yanılsamalarımla da olsa dokunabiliyordum; ellerim, duygularım ve hikâyelerimizle dokunabiliyordum... Bu dokunuştaki gerçeği de günü geldiğinde daha iyi görebilecektim, ama o dokunma, yine de bir dokunmaydı işte... Gelgelelim, vardığımız o yerde, dokunmanın ancak bu kadarını kaldırabilirdim. Konuyu değiştirmeye çalıştım bu yüzden.</p>

    <p class="normal1">“Oyuncaklar nasıl gidiyor?” diye sordum.</p>

    <p class="normal1">Yüzüne küçük bir sevinç yayıldı bu sorum karşısında. O biraz muzip, biraz da kederli küçük kız sesiyle yanıt verdi.</p>

    <p class="normal1">“İyi... Onlarla kendimi buluyorum ben biraz... Şimdi sana bir sır vereceğim!.. Ama kimseye söylemek yok, söz mü?..”</p>

    <p class="normal1">Söz verdim tabii! O alışılagelmiş söyleyişle, yalandan bugüne kadar kim ölmüştü ki... Devam etti.</p>

    <p class="normal1">“Ben iş arasında, odamdayken, bazı oyuncakları yanıma alıp Meri’yle oynuyorum!..”</p>

    <p class="normal1">Şaşırmıştım biraz. Meri’nin kim olduğunu sordum.</p>

    <p class="normal1">“İkizim işte!..” diye yanıt verdi.</p>

    <p class="normal1">“Ha... Tamam...” dedim ben de hafiften alaycı bir sesle.</p>

    <p class="normal1">Hemen bu alayın üzerine giderek o üzerinde çok iyi duran, kızgın, şirin kız çıkışını yaptı tekrar.</p>

    <p class="normal1">“Bana deli muamelesi yapma!”</p>

    <p class="normal1">Bu çıkıştaki sıcaklığa kendimi kaptırmadan edemezdim. Hazır böyle bir sıcaklık yakalamışken, tadına varmak istedim.</p>

    <p class="normal1">“Rica ederim!.. Aslında bunu romanımda kullanabilirim!.. Anlattıkların çok hoşuma gitti...”</p>

    <p class="normal1">“Bak!..” dedi sesini yine o şirinliğiyle yükselterek.</p>

    <p class="normal1">Tehdit edercesine parmağını kaldırdı. Onun, yaşadıklarımıza renk katan böyle kızmaları hep olacaktı... Ben de bunun üzerine, iki kolumu havaya kaldırıp teslimiyetimi ifade ettim. Bunlar da bizim tekrar etmeyi hep gereksineceğimiz küçük oyunlarımızdandı...</p>

    <p class="normal1">Sonra biraz sustuk, birdenbire ciddileşti. Önündeki, boşalmış kahve fincanının kenarında beni az önce tehdit eden parmağını gezdirerek konuşmayı sürdürdü.</p>

    <p class="normal1">“Bazen çok sıkılıyorum halimden, biliyor musun?.. Arada bir, ben de şöyle küçük bir yere yerleşsem, hayatıma orda devam etsem, diyorum... Herkesten uzak bir yere gitsem...”</p>

    <p class="normal1">Bu hayalin ardından ben de kendime göre gitmeye çalışmıştım bir zamanlar. Cevabı bulmakta pek zorlanmadım.</p>

    <p class="normal1">“Bizim gibi büyük şehirlerde yaşayan yüz binlerce, milyonlarca insan senin gibi düşünüyor. Herkesin kendine ait küçük bir yer hayali var. Doğadan sürgününe son vermek için... O derin kuyudaki düşüşünü hayatının bir yerinde durdurmak için... Ama devamlı ertelenen bir hayal bu. Yaşanan günlerin iç sıkıntılarını daha dayanılır kılıyor, ama bir türlü gerçekleştirilemiyor. Bu hayal, ne bileyim, bir çeşit... Bir çeşit güvenlik supabı aslında. Ben, kendi adıma bir büyük şehir insanı olduğumu çok iyi biliyorum ama artık. Yaşadığım bu karmaşayı seviyorum da galiba; üstelik, bu karmaşanın hayatı daha yaratıcı kıldığına inanıyorum.”</p>

    <p class="normal1">Söylediklerim karşısında direnmeyi seçti. Verdiği cevaptan bunu anlamamak mümkün değildi.</p>

    <p class="normal1">“Ama bu hayali gerçekleştirenler var!.. Ben biliyorum.”</p>

    <p class="normal1">Asıl anlatmak istediklerimi yeterince anlatamadığımı hissetmiştim o zaman. Söylediklerimin bir kısmı karanlıkta kalmıştı sanki. Ben de kendi bakış açımda direndim.</p>

    <p class="normal1">“Elbette var. O insanlar arasında benim de bildiklerim, tanıdıklarım var. Yine de... Yine de öyle bir yerde yaşamak bana, birçok olasılığın kapısını kapatmakmış gibi geliyor. Böyle hayatları yeni hikâyelere kapalı hayatlar olarak görüyorum ben.”</p>

    <p class="normal1">Sorgular, beni daha çok düşünmeye zorlar bir ifadeyle baktı.</p>

    <p class="normal1">“Belki de yeni hikâyelere gerek yoktur. Belki de her yeni sandığın hikâye, aslında aynı hikâyedir...”</p>

    <p class="normal1">Bu duruş önemliydi, sorgulayıcıydı gerçekten. Bu cümleler de önemliydi. “Bu cümleleri unutmamalıyım, romanımın bir yerlerinde, bir şekilde mutlaka kullanmalıyım” dedim o anda kendime. Artık çok küçük bir direnme alanım kalmıştı. Sözlerim belki de bir başka teslimiyeti dile getiriyordu.</p>

    <p class="normal1">“Haklı olabilirsin... Ama ben şimdilik bu duyguyla karşı karşıya gelmek istemiyorum.”</p>

    <p class="normal1">Yine başını hafiften sağa sola sallayarak cevap verdi. Daha ileri gitmem gerektiğine inanıyor gibiydi.</p>

    <p class="normal1">“Çünkü kaçıyorsun... Bu da senin kaçışın...”</p>

    <p class="normal1">Bir kışkırtıcılık mı vardı burada, varmam, görmem gereken bir gerçek mi? Bir gerçekse bu eğer, çekildiğim gerçek nasıl bir gerçekti, daha çok kimin gerçeğiydi?.. Soruyu sadece sormakla yetindim. Sonra sustum. O da sustu. Bu konuşma, içimde, size anlatabileceğim bir çağrının, eski bir çağrının uyanmasına da yol açmıştı ama. İlişkimizde, bu kıpırtının uyandırdıklarıyla, yeni bir kapıyı aralayabilirdim. Nasıl bir karşılık alacağımı, bu kapının yeterince aralanıp aralanmayacağını bilemiyordum. Çağrımı bu yüzden biraz da çekinerek dile getirdim.</p>

    <p class="normal1">“Seninle Bodrum’a birkaç günlüğüne gitsek, diyorum... Şöyle bir hafta sonu...”</p>

    <p class="normal1">Söylediklerimi heyecanla karşıladı.</p>

    <p class="normal1">“Gidelim... Ben Bodrum’u çok severim.”</p>

    <p class="normal1">&nbsp;</p>

    <p class="normal1">Tüm adımlar, birbirimizi birbirimize ve kendimize gösterecek tüm adımlar, beklendiği, bilindiği ve belki de atılması gerektiği gibi atılıyordu. Evli bir adam, genç bir kadınla “yasak” bir ilişkiye girmişti... Gerisi tahmin edilebilirdi... Ne var ki, tüm duyduklarıma ve öğrendiklerime rağmen, kendimi bu ilişkinin sularına kaptırmıştım artık. Yaşamak istediğim, bulduğuma kendimi inandırmak istediğim bir aşkım vardı benim de. Bulduğuma kendimi inandırmak istediğim bir aşkım... Bu cümle bile beni bana yakalatmaya yetebilirdi aslında. Bir aşkı yaşayabileceğime kendimi inandırmak istiyordum ben, evet. Sorun bu inancın kendisinde miydi yoksa? O ilişkinin de gerçekleri vardı sonuçta. O ilişkinin de her ilişki gibi başka yüzleri vardı. O ilişkide de her ilişkideki gibi başka bir insan vardı, başka bir insanın tarihi vardı. O tarih benim tarihimden farklı bir tarihti kuşkusuz. Birbirimize bambaşka yerlerden geliyorduk. Birbirimize birbirimiz için emek vermemiz gerekiyordu. Ne var ki ben de, birçok insanın yaptığı gibi, o ilişkiye sadece kendimi getirebileceğimi sanıyordum. Ben... Ben daha çok, inanmak istiyordum çünkü... Bir başka yalnızlıktı bu, doğrusunu söylemek gerekirse. İnci’yle Bodrum’a gitmek isteyişimde de bu yalnızlık vardı. Kendimle yeni bir savaşa girmiştim. Bu savaş, eski, istendiğince yaşanamamış bir hikâyeyle, bende derin izler bırakmış bir hikâyeyle ilgiliydi. Bir türlü bitiremediğim bu hikâyenin devamını farklı bir şekilde yaşamak istiyordum artık...</p>

    <p class="normal1">Size üniversite yıllarımda, hayatımın bir dönemecini paylaştığım o Alman sevgilimden bir ara söz etmiştim ya, bu eksik, yaşanamamış hikâye, onun bende bıraktığı sesle ilgiliydi işte. Size bu ilişkiyi, sıradan, kolay, kısa bir oyundan söz edermiş gibi anlatırken yalan söylemiştim; en azından kendimi, dile getirmek istediklerimin akışını bozmamak için, biraz gizlemiştim aslında. Ondan ayrılmak, doğrusunu söylemem gerekirse, beni çok yaralamıştı. Bunu şimdi biraz daha kolay itiraf edebiliyorum. Sizinle artık birçok sırrımı paylaşmayı başardım çünkü. Hayatımın ilk büyük hüsranını yaşıyordum o günlerde. Sadece ayrılmakla da kalmamıştık üstelik. Onun bu ayrılıktan iki ay kadar sonra bir başkasına gittiğini de öğrenmiştim. Bu oyunun da sıradan, hep tekrarlanacak bir oyun olduğunu bilemezdim o zamanımda. Ayrıldığımıza sevinmiştim; kendime, “Bir aşk yaşandı gitti işte, şimdi sıra başka aşklarda” demiştim ilkin. Sonra bir akşam, bir sinemanın fuayesinde karşılaştık. Yanında her açıdan sevgilisiymiş gibi görünen bir adam vardı. Ayaküstü konuştuk. Ben gördüklerim karşısında üzülmemiş gibi yaptım, en olgun erkek maskemi taktım. Birlikte çay içiyorlardı. O hiç çay içmezdi aslında. Ama hayatındaki o yeni adamla çay içiyordu işte. Bu ince ayrıntı, deyim yerindeyse, içime çok oturmuştu. Kendimi, nasıl desem, fazlasıyla dışlanmış hissetmiştim. Yeni alışkanlıkların yolunda ilerlemeye başlamıştı demek ki... O adamın sevgilisi değil de, arkadaşı olabileceğine inanmak istedim yine de bir ara. Bu inancımı güçlendirme umuduyla da o gecenin sabahında, saat beşe doğru evine telefon ettim. Bir erkek sesi yanıt verdi, kapattım. Anlamıştım. Fazla hayal kurmama ve gereksiz bir iyimserlikle kendimi kandırmama gerek yoktu. Onun hayatında başka bir sevgili vardı artık. Oyunun bu perdesinin çok acıklı olduğunu görmüştüm. Oyunun eski, dahası hep aynı oyun olduğunu bilmeksizin...</p>

    <p class="normal1">Kendimi bir daha dışarıda bulmuştum, bir yerlerden sürülmüş gibi hissetmiştim... Bodrum’a ilk kez tek başıma, bu duygularla gitmiştim işte. Yeni bir soluk arıyordum, yeni bir solukla yeni bir oyuna çıkmam gerektiğine inanıyordum, yaşadıklarımdan uzaklaşabildiğimce uzaklaşmak istiyordum. O oyunda yeni bir aşkı yaşamak vardı... Yeni bir aşkı, bu eski sürgün duygusunu bir daha unutmak için yaşamak; bir başkasına giden eski sevgilime benim de bir başka aşkı bulabileceğimi göstermek için yaşamak vardı... Tüm bunlar aşkın, asıl aşkın ne kadar dışında duygular değil mi? Gelgelelim, bunu hep söylerim, insan ancak bazı yaşadıklarından yeterince uzaklaştıkça, uzaklaşmayı başardıkça gerçeklerini daha iyi görüyor, ya da en azından gördüğünü kendine söyleyebiliyor. O günlerin doğrusunda bu duygular vardı... Kendimi yeniden göstermeliydim... Gerçeklerimden ve yabancılıklarımdan bir daha kaçabilirdim artık...</p>

    <p class="normal1">Bodrum, bugünkünden çok farklı bir Bodrum’du o zamanlarda. Her yer gibi orası da farklıydı. Her yer gibi orası da günlerin akışında değişecek, talan edilecek, yeni kimlikler ve insanlar edinecekti. Bunu bir geçmişe, yitirilen ve bir daha yaşanamayacak “eski günler”e övgüler düzmek için söylemiyorum. Geçmişimin, geçmişlerimin yaşadığım günlerden daha güzel olduğuna, daha önce de anlattığım gibi, hiçbir zaman inanmadım. Bir yerlerde bıraktıklarımın neredeyse hiçbirini özlemedim. Dahası o yerlerden çoğu kez uzaklaşabildiğimce uzaklaşmak bile istedim. Bodrum’u, en azından o Bodrum’u özlemle hatırlamamı sağlayacak bir anım, bir yaşantım da yok üstüne üstlük. Bodrum, bugünkü Bodrum değildi derken, tıpkı şehrimin artık yaşayamadığım denizini özleyişlerimde de hep söylediğim gibi, birkaç insanla paylaşmak istediğim sessiz sedasız birkaç ölümü anlatmak istiyorum ben sadece. Birkaç ölüm, birkaç cenaze... Tüm çabalarımıza rağmen bir türlü gömemediğimiz parçalarımız için... Yalnızca rüyalarımızda, hayallerimizde ve sözcüklerimizde yaşatabildiğimiz parçalarımız için... Bodrum bugünkü Bodrum değildi...</p>

    <p class="normal1">Oraya tek başıma, yeni bir aşkın umudu için, bir aşkın yarasıyla gitmiştim. Uzun bir gece yolculuğu yapmıştım. Otogara vardığımızda gün çoktan ağarmış, dahası güneş iyiden iyiye yükselmişti. Elimde bir adres vardı. Bodrum’u iyi bilen, o yıllarda üniversitede aynı sıraları paylaştığımız, Efrahim adında, hayatı süresince hep akordeon çalacağını söyleyen bir arkadaşımın verdiği bir adresti bu. Ona göre bu adreste, bulabileceğim en iyi pansiyon vardı. Çok başka bir çocuktu Efrahim. Bana akordeon çalmayı, Paris’te yaşadığı yıllarda, Şah rejiminden kaçmış İranlı bir ressamdan öğrendiğini söylemişti. Onun en çok sevdiği yalanlarından biriydi bu aslında. Bir gece, asıl akordeon hocasının annesi olduğunu öğrenecektim çünkü. O gece, bu gerçeği ağzından kaçırdığında çok sarhoştu ve çok ağlamıştı. Zaten sarhoşken hep ağlar, bunu da çok iyi bir insan olmasına bağlardı. O gece annesinden nefret ettiğini, onu günün birinde mutlaka öldüreceğini de söylemişti. Tüm bunlar yetmiyormuş gibi, bir de şiir yazıyordu Efrahim. Sonra bağlarımız koptu, birbirimizin izini tümüyle kaybettik. Günün birinde onun hikâyesini de yazmak isteyeceğimi çok iyi biliyorum. Çünkü bu hikâye, benim için, her geçen gün biraz daha zor taşıdığım pişmanlıklarla da dolu biraz. Neyse... Bu hikâye için de doğru zamanı bulabilirim belki günün birinde...</p>

    <p class="normal1">Efrahim’in beni gönderdiği pansiyon, eski Bodrum’da, orayı bilenlerin Halikarnas dedikleri yerdeydi. Bir taksi çevirdim, adresi gösterdim.</p>

    <p class="normal1">“Bin abi!” dedi.</p>

    <p class="normal1">Bindim. Takside, o günlerde çok sevilen bir şarkı çalıyordu. “Gittiğinde her şey bitti sanmıştım... Ama bak hayat sensiz de yaşanıyor...” gibisinden sözleriyle insanı hemen içine alıyordu. O şarkıya bu kadar kolay kapılmam doğaldı. Şarkının sözleri, yaşadıklarımı ve yaşamak istediklerimi dile getiriyordu sonuçta. Kalıcı, bir yerlerinize dokunan şarkılar hep öyledir zaten, bilirsiniz. Buluşma beklemediğiniz bir anda gerçekleşiverir. Oradaki duygular sizin duygularınızdır artık. Bazı şarkılardan da bu yüzden yıllar geçse de kurtulamazsınız. Bazı şarkılar size bu yüzden döner.</p>

    <p class="normal1">Taksi şoförü gençti. Çivit mavisi gömleği, siyah pantolonu, ucuz güneş gözlükleri ve o günün tercihlerine uydurmaya çalıştığı saç şekliyle, o da elbette bir yerlere tutunmanın savaşını veriyordu. Şarkıyı dinlerken gülümsüyordu. Neye, kime gülümsüyordu? Gözleri o siyah camların arkasında kalmıştı... Bu soruyu da kendime sadece sormakla yetinmeliydim bu durumda. Ama bu şarkı, o ne hissederse hissetsin, benim için tam bir hoş geldin şarkısı olmuştu doğrusunu söylemem gerekirse. İçime buruk bir sevinç yayılmış, dahası bir umut doğmuştu. Benim o günlerde en çok bir yalana ihtiyacım vardı çünkü. Taksi şoförü, bu duyguya iyiden iyiye kapıldığım bir anda beni “dışarıdaki” gerçeğime döndürdü.</p>

    <p class="normal1">“Abi geldik, burası...” dedi.</p>

    <p class="normal1">Onunla görünürde, sadece dört sözcük paylaşmıştık. Ama o şarkının duyurdukları ve uyandırdıkları adına, bende çok daha fazlası kalacaktı... Parayı ödedim, indim. Birbirimizi bir daha göremeyecektik... Bu duygu da bildiğim duygulardandı. Efrahim’in adını verdiği pansiyon, o günlerde Bodrum’da çok yaygınlaştığını duyduğum ev pansiyonlardan biriydi. Evin girişinde küçük bir dükkân, dükkânda da bana ayakkabı tamiri yapıyormuş gibi görünen, ellilerinde, esmer bir adam vardı. Pansiyonu sordum.</p>

    <p class="normal1">“Burası... Buraya ben bakıyorum” dedi.</p>

    <p class="normal1">“Beni Efrahim gönderdi” dedim.</p>

    <p class="normal1">Gülümsedi.</p>

    <p class="normal1">“Hoş geldiniz... Sizi bekliyorduk” dedi.</p>

    <p class="normal1">Bir kadına seslendi. Kadının adı Yasemin’di. Karısıydı, kendisinden bir hayli genç görünüyordu. Adam ona Efrahim’in arkadaşı olduğumu söyledi. O da tüm sıcaklığıyla beni karşıladı.</p>

    <p class="normal1">“Odanızı şimdi hazırlarım. Ama gelin önce bir çay içelim. Yoldan geldiniz, acıkmışsınızdır, size bir şeyler getireyim” dedi.</p>

    <p class="normal1">“Efrahim buralarda seviliyor demek ki” dedim o anda kendime. Buna şaşmıştım. Efrahim bilinmekten de, sevilmekten de pek hoşlanmazdı çünkü.</p>

    <p class="normal1">Yasemin birkaç dakika sonra, eski bir demlikte taze çay ile eski bir tepside kalın kesilmiş birkaç dilim ekmek, biraz turunç reçeli ve birkaç zeytin getirdi. Olağanüstü bir andı o an benim için. O çayın tadını da, o reçelin ve zeytinlerin tadını da o gün bu gündür hatırlarım. O ikramda bir saflık, her zaman her yerde rastlayamayacağınız bir insan sıcaklığı vardı çünkü... O Bodrum yolculuğu, benim evimden, ailemden ayrı, tek başıma çıktığım ilk yolculuktu. O anları böyle bir duyguyla yaşamam bundandı belki de. Kendime yine sıcak bir ev arıyordum... Bu duygu, beni daha sonraki ilişkilerimde de kolay kolay kopamayacağım sokaklara çağıracaktı... O Bodrum’daki ilk anlarım böyle anlardı işte. “Yeni bir hikâye başlıyor” demiştim kendime. Umutluydum dediğim gibi, sevinçliydim... Ne var ki, saatler ilerledikçe, yavaş yavaş, daha önce başka yerlerde karşılaştığım ve hep kaçmaya çalıştığım gerçeklerimle de buluşmaya başlayacaktım. Bu buluşma için akşamın çökmesi gerekiyordu...</p>

    <p class="normal1">&nbsp;</p>

    <p class="normal1">Bir yaz tatili için bir yere tek başınıza gittiğinizde ve hemen uyum sağlayamadığınızda, çevrenizdeki insanların sizin dışınızda, o hep aradığınız ve özlediğiniz mutlulukları paylaştığı duygusuna, zaman zaman siz de kapılmışsınızdır belki. Ben bu duygunun aslında çok sıradan bir duygu olduğunu o günlerde henüz keşfedememiştim. Benim o günlerde sadece kendim için yarattığım küçük bir efsanem vardı. Bir aşktan yaralı çıkmış ve oraya yeni bir aşkı yaşama umuduyla gitmiştim dediğim gibi. Aşk hiçbir zaman bu kadar yakın değildi oysa. Aşk, o aşk, aslında her zaman uzaktı... Yeni keşfetmeye başladığım Bodrum’un sokaklarına doğru ilerlerken, bu gerçekle de yavaş yavaş karşılaşacaktım. İnsan, kaçamayacağı hikâyesini, denedikçe, yaşadıkça öğreniyordu. O akşam yaşadığım eski bir yitimin sancısıydı. Aradığımsa bir aşktan çok bir aşkın duygusuydu... Bir restorana gitmiş, bir şeyler içmiş ve atıştırmıştım. Sonra yürümüştüm. Biraz çarşıda, biraz mendirekte, sonra da Barlar Sokağı’nda; asıl yürüyüşümü unutmak için yürümüştüm. Sonra yine aynı yollardan pansiyona dönmüştüm.</p>

    <p class="normal1">Ertesi gün, günübirlik motor gezintileri olduğunu öğrenmiş, oradaki kıyılara bir daha yinelediğim o umutlarla gitmiştim. O kıyıların neredeyse hepsini unuttum bugün. Sazlardan yapılmış bir restoran var şimdi sadece aklımda. Orada, geziye katılmış genç bir çiftle siyasi bir konuşmaya da dalmıştım. Bu konuşmalar yapılabilirdi, o kadar da zorlayıcı ve irdeleyici değildi; hiç kimsenin kendini gerçek anlamda ortaya koymadığı konuşmalardandı sonuçta. Birçok “aydın” gibi ben de o günlerde itiraz etmeyi ve muhalefette görünmeyi seçmiştim. Ben de günün birinde daha insani bir düzen kurulması gerektiğini söylüyor, böylelikle de ne kadar doğru bir yeri seçtiğimi göstermeye çalışıyordum. Benim asıl doğrum farklıydı ama. Ben insanın içindeki kötülük eğiliminin daha insanca bir düzeni hiçbir zaman getiremeyeceğine inanıyordum. Ne var ki o günlerde, en azından bu duruşumla bir yerlere tutunabilmek için, bu maskeyi de takmak zorundaydım. Bu maske birçok “aydın”ın da maskesiydi. Herkes kendi varoluş savaşını veriyordu, ama aslında herkes doğru yeri seçtiğine öncelikle kendisini inandırmak istiyordu... Savaş, bu savaşa gerçekten inanmış birçok insan için bu yüzden yanlış bir savaş olmuştu. Birçok insan bu yüzden çok ağır bir bedel ödemek zorunda kalmıştı. Savaşın asıl yöneticileri, o insanların göremeyeceği yerlerde gizlenen çok usta yöneticilerdi çünkü. Bir sağırlık, daha da önemlisi bir başka dilsizlik oyunuydu bu biraz da... O günler başka kahramanlarındı; başka bekleyişlerin ve yıldızların, başka umutların ve yarın yanılsamalarının günleriydi anlayacağınız...</p>

    <p class="normal1">Oradaki günlerimde, mendireğin yakınlarındaki bir bankta tek başına oturarak sessiz sessiz denize bakan, Maliye Bakanlığı’ndaki uzun çalışma yıllarının ardından, emekliliğini alır almaz, bir süreliğine kalmak için Bodrum’a gelen altmışlarına yakın, her sözünü sanki çok uzaklara bakarak söyleyen, geriye kalan yıllarını çocukluğunu geçirdiği kıyı kasabasında gemi maketleri yapmaya adamak isteyen bir adam da tanımıştım; tatilini senelerdir bu yeni tanıdığım pansiyonda, avukat eşi ve iki yetişkin çocuğuyla geçirdiğini daha ilk günden öğrendiğim, güneşin altında çok uzun süre kalarak, ikinci derecede yanık ölçüsünde yaktığım kollarımın ve omuzlarımın tedavisi için beni apar topar doktora götüren, anlattıklarından kırklarının ortasını sürdüğü anlaşılan eski hemşire Nükhet Hanım’ı da...</p>

    <p class="normal1">İstanbul’a tüm bunları yaşadıktan sonra dönmüştüm ve bu yaşadıklarım sadece dört güne sığmıştı. Bodrum’da sadece dört gün kalabilmiştim daha doğrusu. Şehrimin sularına bir gece otobüsüyle döndüğüm saatlerde, bir cehennemden çıktığım duygusu içindeydim. Bir şeyleri daha yaşadığım yanılsamasına sığınabilirdim. Öyle yaptım da... Ancak o gece kendime bir söz de vermiştim. Bodrum’a o aşkı yaşayan bir insan olarak dönecektim. İnci’yi bu “kaçak tatil”e çağırırken yaşadığım duygunun kökeninde, yıllar öncesinde bıraktığım bu yolculuk vardı işte...</p>

    <p class="normal1">&nbsp;</p>

    <p class="normal1">Derinlerime yaptığım bu yolculuktan, elbette İnci tarafından koparılmıştım. Orada, tüm bunları hatırladığım anlarda tek başıma değildim ne de olsa. İçimdeki Bodrum fotoğrafları hızla akıp gitmişti. Aradan ne kadar zaman geçmişti, bilmiyorum. Belki bir, belki de birkaç dakika... Zaman yeniden, çok farklı renklerle ve soluklarla inşa edilir sonuçta...</p>

    <p class="normal1">İnci’nin beni o geçmişten aniden uzaklaştıran sesi, artık çok iyi tanıdığım bir sesti.</p>

    <p class="normal1">“Nerdesin sen bakayım!”</p>

    <p class="normal1">Öyle birdenbire kendime gelmem o kadar kolay değildi.</p>

    <p class="normal1">“Uzaklarda, çok uzaklarda...” diyebildim bu yüzden yalnızca.</p>

    <p class="normal1">Her zamanki gibi üsteledi.</p>

    <p class="normal1">“Onu anladık... Nerelerde?..”</p>

    <p class="normal1">Söylemek zorundaydım, söyledim.</p>

    <p class="normal1">“Bodrum’a yıllar önce gitmiştim. Orada yaşadıklarımı şöyle bir hatırladım da...”</p>

    <p class="normal1">Peşimi bırakmadı. Belki de daha çok anlamak istedi.</p>

    <p class="normal1">“İyi şeyler miydi?..”</p>

    <p class="normal1">Ne diyebilirdim. Dürüst olmayı seçtim.</p>

    <p class="normal1">“Pek sayılmaz.”</p>

    <p class="normal1">“İyi olsaydı şaşardım...” dedi.</p>

    <p class="normal1">“Neden?..” diye sordum.</p>

    <p class="normal1">Bakışlarında ve sözlerinde bir saldırganlık vardı sanki. Bunu biraz da o aşamadığı önyargılarına bağlayabilirdim. Ama söylediklerini duyduğumda, bir haksızlığa uğradığım duygusuna kapılmaktan kurtaramadım yine de kendimi.</p>

    <p class="normal1">“Sen daha çok kötü şeyleri hatırlıyorsun da ondan... Hatta sen mutsuz olmak için kasıyorsun, mutsuzluğunla mutlu oluyorsun...”</p>

    <p class="normal1">Bu saldırganlığı ancak hafif bir saldırganlık, ya da kışkırtıcılıkla taşıyabilirdim. İçimdeki bu sesi duydum.</p>

    <p class="normal1">“Her zaman değil... Ama neresinden bakarsan bak, asıl bu mutsuzluklar ve bu kötü şeyler yaratıcıdır. Üstelik sadece sanat adına değil, aynı zamanda hayat adına da...”</p>

    <p class="normal1">Karşılık vermedi. Bir süre daha sustuk. Sessizliği yine o bozdu.</p>

    <p class="normal1">“Gel bu gece sabaha kadar İstanbul’u yaşayalım... Yemeğe gidelim, barlara gidelim, doyasıya dans edelim... Deniz kıyısında bir yerlerden de güneşi doğuralım...”</p>

    <p class="normal1">Onda beni çeken, hayatın sıradanlığını bozan böyle beklenmedik çağrılardı işte. Onu benim gözümde, o günlerimde özel kılan, o güne kadar hiç kimseden duymadığım bu farklı sesti... Çağrının ondaki eski bir yere dokunduğunu bilemezdim tabii... Şaşkınlığımı gizleyememiştim... Böyle bir geceyi ne ondan, ne de kendimden bekliyordum. Yanıtım bu şaşkınlığı fazlasıyla dışa vuruyordu.</p>

    <p class="normal1">“Bu gece olmasın... Belki bir başka gece...”</p>

    <p class="normal1">Korkmuş muydum? Bir daha korkmuş, beklemediğim o yere çekildiğim duygusuna mı kapılmıştım?</p>

    <p class="normal1">“Neden?..” diye sordu.</p>

    <p class="normal1">“Bilmem... Bu gece eve geç dönmek istemiyorum da...” dedim.</p>

    <p class="normal1">Saldırganlığı daha da belirginleşti bu sözlerim karşısında.</p>

    <p class="normal1">“Karını bekletmek istemiyorsun galiba!..”</p>

    <p class="normal1">Bir tartışmayı alevlendirmek istemiyordum. Olabildiğince sakin kalmaya çalıştım.</p>

    <p class="normal1">“Öyle değil... Yani bu gece içimden gelmiyor... Çok kadınca bir neden gibi görünecek, ama ne bileyim, buna bu akşam hazır hissetmiyorum işte kendimi.”</p>

    <p class="normal1">Devam etti. Ben ne kadar geri çekilsem, o kadar üstüme geliyordu o da.</p>

    <p class="normal1">“Neye hazırsın?”</p>

    <p class="normal1">“Bilmiyorum... Bunu birlikte anlayacağız galiba... Zamanla...” dedim.</p>

    <p class="normal1">Cevabım elbette yeterince tatmin edici değildi. Daha da zorladı.</p>

    <p class="normal1">“Zamanla... Kaybedilecek vakit var mı ki?..”</p>

    <p class="normal1">Onu bir yerde durdurmam gerektiğini düşündüm. Sakinliğimi bozmak için elinden geleni yapmıştı. Bu sözlerden sonra kendi çıkışımı yapmaktan başka çarem yoktu.</p>

    <p class="normal1">“Anlamsız bir acelecilik içindesin... Ne yaptığının farkında mısın?” diye sordum.</p>

    <p class="normal1">“Neymiş yaptığım?” diyerek karşılık verdi.</p>

    <p class="normal1">“Beni çarmıha geriyorsun” dedim.</p>

    <p class="normal1">Söylemek istediğimi anlatabilmiş miydim? Tavrından ve bu söylediklerim karşısındaki sorusundan bunu anlamam kolay değildi.</p>

    <p class="normal1">“Nasıl bir çarmıhmış bu?.. Yani karınla benim aramda bir karar veremiyorsun; çarmıhın bir ucunda karın, bir ucunda da ben varım, öyle mi?”</p>

    <p class="normal1">Meseleyi bu kadar basitleştirme yoluna gitmesinin amacı, beni daha çok kışkırtmak ve harekete geçirmek de olabilirdi. Onun, bu çarmıhla neyi dile getirmek istediğimi anlayıp anlamadığını kendime bu nedenle sormuştum. Tartışmayı yine biraz soğutmak istedim. Bu kez anlamak, gerekirse de anlatmak istiyordum ama.</p>

    <p class="normal1">“O kadar basit değil...”</p>

    <p class="normal1">Ne var ki o anlamak ve dinlemek istemiyordu. O anda bir kızgınlığa kilitlenmişti sanki.</p>

    <p class="normal1">“O kadar basit!.. Yazık... Senin hiç fark etmediğim bir yüzünü gördüm şimdi!..”</p>

    <p class="normal1">Buna benzer tartışmalar o akşamdan sonra da tüm kırgınlıklarıyla ve kızgınlıklarıyla, daha da ileri gitmek gerekirse, tüm cehennemiyle yaşanacaktı. Bir öfke büyümeye başlamıştı içimde... Uğradığıma inandığım haksızlığı haykırmak istiyor, ama bir türlü haykıramıyordum. Bir cevap vermeliydim yine de, onun bende gördüğü bu yüzü kendime yakıştıramadığımı söylemeliydim. Ancak o, bu cevabı vermeme bile fırsat bırakmadan devam etti.</p>

    <p class="normal1">“Aslında bu senin çarmıhın... Benim yaptığım bir şey yok. Ben sadece seninle bir aşkı yaşamak istiyorum... Doyasıya...”</p>

    <p class="normal1">Aslında bu senin çarmıhın... Adını koyamadığım, ya da koymaktan kaçtığım bir şeylerin beni böldüğünü, içimdeki bir gerçeği sarstığını, dahası parçaladığını hissediyordum. Haklı mıydı yoksa? Bu benim çarmıhım mıydı gerçekten? Kendimi bir çarmıha gerilmiş hissetmenin bedelini tüm kayıplarımla göze almak zorunda mıydım? Bu duygudan kurtulmak için nasıl bir bedel ödemem gerekiyordu?.. Bu çarmıha gerilmişlik duygusu yeni bir duygu değildi aslında. Bir ölüm oyununun, insanın kendine bile kolay kolay anlatamayacağı bir ölüm oyununun devamıydı bu. Tercihimin, sadece iki kadın arasında yapmam gereken bir tercih olmadığını biliyordum. Bunu bilmesine biliyordum da, o adımı atmamı engelleyen duygunun karanlığına yine de bir türlü inemiyordum. O karanlığa da inebildiğimce inecektim tabii günü geldiğinde, o karanlığı tanımam, yaşamam gerektiğini kabullenecektim. Yürümeyi, kendimde yürümeyi bir daha öğrenmeliydim ama bu uzun yolculuk için, gerçek evlerim ile hayalimdeki o ev arasındaki yolda, neleri ve kimleri öldürmek zorunda kaldığımı daha iyi hatırlamalıydım... Bu karanlığa dokunabilmek için, duvarlarıma da dokunmam gerekiyordu. Duvarlarım arkamdan hep gelmişti, yaşadıklarımın izlerini hep taşımış ve bana taşıtmıştı çünkü... İnci’yle yaşadığım “ilk günler”in, birçok kez yaşayacağım o “ilk günler”in gerçeği biraz da buydu işte. “Senden bunu beklemezdim...” Bu sözler karşısında, belki de tek bir söyleyebileceğim vardı.</p>

    <p class="normal1">“Sen bu ilişkiyi sürdürmek istemiyorsun artık galiba...”</p>

    <p class="normal1">Korkuyordum. Kaybetmekten, özellikle de onu, böyle bir neden yüzünden kaybetmekten korkuyordum. O “başkası” yanımdaydı, yanımızdaydı yine... Sesim titriyordu... Bu titremeyi duymasını istiyordum... Gülümsedi... Gülümsemesinde biraz öfke, biraz keder, biraz da meydan okuma gördüm. Bu bakışta onun tarihini arayabilirdim. Bu bakışı böyle görmemde kendi tarihimi de arayabilirdim. Ama sonuçta, bu tedirginliğimi dile getirişim hakkında söyledikleri, onu, o anda benim karşıma ancak böyle çıkarabilirdi.</p>

    <p class="normal1">“Bodrum’u yaşayacaksın... Bodrum’u benimle de yaşayacaksın...”</p>

    <p class="normal1">Bodrum’u yaşayacaktık... Yaşayabildiğimiz kadar yaşayacaktık... Fırtına daha da yakınımızdaydı artık. Yaşamak istediklerim ile yaşayabileceklerim arasında kaldığımı bir daha hissediyordum o günlerdeki evime dönüş yolumda. Bir fırtınanın etkilerine çok açıktım belki, ama o kadar da korunmasız değildim galiba. Eve adımımı attığımda, işte bu nedenle yaşadıklarımı yaşamamış, o soruları kendime hiç sormamış gibi yapmış, oyunumu oynamaya çalışmıştım. Bu oyun da kendi sözcükleriyle götürülebileceği, taşınabileceği, maskelerini artık taşıyamayacağım yere kadar götürülecekti, biliyordum... Selin’e İnci’yle buluştuğumu söyleyememiştim bu kez. Oturup birlikte televizyon bile seyretmiştik. Sonra da yatmadan önce, işten çok bunaldığımı, hafta sonunu İstanbul’un dışında bir yerlerde tek başıma geçirmek istediğimi söylemiştim. “Sen bilirsin” demekle yetinmişti o da. Ses tonu, bir şeyleri hissettiğini belirtiyordu. Bu hikâye de o günlerdeki hikâyelerimden biriydi...</p>
  </div>

  <div class="calibre1" id="calibre_pb_11"></div>
</body>
</html>
