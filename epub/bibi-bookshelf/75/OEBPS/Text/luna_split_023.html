<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Oyuncular o sahnede, hikâyenin karanlıkları için, korkuları, umutları ve kaderleriyle, kendilerini yavaş yavaş gösterecekti...</p>

    <p class="normal1">Vanlı, yoksul bir ailenin çocuğuydu babası. Birçok benzeri gibi, İstanbul’a genç yaşında, kendisine yeni bir hayat kurma umuduyla gelmiş, büyük zorluklarla, gecesini gündüzüne katarak kimya mühendisliği okumuş, sonra da boya işleri yapan bir şirkette çalışmaya başlamıştı. Bu boyalar, sanayide kullanılan, kimileri ithal, kimileriyse imal edilen boyalarmış. Zeki, atılgan, hırslı, koşulları çok iyi değerlendirmeyi bilen bu genç adam, kısa sürede işi kapmış, patronunun; o piyasadaki herkesin sevdiği, saydığı, boyalar üzerindeki bilgisinin bir kimya profesörüne taş çıkartacak kadar derin olduğu rivayet edilen, birçok insanın sadece bu boyalar için değil, hayat adına birçok konuda danıştığı, yardım istediği, tüm öğrendiklerini çıraklıktan gelerek, sabırla, yaşayarak öğrendiğini söylemekle övünen, aynı zamanda da nüktedan, hemen hemen her fıkrasında çevresindeki gençlere fark ettirmeden yaşama sanatı dersleri veren, bu özellikleri nedeniyle de çevresindeki herkesin Hilmi Amca diye hitap ettiği ateşli Vefa taraftarı Hilmi Bey’in güvenini kazanmıştı. Onun da yükseliş hikâyesi böyle yazılacaktı işte. Bir süre sonra da eve girip çıkmaya başlamış, patronunun tek kızı ve ailenin tek mirasçısıyla evlenip işe ortak olmuştu. Evlendiği kız o günlerde bir aşk kırgınlığı yaşıyormuş, uzun sürmüş ve beklenmedik bir zamanda, üstelik “kaçak” bir beraberliğin mührü artık taşınıyorken atılmış bir nişanlılık ilişkisinden çıkmışmış. Bu evlilik, dışarıya duyurulmak istenmeyen “çok önemli bir sorunu” tam “zamanında” çözmüş bunlar düşünüldüğünde... Bir başka deyişle, o aile, birtakım sessizlikler üzerine kurulmuş... Kimi insanlar, hayatlarının en önemli adımlarını, hayatlarının en önemli kararları, anlaşmaları ve pazarlıklarıyla atmıyorlar mıydı?..</p>

    <p class="normal1">İki yıl sonra da, kader bu ya, Hilmi Bey bir gün aniden, bir kalp krizi geçirerek ölmüş. Böylelikle de ailesini ve tüm geçmiş hayatını Van’da bırakan, “memleket”e açıklayamadığı bir neden yüzünden bir daha hiç dönmeyen ve kendisini İstanbul’da, belki de hiç beklemediği bir hayatın içinde bulan bu genç adam, yeni “ailesiyle” birlikte, şirketin tüm denetimini eline geçirmiş. İnci’nin bir küçük kız gözüyle dünyayı tanımaya başladığı günler o aile için çok güzel günlermiş. İş çok iyi gidiyormuş. Bakırköy’de büyük bir evde oturuyorlarmış. Herkesin yerini bildiği ailelerdenmiş onlarınki de...</p>

    <p class="normal1">İnci, çocukluğu adına ilkin bunları anlatmıştı. Böyle bir ortamda büyümüş, özel bir okulda eğitim görmüş, yılların akışında da, hoş, çekici, haşarılıklarıyla herkesin ilgisini çeken, “hafif toparlaklığı” yüzünden beden eğitimi derslerinde çok zorlanan, ama buna karşın çok iyi dans edebilen, biraz kavgacı, biraz şirin, biraz da “serseriliklere meyilli” bir genç kız olup çıkmış. Ne yaşandıysa da o günlerde yaşanmış işte. “Deprem” böyle bir zamanda gelmiş.</p>

    <p class="normal1">Ailenin kendi içinde dağılmaya başladığı günlermiş de aynı zamanda o günler. Babası, işi büyütmek için girdiği bir ortaklık yüzünden büyük bir sıkıntıya düşmüş, aldığı banka kredilerini ödeyemez hale gelmiş; birbirinin üzerine binen, katlanarak büyüyen faiz borçları, ipotek edilen, sonra da elden çıkarılmak zorunda kalınan gayrimenkuller derken, iflas noktasına gelmiş. Bu durum onu çok derinden etkilemiş. O günlerde durmaksızın, “Tüm hayatım elden gidiyor, ellerimin arasından kayıyor” diyormuş, uykusunda bazen İstanbul’da hiç kimsenin bilmediği, Van’daki ailesiyle ve kimi arkadaşlarıyla konuşuyormuş. Anlaşılmaz konuşmalarmış bunlar. Ama bir sorunun çok derinlerde bırakılmak istendiği de görülüyormuş. Bu konu yine de aile içinde hiç konuşulmamış. Babası, tüm yaşananlara rağmen kendisini açmamış, “memleket”te bıraktıklarıyla ilgili, herkesin kolayca kabul edebileceği şeyleri anlatmış sadece... Annesiyle babası, henüz çocukluğunu yaşadığı günlerde ölmüş... Geriye sadece iki amcası ve aileleri kalmış. Onlar da kendi kaderleriyle savaşıyorlarmış... Öyle miydi gerçekten?.. Bunu hiç kimse bilememiş...</p>

    <p class="normal1">İnci, o maddi sorunlar yüzünden, okulun son sınıfını zorlukla okuyabilmiş. Bakırköy’deki o büyük evin satılmasına da gelmiş sonra sıra. Ev satılmış, borçların önemli bir bölümü ödenmiş, çok daha mütevazı, küçük bir apartman dairesinde kiraya çıkılmış. Sonra da bir gün, uzaktan bir tanıdıkları işe talip olmuş, geri kalan borçları üstlenmiş, babasını da, şirketi yönetsin diye, dolgun bir maaşla yanına almış. Durumları da ancak böyle düzelebilmiş işte. O günden sonra borçsuz, sade bir memur ailesi gibi yaşamaya devam etmişlerdi...</p>

    <p class="normal1">Şimdi belki, “Bu hikâyenin pek bir özelliği yok, bunun gibi binlerce hayat yaşanıyor bu ülkede” diyeceksiniz. Doğrudur. O açığa çıkarılamayan ayrıntılar göz ardı edilecek olursa, buna benzer çok tutunamama hikâyesi yaşanıyor elbette bu ülkede. Kimileri ayakta kalıyor, kimileri kalamıyor, kimileriyse kaldığına inanmak istiyor... Kimileri o küçük hesaplarıyla, hep bir şeylere ve bir yerlere ait olduğu yanılsamasıyla, gerçek yüzleşmeleri göze alamadan, dolayısıyla da kendini keşfedemeden, hiçbir zaman anlatamadıkları ölümleriyle, o çok derin ölümleriyle, hep ayakta kaldığını sanarak yaşayıp gidiyor; kimileriyse seçtikleri hayatları bazen çok ağır bedeller ödeyerek taşımak zorunda kalıyor... Birörnekleşme örtüsü koruyor, elbette koruyor, ama korudukça da sinsice öldürüyor, için için çürütüyor...</p>

    <p class="normal1">Ama benim asıl üzerinde durmak istediğim hikâye, bu hikâye değil zaten. İnci’nin de gelmek istediği asıl hikâye bu değildi, biliyorum. O, bana o akşam, o hikâyenin içinde, hayatına yön vermiş, bambaşka, çok daha derinlerde hapsedilmiş, çok daha özel, çok daha zor taşınır bir hikâye de anlatmak istemişti. İstemiş, çok istemiş, ama anlatamamıştı işte... “Deprem” oradaydı, o karanlıktaydı... Bunu, ilerleyen günlerimizde, başka akşamlarında yaşadıklarımdan, karşılaştıklarımdan sonra, çok derin bir kederle söylemek zorunda kalıyorum şimdi. O akşam sadece uzun bir sınır çizgisinde yürüyebilecektik. İnci benimle orada yürümek istemişti. Dinlemiştim... Ben de onda daha çok yürüyebilmek için, dinleyebildiğimce dinlemiştim. Bir ara durmak, soluklanmak istediğini hissettim, ona bu dinleyişimi duyurmak istedim.</p>

    <p class="normal1">“Hüzünlü bir hikâye...” dedim. Ama gerisini getiremedim.</p>

    <p class="normal1">“Daha fazlası var, çok daha fazlası var... Ama anlatamıyorum... Anlatamayacağım galiba...” diye cevap verdi.</p>

    <p class="normal1">“Belki bir gün anlatırsın...” dedim.</p>

    <p class="normal1">Belki bir gün anlatırsın... Bu sözlerin, günü geldiğinde, hayatlarımızın en derin yerlerinden birine oturacağını ikimiz de bilemezdik o akşam. Zaman o uzun sınırın zamanıydı. İnci, o uzun sınırda, bizi sadece bir yere kadar getirebilirdi.</p>

    <p class="normal1">“Belki... Ama hiç sanmıyorum. Bunu anlatabileceğimi sanmıyorum ben... Benim... Benim içim o günlerde çok kanamıştı... Keşke bilseydin... Keşke anlatabilseydim... Keşke... Keşke benim neden böyle olduğumu bilebilseydin... Saldırgan olduğumu söylersin ya hep... Haklısın, bazen çok saldırganımdır ben... Ama ben... Ben öyle saldırgan olmak istemezdim aslında...”</p>

    <p class="normal1">Boğazında düğümlenen, konuşmasını engelleyen, adını yine koyamadığım, bilmediğim bir şeyler vardı. Oturduğum yerden kalktım, yanına gittim. Onu kollarımın arasına aldım. Birbirimize sıkıca sarıldık.</p>

    <p class="normal1">“Tamam, konuşma artık, sus” dedim.</p>

    <p class="normal1">Başını onaylarcasına salladı, daha da sıkı sarıldı. Bir süreliğine öyle, hiç konuşmadan, kendi içseslerimizde kaldık. İnci’yle o akşama kadar yaşadıklarımın, hikâyemizin ancak küçük bir bölümü olabileceğini hissetmiştim o anlarda. Zaman beni haklı çıkardı, ikimize de çok farklı yerleri gösterdi. Ama bunun için yaşamak gerekiyordu, hayatın o gizli yüzlerine korkmadan dokunmayı bilmek gerekiyordu.</p>

    <p class="normal1">O akşam, o karanlığın sınırında, yürüyebildiğimiz yere kadar yürümüştük. Akşam ilerliyordu. Gece ilerliyordu... Çaylarımızı içiyorduk. Birkaç sigaraböreği kızartmıştık... Uzunca bir sessizlikten sonra çayından bir yudum aldı, hikâyesine başka bir yerden devam etti.</p>

    <p class="normal1">“Babamla annem sık sık kavga ederlerdi... Her şeyin iyi göründüğü, maddi sorunlarımızın olmadığı günlerde bile... İflas günlerinde bu kavgalar daha da arttı...”</p>

    <p class="normal1">Sustum. Devam etmesini bekledim. Öyle ailelerden gelen o kadar çok yaralı çocuk vardı ki... Şaşırmamıştım. Bu yaranın tarihine, ilişkilerine, için için işlediğinden emindim neredeyse... O sıradan, çok, daha da doğrusu fazla oynanmış oyunlardan biriydi bu, biliyordum. Anlattıkları, bana bu oyunu bir daha hatırlatacaktı...</p>

    <p class="normal1">“Kavga ettikleri gecelerde, odamda, yatağımda, yorganı üstüme çeker, onları duymamaya çalışırdım, birbirlerine söylediklerini duymamak isterdim. Ama duyardım, yine de duyardım... İkisi de akıllarınca, birbirlerini bataktan kurtarmışlardı... Ama bana sorarsan asıl böyle bir evlilik yaptıkları için bataktaydılar. Ben böyle bir evliliğin çocuğuydum işte... Ben söylediklerini duyuyordum, tekrar tekrar duydum anlıyor musun?.. Tekrar tekrar... Tekrar tekrar... Söylediklerimden anladın artık herhalde... Babam... Babam, benim gerçek babam değildi!.. Ama ben bunu öğrendikten sonra da onu çok sevdim. Çok... Yani benim babam oydu, asıl babamın kim olduğunu da hiçbir zaman öğrenemedim. Bir iki merak ettim, anneme sordum, söylemedi; anneanneme sordum, söylemedi, ben de peşini bıraktım. Arada sırada hâlâ merak etmem değil, ama inan o kadar da merak etmiyorum artık. Adam beni istememiş, gitmiş, ne yapayım yani... Off!.. Off!.. Bunları hatırlayınca çok çok ağlarım bazen... Annemle babamın en korkunç kavgaları dönüp dolaşıp buraya gelirdi işte... Yok biri birini açlıktan sefillikten kurtarmış da, diğeri orospuluktan kurtarmış da... Asıl kendilerini kurtarmayı bilselerdi ya... ‘Tanrım’ derdim kendime o zamanlarda, ‘keşke ayrılsalar, keşke ayrılabilseler, keşke kendi yollarına gidebilseler...’ Ama buna hiçbir zaman cesaret edemediler... Ben babamı sevdim; annemi, yani beni seçen adamı sevdim... Yani.. Yani...”</p>

    <p class="normal1">Cümlesini tamamlayamadı, hüngür hüngür ağlamaya başladı. Yine yanına gittim. Yine onu kollarımın arasına aldım. Anlatamadığı, bir türlü anlatamadığı sırrı, acısı bu muydu?.. Hayır, o acı, bu acı olamazdı. Bu reddediliş, fazlasıyla sarsıcı bir reddedilişti, ama o acı yine de bu acı olamazdı. Onun o acısı, tamamlayamadığı, daha da doğrusu başlayamadığı, söyleyemediği o son cümlesindeydi, bunu hissetmiştim. Ailelerde birçok “cinayetin” işlendiğini, üstelik bu “cinayetlerde” çoğu kez, kimin kurban, kimin cellat rolüne çıktığının bilinmediğini, size daha önce boşuna söylemedim. Bu cesaretsizlikler yüzünden, bu kendini yaşamayı göze alamamalar yüzünden, hayatlar öldürülüyordu, düşler öldürülüyordu, yalnızlıklar, gerçek, daha yaratıcı yalnızlıklar bile öldürülüyordu. Gidememek, bir türlü gidememek... Bir başkasına sahip çıkma yalanına tekrar tekrar sığınarak, kendine sahip çıkamamak... Annelerle babaların, sadece birbirlerini değil, bu dünyaya, ölümsüzlük arayışları adına getirdikleri çocuklarını da katlettikleri, acımasız, işin kötüsü, birçok seyircinin, kendi oyununu taşımak için görmek istediği bir oyundu bu. Bu oyuna katılan herkes kirleniyordu, bu suç ortaklığına katıldıkça kirleniyor, ama kendini meşruluğuna ancak böyle inandırabiliyordu... Bu “kutsal” sığınışın insanlarını ve yüzlerindeki, aslında her an yıkılabilecek pervasızlığı, o güçsüzlüğün ifadesinden başka bir anlama gelmeyen küstahlığı siz de gördünüz mü?.. Ailelerden nefret ediyorum bu yüzleri hatırladığımda; aileleri, eğer sadece bu yüzlerle kurulabiliyor ve meşrulaştırabiliyorlarsa, içinden hiçbir zaman çıkılamayacak bir ölüm tüneli olarak görüyorum. Sıcak, aykırılıkları, bu varoluşlarını sürdürebilmek için yavaş yavaş uykuya yatıran bir ölüm tüneli... Sıradanlıkların ülkesi, çok daha kolay yaşanabilir, oturma izni alınabilir bir ülkeydi sonuçta. Bunları ona elbette söylemedim o anda. Sohbetimizin başka bir yere kaymasını istemiyordum. Ona, o ailelerin o yaralı çocukları hakkında duyduklarımı, hissettiklerimi de söylemedim. Ama biliyordum. O yaralı çocuklar, yaralarını kurmak istedikleri ailelere isteseler de istemeseler de taşırlardı hep. O yaralı çocuklar, sadece yaralı aileler kurabilirlerdi... Bir kaderdi bu sanki... Bunları ona o akşam söyleyemedim, ama duyduklarım karşısında, en azından daha kolay konuşulabilir, paylaşmaya çalıştıklarımızda bir kez daha yerini yadırgamayacak o eski hikâyemi hatırlatmayı denedim.</p>

    <p class="normal1">“Kimi insanlar gitmeleri gerektiği halde gidemiyor işte... Birbirlerine de, gidemedikleri için, sadece hapishanelerini, parmaklıklarını verebiliyorlar bu yüzden...”</p>

    <p class="normal1">Ağlamasını kesmişti biraz.</p>

    <p class="normal1">“Neden?.. Neden?.. Doğrusu yok mu peki bunun?..” diye sordu.</p>

    <p class="normal1">Ona, bu doğallığını, çocuksuluğunu görünce, bir de sözlerimle, duygularımla, farklı yerlerden, farklı zamanlarımda alıp getirdiğim kırgınlıklarımla da sarılmak istedim.</p>

    <p class="normal1">“Doğrusu mu?.. Doğru ne ki?.. Kimin doğrusu tek doğru ki?.. Bir ‘yalnızlık dolambacı’ bu küçük kız... O romanın adını, bu ilişkileri düşündüğümde, daha çok severim. Şunu söyleyebiliyorum artık. Yazacağım romanda, şu cümleye mutlaka yer vereceğim: İki tip insan vardır... Gidenler, gitmeyi bilenler ile hep aynı yerde kalanlar, kendilerini aynı yere ve birbirlerine tutsak edenler...”</p>

    <p class="normal1">Gözleri doldu bu söylediklerimi duyunca, yine ağlamaya başladı. Bir kâğıt mendil istedi, verdim. Burnunu sildi.</p>

    <p class="normal1">“Sen gidebiliyorsun sanki!..” dedi.</p>

    <p class="normal1">Sesinde yine o küçük kızın öfkesi vardı, çaresizliği vardı, şefkat arayışı vardı... Gülümsedim... Benim de çaresizliklerim vardı hiç kuşku yok ki... O anda, bu çaresizliklerimi örtmek için gülümsemiştim zaten. Ama içimde duyurmak istediğim, her geçen gün biraz daha çok yaklaştığımı hissettiğim bir ses de vardı.</p>

    <p class="normal1">“Ben gideceğim... Günün birinde mutlaka gideceğim...”</p>

    <p class="normal1">Bu inancın doğurduğu sesi her geçen gün biraz daha çok duyuyordum, evet. Ancak bu ses, onun açısından o akşam sadece o öfke duvarına çarpabilirdi.</p>

    <p class="normal1">“Sen hiçbir yere gidemeyeceksin!.. Çünkü gitmek istemiyorsun. Sen sadece gitmek istemeyi istiyorsun, gitmeyi hayal etmeyi seviyorsun...”</p>

    <p class="normal1">Kendimi bir daha savunmaktan başka çıkar yolum yoktu.</p>

    <p class="normal1">“Olabilir... Ben bunu neden söylediğini biliyorum yine de. İşte meseleyi yine bize getirdin. Ama bu hikâye senin düşündüğün gibi yazılmayabilir...”</p>

    <p class="normal1">İlk elde beklenebilir görünen, ama biraz düşünüldüğünde, başka yerlere de gidebilecek bir cevap aldım.</p>

    <p class="normal1">“Hiçbir şey benim istediğim gibi yazılmadı zaten...”</p>

    <p class="normal1">Benim de önüne geçemediğim, denetleyemediğim öfkelerim vardı. Biraz kışkırtıcı bir karşılık vermeden edemedim bu nedenle.</p>

    <p class="normal1">“Sakın bunda senin de payın olmasın?..”</p>

    <p class="normal1">Sorum onu, o anda istemediğim bir yere götürmüştü.</p>

    <p class="normal1">“Vardır, mutlaka vardır... Onun için bu haldeyim işte...”</p>

    <p class="normal1">Pişman olmuştum. Durumu biraz toparlamaya çalıştım.</p>

    <p class="normal1">“Bunu söylemek istemedim... Ben bizden söz ediyordum...”</p>

    <p class="normal1">Direndi. Kendini bir başka kırgınlığıyla da duyurmak istiyordu artık, hissetmiştim.</p>

    <p class="normal1">“Olsun... Ben benden, benden hep bir şeyleri alan, kopartarak giden erkeklerden söz etmek istedim işte, ne var?..”</p>

    <p class="normal1">Onun, geçmişinde, benden önce yaşadığı ilişkileri biraz biliyordum. Bu ilişkilerin onda bıraktıklarını, o uzun zamanlarımızda, o eksik yaşamalarımıza yakışır bir biçimde, ancak gidebildiğimiz yerlere kadar giderek konuşmuştuk. İçimizdeki kalıntılar ikimizi de çok başka yerlerde bekliyordu oysa. Bunu o akşam çok daha iyi fark ettim. Daha derinlere yapabileceğimiz, yapmamız gereken bir yolculuğu bu sefer erteleyemeyecektik. O akşam, çok farklı bir akşamdı... O akşam, o kalıntıların başka karanlıklarına doğru yürüyecektik. Yaşadığımız, insanın içine işleyen o oyunlardaki o derin hesaplaşma sahnelerine benziyordu... O akşamı da, o uzun geceyi de öyle yaşamıştım... Giderek savunmasızlaşıyorduk... Giderek, daha hakiki oluyorduk...</p>

    <p class="normal1">O ilişkilere elbette gelecektik, er ya da geç, bir şekilde gelecektik, bu kaçınılmazdı... Ama ben yine de, ona hayat veren, kendisiniyse hayatının bir döneminde büyük bir çıkmaz, hatta bir başka ölümle karşı karşıya bulan o kadını biraz tanımak istedim önce... O Vanlı, yoksul genç adam, kaderini, o büyük şehirde nasıl bir kadınla birleştirmişti?.. Biraz durdu bu sorum karşısında. Burnunu aynı mendile tekrar silerek cevap verdi. Gülümsüyordu.</p>

    <p class="normal1">“Aslında tanısaydın, severdin, benden daha çok severdin...”</p>

    <p class="normal1">Nedenini sordum. Gülümsemesi daha da arttı. Bir hatırladığı vardı belli ki...</p>

    <p class="normal1">“O benim tam tersimdir. Yumuşaktır, sakindir. Gençliğinde çok kitap okumuş. Kültürlü bir kadındır yani!.. Edebiyat fakültesinden, Grek dilinden mezundur kendileri!.. Bana çocukluğumda, o eski Yunan klasiklerinden çok söz ederdi. Geceleri uyumam için, Odyssea’yı okumaya bile heves etmişti. İşkence gibiydi valla!.. Bir sıkılırdım ki sorma!..”</p>

    <p class="normal1">Ben de gülümsedim. Böylesini ilk kez duyuyordum.</p>

    <p class="normal1">“O kadar da kötü değildir canım!.. Tamam, biraz sıkıcıdır, ama bir süre sonra bayağı sarar insanı. Bir de o akışa kendini bırakırsan, macera romanı okuduğun hissine bile kapılırsın.”</p>

    <p class="normal1">Böyle bir yorum karşısında, o muzip, hırçın kız devreye girmez mi? Girer!.. Hele hele bir de saldıracak fırsatı bulmuşken...</p>

    <p class="normal1">“Maşallah!.. Siz entelektüellerin zevki de başka oluyor yani!..”</p>

    <p class="normal1">Kimleri, neden hedef aldığının farkındaydım. O entelektüelleri, okudukları, daha da doğrusu kafalarına yığdıkları kitapların cümlelerine hapsolmuş bilgileriyle hayatı yorumlayabileceklerini, yakalayabileceklerini ve çözebileceklerini sanan, parlak sözcüklerine güvenerek kendilerini birilerinden üstün gören o insanları ne kadar sıkıcı, yorucu ve iç karartıcı bulduğumu o da bilirdi. O, aslında hiç de entelektüel olmayan o saldırının, insanları o cehalet saldırısı kadar birbirlerine uzak düşürdüğüne inandığımı da bilirdi. Oyuna gelmedim bu yüzden, sadece gülümsemekle yetindim. Anladı, durumu toparlamaya çalıştı.</p>

    <p class="normal1">“Tamam peki, o kadar da kötü değildi... Üstelik okuduklarını daha iyi anlamam için, açıklardı da... Ayrıca, Penelope’yi de çok sevmiştim...”</p>

    <p class="normal1">Fırsatı yakalamıştım... Kaçırmadım...</p>

    <p class="normal1">“Siz de az entelektüel değilmişsiniz yani hanımefendi!.. Bize o yaşlarımızda, sadece her çocuğa okunan masallar okunurdu!..”</p>

    <p class="normal1">Ben oyuna gelmemiştim ama onu getirmiştim. Ya da o, yine sohbetimize biraz soluk aldırmak için, bile bile o kızgın, hırçın kızı oynamayı tercih etmişti.</p>

    <p class="normal1">“Aptal!.. Ben onları kendim okurdum!.. Ben okumayı okula gitmeden sökmüştüm. Çok zeki bir kızdım ben!..”</p>

    <p class="normal1">Oyuna, aynı yerde kalarak, ben de küçük bir renk katmaya baktım.</p>

    <p class="normal1">“Çok zeki olduğun için mi sonraki ilişkilerinde bu kadar çuvalladın?..”</p>

    <p class="normal1">Şirinliğine hafiften ağlamaklı bir ses de katılmıştı. Size daha önce de anlatmaya çalıştığım, o azarlanmış küçük kız ile o cilveli, fettan kadını çok iyi barıştıran hali yine karşımdaydı. Bu özelliği, onun bendeki en vazgeçilemez özelliklerinden biriydi...</p>

    <p class="normal1">“Aptalsın sen, aptal!.. Aptalsın diyorum da inanmıyorsun!.. Hepiniz aptalsınız!.. Benim kıymetimi bilemediniz!.. Kurban olun siz benim zekâma! Arada bul, bulabilirsen!..”</p>

    <p class="normal1">Tüm yaşadıkları ve yaşattıkları bir yana, çok çabuk düşünebilen bir kadındı gerçekten de İnci. Zekâ testlerinin insan ilişkilerinde önemli bir yer tuttuğuna inanmam, ama bu testlerden çok yüksek bir puan alabileceklerdendi anlayacağınız. Kendisini kitaplardan uzaklaştırabildiğince uzaklaştırmıştı buna karşın. Hayatının kitaplardan alınmış bilgilerle değil, kitaplara verilebilecek bilgilerle dolu olduğunu söylerdi sık sık. Onun bu uzakta duruşundan zaman zaman etkilenmiş, zaman zaman da çok büyük bir rahatsızlık duymuştum. O, kitaplarla daha çocukluk yıllarında tanışmıştı oysa. Onun bu gerçeğini de o akşam daha iyi görmüştüm. Taşlar yerine oturuyordu. Bu hayata bakışın ipuçlarını da o uzak yıllarda bulabilirdiniz. Bize dayatılanlar yolumuzu çiziyordu aynı zamanda. Bize dayatılmak istenenlere karşı duruşlarımızsa, hayat çizgilerimizi belirliyordu... Onun geçmişine attığım bu köprüde, çok daha karanlıkta, uzakta kalan bir gerçek daha vardı... Ancak, bu gerçeğe ulaşabilmem için de, daha çok yol almam gerekecekti, farkındaydım... Konuyu yine annesine getirdim, neden Grek filolojisinde okuduğunu öğrenmek istedim bu yüzden. İlerleyebildiğim yolda ilerliyordum. Aldığım cevap, bizi bir yerlerde bıraktığımız bir insana yeniden götürecekti...</p>

    <p class="normal1">“Sana anneannemin Giritli olduğunu söylemiştim, unuttun mu?.. Rumca’yı Türkçe’den iyi bilirdi, anneme de öğretmişti...”</p>

    <p class="normal1">O ruh göçlerinin hikâyesi, benim hep döndüğüm, dahası hiçbir zaman kopamadığım hikâyelerimdendi. Böyle bir ayrıntıyı hafızamdan nasıl silebilirdim ki...</p>

    <p class="normal1">“Unutmadım... Hatta anlattıkların bana çok dokunmuştu. Hep daha fazlasını anlatmanı bekledim ama, bunu sana bırakmayı tercih ettim. ‘Bu hikâyeyi de konuşmanın zamanı gelir elbet’ dedim kendime. Senin için, ‘Eğer anneannesini anlatırsa, onu da daha iyi tanıyabilirim’ dedim hep...”</p>

    <p class="normal1">Sustu... Çok duygulanmıştı... Girit... Bir ada... Adalar... Bu adaların, hikâyemizin kaderini ördüğünü de bilemezdim o zamanımda; onun, bu sözlerim karşısında, o karanlığını benimle paylaşmak isteyişinin sınırına geldiğini de... Sevdiğim kadının o anlardaki suskunluğu, sadece adasından kopan o küçük kızın hayatıyla ilgili değildi... Bunu yıllar sonra öğrendim... Ancak zaman, dediğim gibi, bana sadece bir sınır çizgisini gösterebiliyordu o akşam... Orada ilerlemek, hikâyemiz için yeni fotoğrafların ardına düşmek demekti yine de... İzler henüz kaybolmamıştı... Kendim ve bizim için ne isteyeceğimi, ne istemem gerektiğini biliyordum artık.</p>

    <p class="normal1">“Haydi bana biraz vişne likörü getir...” dedim.</p>

    <p class="normal1">Yüzüne hüzünlü bir gülümseme yayıldı... Bu gülümsemenin kaynağına inmek zor değildi. O evdeki ilk akşamımızdan bu yana, tüm yaşadıklarımıza ve yakalayabildiğimiz birlikteliklerimize rağmen, hiç vişne likörü içmemiştik. O likörün büyüsü sadece o akşamda kalmıştı, bırakılmıştı sanki... İki yılı aşkın bir süre geçmişti aradan... Kimileri için çok kısa, kimileri içinse çok uzun bir süreydi bu. Bu süreye birçok “an”ı ve artık unutamayacağımız dokunuşu sığdırmıştık. Bu süre içinde, hayat adına, kendimize ve birbirimize, daha önce fark edemediğimiz birçok yüzümüzü göstermek zorunda kalmıştık, birçok duymadığımız sesi duymuş, birçok hesaplaşmayı göze almıştık... Bu yolculukta vişne likörünü hiç hatırlamamamız, dahası gereksinmememiz önemliydi, en azından benim için önemliydi. Benim için ayrıntılar önemliydi çünkü. O anda paylaşmaya çalıştıklarımda, bu duygunun çok büyük bir etkisi vardı.</p>

    <p class="normal1">“Farkında mısın?.. Bunca zaman hiç vişne likörü içmedik...”</p>

    <p class="normal1">Sustu. Önüne baktı, söylediklerimi başıyla, kederli bakışlarla onayladı. Neler hissettiğini tahmin edebiliyordum. Bu suskunluktan ve bu bakışlarından cesaret alarak duyduklarımı dile getirdim. Anlatmak, yine anlatabilmek istiyordum... Kaçamayacağımız o zamanlarımızın birindeydik bir kez daha... “Vişne likörü ikimiz için de bir evi, bir hayatı paylaşmanın adlarından biriydi galiba... Oysa biz, birbirimize kendimizi bir türlü veremedik ne yazık ki... Birbirlerine kendilerini verdiklerine inananlar, gerçekten veriyor mu ama acaba?.. Bu soruyu kendimi rahatlatmak, ya da haklı çıkarmak için sormuyorum. Bilmek, gerçekten bilmek istiyorum. Böyle bir soruya tüm benliğiyle evet cevabını verebilecek biriyle karşılaşmak istiyorum.”</p>

    <p class="normal1">Biraz daha sustu.</p>

    <p class="normal1">“Veren veriyor...” dedi sonra.</p>

    <p class="normal1">Parmaklarıyla, sehpanın üzerindeki vişne likörü kadehine dokunuyordu. Devam etti.</p>

    <p class="normal1">“Benim küçük Feridem vermişti...”</p>

    <p class="normal1">Anneannesinin adını da öğrenmiştim böylelikle. O kadehe parmaklarının ucuyla dokunmaya devam ediyordu. Bir kelebek dokunuşu gibiydi bu sanki, bir şeyleri zedelememeye çalışan bir kelebek dokunuşu...</p>

    <p class="normal1">“Neden küçük diyorsun?..” diye sordum.</p>

    <p class="normal1">Gözlerine bir ışıltı geldi.</p>

    <p class="normal1">“Çok küçüktü, miniminnacıktı da ondan... Zaten kısa boyluydu, bir de yaşlanınca, daha da küçülmüştü...”</p>

    <p class="normal1">Sesinde hem bir şefkat, hem de anlaşılabilir bir özlem vardı. Anlatmak isteyip istemeyeceğini sordum, o şefkatin beklediği bir sesle yanıt verdi...</p>

    <p class="normal1">“Uzun hikâye... Dedemle evlenmek için, ailesini reddetmek zorunda kalmış...”</p>

    <p class="normal1">Bu hikâyeleri biliyordum, çok duymuş, çok anlatmak istemiştim... Hayatlarımızın, bir aradalıklarımızın ve aykırılıklarımızın acılı yüzleri gizleniyordu oralarda... Bu hikâyelerin bende bıraktıklarını o anlarımızda konuşmak istemiyordum ama. Sustum. Bu uzun hikâyede bir adım daha attı o da bunun üzerine...</p>

    <p class="normal1">“Ama o her şeyi göze almıştı, her şeyi göze alabilecek kadar yürekliydi...”</p>

    <p class="normal1">Anneannesiyle ilgili, daha önce söyledikleri geldi o anda aklıma. Girit’ten ayrılışı, koparılışı ve bu koparılışı bir ölüm gibi hissedişi... Ada ve ölüm... Feride’nin aşk yürüyüşü de bir ölümde yürüyüş müydü yoksa?.. Ona o anda bu soruyu da soramadım. O büyüyü bozamazdım. Ondaki o hayali sarsamazdım... Anneannesinin, dedesiyle nasıl tanıştığını sordum bunun yerine. O uzun hikâye, beni başka izlere götürebilirdi... Anlatmaya başladı...</p>

    <p class="normal1">“Komşuymuşlar... Geceleri bir yolunu bulup bahçelerinde gizlice görüşürlermiş. Uzun uzun konuşurlar, birbirlerine sarılırlarmış...”</p>

    <p class="normal1">Birden durdu, çok hoş bir gülümseme yayıldı dudaklarına. Nedenini sordum, anlatmaya devam etti.</p>

    <p class="normal1">“Bana bunları anlatmaya başladığında yeni yeni genç kızlığa geçiyordum. Çapkın çapkın bakışlarla anlatırdı, bazen de kıkır kıkır gülerdi. İlk eğitimimi ondan aldım desem, yalan olmaz yani... ‘Ne yapardınız peki?’ diye sorardım, ‘ne yapardınız, anlat!’... ‘Hiç... Öyle konuşurduk...’ derdi... Kaçamak kaçamak, cilveli cilveli cevap verirdi önce... ‘Anlat!’ diye üstelerdim ben de. Bu oyunu çok tekrarlamıştık. Anlattıklarını ezberlemiştim ama yine de anlattırırdım işte... O da anlatmaktan hoşlanırdı. Birbirlerine nasıl sarıldıklarını anlatırdı, nasıl öpüştüklerini anlatırdı. ‘Ya!.. başka ne yapardınız?..’ diye sorardım. ‘Çok mu merak ediyorsun?’ diye sorardı o da. ‘Ediyoruz herhalde!..’ derdim. Daha o zamanlarda dilim pabuç gibiydi yani!.. Bunu duyunca da ‘Ah seni putanaki, ah!’ derdi. Arada sırada böyle Rumca laflar karıştırırdı konuştuklarına. ‘Putanaki’nin ne olduğunu biliyordum artık. On üç-on dört yaşlarındaydım. Biz de kendimize göre bir şeyler öğrenmiştik!.. ‘Putanaki’ küçük orospu demektir bu arada!.. Ben de bunun üzerine, ‘Sensin o!’ derdim. O da ‘Biber sokacagim agzina!’ derdi. Ama bende cevap çok!.. ‘Sen niye söylüyorsun o zaman?’ derdim. ‘Ben büyüğüm, söylerim’ diye cevap verirdi. ‘Ben de büyüdüm’ derdim cevap olarak. Öyle giderdi... Sözler değişirdi, oyun kalırdı, böyle tatlı tatlı kavga ederdik... Neyse... Bu böyle bir yıl kadar devam etmiş. Hayaller kurarlarmış. Ailelerinin bu evliliğe karşı çıkacağını biliyorlarmış. Anneannemlerin İmroz’da yaşayan, çok yakın bir aile dostları varmış. Kırklarında falanmış, tek başına orada hayatını sürdürürmüş. Nasıl tanışmışlardı, nereden bu kadar yakın olmuşlardı, bilemedim. Öğrenebildiğim kadarıyla, kadın Rum’muş, anneannemle hep Rumca konuşurmuş. Ona bir dönem ciddi ablalık yapmış, ama bayağı da yaş farkı varmış aralarında. Bu yüzden de ondan hep ‘teyzeciğim’ diye bahsederdi. Tabii Rumca ‘Çiçamu’ diyerek... Bilmiyorsan öğren, Rumca öyle denir!.. Bak sana bir de Rumca öğretiyoruz şimdi!.. Neyse artık... Bu kadın biraz deli doluymuş, birine fena halde âşık olmuş ama yürümemiş. Onun da kafası bozulmuş, bunalıma düşmüş bir çeşit, tası tarağı toplayıp doğru İmroz’a, memleketteki çocukluk arkadaşlarının yanına gitmiş, orada kalıp yaşamış, hiç evlenmemiş. Anneannemle mektuplaşmışlar sonra. O kadını çok sevmiş anneannem. Böyle sorunlar çıkınca da dedeme, ‘Gel İmroz’a kaçalim, Çiçamu bize orda bakar’ demiş...”</p>

    <p class="normal1">Anlattıkları çok ilginçti, tam da benim sevebileceğim hikâyelerdendi. Onu öyle, hazır anlatmak da istiyorken, saatlerce dinleyebilirdim. Ancak hikâyenin, o akışta nereye gideceğini bilemediğimden, çok önemsediğim bir soruyu da sormadan edemedim.</p>

    <p class="normal1">“Aileler neden bu beraberliğe karşı çıkmış peki?”</p>

    <p class="normal1">Biraz bocalar, cevap verip vermemekte tereddüt eder gibi göründü bu sorum karşısında. Bir gizlenmek istenen mi vardı, bir bilinmeyen, hiçbir zaman öğrenilemeyen mi?.. Bu gerçeğe hiçbir zaman ulaşamadım. Aldığım cevap birçok yere çekilebilecek, aydınlatıcı olmaktan çok uzak bir cevaptı.</p>

    <p class="normal1">“Komşuymuşlar, sık sık da görüşürlermiş, ama hayata dair, kendilerini bağlı hissettikleri başka inançları varmış...”</p>

    <p class="normal1">O anda orada durdum, daha ileri gidemedim... Beni ne durdurmuştu?.. Bunu kendime hiçbir zaman söyleyemedim. Böyle bir belirsizlikte kalmak beni daha çok çekmişti belki. Feride’nin bir roman kahramanı olarak, kendisini yazdırması kaçınılmaz görünüyordu çünkü artık. Onun, hikâyemin neresinde, nasıl görüneceğini o anlarımızda bilemezdim elbet. Beni bir tarih daha çağırıyordu, hissediyordum. Bu tarihin de renkleri vardı, bir mirası vardı; bu dille, dillerimizde bıraktığı sesler vardı. O seslerin ardından hep gitmek istemiştim. O farklı sesler, beni hep, kendimi daha iyi tanıyabilmem için çağırmıştı. Geriye hikâyenin izini sürmek kalıyordu bu durumda.</p>

    <p class="normal1">“Gidebilmişler mi peki İmroz’a?”</p>

    <p class="normal1">İnci’nin Gökçeada değil de, sürekli İmroz demesi ilgiye değerdi elbet. O ada, onda böyle bir adla kalmış ve hayat kazanmıştı. O ada ona, o adıyla getirilmiş ve anlatılmıştı. Farklı diller; farklı hayatlar ve sınırlar demekti sonuçta. Ben bu dillerin yolculuğunu ve çoğalttığı hayatları da sevmiştim. Ancak, İmroz bağlantısının, tüm bu çağrılar bir yana, hikâyemizi derinleştiren bir yanı üzerinde de durmak gerekiyordu. Orada da bir ada vardı, fark ettiniz mi?.. O ada da ölüm ile hayat, umut ile umutsuzluk arasındaki bir sınırı anlatıyordu... O ada da birilerini öldürmenin, ya da birilerinde ölmenin, ama aynı zamanda da bir yerlere ve birilerine doğmanın adası olabilirdi... Bütün bunların farkında mıydı İnci?.. O da bu duyguyu yakalayabilmiş miydi?.. Bu sorunun yanıtını da zamanla alabilecektim. O akşam bu duyguda başka adımlarla ilerleyebilirdik... Sorumu, böyle bir yeri deşmenin çok uzağında, hikâyesini sürdürerek yanıtlamıştı bu yüzden.</p>

    <p class="normal1">“Gidememişler... Sonunda kaçmışlar, ailelerine rağmen evlenmişler, ama oraya gidememişler. Dedem bir adada yaşamaktan çok korktuğunu söylemiş. Fındıkzade taraflarında küçük bir eve geçmişler. Dedemin ailesi tahıl işleri yaparmış, durumları iyiymiş. Ama hal böyle olunca, yani aile devreden çıkınca, her şeye sıfırdan başlamak zorunda kalmış. Önceleri çok yoksulluk çekmişler. Dedem Karaköy taraflarında toz boyalar satan bir adamın yanında çalışmaya başlamış, mesleği yavaş yavaş öğrenmiş, sonra da kendi işini kurup büyütmüş. Çok gençmişler, zamanla durumları bayağı düzelmiş. Zaman geçtikçe, dedem ailesiyle arasını da düzeltmiş. Ama anneannemin ailesi daha sert çıkmış, kızlarını hiç affetmemişler... O da aşkı uğruna seçtiği aileyi mecburen kendi ailesi bilmiş... Böyle bir hayatı seçtiği için, bir an olsun şikâyet ettiğini, pişmanlık duyduğunu görmedim ama. Arada sırada ailesini, çocukluğunu hatırlardı, dalar giderdi... Bunu bir uzun uzun sustuğu, koltuğuna oturup derin derin düşündüğü, bazen gülümseyerek, bazen de gözleri dolarak, Rumca şarkılar mırıldandığı zamanlardan bilirdim, bir de...” Sözlerinin burasında durdu, kalktı.</p>

    <p class="normal1">“Şimdi sana çok şaşıracağın bir şey göstereceğim...” dedi.</p>

    <p class="normal1">Gülümsüyordu. Hikâyenin çok önemli bir yerine geldiğimi hissediyordum. Yatak odasına doğru seğirtti. Bir çekmecenin açıldığını, sonra da yavaş yavaş kapandığını duyar gibi oldum. Salona geliyordu. Tanıdık bir keman ezgisi geliyordu kulağıma. Karşıma, o muzip kız gülüşüyle, o ezgiyi çalarak geldi. Çok kötü çalıyordu ama çalıyordu. Çalması bir iki dakika sürdü, sonra bıraktı... Şaşırmıştım, hem de çok şaşırmıştım... Gülümseyerek baktı, çok duygulanmıştı...</p>

    <p class="normal1">“Şaşırdın değil mi?.. Ama öyle bakma, daha fazlasını da bekleme, tek bildiğim bu... Anneannem çok güzel keman çalardı. Yani ben çok severdim çaldıklarını. Her zaman çalmazdı ama. İşte en çok ailesini hatırladığı o zamanlarda çalardı. Beni de sık sık yanına alırdı. Yaşadıklarını da en çok o zamanlarda anlatmıştı işte. Bu keman, evinden giderken yanına aldığı birkaç eşyadan biriymiş. Çocukluğunda keman dersleri almış. Bana da öğretmeye kalkmıştı, ama benim aklım hep bir karış havadaydı... Ona hep, ‘Sen boş ver şimdi gıy gıyı, bana dedemle o bahçede yaptıklarını anlat’ derdim. Güler, ‘Ah ciğerakimu, ah putanaki ah! Aklin sade erkeklerde değil mi?’ derdi. Gülerdi, sadece gülerdi, hiç kızmazdı. Öldüğünde yetmiş sekiz yaşındaydı... Ben de on altı... Vişne likörü yapmayı son yıllarında öğretmişti. Bir de bergamut reçeli... Reçeli çok severdi, çok özenerek yapardı, misafirlerine gümüş kaplar içinde, yanında bir bardak suyla ikram etmekten çok hoşlanırdı... Neler neler yapmazdı ki... Bergamut reçeli, turunç reçeli, küçük incir reçeli... Bu da ondan kaldı...”</p>

    <p class="normal1">Salondaki küçük büfenin üzerinde duran gümüş reçelliği gösterdi. Daha önce elbette gördüğüm o reçellik, gerçek yerine oturmuştu artık.</p>

    <p class="normal1">Birden duygulandı, sesine bir keder çöktü. Karşımda oturuyordu. Kemanı kucağında tutuyordu.</p>

    <p class="normal1">“Son günlerinde ‘Erkeklere çok dikkat et... Erkeklere de kadinlarina da çok dikkat et...’ demişti birkaç kez. Benim için çok endişeleniyordu, başıma gelecekleri tahmin etmişti sanki... On altı yaşındaydım. Keşke daha çok yaşasaydı... Ondan sonra o kadar çok insan tanıdım ki... O günlerimde yanımda olsaydı, o kadar çok hata yapmazdım belki... Bana elinden gelen her şeyi öğretmeye çalışmıştı... Ölmeden üç gün önce yatağa düştü... Pek bir rahatsızlığı, hastalığı falan yoktu. Beden iflas etmişti işte. Artık kalkmak da istemiyordu, yemek yemek de... Sonra yavaş yavaş koptu... Uyudu, uyandı, sayıklamaya, şurdan burdan anlatmaya başladı. Ağaçlardan, otlardan söz edip duruyordu durmadan... Ama beyin de iflas ediyordu, belliydi. Son saatlerindeyse hep Rumca konuştu, yine Rumca bölük pörçük birkaç şarkı mırıldandı... Okul şarkılarına benziyordu... Ben öyle duydum yani... Gülümsüyordu... Öleceği için seviniyordu sanki... ‘Kemani hiç kimseye bırakma, o senin... Nereye gidersen git, ne yaparsan yap onu yaninda götür... Beni özlersen ona dokun, senin hemen yaninda olacagim ciğerakimu, yanina gelecegim pedimu, korkma gelecegim, ben gelirim...’ demişti. Onun, ölüm döşeğinde, aklı başındayken söylediği son sözlerdi bunlar...”</p>

    <p class="normal1">Kemanı daha da sıkı tutuyordu... O kemanın, onda, çok derinlerinde kalan birçok ezgisi vardı, emindim... Bazı çekmecelerin uzun hayatları da sakladığını o anda bir kez daha hatırladım. Yanına yaklaştım, elini tuttum. Yaşadığımız anın hakkını vermek istiyordum...</p>

    <p class="normal1">“Sağol... Bunları anlattığın, benimle paylaştığın için sağol...”</p>

    <p class="normal1">Baktı. Gözleri dolmuştu. Gülümsemeye çalışıyordu. Yutkundu.</p>

    <p class="normal1">“Anlatmasaydım çatlardım...” dedi.</p>

    <p class="normal1">Onu yanıma çağırdım, başını yine omzuma koymasını söyledim. Kanepede oturuyordum. Kalktı geldi, dediğimi yaptı. Sustuk, uzun saçlarını okşadım. Kemanı kucağında tutuyordu yine. Elini tuttum sonra, benim elim de kemana değdi. Bir süre öyle kaldık. Kemana baktığımı görünce, bir duygusunu daha dile getirmek istedi.</p>

    <p class="normal1">“Gittiğim her yere götürdüm onu... Nereye gidersem gideyim, oraya götüreceğim...”</p>

    <p class="normal1">Sustum. Ne diyebilirdim ki... Bir süre de öyle kaldık... Öyle, yine sessizce... Yine içseslerimizi başka yerlerden duymaya çalışarak... Birlikte, ama kendi farklı hayallerimize, fotoğraflarımıza dalarak...</p>

    <p class="normal1">Böyle bir yere gelmişken, bana onu daha iyi verecek başka bir yola da çıkabilir miydik artık?.. Denedim. Onu, kabuğunu bu kadar aralamayabileceğini, ya da en azından uzun bir süre için aralayamayabileceğini tahmin edecek kadar tanımıştım ne de olsa.</p>

    <p class="normal1">“Belki şu Arkın meselesini de anlatmak istersin bu akşam.”</p>

    <p class="normal1">Sözlerimi duyunca yavaş yavaş doğruldu, kemanı sehpanın üzerine koydu. Sonra oturduğu yerde eğilip dirseklerini bacaklarına dayadı, başını da ellerinin arasına aldı.</p>

    <p class="normal1">“Arkın... Hayatımın kırılma noktası...” dedi.</p>

    <p class="normal1">Öyle miydi gerçekten?.. İlk gerçek sevgilisi onda bu kadar derin izler mi bırakmıştı?.. Söylenmek, hatırlanmak istenen miydi bu yoksa sadece?..</p>

    <p class="normal1">Kalktı. Kemanı alıp yatak odasına gitti. Yine bir çekmecenin açılıp kapandığını duyar gibi oldum. Sonra bir başka çekmece açıldı, kapandı. Sonra da, koltuğunun altında bir fotoğraf albümüyle karşımda göründü. Gülümsüyordu yine. O gülümsemede, o kemanı getiren muzip kızın gülümsemesi yoktu ama artık, kederli, biraz da yorgun bir genç kadının bakışları vardı daha çok. Yanıma oturdu. Albümü kucağında, ellerini de albümün üstünde tutarak sordu.</p>

    <p class="normal1">“Arkın’ı tanımak istediğine emin misin?”</p>

    <p class="normal1">Emin değildim. Ama o anda istediğimi bir şekilde söylemekten başka çarem de yoktu galiba.</p>

    <p class="normal1">“Bilmem... Kıskanabilirim belki ama sen yine de anlat.”</p>

    <p class="normal1">Fotoğraflara bakmaya başladık. Birlikte durdurmak istedikleri birçok anları vardı onların da. Fotoğraflar bunun için çekilmez miydi zaten, bazı anları dondurmak, zamanın dalgalarından korumak, daha da önemlisi unutmamak, hep hatırlamak, birilerinde kalmak ve günü geldiğinde, yaşadıklarını başkalarına da göstermek için çekilmez miydi, saklanmak istenmez miydi?.. O akşam bu beklentilerin belki de tümü dile gelmişti. Başkalarının albümlerine bakmaktan pek hoşlanmazdım aslında. Bu seyirciliği hiçbir zaman sevmemiştim. Yaşananların, bir yerlerde bırakılanların, ne yapılırsa yapılsın, gereğince paylaşılamadığını düşünmüşümdür çünkü. Ancak bu sefer durum farklıydı. Bu sefer İnci’de yürümek vardı... Bu yürüyüşten kaçamazdım...</p>

    <p class="normal1">Kimi fotoğraflarında baş başa, kimi fotoğraflarındaysa başkalarıyla beraberdiler. Arkın, tahmin ettiğimin aksine, İnci’den biraz uzun, zayıf, tel gözlüklü, düzgün ve temiz yüzlü bir çocuktu. Oysa ben ona nedense, iriyarı, esmer ve bıyıklı bir adamı yakıştırmıştım. İnci ise o fotoğraflarında çok daha çocuk, çok daha gençti. Çok daha çocuk, çok daha genç ve çok daha mutlu... Başkalarıyla göründükleri birkaç fotoğraf bir kutlamayı andırıyor gibiydi... Gördüklerimi doğrulatmak istedim.</p>

    <p class="normal1">“Bir parti mi bu?”</p>

    <p class="normal1">Yüzüne hüzünlü bir gülümseme yayıldı.</p>

    <p class="normal1">“Nişanımız...”</p>

    <p class="normal1">“Mutlu görünüyorsun” dedim.</p>

    <p class="normal1">“Mutluydum... Ona çok inanmıştım... O ilişkiden çok şey bekliyordum...” diye karşılık verdi.</p>

    <p class="normal1">Yutkundu. “Bu saflık bir daha yaşanamayacak...” dedi sonra.</p>

    <p class="normal1">Elini tuttum... Fotoğrafların birinde, biraz kenarda kalmış, ona yakıştırdığım adamı andıran, ama düşündüğümden daha yaşlı bir adam vardı. Gülmüyordu. Bir tek o mutsuz görünüyordu. Onu parmağımla göstererek, kim olduğunu sordum.</p>

    <p class="normal1">“Babam” dedi kısaca.</p>

    <p class="normal1">“O pek mutlu görünmüyor” dedim.</p>

    <p class="normal1">“Değildi zaten. Kolay mı, kızını vermiş...” diye karşılık verdi.</p>

    <p class="normal1">Sesinde yine gizlemeye çalıştığı o öfkeyi duydum. Ama o sese, o öfkeye rağmen, bir acıma da karışmıştı sanki. O acıma, o adama duyduğu acımadan çok, kendisine duyduğu bir acımaydı, içini kanatan bir derinliğin ifadesi gibiydi...</p>

    <p class="normal1">“İlişkiyi kabullenmiş miydi peki?” diye sordum.</p>

    <p class="normal1">“Kabullenmişti... O da Arkın’ı sevmişti... Ama onun o gün başka bir derdi vardı...” dedi.</p>

    <p class="normal1">Deminki sesi bir daha duymuştum. Neyin sesiydi bu ses, kimin sesiydi?.. Bunu bilemezdim. Ancak o anda, o sesin nereden geldiğini de soramazdım.</p>

    <p class="normal1">“Her kız babasının başına gelen, onun da başına gelmiş... Sen git kızını büyüt, sonra da adamın biri gelsin, onu alsın...” dedim bunun yerine.</p>

    <p class="normal1">Gerçek, ama bir o kadar da sıradan bir yorumdu yaptığım, farkındaydım. Söylediklerime belki de bu nedenle bir karşılık vermemişti. Bazı derinlikler, bazı sıradanlıkları kabul edemiyordu. Bunları söylediğimde, o fotoğraflarda, beni duymayacak kadar uzaklara gitmiş görünüyordu zaten. Onu o uzakta yine bulmaya çalıştım.</p>

    <p class="normal1">“Neredesiniz?”</p>

    <p class="normal1">Gözlerini fotoğraflardan ayırmadı.</p>

    <p class="normal1">“Evdeyiz... Basit, sade bir nişan istemiştik... Ama düğünümüz güzel olacaktı... Çok kalabalık, çok eğlenceli olacaktı...”</p>

    <p class="normal1">Hikâyeyi iyi kötü biliyordum. Daha önceki konuşmalarımızın birinde, o günlerde yaşadıklarını biraz anlatmıştı. Ancak o anlarımızda, o fotoğrafların da çağrısıyla, hikâyenin kendisinde bıraktığı izleri daha iyi sürebileceğimi de hissetmiştim. Konunun hassas bir konu olduğunun farkındaydım. Kapıyı bu nedenle, biraz ürkekçe, yavaş yavaş araladım.</p>

    <p class="normal1">“Evlilik hazırlıkları hemen mi başlamıştı?”</p>

    <p class="normal1">Gözleri hâlâ o fotoğraflardaydı.</p>

    <p class="normal1">“Evlenecek, İngiltere’ye gidecektik... O mastır yapacak, ben dil okuluna gidecektim... Gideceğimiz okulları bile bulmuştuk. Arkın’ın biraz birikmiş parası vardı. Biraz da annem yardım edecekti, bir iki eski, çok sevdiği mücevherini satarak... Paramız bittiğinde de bir yolunu bulup çalışacaktık...”</p>

    <p class="normal1">Bu sözlerin bana, her anlatılanda biraz daha derinlerine çekildiğim o hikâyeyi hatırlatması kaçınılmazdı.</p>

    <p class="normal1">“Şu birlikte, herkesten uzakta, yeni bir hayat kurma hayali... Ne oldu peki sonra?”</p>

    <p class="normal1">Gözlerini fotoğraflardan ayırdı, başını sağa sola, yaşadıklarını artık hatırlamak istemediğini ifade etmek istercesine salladı. Ama anlattı, yine de anlattı. Bakışlarını, ara ara, benden ve o fotoğraflardan kaçırmaya çalışarak, anlatabildiğince anlattı...</p>

    <p class="normal1">“Ben o günlerde üniversitenin son sınıfındaydım. Arkın yeni mezun olmuştu, babasının işine gidip geliyordu. İhracat işleri yapıyorlardı. Durumları iyiydi onların... Bizimkiyse malum... Annem çeyizimdeki eksikleri tamamlamak için çok uğraştı. İyi günlerimizde değildik artık... Buna çok üzülüyordu, babasını annesini çok anıyordu; babamı, bana pek belli etmemeye çalışıyordu ama, bize bu hayatı yaşattığı için çok suçluyordu... Gelinliğim alınmıştı. Düğün yerini bile seçmiş, hatta tutmuştuk. Bütün tanıdıklarımız gelecekti... Arkın senin gibi züppeydi biraz, ama senden farklı, İngilizce şarkıları çok severdi o. Tutturmuştu, ‘Bizim düğünde sadece İngilizce şarkılar çalınacak’ diye!.. Kabul eder miyim? İlla ki problem çıkaracağım! ‘Bu kültürse, bizim de kültürümüz var!’ dedim. Babam tek kızının düğününde halay çekilsin istemez mi? İster. ‘Bu şarkılardan sonra bir de davulcu zurnacı gelsin, tam böyle düğün gibi düğün olsun yani, ben ondan da hoşlanırım, bundan da!’ dedim. Haklıydım ama, kabul et. Haksızsam söyle!.. Orada babam var, babamın sırf bu düğün için Anadolu’dan gelen tanıdıkları, iş arkadaşları var... Ne yani, adamları bir düğüne geldiler diye sıkıntıdan patlatacak değiliz ya!.. Eğlenecektik işte, doyasıya eğlenecektik!.. Düğün gibi düğün olmalıydı bizim düğünümüz!..”</p>

    <p class="normal1">O anda birden sustu, sesi çatladı yine. Bunları anlatırken gülümsüyordu hafiften. Gülümsemesinin yerini, eski, çok eski, küllenmiş, ama bir yerleriyle hâlâ yakan bir öfkenin bakışları aldı. Ben o bakışları o anda öyle gördüm en azından. Ben de sustum. Böyle zor taşınır geriye dönüşlerde, karşımda konuşanları kendileriyle baş başa bırakmayı çoktan öğrenmiştim...</p>

    <p class="normal1">Ben birçok düğünün, kim bilir, belki de her düğünün, kendince yasları barındırdığını düşünmüşümdür, hissetmişimdir hep. Bu yaslar konuşulmaz, konuşulmak istenmez elbet. Bu yaslar sadece hissedilir, bir yerlerden gelen seslerle duyulur... Onu, o düğün hazırlıklarında bekleyen, başka, çok daha elle tutulur bir yas da vardı elbet. Biz o akşam o yası da konuşacaktık... Ama onun, bu “davullu zurnalı düğün” ısrarında, başka bir yas da, bir hesaplaşma da gizleniyordu sanki. Bu yasın izlerine, kendi düğün hayallerimizi kurarken de rastlamıştım, biliyorsunuz... Onun bu ısrarındaki derdi, çok sık yaptığı gibi, sorun çıkarmış olmak için sorun çıkarmaya yönelik değildi bu kez bir başka deyişle. Bunu hissediyordum. Hissediyor ama, yine bir türlü konuşamıyordum işte... Feride’nin biricik torunu, böyle bir düğünü neden bu kadar istemişti?.. Feride, onca şarkısını ve masalını bıraktığı torununun düğününde neden yoktu?.. Onca sevilen insanlar, o kadar çok beklenmiş bir şenlikte, hatırlanmak, yaşatılmak istenmez miydi?.. Feride yoksa, kim vardı o zaman orada?.. Oraya öyleyse, kimin gölgesi düşmüştü?.. Bu soruyu soramamıştım. Soru, o yas için hissettiklerimle ilgiliydi çünkü, biliyordum. O akşamın ruhu, tüm paylaştıklarımıza rağmen, size daha önce söylediğim gibi, bizi bir yerde, bir sınırda durduruyordu çünkü...</p>

    <p class="normal1">Hikâyesine, bir iki dakikalık bir suskunluktan sonra devam etti. Ben bu süre içinde, kendimle, size bu anlattıklarımı konuşmuştum. Ya o?.. Bunu da bilmem mümkün değildi. Tek görebildiğim, hissedebildiğim, çok derinlerinde bir yerin sarsıldığıydı.</p>

    <p class="normal1">“Arkın’ın annesi beni hiç sevmemişti... Nedenini hiç bilemedim, ama sevmemişti işte. Hem bu evlilik kararının çok erken ve zamansız alındığını düşünüyor, hem de beni oğluna layık görmüyordu.”</p>

    <p class="normal1">“Tehlike”nin nereden geldiğini görmüştüm. Bu durumda, bana göre, sorulması gereken tek bir soru vardı.</p>

    <p class="normal1">“Arkın ne diyordu bu işe?”</p>

    <p class="normal1">Sesinden bir kırgınlık ve kızgınlık tınısı aldım.</p>

    <p class="normal1">“Başlangıçta mücadele edecek gibi görünüyordu. Beni çok sevdiğini söylüyordu. Böyle davrandığı ve düşündüğü için annesine çok kızıyordu ama onun bayağı etkisi altındaydı, bunu görüyordum. Yine de direndim, her şeyin günün birinde düzeleceğine kendimi inandırdım. Bu evliliği çok istiyordum çünkü. Karşıma kendimi verebileceğim biri çıkmıştı... Onunla gitmek istiyordum...”</p>

    <p class="normal1">Aklıma, o beraberlikler için, sık sık sormak istediğim o soru geldi bu söylenenleri duyunca.</p>

    <p class="normal1">“Neden birçok evlilik, bir yerlerden kurtulma umudu üzerine kuruluyor ki?..”</p>

    <p class="normal1">Bekleyebileceğim bir cevap aldım.</p>

    <p class="normal1">“Bilmiyorum... Ama sağlıklı ilişkiler de bu yüzden kurulamıyor galiba.”</p>

    <p class="normal1">Devam etmem, bu ilişkileri nasıl gördüğümü anlatmam gerekiyordu.</p>

    <p class="normal1">“Bence de... Çünkü insan, bir başka eve ve insana böyle giderek, kendisini o evden ve insanlarından çok istese de tam anlamıyla kurtaramıyor, o eve sadece hayallerini ve yanılsamalarını götürüyor. Kendisine, eğer ilişkilerin öldüğü bir evden geliyorsa, ‘Ben annemin babamın yaptığını yapmayacağım, onlar gibi yaşamayacağım’ diyor. Ama şu soruları bir türlü soramıyor: Başka bir hayat, başka hayatlar var mı gerçekten?.. Yani o evlerden kurtulmadıkça, öldürmeyi bilmedikçe var mı?.. Başka hayatlar için daha sahici olmak gerekmiyor mu, daha büyük bedeller ödemeyi göze almak gerekmiyor mu?”</p>

    <p class="normal1">Gözlerini kaçırdı, yine önündeki fotoğraflara döndü.</p>

    <p class="normal1">“Kimi zaman da o bedelleri ister istemez ödüyorsun ama.”</p>

    <p class="normal1">Haklıydı. Hikâyede bir adım daha atabilirdik artık.</p>

    <p class="normal1">“Sonra da anne amacına ulaştı galiba.”</p>

    <p class="normal1">O kırgınlığa geri dönmüştük.</p>

    <p class="normal1">“Kararın alınmasında annesinin mutlaka etkisi vardı. Ama ben yine de, eğer isteseydi, başka türlü davranırdı diyorum. Yani seven insan her şeyi göze alır ya!.. O, ne bana ne de bu ilişkiye sahip çıktı ama. Halbuki erkek dediğin, kadınına sahip çıkmalı, onu korumayı, nazlamayı bilmeli ki, kadın da ona bağlansın.”</p>

    <p class="normal1">Sohbetimizin bu aşamasında, bizi istemediğim bir yere götürecek bir tartışma açmak istemiyordum. Ancak bu duruşun, birçok ilişkinin altını sinsice oyan bir duruş olduğuna da çok inanıyordum. Toplumsal hafızanın tutsaklıkları da orada hayat buluyordu, birçok beraberliği yavaş yavaş öldüren o suçluluk duygusunun dayatıldığı zamanlar da... Tüm bunlar bir yana, onun, durduğu yerde, kendi üzerine biraz daha çok düşünmesini de istiyordum. Tepkim bu nedenle biraz fazla sert oldu doğrusunu söylemek gerekirse.</p>

    <p class="normal1">“Yok ya!.. Sen neden sahip çıkmıyorsun erkeğine peki?.. Belki onun da korkuları vardır. Neden bu korkuları anlamaya çalışıp destek olmayı değil de, beklemeyi seçiyorsun?”</p>

    <p class="normal1">Böyle bir tepkiyi beklemiyordu. Ağzından sadece bir şaşkınlık ifadesi çıktı.</p>

    <p class="normal1">“Ne demek?..”</p>

    <p class="normal1">Üzerine üzerine gittim.</p>

    <p class="normal1">“Belki o da bir süre sonra, seni gerçekten hayatını paylaşabileceği kadın olarak görmemiştir. Neleri, nasıl yaşadınız bilemiyorum, ama sen de o kadar kolay bir kadın değilsin yani. Hırçınsın, inatçısın, kendini hep haklı görürsün, ne bileyim... Belki adam yol yakınken, kaç kurtul, demiştir kendine. Varsın seni sevmiş olsun, ne yapalım yani!..”</p>

    <p class="normal1">Bu tepkimi biraz abartarak da vermiştim. Duygularımı dile getirme ihtiyacını duymuştum, onu biraz düşündürtmek istiyordum, ama havayı biraz dağıtmak, onu kışkırtarak neşelendirmek de istiyordum biraz. Amacıma fazla zorlanmadan ulaştım. Bu söylediklerimi duyar duymaz bana döndü, o kızgın kadını oynarken her zaman yaptığı gibi, işaretparmağını, sözde tehditkâr bir edayla bana yöneltti.</p>

    <p class="normal1">“Bak!.. Çok kızıyorum!..</p>

    <p class="normal1">Sonra iki elini bacaklarına vurdu, yine azarlanmış, ağladı ağlayacak bir küçük kız gibi konuştu.</p>

    <p class="normal1">“Ya, ne istiyorsunuz siz benim hırçınlığımdan?.. Manyak mıyım ben ki, durup dururken hırçın oluyorum böyle?..”</p>

    <p class="normal1">Gülümsedim. Buradaki “siz” çok önemliydi kuşkusuz. Kimleri görüyordu bu “siz”in içinde?.. Bunu yanıtlamak zordu, çok büyük bir yüreklilik istiyordu. Oralara böyle bir hikâyede yol alırken gitmemiz mümkün değildi ama. Oralara ancak daha derinlere indikçe gidebilecektik. O keder, o hikâye için, bu tepkisini dile getirdikten hemen sonra, bir daha dönmüştü zaten yüzüne. Odanın kapısı kapanmıştı. Bulunduğumuz oda, konuştuğumuz, konuşabildiğimiz hikâyenin odasıydı sadece.</p>

    <p class="normal1">“O zamanlar o kadar hırçın değildim, hayata daha pembe bir gözlükle bakabiliyordum...”</p>

    <p class="normal1">Sonra yine sustu. Biraz daha sustuk... Alışmıştık artık... Böyle de konuşabilmeyi öğrenmiştik. Aynı odadaki köşelerimize de bir süreliğine kaçabiliyorduk böyle yaparak... O “ara”lara bizim de ihtiyacımız vardı... Suskunluğu o bozdu.</p>

    <p class="normal1">“Sana bu ilişkiden daha önce söz ettiğimde, Arkın’ı evlenmemize beş gün kala terk ettiğimi söylemiştim, hatırlıyor musun?”</p>

    <p class="normal1">Hatırladığımı söyledim. Elbette hatırlıyordum. Önemli, biraz da gecikmiş bir itirafta bulunmak istercesine baktı.</p>

    <p class="normal1">“Yalandı... O beni terk etti... Sana kendimi terk edilmiş bir kadın olarak göstermek istememiştim. Terk etmek, terk edilmekten çok daha farklı değil aslında. Bunu anlamam kolay olmadı. Ama sonuçta öğrendik işte. Sonuçta ayrılıyorsun... Neyse... İşin doğrusu şu: Evlenmemize beş gün kala, her şey, gelinliğim, kıyafetler, davet, uçak rezervasyonumuz, pasaportlarımız, her şey, her şey hazırken ilişkimiz bitti. Ha, bu arada balayımız için Kıbrıs’a gidecek, yaz aylarımızı Arkınların Büyükada’daki evinde geçirecek, okullar açıldığında da İngiltere’ye uçacaktık... Sen böyle ayrıntıları bilmek istersin, bu yüzden de fazla merakta bırakmayayım dedim... İşte o gün Arkın geldi, beni ve bu ilişkiyi artık taşıyamadığını, bu evliliği de istemediğini söyledi... Zararın neresinden dönsek kârdı... Hepsi bu kadardı işte...”</p>

    <p class="normal1">“Sen ne yaptın peki?” diye sordum.</p>

    <p class="normal1">“Ne yapabilirdim ki?..” dedi o çaresiz küçük kız sesiyle. “Öyle dondum kaldım, ne diyeceğimi bilemedim. Çok gençtim, yirmi iki yaşındaydım henüz... Böyle bir duruma hazırlıklı değildim...”</p>

    <p class="normal1">Onu biraz teselli etmeye, varlığımı hissettirmeye ihtiyaç duydum.</p>

    <p class="normal1">“Böyle durumlara hiçbir zaman yeterince hazırlıklı olunamaz. Hiçbir ilişkiye de hiçbir yaşta hazırlıklı olunamaz. Başka bir tarafından bakmak istersen, ilişkilerin en güzel, en heyecanlı yanıdır bu. Bir ilişkiyi yaşarken, zaman zaman bu yüzden başka olasılıkların cazibesine kapılırız. ‘Hiçbir yolculuk, yolculuk tasarısı kadar güzel değildir’ demişti birileri... Kim demişti hatırlamıyorum. Ama kim demişse güzel demiş. Hayat da, ilişkiler de öyle biraz... Hatta... Hatta kimi ayrılıklara yüklenen umutlar da...”</p>

    <p class="normal1">Söylediklerimi duymazlığa, dinlemezliğe geldi.</p>

    <p class="normal1">“Toparlanmaya çalıştım... Biraz toparlandıktan sonra da ‘Neden, neden?’ diye sordum. ‘Beni sevmiyor musun artık?.. Hani çok sevdiğini söylüyordun, başka bir ülkeye gidecektik, sıfırdan başlayıp kendimize yeni bir hayat kuracaktık?.. Her şeyimiz hazır, herkes düğünümüze gelmeye hazır, gelinliğim bile hazır... Annen mi?.. Annen yüzünden mi?..’ dedim.”</p>

    <p class="normal1">“O ne dedi?” diye sordum.</p>

    <p class="normal1">Sesi titredi. O anları ister istemez yeniden yaşamaya başlamıştı.</p>

    <p class="normal1">“ ‘Ne olur fazla soru sorma, durumu kabullenmeye çalış, gereken tüm zararı üstleneceğiz’ dedi. Düşünebiliyor musun? Evleneceğim adam, birdenbire, bana karşı, ailesiyle birlikte ‘biz’ oluvermişti. Dayanamadım, kendimi tutamadım, hüngür hüngür ağlamaya başladım. ‘Allah senin belanı versin! Beni hiç mi sevmedin?.. Bana bunu nasıl yapabiliyorsun?.. Beni nasıl böyle yüzüstü bırakabiliyorsun, şerefimi nasıl böyle beş paralık edebiliyorsun? Biz şimdi kime ne diyeceğiz?’ dedim. İçimden onu oracıkta parçalamak geliyordu. Rumelihisarı’nda sık sık gittiğimiz o çay bahçesinde oturuyorduk. Bir pazartesi akşamıydı. Sözde oradan bir yerlere yemeğe gidecektik. Şeytan, al şu önündeki demliği, kafasına fırlat, dedi. Ama onu da yapamadım. Tek yapabildiğim, böyle küçük bir kız gibi ağlanıp sızlanıp, aklıma geleni söylemekti. O kadar çaresiz kalmıştım ki... Anneme ne diyecektim, babama, arkadaşlarıma ne diyecektim; el âleme ne diyecektik, bilemiyordum...”</p>

    <p class="normal1">“Sadece başkalarını düşünmüşsün, farkında mısın?” diye sordum.</p>

    <p class="normal1">Gözleri dolmuştu yine. O günlerle yeniden karşılaşması elbette kolay değildi.</p>

    <p class="normal1">“O anda aklıma ilk o gelmişti. Kendim üzerine daha sonra düşündüm.”</p>

    <p class="normal1">“Gerçekten düşündün mü?” diye sordum bu cevabı alınca da.</p>

    <p class="normal1">Onun, ilişkimiz süresince, kendisini sorgulamaktan hep kaçtığını düşünmüştüm. Sorum bu duygumu, hazır sırası gelmişken, dile getirmeye yönelikti galiba.</p>

    <p class="normal1">“Düşündüm herhalde!” dedi biraz da sitemkâr bir ifadeyle.</p>

    <p class="normal1">Üzerine gitmedim. Bu cevabı verirken de kendisini geriye çektiğini hissettim. Yanılıyor olabilirdim tabii. Ama onu böyle bir yere koymuştum bir kere. Yaşananlara, Rumelihisarı’ndaki o akşamı görmeye çalışarak, bıraktığımız yerden, daha “sessizce” devam etmek en doğru yoldu bu durumda.</p>

    <p class="normal1">“Bu söylediklerin karşısında ne tepki verdi peki?”</p>

    <p class="normal1">Albümü kapattı, önündeki sehpanın üstüne koydu. Arkasına yaslandı, gözlerini kapadı.</p>

    <p class="normal1">“Çok kayıtsızdı, çok acımasızdı, çok soğuktu... İlişkiyi bitirmeye çok kararlıydı. ‘Sakin ol, herkes bize bakıyor... Anlamaya çalış. Bu kararın ikimiz için de en doğru karar olduğunu göreceksin. Günü geldiğinde bana teşekkür bile etmek isteyeceksin. Çok erkendi, her şey için çok erkendi. Benim başka projelerim de var ve ben bu projeleri tek başıma gerçekleştirmek istiyorum’ dedi. ‘Neden bu projelerinde ben de yokum?’ diye sordum. ‘Çünkü biz birbirimize göre değiliz. Bunu sana ne kadardır söylemek istiyordum ama ancak şimdi söyleyebiliyorum. Beni affet...’ diye cevap verdi. Daha ne diyebilirdim ki?.. Beni istemiyordu artık, onun karısı olmamı istemiyordu. O evliliğe çok umut bağlamıştım oysa. O benim hayatımdaki ilk erkekti, ilk kez onunla beraber olmuştum. Bunun bile bir önemi yoktu onun için. Bunun bile... O zaman da bir sorun yaşamıştık zaten. İlk kez yaptığımızda kan akmamıştı. Ona yalan söylediğimi düşündü. ‘Sen benden önce başkasıyla beraber olmuşsun, keşke söyleseydin’ dedi. O zaman da ne diyeceğimi bilememiştim. Sonra böyle durumlara rastlanabileceğini öğrenmiştik de, rahatlamıştı. Ama bana güvensizliği de hep devam etmişti galiba. Böyle yaparak aslında beni ne kadar incittiğini bir bilebilseydi...”</p>

    <p class="normal1">Boğazına yine bir şeyler saplanmıştı sanki. Nefes alışı zorlaşmıştı. Dudakları titremeye başladı hafiften, yanaklarından birkaç damla gözyaşı süzüldü. Ona öyle sessizce uzun uzun baktım. Sonra biraz daha yaklaştım. Elini tuttum, sıktım. O da sıktı. Gözlerini açtı, baktı. Gülümsedi. Yeni bir kâğıt mendil uzattım. Ben de gülümsemeye çalıştım. Mendili aldı, iyiden iyiye kızarmış burnunu sildi.</p>

    <p class="normal1">“Ben de şimdi senin geceni mahvettim yani... Sen git, o kadar çok hediye al... Ne doğum günü ama...”</p>

    <p class="normal1">Elini sıkmaya devam ediyordum.</p>

    <p class="normal1">“Hiç şikâyetçi değilim... Hem bu doğum günü, o pastalı mastalı doğum günlerinden çok daha hakiki... Ama istersen burada kesebiliriz, başka zaman devam edebiliriz.”</p>

    <p class="normal1">Biraz doğruldu. O da elimi sıktı. Öteki elindeki mendille de gözlerini sildi hafiften.</p>

    <p class="normal1">“Yok yok, kesmeyelim, konuşuyoruz işte. Bunun başka zamanı yok...”</p>

    <p class="normal1">“Hemen ayrıldınız mı sonra?..” diye sordum.</p>

    <p class="normal1">Gözlerini kapalı albüme dikmişti. Yine uzaklara dalmıştı, farkındaydım.</p>

    <p class="normal1">“Ayrıldık... Düğün iptal edildi haliyle, herkese haber verildi. Öff!.. Çok kötü günlerdi, çok...”</p>

    <p class="normal1">Sıra annesi ile babasının tepkisini öğrenmeye gelmişti. Ona o evde, neyin verilip verilemediğini öğrenmek istiyordum. Duyacaklarım, kendisine bir adım daha atmamı sağlayabilirdi.</p>

    <p class="normal1">“Onlar da çok üzüldü tabii... Üzüldüler, ama tahmin ettiğimden çok daha büyük bir olgunlukla da karşıladılar. Özellikle de babam... ‘İstersen Arkın’ın annesini babasını arayalım, ne olup bitiyor, öğrenelim’ dediler. Ben ‘Boş verin, aramayın’ dedim, ama yine de aradılar. Ben de zaten aramalarını istiyordum. Annesi anneme bir yabancı gibi davrandı, paralelden dinledim. Son derece resmi, mesafeli bir sesle, ‘Bu işi artık uzatmayalım’ dedi. ‘Bu iş’ de böylelikle uzamadı. Tekrar evimdeydim. Bir iki arkadaşım vardı o günlerde, biraz onlara takıldım. Sonra da okul bitti, mezun oldum. O gün onu çok aradım. Ona, bana bütün bunları yaptığı için çok öfkeliydim, ama yine de mezuniyetime gelsin istedim. Gelmedi. Ben onun mezuniyetine gitmiştim ama. O gün, onun da benim mezuniyetime geleceği günü hayal etmiştim. Bunları yaşayacağımızı söyleseler, güler geçerdim. Durduk yerde, nerden nereye gelmiştik... Eve döndüğümde, dayanamadım, onu gizlice aradım, mezun olduğumu söyledim. Tebrik etmekle yetindi. Çok mesafeliydi, inanılmaz soğuktu yine. ‘Beni özlemedin mi?’ diye sordum. ‘Bunları konuşmanın bir anlamı yok artık’ dedi, telefonu kapadı. Bunları konuşmanın bir anlamı yoktu artık, evet, bunu o gün çok iyi anlamıştım...”</p>

    <p class="normal1">“Sonra ondan hiç haber almadın mı?” diye sordum.</p>

    <p class="normal1">“Aldım... Ortak tanıdıklarımız vardı...” dedi o kırgın sesiyle. “Haber kanalları bütünüyle kesilmemişti henüz. Bir süre sonra İngiltere’ye gittiğini öğrendim. İki yıl orada kaldı. Döndükten sonra aradı, halimi hatırımı sordu. Sonra birkaç telefon görüşmesi daha yaptık. Beni özlediğini, görmek istediğini söyledi, ama onunla karşılaşmak içimden gelmiyordu artık. Duygularını anlatırken çelişkili ifadeler kullanıyordu, çok yalancı bir insan olmuştu sanki. Bir bankaya girdiğini, kendisini parlak bir geleceğin beklediğini söyledi. Aklınca etkilemeye çalışıyordu. Onun bir başka kızla gezdiğini, ciddi bir ilişki yaşadığını da duyuyordum oysa. Bir süre sonra yine ortak tanıdıklarımızdan, evlendiğini de duydum... Herkes kendi hayatını yaşıyor işte...”</p>

    <p class="normal1">Burada durdu. Bir süre daha sustuk, kendi sessizliklerimize doğru gittik. Oradaki sesleri yine paylaşamadığımız sesler besliyordu. Tekrar gözleri dolmuştu. Bakışlarını kaçırmaya çalıştı. Uzakları, çok uzakları görmek istiyor gibiydi...</p>

    <p class="normal1">“Biz bir saflığı kaybetmiştik... Elimizden asıl giden buydu...”</p>

    <p class="normal1">“Bazı ilişkiler, işte böyle, aradan yıllar geçse de unutulamıyor...” dedim bu sözler karşısında.</p>

    <p class="normal1">Ona, sadece kendisini değil, kendimi de anlatmak istiyordum... Bazı ilişkiler, tüm yaşadıklarımıza rağmen, tüm sonradan gelenlere rağmen unutulamıyordu, unutulmak istenmiyordu, içimizde gizli bir yara gibi kanıyordu. Biz, bu ilişkileri unutmamaya çalışarak, kendi unutulabilirliğimizle de mücadele etmek istiyorduk sanki. Aslına bakarsanız, bu hikâye hep tekrarlanmıştı. Bu ilişkiler bizim hastalıklarımızdı. Bu ilişkilerin gölgeleri, bizim başkalarıyla yaşamak zorunda kaldıklarımızdı. Gerçek ilişkiler, başkalarından gerçekten ayrılmayı gerektiriyordu, o gölgeleri öldürmeyi bekliyordu oysa. Benim o akşam, o fotoğrafların yolunda yürürken görmek zorunda kaldığım İnci, o ayrılığı, tüm çabasına rağmen başaramamış gibiydi. Onun yürüdüğü, benim göremediğim başka fotoğraflar da vardı belki. O fotoğraflar bizi daha derinlere indirebilirdi. Ama gördüklerim, tanık edildiklerim bile, benim onu daha iyi görmeme yetmişti. Karşımda, yılların akışında, yaşadıklarıyla, kendisini aslında çok sert bir kabuğun içine gizlemiş bir kadın vardı. Kabuğu açabilmek için, yaralanmayı, ellerinizi kanatmayı göze almanız gerekiyordu. O, hayat karşısındaki bu duruşuyla adına o kadar yakışıyordu ki... Kimi adların insana bir kader gibi yapıştığı söylenir. Doğru mudur bu? Bilmiyorum, inanın bilmiyorum. Bu kabuğu açmak gerekli miydi peki?.. Bunu da bilmiyorum, bu soruyu da yanıtlayamıyorum artık. Tek hatırlayabildiğim, çağrının dayanılmaz olduğuydu. Tehlikeyi görmüş, daha da doğrusu hissetmiş, ama yine göze almak istemiştim. Hastalıklarımız, sadece bizi bir gölge gibi izleyen o unutamadığımız ilişkilerden ibaret değildi sonuçta. Yaralarımızı sarmak, en azından sarabildiğimize inanmak için başka yaralara da dokunmaya mı ihtiyacımız vardı yoksa?..</p>

    <p class="normal1">O akşam o kabuğu biraz aralayabilecektim. O akşam kim bilir, belki de bir başka katil olmak isteyecektim. Ancak tüm yapmak istediklerim, gizli, kendime bile kolay kolay itiraf edemeyeceğim kötülüklerim bir yana, biz o akşam daha ikibaşınaydık da galiba... Daha ikibaşına... Daha az tutkulu, ama daha çok duyabilen, duyurabilen iki insan... Kabuğun içi çok, çok yumuşaktı...</p>
  </div>

  <div class="calibre1" id="calibre_pb_24"></div>
</body>
</html>
