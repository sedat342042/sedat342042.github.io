<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">O sabah ajansa, yeni bir güne inanma umuduyla gittim. Aslında herkes ve her şey bırakıldığı gibiydi. Ancak birden, oradan çok uzun bir süre ayrı kaldığım düşüncesine kapıldım. Çevreniz ve yaşadıklarınız, en yakınlarınız bile, girdiğiniz, ya da girdiğinizi sandığınız ruh halinin etkisiyle, size durup dururken çok değişmiş gibi görünür ya, o anlardaki duygum da böyle bir duyguydu işte... Yeni bir kampanyanın hazırlığı içindeydik. Müdürümüz yine müşterinin öneminden ve zamanımızın darlığından söz ediyordu. Hayatlarımızın bir başka gerçeğiydi bu da. Yaşamak, ayakta kalmak için bu işler de gerekliydi. Devam etmenin bir bedeli vardı. Bu bedelin çağrıştırdıklarıyla da mücadele edemezdim o sabah. Toplantıdan sonra odama döndüm, birkaç dia kataloğu karıştırıp bıraktım. Neval’e telefon ettim, halini hatırını sordum. Sonra da onu akşam yemeğine davet ettim. Şaşırdı. Bu daveti biraz yadırgamıştı galiba. Ancak, kısa bir tereddütten sonra kabul etti. Verilmiş bir sözü yoktu, çıkabilirdik. Sözleştik. Akşam yedide odasına gidecektim. Matemin öteki törenlerinden biri miydi bu, bir başkasına yeni bir adım atabileceğimi kendime kanıtlama gereksinimi mi?.. Bu soruyu da yanıtlamaya çalışmadım. Tek isteğim, yeni bir hayata hazırlanmaktı sanırım. Böyle durumlarda sadece kimi insanları kullanmakla kalmaz, bezen bile bile, kendimizi de kullandırırız. Neval de böyle bir oyun için mi giriyordu hayatıma?.. Onunla neler yaşayacağımı elbette bilemezdim. Ancak soru yine de içimde bir rahatsızlık doğurdu. İnci’den bu kadar kolay ve çabuk mu sıyrılmak istiyordum?.. Yoksa... Yoksa yine bir yalana mı sığınıyordum?.. Bu sorulardan kaçamazdım. Kendimi, böyle yaparak, bir başka kadını, böyle bir ayrılığın hemen ertesinde yemeğe davet ederek, savunmaya aldığımın farkındaydım çünkü. İnci’nin bir başkasına gitmesinden hep korkmuştum. Bu korku, artık kendisini daha çok hissettirdiğinden de ilk adımı ben atmak istemiştim. Böyle bir korkunun kol gezdiği ilişkilerde sık sık atılan adımlardan biriydi attığım, biliyordum. Bu korkunun birçok ilişkiyi gereğince yaşatmadığını da biliyordum. Gerçek buydu, ya da benim o zamanımdaki doğrum buydu sonuçta. Adımımın zararlarını da göğüslemek zorunda kalabilirdim. O adımı atarken, adımı attıklarımızı da bir yerlere sürüklüyorduk elbet. Yaralarımızı, başkalarını belki de istemeden yaralayarak da sarıyorduk. Gelgelelim, dediğim gibi, herkes günü geldiğinde, birilerini kullanıyordu işte. Herkes zaman zaman kötülüğünü de yaşamak zorunda kalıyordu...</p>

    <p class="normal1">Neval’le, adını henüz koyamadığım bir başka şey de yaşayabilirdim. Yaşamak istiyor muydum peki gerçekten?.. İstiyordum, size anlatmaya çalıştığım korkunun etkisiyle de istiyordum, onda farklı bir çekicilik, bir kadın bulduğumdan da... Sonuçta o da bir olasılıktı... Ona dokunmanın bana eski bir örselenmeyi hatırlatacağından endişe duysam da... Yaşanabileceklerin akışına kendimi bırakabildiğimce bırakmam daha doğruydu bu durumda. İnci’yle yaşadıklarımın ve yaşayamadıklarımın öğrettikleri de vardı...</p>

    <p class="normal1">O gün de bu duygular ve kampanya için bulduğum, ama henüz içime sinmeyen birkaç fikirle geçti. Sonra da o buluşma vakti geldi. Saat yediye doğru telefon ettim, hazır olup olmadığını sordum. On dakikaya kadar geleceğini söyledi. Gerçekten de söylediği süre içinde geldi. Yeni makyaj yapmış, görünüşüne özen göstermeye çalışmıştı. O akşamkinden çok daha çekiciydi. Bir de çok güzel kokuyordu. Bu kokuya kayıtsız kalamazdım. Bu koku, belki de gelecekte bende yer edecekti. Duygumu dile getirecek bir adım daha atmak istedim.</p>

    <p class="normal1">“Çok güzel kokuyorsun...”</p>

    <p class="normal1">Biraz utanarak baktı. Bakışlarında bu konuşmaları çok iyi bildiğini söylemek isteyen bir kadın vardı sanki.</p>

    <p class="normal1">“Teşekkür ederim... Bu kokuyu ben de çok severim...”</p>

    <p class="normal1">İçime o akşamki heyecandan çok daha güçlü bir heyecan yayılmıştı. Sesimin titremesini engellemeye çalıştım.</p>

    <p class="normal1">“Adı ne?”</p>

    <p class="normal1">“Volupté...” dedi.</p>

    <p class="normal1">“Volupté... Ne anlama geldiğini biliyor musun?..” diye sordum.</p>

    <p class="normal1">“Hayır... Ya sen?..” diye karşılık verdi.</p>

    <p class="normal1">Eski, çok eski bir şiiri hatırlamıştım.</p>

    <p class="normal1">“Zevk, haz alma... Ama daha da önemlisi şehvet...”</p>

    <p class="normal1">Yüzüne hafif bir kızarıklık yayıldı. Bu kızarıklığı çok sevmiştim.</p>

    <p class="normal1">“Şimdi utandım...”</p>

    <p class="normal1">Onun bu halinden, anlayabileceğiniz bir cesaret aldım.</p>

    <p class="normal1">“Buna gerek yok... Koku yerini buluyor!..”</p>

    <p class="normal1">Yüzü daha da kızardı. Gülümsedi. Ama bu sefer bir karşılık vermemeyi seçti, konuyu değiştirmeyi yeğledi.</p>

    <p class="normal1">“Eee, nereye gideceğiz?.. Benim karnım çok aç!..”</p>

    <p class="normal1">Bu sözler... Bu sözler bana başka bir konuşmadan kopmuş gibi göründü o an. İçimden küçük bir sarsıntı geçti. Hatırlamamam, yaşadığım anların hakkını vermem gerekiyordu ama. Ne yemek istediğini sordum. Kendisi için pek fark etmediğini söyledi. Seçimleri sürekli erkeklere bırakan, sonra da pek hoşlanmadıkları bir yere götürüldüklerinde, memnuniyetsizliklerini ifade etme hakkını bulan kadınlar beni hep rahatsız etmiştir. Bu rahatsızlığı o anda da duydum birden. Ancak yine o anda kendime, her insanı hazır kalıpların içine koymaya çalışmanın ilişkilere verdiği zararı da hatırlattım.</p>

    <p class="normal1">Büyükdere’de, yıllardır gitmediğim eski bir balık lokantası vardı. O lokantaya balıkhanenin içinden geçerek girer, önce o taze balık kokusunu içinize çekerdiniz. Sonra da o gıcırdayan, tahta, üzerleri ucuz muşambayla kaplı merdivenleri çıkmak vardı... Merdivenleri çıkmadan önce de, hemen girişteki camekândan, yiyeceğiniz balığı seçmeniz mümkündü. O çok eski, daha çocukluk yıllarımda tanımaya başladığım lokantaların havasını koruyan bir lokantaydı bu. Terası olağanüstü güzeldi... O akşam oraya gittik. Gecenin belki de en sessiz saatlerine kadar konuştuk. Birbirimize, birbirimizi anlatabildiğimizce anlatmaya çalıştık... Bir ilk adım için, bundan fazlasını bekleyemezdim... O gece, Neval’le unutamayacağım başka gecelerimin ilkiydi...</p>

    <p class="normal1">O gece ve daha sonraki geceler için, neler geliyor aklınıza?.. Bunu bilemem. Herkes kendine göre farklı hikâyeler hayal edebilir elbet. Hayallerimiz de tarihlerimizin uzantılarıdır sonuçta... Ancak bundan sonrasını size anlatmayacağım. Neval’le yaşadığım hikâye de yaşadığımız, taşımak zorunda kaldığımız bugünlerin gerçek hikâyelerinden biriydi. Ancak bu hikâye, İnci’nin size ne kadardır anlatmaya çalıştığım hikâyesine sığamayacak kadar anlamlı ve derin bir hikâye de aynı zamanda. Zaman bana bu hikâyeyi de anlattıracak hiç kuşku yok ki... Ancak o zaman hangi zaman, henüz bilemiyorum. Bu söylediklerimden, o ilk gecenin, o alışılagelmiş filmlerdeki gibi, hemen yatağa gitmekle sona ermediğini anlamışsınızdır herhalde. Böylesi o kadar da gerekli değildi, yaşadığımız heyecan, en azından bana, fazlasıyla yetmişti zaten...</p>

    <p class="normal1">&nbsp;</p>

    <p class="normal1">Bu yaşadıklarımı, o günlerin akışında, İnci’ye de anlattığımı söylesem, şaşırır mısınız?.. Sorudan, bir daha görüştüğümüz sonucu çıkıyor tabii. Onunla, o ayrılık gecesinden sonra, yeniden görüştüm, evet. Hikâyemizin en önemli karşılaşmalarından biriydi... İki aya yakın bir süre geçmişti aradan... Neval, hayatımda bir yerlerde duruyordu artık. İlişkimizin tam anlamıyla bir ilişki olduğu söylenemezdi. Birbirimize birçok çıplaklığımızla dokunabilmemiz için daha uzun bir zamana ve başka anlara ihtiyacımız vardı...</p>

    <p class="normal1">Romanımda biraz hızlanmıştım bu arada. Ajansa gidiyor, eve dönüyor, gücümün elverdiğince yazıyordum. Dinliyor, dinleniyor, sanki bir durakta soluklanıyor, ama daha önce soramadığım bazı soruları da kendime sorabiliyordum. Radyo programlarıma da devam ediyordum, ama başlangıçtaki heyecanımın artık bir yerlerde ölmeye başladığını da hissediyordum. Bu yaşananlar da beklenesiydi. O günler, yeni rüyaların günleriydi çünkü...</p>

    <p class="normal1">Bir gece vakti telefonum çaldı. Yine yazmaya çalışıyordum. Bana keman çaldığı o uzun geceyi hatırlamıştım... Zil sesini duyunca irkildim. Uzun süredir bu vakitlerde aranmıyordum. Ahizeyi heyecanla kaldırdım. Sesini duyunca daha da heyecanlandım elbet. Aradan iki ay değil de, iki yıl geçmişti sanki... Ne diyeceğimi bilemedim önce. O da heyecanlıydı ama, hissediyordum. Hem beni hem de kendisini rahatlatmaya çalıştı o anda.</p>

    <p class="normal1">“Öyle fazla heyecanlanmana gerek yok... Ben buna değmem...”</p>

    <p class="normal1">Bu sözler bana birçok olasılığı düşündürtebilirdi... Ancak öyle bir anda bunu yapmaya ne gücüm, ne isteğim, ne de zamanım vardı.</p>

    <p class="normal1">“Bırak da buna ben karar vereyim...” diyebildim sadece.</p>

    <p class="normal1">“Tamam...” dedi o da.</p>

    <p class="normal1">Sesi, o eski hırçın, mücadeleci, tehditkâr ses değildi sanki. Biraz daha mı barışıktı yaşadıklarıyla?.. Daha mı az yalnızdı artık?.. Bazı sorular zihninizden fark edilemeyecek bir hızla geçer. O an, böyle anlardandı işte. Bir teslimiyeti hatırlatan cevabına, bu duyguya birdenbire saplandığımdan, karşılık verememiştim. Suskunluğum devam edince konuşmayı sürdürmeye çalıştı.</p>

    <p class="normal1">“Roman nasıl gidiyor?..”</p>

    <p class="normal1">Rahatlatıcı bir soruydu. En azından bir süreliğine, daha güvenli sularda oyalanabilirdik.</p>

    <p class="normal1">“Biraz hızlandım... Ama hâlâ yavaş gidiyor sayılır. Ne olduğunu bilmediğim, henüz bulamadığım bir şey eksik sanki şimdilik. Bir yerlere gelebildim yine de. Bu arada, hayat devam ediyor, kahraman olmaya aday yeni insanlar tanıyorum. Onları ne kadar, nasıl anlatacağıma henüz karar veremedim ama. Belki başka kitaplarda yerlerini alırlar...”</p>

    <p class="normal1">Hemen atıldı, o bildiğim İnci’ye döndü.</p>

    <p class="normal1">“Seni uyanık seni!.. Yaşa yaşa, yaz!.. Bu kitapta onlara da yer versen ne kaybedersin ki!..”</p>

    <p class="normal1">Sohbet keyifli bir hal almaya başlamıştı. Havaya girmiştim.</p>

    <p class="normal1">“İnsanları, hikâyeyi uzattıkça uzatıp can sıkıntısından patlatmak istemem doğrusu!”</p>

    <p class="normal1">Sözünü elbette esirgemedi.</p>

    <p class="normal1">“Bak bu doğru!.. Zaten anlattıkların insanın içini karartıyordur... Yani yaşadıklarımızı yazıyorsan...”</p>

    <p class="normal1">Neler yazdığımı merak ediyordu tabii... Kendimi ve yazdıklarımı savunma ihtiyacı duydum.</p>

    <p class="normal1">“Yok yok, öyle değil... Şimdi sen de durduk yerde moralimi bozma!..”</p>

    <p class="normal1">Biraz ciddileşmeye çalıştı.</p>

    <p class="normal1">“Tamam tamam!.. Eee anlat, neden öyle yavaş gidiyorsun bakalım?”</p>

    <p class="normal1">Bu soru da yaşadıklarımı öğrenmeye yönelik gibiydi. Sadece romanı konuşmayı tercih ettim.</p>

    <p class="normal1">“Ne bileyim... Hikâye kendisini yazıldıkça yazdırtıyor... Yani ben istedikçe kendisini veriyor. Anlıyor musun?”</p>

    <p class="normal1">Şakayla karışık bir ciddiyetle yanıt verdi.</p>

    <p class="normal1">“Anlıyorum herhalde!.. Salak değilim!..”</p>

    <p class="normal1">Onun, o çok iyi bildiğim, şirin, azarlanmış küçük kız öfkesini yeniden duymak o kadar güzeldi ki... Böyle konuşmaları ne kadardır yapmıyorduk... Keyfini sürmeye çalıştım.</p>

    <p class="normal1">“Bilmem artık!.. Bana hep yazıyla pek bir alakan yokmuş gibi geldi de...”</p>

    <p class="normal1">Öfkesi daha da arttı.</p>

    <p class="normal1">“O senin kuruntun!.. Ben okulda, kompozisyondan çok iyi notlar alırdım!”</p>

    <p class="normal1">Gülmemek için zor tuttum kendimi. Geri çekilmiş gibi yaptım. Konunun dağılmasını, fazla sulandırılmasını istemiyordum çünkü.</p>

    <p class="normal1">“Bak bunu bilmiyordum. Ama şaşırmadım doğrusu!.. Neyse... Diyeceğim şu... Beklenmedik bir sona, tüm yaşananları yerinden oynatabilecek bir sona ihtiyacım var anlayacağın... Burası çok sancılı bir yer... Bu sonu bulsam, her şey çorap söküğü gibi gidecek... Ama bulamıyorum işte...”</p>

    <p class="normal1">Sustu. O bildiğiniz kısa suskunluklarımız adına sustu.</p>

    <p class="normal1">“Anlıyorum...” dedi sonra, çok düşünceli bir sesle.</p>

    <p class="normal1">Anlamış mıydı gerçekten?.. Ya da ben, onun neyi anladığını anlayabilmiş miydim?.. Bunu da bize zaman anlatacaktı. O anda bizim için, orada durmak vardı sadece... Yine bir yerlere gitmiştim. Beni o konuşmaya, yine o döndürmüştü.</p>

    <p class="normal1">“Benden ayrılmak işine yaramış demek ki!.. Bak, ayrıyken bile sana faydam dokunuyor!.. Zor mor, yazıyorsun işte... En çok istediğin bu değil miydi?.. Ama bir de benim hakkımda, kötü bir şey yazarsan...”</p>

    <p class="normal1">Güldüm. Ne diyebilirdim ki... Buruk bir sevince kapılmıştım yine o anda. Öyle çok yere gidebilirdim ki bu söylediklerinden... Ama bunları konuşmanın, uzun, ölümcül bir uykuya yatırdığımız ilişkimizi, yeni sorularla uyandırmanın pek bir anlamı yoktu artık. Kendimizi sakınmalıydık, birbirimizden korumalıydık. Ona, bu nedenle, kimi hikâyelerin kaderini hatırlatmakla yetindim sadece.</p>

    <p class="normal1">“Yazılar da zamanlarını bekler... Bazen farkına varmaksızın, uzun bir hazırlık döneminden geçersin, yani kendini yazacaklarına yavaş yavaş alıştırırsın. Sonra da sözler kendilerini bir bir duyurur... Gün gelir, o sözlerden de kaçamazsın... Bunu hep söylerlerdi de yeterince anlayamazdım. Ama şimdi biraz anlıyorum, böyle bir yere yaklaşıyorum galiba...”</p>

    <p class="normal1">Yine kısa bir suskunluğa daldık. Yine onun sesiyle sohbetimize döndük.</p>

    <p class="normal1">“Seninle konuşmayı çok özlemişim...”</p>

    <p class="normal1">Bu sözler de gizleyemeyeceğimiz bir yerlerimize dokunuyordu.</p>

    <p class="normal1">“Ben de...” dedim tüm içtenliğimle.</p>

    <p class="normal1">İnsanın, doğallığını yaşamayı göze aldıkça, en doğru sözleri ve sesleri bulacağını öğrenmiştim artık... Sıra Ada’ya geldi sonra. Neler yaptığını sordu. Anlatabileceklerimi anlattım.</p>

    <p class="normal1">“İyi... Telefondan uzun konuşmalar yaptığı bir arkadaşı var artık... Okulda görüştükleri yetmiyor, bir de günün yorumunu yapıyorlar!.. Kız kıza, yavaş yavaş büyüyorlar işte... Onlar da büyüyor... Hafta sonlarını bildiğin gibi geçiriyoruz... Sinemaya gidiyoruz, yemeğe gidiyoruz...”</p>

    <p class="normal1">Anlatmaya devam edebilirdim. Ancak sözümü kesti ve o can alıcı soruya geldi.</p>

    <p class="normal1">“Beni soruyor mu?”</p>

    <p class="normal1">Onu sormak için epeyce beklemişti. Ayrılığımızın, dört, ya da beş hafta sonrasıydı. Doğruyu söylemeyi göze alamamıştım o anda. Uzun bir yolculuğa çıktığını söylemiştim... Gittiği yerde yeni oyuncaklara bakıyordu... Bu sözlerle, aslına bakarsanız, kendimi de avutmaya çalışıyordum. Ne zaman döneceğini sormuştu. Zor bir soruydu. Ama oyunu sürdürmek zorundaydım, sürdürebildiğim yere kadar sürdürecektim. “Daha çok var... Bir süre orada kalacak...” demiştim. Bu cevap ona yetmemişti, “Dönsün işte!..” demişti biraz da isyan edercesine. Kendisini haksızlığa uğramış gibi hissediyordu. Ona, o lunaparkın çok uzağında kaldığımızı, o anda nasıl anlatabilirdim ki?.. Sorun kapımızı çalmıştı. Sustum, gülümsedim. Elini tuttum, sıktım. O güçlü ve güven veren babayı oynamaya çalışıyordum. Ama o kadar güçsüzdüm ki aslında, kendimi o kadar güvensiz hissediyordum ki... Onun o anlarda neleri düşündüğünü bilmek isterdim. Ama bunu sormam mümkün değildi. Sormak, daha çok konuşmak demekti çünkü. Bense yine kaçmayı tercih ediyordum. Lunaparkın ışıklarını nasıl, ne zaman söndürecektik?.. İnci’nin bu sorusu, bana bu konuşmayı hatırlatmıştı işte. Ancak ona, böyle bir ayrılık zamanında, bu duyduklarımı anlatamazdım. Beklenen cevabı vermekle yetindim bu yüzden.</p>

    <p class="normal1">“Bir keresinde ısrarla sordu. Ben de yeni oyuncaklara bakmak için uzun bir yolculuğa çıktığını söyledim...”</p>

    <p class="normal1">Çok duygulandığını hissettim. Seslerimizdeki en küçük değişimleri bile duyabilecek bir yere gelmiştik.</p>

    <p class="normal1">“İyi demişsin... Beni özledi mi?..”</p>

    <p class="normal1">Ona bu soruyu neden sorduğunu sorabilirdim. Ama bunu yapmadım. Bazı soruların, sorulamayan, daha gerçek soruları gizlediğini biliyordum çünkü. O, bu sorusuyla elbette bir başka insanda ölüp ölmediğini öğrenmek istiyordu. Bu soru, aynı zamanda, bende de ölüp ölmediğini anlamaya yönelikti belki. Hayatlarımızın bu gerçeği karşısında, onu hâlâ düşündüğümü söylemekten kaçamazdım. Böyle konuşmalarda en içten sözlerin en kolay sözler olduğunu da biliyordum ya...</p>

    <p class="normal1">“Bence özledi, hem de çok özledi...” dedim.</p>

    <p class="normal1">Özlem benim de özlemimdi, anlamıştı. Sorsaydı, kendimi gizlemeyecektim zaten.</p>

    <p class="normal1">“Ben de onu özledim” dedi bu sözlerim karşısında.</p>

    <p class="normal1">Özlem böyle ifade edilebiliyordu işte. Bunu ikimiz de biliyorduk. Biraz daha ilerlemeye çalıştım.</p>

    <p class="normal1">“Sen neler yapıyorsun?..”</p>

    <p class="normal1">Bu soruyu bekliyor gibiydi. Kısa bir suskunluktan sonra cevap verdi.</p>

    <p class="normal1">“Hayatımda önemli bir değişiklik var...”</p>

    <p class="normal1">Susma sırası bendeydi bu kez. En kısa yoldan gitmek istedim yine de.</p>

    <p class="normal1">“Başka biri mi var artık?..”</p>

    <p class="normal1">Bu soruyu, onun bana o sarsıcı hamilelik haberini verdiği akşamda da böyle heyecanlanarak sormuştum, hatırlıyor musunuz?.. Bu benim saplantımdı, kendime yaşattığım cehennemimdi, ne yapabilirdim... Öğrenmek yetmiyordu. Yaşamak da yetmiyordu bazen. Kimi korkular çok derinlerimize iniyordu çünkü... Gülümsediğini duydum.</p>

    <p class="normal1">“Yok, yok... Amaan, aklın fikrin oralarda senin... Yok... Daha önemli bir gelişme...”</p>

    <p class="normal1">Kendimi sakinleştirmeye çalıştım, ne demek istediğini sordum.</p>

    <p class="normal1">“Ben gidiyorum...” dedi.</p>

    <p class="normal1">Pek anlayamadım. Nereye gittiğini sordum. Biraz daha sustu. Gülmekle ağlamak arasında bir yerdeydi sanki.</p>

    <p class="normal1">“Avustralya’ya... Temelli gidiyorum... En azından birkaç yıllığına... Yani orada istediğim hayatı kurabilirsem, bir daha dönmem...”</p>

    <p class="normal1">Çok tuhaf bir duyguydu o anda kapıldığım. Verdiği haber, sizi belki şaşırtacak ama, beni sevindirmiş gibiydi. Onun, ayrı kaldığımız süre içinde, bir başkasına gitmediğini öğrenmekten kaynaklanıyordu kuşkusuz bu sevincim. Kendime, bir başkasına gitmesinden, öyle bir cehennem inşa etmiştim ki, bir başka ülkeye gitmesinin, aslında daha korkunç bir olasılığa kapı açtığının farkına bile varamayacak hale gelmiştim. Bu gidiş, bir daha görüşemeyebileceğimiz anlamına da geliyordu oysa. Bu gidiş birçok olasılığı ve ertelemeyi öldürebilirdi, hepten yok edebilirdi. Ne var ki, dediğim gibi, ben sadece bendeki İnci’yi görebiliyordum o anda. Başka gerçekleri daha sonra, başka konuşmalarda, yaşananlara başka gözlerle de bakmayı öğrendiğimde görebilecektim. O konuşmalarda bazen onunla, bazen de onsuz olacaktım. O konuşmalarda bazen hiç konuşamayacaktım. Ama bunlara da zaman vardı. Zaman yine farklı bir zamandı. Ona o anda, sadece o anda sorabileceğimi sordum bu yüzden.</p>

    <p class="normal1">“Bu da nereden çıktı şimdi?..”</p>

    <p class="normal1">Biraz kırgın, biraz da kendine güven kazandırmaya çalışan bir kadının sesini duydum bunun üzerine.</p>

    <p class="normal1">“Benim hep bir yerlere kaçmaya niyetim vardı, biliyorsun... Vakti geldi galiba...”</p>

    <p class="normal1">Ne demek istediğini anlamak o kadar da zor değildi. Bir zamanlar beni de bu kaçışa davet etmişti. İnanmıştı, bu yola çıkışa çok inanmıştı demek ki... O günlerde ikibaşınaydık... Ya da... Ya da daha doğru bir deyişle, bu ikibaşınalığa inanmak istemiştik... Beklemediğim bir keder kapladı o anda içimi. Kurtulmaya, ne yapmak istediğini daha iyi anlamaya çalıştım.</p>

    <p class="normal1">“İyi de, burada iyi kötü, kurulu bir düzenin var... İşin, mesleğin, bir evin... Ne bileyim...”</p>

    <p class="normal1">Onu vazgeçirmeye mi çalışıyordum, bir başka iyi insanı oynamaya mı?.. Sesi daha da kırgın çıktı.</p>

    <p class="normal1">“Kurulu düzen ne ki?.. İşyerindekilere ayrılacağımı söyledim, yakında yerime birini bulacaklar... Eşyaların bir kısmını sattım bile...”</p>

    <p class="normal1">Bir karşılık veremedim. Çok kararlı görünüyordu.</p>

    <p class="normal1">“Hem öyle diyorsun ya... Ben burada istediğim hayatı hiç kuramadım ki...”</p>

    <p class="normal1">Bir sitem daha vardı elbette bu sözlerde. Bu duygunun yükünü taşımak istemiyordum artık. Ama içimden yine de konuşmak, konuşabildiğimizce konuşmak gelmişti.</p>

    <p class="normal1">“Şu meseleyi oturup görüşelim istersen...”</p>

    <p class="normal1">Cevap vermeden önce, yine beklemeyi seçti biraz. Nasıl bir karşılık vereceğinden emin değildim, ama böyle bir çağrıyı beklediğinden emindim. Sözü fazla döndürüp dolaştırmadı.</p>

    <p class="normal1">“Ben de isterim... Bana birkaç fikir verirsin belki...”</p>

    <p class="normal1">“Nerede buluşalım? Bence dışarıda bir yerde buluşsak daha iyi olur” dedim.</p>

    <p class="normal1">“Bence de. Ev zaten çok boşaldı... Burayı böyle görmek istemezsin... Ben de istemem...” dedi.</p>

    <p class="normal1">O ev de gidiyordu... O ev de tarihlerimizin bir yerlerinde kendini saklayacaktı demek ki... Bu duygunun üzerine daha fazla gidemezdim. Buluştuğumuzda neler konuşacağımızı da bilmiyordum artık. Ama nerede buluşacağımızı ikimiz de biliyorduk.</p>

    <p class="normal1">“Eh... Geriye Cafe Marmara kalıyor öyleyse...” dedim.</p>

    <p class="normal1">Geriye daha başka ne kalmıştı?.. Gülümsediğini duyar gibi oldum.</p>

    <p class="normal1">“Tamam... Başka bir yer düşünemezdik zaten... Ne zaman?..”</p>

    <p class="normal1">Bu gülümseme başka bir gülümsemeydi artık kuşkusuz... Başka bir yer düşünemezdik... Aynı yerler, aynı saatler... İlişkimizdeki tutsaklıkları da kendimize böyle anlatabilirdik...</p>

    <p class="normal1">“Yarın akşam yedi buçukta... Ajanstan çıkar gelirim...”</p>

    <p class="normal1">Biraz çekingen bir sesle karşılık verdi. Bir dostu oynamaya çalışıyordu.</p>

    <p class="normal1">“Söz verdiğin biri vardır belki... Yani durup dururken işleri karıştırmayayım...”</p>

    <p class="normal1">Bu sözler, hayatıma birilerinin girip girmediğini anlamaya yönelikti elbet. O da bu konuda bir kaygı duyuyor muydu?.. Bildiğim İnci, artık böyle bir karar almışken, bu kaygıyı duymazdı. Ancak ben yine de böyle düşünmek istedim.</p>

    <p class="normal1">“Seninle görüşmemden rahatsızlık duyacak biri yok... Yarın akşam Cafe Marmara’da...”</p>

    <p class="normal1">“Tamam o zaman...” dedi bu sözlerim üzerine ve bir karşılık vermeme meydan bırakmadan telefonu kapattı. Sesinde bu sefer de o küçük, savunmasız, şirin kız vardı sanki...</p>

    <p class="normal1">Yabancısı olmadığım o duyguya bir daha kapıldım o anda. İşte yine konuşmuştuk. İki ay geçmişti aradan. Bu ayrılığı hiç yaşamamıştık ama sanki. Böyle farklı yerlerimizde kaldığımız günlerde, bir daha görüşmemiz durumunda, öncelikle kendimi korumak için ona çok mesafeli davranmanın hazırlığını yapmıştım oysa birçok kez. Ama yapamamıştım işte. Birbirimizin karşısında, gereksiz yere giyinemeyecek kadar çıplaklaşmıştık artık...</p>

    <p class="normal1">Ertesi gün, Neval’le bir öğle yemeği yedik. Ara ara böyle görüşüyor, ama sadece görüşmekle yetiniyorduk. Kimi tereddütleri besleyen, daha çok beklemeyi seçen bir ilişkiydi yaşadığımız. Konuşuyorduk, uzun uzun konuşuyorduk... Bu ilişkide, o dokunuşlar için, böyle dokunuşlar da gerekiyordu... Ona o yemekte, İnci’nin aradığını, artık çok uzaklara gitmeye karar verdiğini ve yeniden görüşeceğimizi söyledim. Buna şaşırmadığını söyledi. Sizinle paylaştıklarımı onunla da paylaşmaya çalıştım. O yemekte onunla, daha da fazlasını paylaştım aslında. Ancak, bu konuştuklarımızı da anlatmayacağım şimdi. Size, bu hikâyeyi, başka bir zamanda anlatacağımı söylemiştim. O zaman da bir gün gelecek, biliyorum... O gün, henüz tüketemediğimiz bir hikâyede yürümeye devam etmemiz gerekiyordu...</p>
  </div>

  <div class="calibre1" id="calibre_pb_28"></div>
</body>
</html>
