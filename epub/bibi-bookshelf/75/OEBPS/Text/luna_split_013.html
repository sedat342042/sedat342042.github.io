<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">O kısa süreli tatiller, İstanbul dışına kaçışlarımızdı biraz. O kaçışlar bizim için her anlamda bir tatildi sanki. Oralara gidişlerimizde tuhaf bir şekilde, kavgalarımıza da ara veriyorduk çünkü. Bu tatiller hep kısa süreliydi, gittiğimiz yerler hep İstanbul yakınlarındaydı, ama sizinle paylaşmak istediğim tüm anlamlarıyla birer tatildiler sonuçta. Oralarda, kendi tatillerini yaşamaya gelenlerin varlıklarından ve hallerinden yine rahatsızlık duymuyor değildim. O aileler, o hapishaneleriyle yine oradaydı örneğin. Yine aynı şekillerde uyanılıyor, kahvaltı ediliyor, günler geçiriliyor, ıskalanıyor, ya da öldürülebiliyordu. İnci yine o ailelerden birini kurmaktan söz ediyordu. Ben yine bir aileyi yıkıp bir başka aileyi kurmaktan huzursuzluk duyuyordum; başka kadınlarda başka olasılıkların gizlendiğini düşünüyordum. Bunlar benim en eski hikâyelerimdi. Ancak biz, o tatillerde, tüm bunlara rağmen, hiçbir zaman unutamayacağımızı bildiğimiz anları da paylaşmıştık. Biz, kavgalarımız bir yana, o anları birbirimize hep vermek isteyecek kadar tutkunduk çünkü. Bir kar tatili yapmıştık örneğin; karda doyasıya yuvarlanmış, çocuklar gibi kızak kaymış, herkes gibi mangalda pirzola ve sucuk yemiş, şarap içmiştik. İnci’yle işte o tatillerde kolay kolay unutamayacağım uzun sevişmeler yaşıyorduk... O tatillerde belki de İstanbul’daki hayatlarımızdan, iklimlerimizden bir süreliğine uzaklaşabilmeyi başardığımızdan, bu aşkı bir aşk gibi yaşayabiliyorduk anlayacağınız. Ancak, o günlerdeki en büyük kavgamızı da yine o tatillerin birinde yapmış, hayatımızda belki de için için hazırlanan bir fırtınanın esmesine yol açmıştık.</p>

    <p class="normal1">Karadeniz kıyısında küçük bir balıkçı kasabasıydı bu sefer gittiğimiz. İnci orayı gördüğünü ve hep iyi hatırladığını söylemişti. Hatırladıklarını benimle de yaşamak istiyordu artık. Bir cumartesi sabahı arabaya binmiş, erkenden yola çıkmıştık. Kasabaya vardığımızda, gün birçok insan için henüz başlamamıştı. Gittiğimiz otelde, görevliler dahil, herkes uyuyordu. Bir süre kıyıda gezdik, evde hazırladığımız sandviçleri yedik, termostan çay içtik. Sonra söz, dolaştı dolaştı ve bir daha ilişkimize geldi. İçimizde bir sıkıntı vardı. Gittiğimiz yeri pek sevememiştim. O da eskisi kadar sevmemiş görünüyordu. İlişkimize, gereken değeri ne zaman vereceğimi sordu. Verdiğime inandığımı söyledim. O da bunun üzerine yine, neden o evden, o “aile evimden” ayrılamadığımı sordu. “Biraz daha zamana ihtiyacım var” dedim. Bir yılı aşkın bir süredir beraberdik. Daha ne kadar beklemesi gerektiğini öğrenmek istedi. Sesindeki öfke giderek artıyordu. Bu öfke giderek bana da geçiyordu. Ona sorusunu yine zamansız bulduğumu söyledim. “Zaman kalmadı, artık kalmadı” dedi. “Zaman var, isteyen için var” dedim ben de. Dinlemedi. “Artık beklemeye tahammülüm kalmadı” dedi. Bir kez daha yeterince anlaşılmadığım duygusuna kapıldım. Ona, biraz da birikmiş bir öfkenin etkisiyle, “Bekleme öyleyse” dedim. Kıyıda, arabanın içindeydik, denize ve demirlemiş balıkçı teknelerine bakıyorduk. Direksiyonun başında o vardı. Ani bir hareketle, “Tamam öyleyse! İstanbul’a dönüyoruz!” deyip motoru çalıştırdı. Yaklaşık üç saatlik bir yoldan gelmiştik ve oraya varalı henüz bir saat bile olmamıştı. Cevap vermedim, hiç tepki göstermedim. Kendisini durdurmamı, geri adım atmamı bekliyordu, farkındaydım. Bir kadın böyle bir durumda bunu beklerdi, dahası böyle bir durdurulmayı, bir hak olarak bile görebilirdi. Bir kadın, “gelme” dedikten sonra içinden “gel”, “beni arama” dedikten bir süre sonra da “neden aramıyorsun?” diyebildikten sonra, böyle bir beklenti içine haydi haydi girerdi, biliyorum. Ama, tüm bildiklerime rağmen, bu küçük adımı atmak gelmedi o anda içimden. Bu yüzden de sustum, sadece sustum. İlişkiyi o anda ben de bitirmek istiyordum belki. Bizim ilk kavgamız değildi bu. Daha önce de böyle ayrılma kararları almış, ancak bir iki gün sonra, o bilinen pişmanlıklar ve özleyişlerle birbirimize dönmüştük. Tutku ilişkilerinin doğasında vardır bu gidişler gelişler, bilirsiniz. Bu seferki ciddi görünüyordu ama. Artık benim de tahammülüm kalmamıştı sanki. Dönüş yoluna çıktık. Ağzımızdan tek kelime bile çıkmıyordu. Arabayı bomboş yolda, deli gibi sürüyordu. Kendimizi, tıpkı o filmlerdeki gibi, ölümcül bir kazaya hızla giden iki yasaklı sevgili gibi gördüm o anda. Tutku, yasak ve ölüm... Hikâye böyle bitebilirdi... Herkes gibi, böyle bir duyguya kapılan herkes gibi, geride bırakabileceklerimi de düşündüm, ama aynı zamanda birden, aklıma kızım, dedem, yaşayamadığım bu aşk ve yazamadığım o roman geldi... “Burada ölmemeliyim” dedim kendime. Sessizliği, elimden geldiğince sakin kalmaya, korkumu sesime yansıtmamaya çalışarak bozdum.</p>

    <p class="normal1">“Biraz daha yavaş gitmeye ne dersin?”</p>

    <p class="normal1">Neredeyse yarım saattir konuşmuyorduk.</p>

    <p class="normal1">“Ne o, korkuyor musun?” diye sordu.</p>

    <p class="normal1">İçimdeki sesi duymuştu sanki. Kısa bir süreliğine sustum. Öfkemi gizlemeye çalışmaksızın yanıt verdim bu kez.</p>

    <p class="normal1">“Korkuyorum, hem de çok korkuyorum, var mı bir diyeceğin?.. Seni bilmem ama benim hâlâ kaybedebileceğim çok şey var.”</p>

    <p class="normal1">Gülümsedi. Verdiği yanıtta yine o çok iyi bildiğim meydan okumayı hissettim.</p>

    <p class="normal1">“Zaten meselemiz bu. Sen hep korkuyorsun... Korkmasaydın bunları yaşamazdık, hayatımızın içine böyle etmezdin!..”</p>

    <p class="normal1">Tavır değişmiyordu, bakış değişmiyordu. O suçlamayla yine o bir türlü yüzleşilemeyen duygular örtülmek isteniyordu. İkimiz de yalnızlıklarımız ve çaresizliklerimizle savaşıyorduk aslında. Sözlerini bu nedenle yanıtsız bırakmaya gönlüm elvermedi.</p>

    <p class="normal1">“Asıl sen korkuyorsun!” dedim.</p>

    <p class="normal1">Yüzünü benden yana döndü. Güneş gözlüklerini taktığından anlayamamıştım, ama sesi gözlerinin dolduğunu söylüyordu. Yola bakarak yanıt verdi.</p>

    <p class="normal1">“Neden korkuyormuşum?”</p>

    <p class="normal1">Sözümü esirgemedim.</p>

    <p class="normal1">“Yaşamaktan ve savaşmaktan...” dedim.</p>

    <p class="normal1">Sesi giderek değişiyor, çatlıyordu. Yine yola bakarak konuştu.</p>

    <p class="normal1">“Öyle mi dersin?”</p>

    <p class="normal1">O kadar öfkelenmiştim ki, üzerine gitmeden edemiyordum. Ben de yola bakıyordum. Sesim daha da sert çıktı.</p>

    <p class="normal1">“Öyle!..”</p>

    <p class="normal1">Sustu. Sonra da hüngür hüngür ağlamaya başladı. Ağladıkça direksiyona sıkı sıkı sarılıyor, gaza basıyordu. İbre 230’a dayanmıştı. Her hızla solladığımız araba selektör yapmadan edemiyordu. Karşımıza o anda bir araç çıksaydı, imkânı yok, duramazdık... Yolu neredeyse bir cehennem yoluna çevirmiştik. Ağlıyor, gaza basıyor ve bağırarak hep aynı sözleri tekrarlıyordu.</p>

    <p class="normal1">“Allah senin belanı versin!.. Allah senin belanı versin!..”</p>

    <p class="normal1">Sakin olmaya çalıştım. Tüm korkuma ve öfkeme rağmen öyle olmam gerektiğini söylüyordum kendime. Bu durumda bir kişinin, en azından bir kişinin ipin ucunu kaçırmaması gerekiyordu. Söylediklerini duymamış gibi yaptım. Onu biraz da sakinleştirmek için, biraz sert, biraz da sevecen bir sesle konuştum.</p>

    <p class="normal1">“İstersen ben kullanayım...”</p>

    <p class="normal1">Gözlerini yine yoldan ayırmadan yanıt verdi. Sesi çaresiz bir kızın sesi gibiydi, bir fısıltı halinde çıkmıştı ama bu kez.</p>

    <p class="normal1">“Allah benim de belamı versin!.. Hayvan herif!.. Hayatımı altüst ettin!”</p>

    <p class="normal1">Bu sözlerin nerelere, ne kadar derinlere ulaştığını bilemezdim, bu lanetin nerelere uzandığını da göremezdim kuşkusuz o anlarımızda... Sonra sustu, yavaş yavaş sakinleşti, arabayı yavaşlattı, yolun kenarına çekti. Yine bana bakmaksızın, oyuncağını kavga ettiği arkadaşına kızgınlıkla veren küçük bir kız edasıyla konuştu.</p>

    <p class="normal1">“Al kullan!..”</p>

    <p class="normal1">Yerimden kalktım, kapıyı açtım. O şoför koltuğundan, oturduğum koltuğa arabadan inmeden geçti. Üstünde yine o çok sevdiğim mini eteklerinden biri vardı. Kısa, çok kısa bir elbiseydi bu daha doğrusu. Kollarını, boynunu, bacaklarını iyiden iyiye gösteren bir elbise. Yanındaki koltuğa geçerken bacaklarının tamamı meydana çıktı. Külotunu gördüm, beyazdı. Dışarıda duruyor, ona bakıyordum. Koltuğa geçtikten sonra, gözünde yine o güneş gözlükleriyle yola bakmaya koyuldu. Kendisine baktığımın farkındaydı, emindim. Neler hissettiğimi de hissetmişti mutlaka. Onu istiyordum, hem de çok istiyordum. Sonra sırtımı döndüm, birkaç adım attım. Yol ıssız ve çok sessizdi. Yanımızdan hızla bir iki araba geçti. Böyle durumlarda, buna benzer sahnelerin geçtiği filmlerde, kahraman, gerginliği ve hüznü artırmak için, gidip bir sigara yakar bazen. Ben de gittim bir sigara yaktım. İçimde kim bilir hangi karelerin etkisi vardı. Önümde bir koru uzanıyordu. Sigarayı bir iki nefes çektikten sonra attım, söndürdüm. Sonra döndüm. Öyle bıraktığım gibi, hareketsiz duruyordu. Yine bana bakmadan, bu kez de gergin, heyecanlı bir sesle sordu.</p>

    <p class="normal1">“Gelmeyecek misin?”</p>

    <p class="normal1">Yanına yaklaştım. Kapısını açtım. Biraz da şaşkınlıkla baktı.</p>

    <p class="normal1">“Ne?” dedi o heyecanla. Aslında anlamıştı. Elini sıkıca tuttum.</p>

    <p class="normal1">“Arka koltuğa geç!” dedim.</p>

    <p class="normal1">Kalktı. Elini tutmaya devam ediyordum. Arka kapıyı açtım. Daha da artmış bir şaşkınlıkla baktı. Koltuğu gösterdim.</p>

    <p class="normal1">“Geç!” dedim.</p>

    <p class="normal1">“Delisin sen! Hayır!” dedi.</p>

    <p class="normal1">Üsteledim. Sesimi yükselttim.</p>

    <p class="normal1">“Geç!..”</p>

    <p class="normal1">İçeri girdi. Yanına oturdum. Kapıyı kapattım. Öpüşmeye başladık. Elim bacaklarında dolaşmaya başladı.</p>

    <p class="normal1">“Dur!” dedi birdenbire ve hızla külotunu çıkardı. Pantolonumun düğmelerini çözdüm, ben de külotumu indirdim. İkimiz de iyiden iyiye hazırdık artık. Koltuğa uzandı. Üstüne çıktım. Hemen içine girdim. İnledi. Uzun süredir böyle çılgıncasına sevişmiyorduk. Çok fazla dayanamadım, geldim. O anda yanımızdan hızla bir kamyon geçti, geçerken de kornaya bastı. Güldük. Bizi görmüş müydü acaba? Kulağıma birkaç dakika öncesinden çok farklı bir sesle fısıldadı.</p>

    <p class="normal1">“Sapıksın sen, sapık!”</p>

    <p class="normal1">Bu seste başka, yine uzun süredir duymadığımız bir mutluluk da vardı sanki. Bu mutluluğu ben de duyuyordum tabii. Sesim bu duygumu fazlasıyla dışa vuruyordu.</p>

    <p class="normal1">“Yapana değil, yaptırana bak sen!”</p>

    <p class="normal1">Bunları söylerken hâlâ üstündeydim, hâlâ içindeydim ve ona sıkı sıkı sarılıyordum. Sırtıma vurdu, kızmış gibi yaptı.</p>

    <p class="normal1">“Defol git! İstemiyorum işte seni!”</p>

    <p class="normal1">Yine güldük. Bir iki dakika daha birbirimize öyle sarılı kaldık. Sonra kalktık, toparlandık ve yine yola koyulduk. Yarım saat kadar, yine tek kelime konuşmadan gittik. Birden durmamı istedi, durdum. Arabadan inerken, bana da inmemi işaret etti. Gülümsüyordu. İndim, birlikte bir iki adım attık. Yol kenarında ballıbabalar vardı. Bir tanesini kopardı, ağzına o çiçeğin o çok sevdiğim balını götürdü. Bir tane de bana uzattı, bu sefer de o balı benim dilime bırakarak. Hanımelleriyle dolu bahçemi hatırlayabilirdim artık.</p>

    <p class="normal1">“Bunlar bizim kaybettiğimiz çocukluklarımız...” dedim.</p>

    <p class="normal1">Onaylarcasına başını salladı. Birbirimize sarıldık. Birkaç dakika öyle kaldık. Bu dakikalar da bizim unutamayacağımız o sonsuzluk dakikalarımızdandı...</p>

    <p class="normal1">“Bir süreliğine görüşmesek iyi olacak” dedim kulağına fısıldayarak.</p>

    <p class="normal1">“Bence de...” dedi.</p>

    <p class="normal1">Sonra yine arabaya bindik. Yeşilköy’e kadar çok az konuşarak gittik. Yoldan palamut aldık, ekmek, roka ve limon da aldık. Eve uzun bir tatilden dönmüş gibi girdik.</p>

    <p class="normal1">“Ben bir duş alacağım, sen de almak ister misin?” diye sordu.</p>

    <p class="normal1">“Sonra alırım” dedim.</p>

    <p class="normal1">Yine onaylarcasına başını salladı, cevap vermedi, yatak odasına doğru gitti. Çevreme baktım, o evi bir kez daha görmeye çalıştım. Kendimi bir kez daha bir yerlere koymak istedim. Vazgeçtim. Mutfağa gittim. Palamutları yıkadım, iyice temizledikten ve yağladıktan sonra kızarmaya bıraktım. Salatayı hazırladım. Duştan döndüğünde, balığın o benzersiz, tahrik edici kokusu etrafa yayılmıştı artık. Kısa bir süre sonra balıklar da hazır oldu. Hava bulutluydu, balkona fazla güneş vurmuyordu. Sofrayı oraya kurduk. İkişer kadeh rakı içtik. Çok az konuştuk. Ona yine romanımdan söz ettim. O insanların hikâyeleri yavaş yavaş geriye çekiliyor, ya da başka bir kitaba akıyordu... O hikâyelerden vazgeçemeyecektim, bu kesindi. Ancak elimde kendini yazdıran, daha da doğrusu yazdırtmakta dayatan başka bir hikâye de vardı artık... Artık bizi yazmayı düşünüyordum. Çünkü bu ilişki bende, çok daha derin ve hakiki hikâyeleri uyandırıyordu, daha açık bir deyişle, bende beni doğuruyordu, tüm sancılarıyla, istesem de istemesem de doğuruyordu...</p>

    <p class="normal1">“Sen olacağına bak...” dedi biraz da kederli bir gülümsemeyle, anlattıklarımdan sonra.</p>

    <p class="normal1">Ben de gülümsedim. Benim bu gülümsememde de bir keder vardı kuşkusuz.</p>

    <p class="normal1">“Bugün yaşadıklarımızı da anlatmazsın herhalde!..” dedi sonra. Sesinde biraz korku, biraz da tehdit vardı bu kez.</p>

    <p class="normal1">“Anlatmam, söz...” dedim.</p>

    <p class="normal1">Bu yaşadıklarımızı, ona verdiğim sözü tutarak, o romanda elbette anlatmayacağım. İki insan arasında kalması gerekenlere değer vermeyi ben de bilmeliyim. O gün, daha da doğrusu gecenin ilerleyen vakitlerine kadar uzayan o gün, balık yedik, rakı, sonra da kahve içtik, romanımdan söz ettik, yattık, birbirimize sarılarak uyuduk, birlikte televizyon bile seyrettik ama ilişkimizi hiç konuşmadık. Sevişmedik de... Müthiş bir gün geçirmiştik ve her anlamda çok yorgunduk çünkü. Dahası, aramızda çok güçlü, o güne kadar göğüslemek zorunda kaldıklarımızdan çok farklı bir ayrılık rüzgârı esiyor gibiydi. Ayrılığa hazır değildik, henüz hazır değildik belki. Ancak, bu rüzgâr bizi galiba ilk kez çok üşütüyordu; iliklerimize, bizi bulunduğumuz yerde donduracak kadar işliyordu. Yaşadıklarımızı, yaşayabileceklerimizi ve yaşayamadıklarımızı konuşamamamızın nedeni buydu belki de... Palamut iyiydi, rakı iyiydi, roka iyiydi, birbirimize bu rüzgâra rağmen, ya da bu rüzgâr yüzünden hâlâ sarılabilmemiz iyiydi... Hikâye burada bitebilirdi...</p>

    <p class="normal1">Televizyonda, o çok sık gösterilen, köpekli aile filmlerinden birini seyretmiştik. Ara ara gülmüş, ara ara da çok duygulanmıştık. Sonra da oradan ayrılma vaktim gelmişti.</p>

    <p class="normal1">“Çok geç oldu... Ben gideyim artık...” dedim.</p>

    <p class="normal1">Çok geç olmuş muydu gerçekten?.. Çok geç kalmış mıydım?.. O anda bu soruları yanıtlamak istemedim. Kalktım. Kapıya yöneldim. İçime bir başka yaşanamamışlığın da izleri düştü o anda. Bu duygumu birçok insan için belki de hiçbir anlam taşımayacak sözlerle dile getirebilirdim.</p>

    <p class="normal1">“Mahler’in dinlemediğimiz başka parçaları da vardı...”</p>

    <p class="normal1">Sustu, “Bu da senin elindeydi” der gibi baktı. Ben de, “Neyse boş ver” anlamına gelebilecek bir işaret yaptım cevap olarak...</p>

    <p class="normal1">Mahler’in böyle bir gecede ne yeri vardı? Bunu neden böyle bir zamanda söylemek istemiştim?.. Kim bilir... Kendime yeniden çekiliyordum belki de... Kapıya doğru yavaş yavaş ilerledim. Eve, bir daha dönemeyebileceğim duygusuyla baktım. “Bir yere dönmek istiyorsan, ayrılırken arkana bak” derdi babaannem. Bu bakışta eski bir efsanenin kalıntıları vardı, biliyordum. O anda, o sesi de duymuş olabilir miydim?..</p>

    <p class="normal1">Kapının önünde birbirimize uzun uzun baktık. İkimiz de ağlamamak için zor tutuyorduk kendimizi.</p>

    <p class="normal1">“Arayacak mısın?” diye sordu.</p>

    <p class="normal1">“Bilmiyorum” dedim.</p>

    <p class="normal1">Başını salladı. Durumu kabullendiğini de ifade etmek istemişti belki bu hareketiyle, aramamı, mutlaka aramamı beklediğini de... Daha fazlasını konuşmamamız gerekiyordu ama artık. Bir cevap vermedim, çıktım... Arabama bindim ve yine başka bir geceye doğru ilerledim...</p>
  </div>

  <div class="calibre1" id="calibre_pb_14"></div>
</body>
</html>
