<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Yolda, o eve yine giderken, yine tuhaf ve karmaşık duygular içindeydim. Yine birbirimize kavuşacaktık işte. Yine onun bende kaldığını, her şeye rağmen hâlâ kaldığını hissedebilecektim. Bu ilişkinin bir daha başlamayacağını, kendime, geride bıraktığım son günlerde tekrar tekrar söylemiştim oysa. Gelecekte kuracağım hayatın fotoğrafları bile yavaş yavaş su yüzüne çıkmaya başlamıştı. Uzunca bir süreliğine böylesi aşklara, ilişkilere uzak durmaya çalışacaktım. Kendime, kendi eşyalarımla ve nesnelerimle kendi evimi verecektim. Zamanla ajanstan da ayrılacak, günlerimi yıllardır yazamadığım romanımı yazmakla geçirecektim. Birikimlerim beni iki üç yıl idare ederdi. Yaşamanın bir yolu bulunurdu mutlaka. İnci’yi elbette özleyecektim, bu yeni evde ve hayatta da onu yaşamak isteyecektim. Ancak o başka bir insanı seçmişti. Onun için bu hayali besleyemezdim artık... Ardımda bıraktığım evleri de özleyecektim arada sırada. O evlerin hikâyelerini hatırlamak ve anlatmak isteyecektim. Bu hikâyelere yapacağım yolculuklar beklenmedik hüzünleri doğuracaktı belki ama kendime, evimde, en nihayet kendi evimde yaşadığımı da söyleyebilecektim. Dahası vardı... Yeni ilişkilere de açılabilecektim artık. Yeni ilişkiler, yeni soluklarım ve olasılıklarım olacaktı. Fırtınalardan uzak kalmaya çalışacaktım, tamam. Ancak bu kendini geriye çekiş, yeni sesleri ve bedenleri yaşamamın engeli olmayacaktı. Hayat bir daha başlayacaktı. Bir daha, belki bir daha, sonra bir daha... Ölümlere rağmen, tüm ölümlere rağmen...</p>

    <p class="normal1">İnci’yle ilişkiye yeniden başlamak, bu olasılıkların artık yaşanmaması demekti. Ne derin çelişki değil mi?.. Bir burukluk vardı içimde. Yeniden başlamak, tüm yaşananlardan sonra bir daha denemek doğru muydu bu durumda?.. Üstelik böyle kuşkularım varken... Bu soruyu sormam bile büyünün bozulduğunu, ilişkinin artık taşınamadığını göstermiyor muydu?.. Birbirimize neler yaşatabilecek ve neler verebilecektik artık?.. O yolda böyle bir sorgulamadan geçirmiştim işte kendimi. Oyun bitmiyordu, bir türlü bitirilemiyordu. Bunu da onunla konuşabileceğimizi düşündüm birden. Birbirimize en azından yeni sorular sorabilirdik. Bu sorular bizi birbirimize daha çok yaklaştırabilirdi. Ya da... Ya da ayrılmamızı bu sefer kolaylaştırabilirdi, daha az yaralayıcı kılabilirdi... Bir akışa bırakacaktım kendimi. Önümüzde uzun bir zaman olduğuna o kadar çok inanıyordum ki...</p>

    <p class="normal1">Eve yaklaştığımda sık sık gittiğimiz markete gittim, sipariş edilenleri aldım. Az ileride bir turşucu vardı. İnci acur turşusunu çok severdi. Gittim, biraz da turşu aldım. Manavdan karpuz da aldım. Market, turşucu, manav... Bizim artık bir hikâyemiz vardı...</p>

    <p class="normal1">Evin kapısını bu duyguyla da çaldım. Beklemediğim bir heyecan kaplamıştı içimi. O evin kapısını yıllardır çalmıyordum sanki. Kısa bir süre sonra açtı. Üzerinde, günün birinde yazacağım hikâyemdeki yerini çoktan almış o bordo takım vardı. Saçlarına fön çekmişti, hafif ama çok güzel bir makyaj yapmıştı. Makyaj yapmayı çok iyi bilirdi zaten, birçok anlamıyla çok iyi bilirdi. Bu yeni karşılamaya bazı ayrıntılara özen göstererek hazırlanmıştı demek ki... O anda, belki de bu hazırlığı hissettiğim için, bana yine çok güzel göründü. Bu görüntünün doğurduğu heyecanı hemen dile getirmek istedim.</p>

    <p class="normal1">“Ne kadar güzelsin...”</p>

    <p class="normal1">İstediği etkiyi uyandırmanın sevinciyle, ama aynı zamanda da o oyun gereği, bu sevincini pek belli etmemeye çalışarak karşılık verdi.</p>

    <p class="normal1">“Sağol... Girsene...”</p>

    <p class="normal1">Eve zaten girecektim, girmek için gelmiştim. Ama biliyordum. Tedirginlikleri örtmek için sığınılan sözlerdendi bunlar da. Oyun bir süre daha böyle bir havada oynanacaktı. Benim de böyle sözlerim vardı. İçeri girdim, salona baktım. Baktığımı hissettirmeye çalıştım. Her şey yerli yerindeydi. Gördüğümü söylemeliydim, söyledim.</p>

    <p class="normal1">“Hiçbir şeyin yeri değişmemiş.”</p>

    <p class="normal1">“Niye değişsin ki?” dercesine baktı. Gülümsedi, elleriyle evi gösterdi... Haklıydı.. Neden değişecekti ki?.. Duygumu başka bir yoldan, biraz daha açık bir şekilde dile getirdim.</p>

    <p class="normal1">“Bu eve bir daha gelebileceğimi, bu eşyaları bir daha görebileceğimi sanmıyordum...”</p>

    <p class="normal1">Havayı hem korumaya hem de ev sahibeliği rolüne soyunarak biraz dağıtmaya çalıştı.</p>

    <p class="normal1">“Ben de... Neyse, gel otur... Aç mısın?.. Değilsen bir çay demleyeyim.”</p>

    <p class="normal1">Kanepenin kenarına iliştim. Kendimize dönmeyi, üzerimize çöken bu yabancılık havasını ben de dağıtmak istedim.</p>

    <p class="normal1">“Biraz açım... Ama gel önce yanıma otur, biraz konuşalım...”</p>

    <p class="normal1">Çekingen, ama aynı zamanda hafiften cilveli bir genç kız edasıyla geldi, yanıma oturdu. Birbirimize sıkı sıkı sarıldık. Çok uzak yerlerden ve zamanlardan gelmiş gibiydik. Titrediğini, ağlamamak için kendini zor tuttuğunu hissettim.</p>

    <p class="normal1">“Seni çok özlemişim” dedim.</p>

    <p class="normal1">“Ben de!.. Ben de çok özledim eşşek!..” dedi.</p>

    <p class="normal1">Yanaklarını öptüm, dudaklarının kıyısını öptüm, boynunu öptüm; kokusunu içime çekebildiğimce çektim. Göğüslerinin yanlarına gitti ellerim, okşadım. İniltiyle fısıltı arasına kalan o çok tanıdık sesiyle karşılık verdi.</p>

    <p class="normal1">“Dur yapma!.. Ne olur, şimdi yapma!..”</p>

    <p class="normal1">Durdum. Haklıydı. Tüm yaşadıklarımızdan sonra en azından bir süreliğine, ya da kim bilir, belki de hepten, bir sınırda durmayı bilmek zorundaydık.</p>

    <p class="normal1">Doğruldum. Başını göğsüme koydu. Sevecen, yumuşak bir sesle konuştu.</p>

    <p class="normal1">“Kızmadın değil mi?”</p>

    <p class="normal1">Kızmamıştım, gerçekten kızmamıştım. Bunu belirtmek zorundaydım.</p>

    <p class="normal1">“Hayır... Aslında ben istememeliydim.”</p>

    <p class="normal1">O muzip yüz ifadesiyle sordu.</p>

    <p class="normal1">“Neden?.. Beni özlemedin mi?..”</p>

    <p class="normal1">Gülümsedim. Bir açıklama yapma ihtiyacı duydum.</p>

    <p class="normal1">“Özledim... Bunu sen de görüyorsun. Ama çok zor günler geçirdik.”</p>

    <p class="normal1">Devam etmeme gerek yoktu. Ne demek istediğim belliydi. Biraz sustuk. Başı hâlâ göğsümdeydi. Onun o şefkatli sesini bir daha duydum sonra.</p>

    <p class="normal1">“Beni çok şaşırttın bu akşam.”</p>

    <p class="normal1">Sözü nereye getirmek istediğini anlamıştım. Neden böyle düşündüğünü sordum yine de. Hayatımızdaki bu küçük, ama bir o kadar da önemli değişikliği nasıl gördüğünü duymak istiyordum. Çok bekletmedi.</p>

    <p class="normal1">“Sana gel dediğimde, içimden ‘Şimdi bin bir dereden su getirir, gelmez’ dedim ama hemen geldin.”</p>

    <p class="normal1">“Kim bilir... Belki de biraz büyümüşümdür” diye yanıt verdim.</p>

    <p class="normal1">“Olabilir... Hepimiz büyüyoruz... Zaten sen bizi büyütmek için elinden geleni yapıyorsun” dedi.</p>

    <p class="normal1">Oyunun yine daha önce oynadığımız bir başka sahnesine geçiyorduk.</p>

    <p class="normal1">“Sadece ben mi?.. Biz de senin sayende neler neler öğreniyoruz maşallah!” dedim.</p>

    <p class="normal1">O hırçın, sevimli kıza yeniden dönmüştü. Başını göğsümden kaldırmaksızın karşılık verdi.</p>

    <p class="normal1">“Öyle mi?.. Bir işine yarar inşallah!”</p>

    <p class="normal1">Kışkırtmayı sürdürdüm. Artık o çok sevdiğimiz cilveleşmelerimiz de başlamıştı.</p>

    <p class="normal1">“Yaramaz olur mu efendim!.. Onun için buradayız işte!”</p>

    <p class="normal1">O da aynı havayı sürdürdü. Ancak sesi bana biraz ciddileşmiş ve sorgulayıcıymış gibi de geldi.</p>

    <p class="normal1">“Sadece onun için mi buradasın?”</p>

    <p class="normal1">Bu sorusunu sorar sormaz da başını göğsümden kaldırdı. Doğruldu. Sırtını kanepenin kolçağına dayadı, kollarını bitiştirdi, bacaklarını uzattı, bacaklarımın üstüne koydu. Eteği iyice sıyrıldı. Ayaklarını ovdum. Ona yine o şefkati vermek, doyasıya vermek geliyordu içimden. Sözlerim bu beklentimi taşıyabilir miydi?.. Elimden geleni yaptım.</p>

    <p class="normal1">“Tabii ki hayır... Buradayım çünkü seni hâlâ çok seviyorum... Çünkü ne yaşarsak yaşayalım, senden vazgeçemiyorum.”</p>

    <p class="normal1">Hafiften ağlamaklı, ama aynı zamanda da hesap sorar bir sesle karşılık verdi.</p>

    <p class="normal1">“Onun için mi karınla tatile çıktın?.. Üstelik beni bu halde bırakarak...”</p>

    <p class="normal1">Konuşmanın buraya gelmesini hiç istemiyordum. Ancak buralara gelmemiz de kaçınılmazdı sonuçta. Hesap henüz kapatılmamıştı ki... Bir fırtınanın daha çıkmaması için elimden geleni yaptım yine de. Bacaklarını aynı şefkat duygusuyla okşadım.</p>

    <p class="normal1">“Bu soruyu sormakta haklısın... Ama dinlemek istersen açıklayabilirim belki. Yeni kararlar aldım. Hayatımız adına çok önemli kararlar. Ben seninle asıl bunları konuşmak istiyorum.”</p>

    <p class="normal1">Tüm kışkırtıcılığıyla baktı. Öfkesini, ne yaparsam yapayım, ne söylersem söyleyeyim, mutlaka duyurmak istiyordu belli ki.</p>

    <p class="normal1">“Sen hiçbir karar alamazsın!.. Siz hiçbir karar alamazsınız!.. Sen de karın da birbirinizin çirkefinde boğulacaksınız!..”</p>

    <p class="normal1">Sadece öfkesini değil, ne kadar dışlandığını hissettiğini de duyurmak, böyle yaparak da, bana o eski suçluluk duygusunu yaşatmak istiyordu. Öfkeye öfkeyle karşılık vermemem gerekiyordu ama. Beni dinlemesini, nereden nereye geldiğimi, sakin kalarak sağlamalıydım. Seçtiğim yer buydu. Seçtiğim sözler de bu yerin sözcükleriydi.</p>

    <p class="normal1">“Bunları böyle yeniden konuşmayalım istersen... Bu bizi hiçbir yere götürmez. Ne kararlar aldığımı, birbirimizi görmediğimiz süre içinde nereye vardığımı bilmiyorsun. Gel yeniden konuşmayı deneyelim. Ama dinle, ne olur dinle...”</p>

    <p class="normal1">Benim seçtiğim yer buydu, ama onun direnmek istediği yer de belliydi. Bu yerdeki kadın, bildiklerimi bana bir daha söylüyordu, hatırlatmak istiyordu.</p>

    <p class="normal1">“Neden dinleyeyim?.. Sen bu tatile giderek kimi seçtiğini gösterdin. Ben zaten hiçbir zaman kadının olamadım, tercih edilmedim. Sen düzülecek bir kadın arıyordun, düzdün ve gittin!..”</p>

    <p class="normal1">Bu kışkırtıcılık karşısında da sakin kalmaya çalıştım. Beklentim, anlatmak, paylaşmak istediklerim bana başka türlüsünü yaptıramazdı.</p>

    <p class="normal1">“Bunun böyle olmadığını biliyorsun, sana nasıl âşık olduğumu da biliyorsun. Tüm yaşadıklarımızdan ve konuştuklarımızdan sonra burda olur muydum yoksa?”</p>

    <p class="normal1">Öfkesine o ağlamaklı sesi de karışmıştı.</p>

    <p class="normal1">“Sen beni hiçbir zaman sevmedin!.. Sen buraya sadece kendini rahatlatmak için geldin!..”</p>

    <p class="normal1">Haklı mıydı?.. O eve o akşam, kendimi rahatlatmak için de gitmiş olabilir miydim?.. Bu soruyu yanıtlamaktan elbette kaçacaktım o akşam. Ancak onu hiçbir zaman sevmediğim “suçlamasını” da asla kabullenemezdim. Bu kabullenememeyi tüm sonuçlarıyla yaşamaya hazırdım. Bir adım daha attım.</p>

    <p class="normal1">“O tatile, Selin’e artık ayrılmamız gerektiğini anlatmak için gittim.”</p>

    <p class="normal1">Şaşırtacağımı sanıyordum ama şaşırmadı. Dahası, söylediklerimi duymamış, dikkate almamış göründü.</p>

    <p class="normal1">“Aman ne romantik! Ona senden hamile kaldığımı da, çocuğumuzu nasıl aldırdığımızı da anlatsaydın bari!..”</p>

    <p class="normal1">Başımı önüme eğdim. Sustum. Suskunluğumun üzerine gitti.</p>

    <p class="normal1">“Anlattın mı yoksa?”</p>

    <p class="normal1">Anlatmadığımı söyledim, bu kışkırtmayı da gerçeklerimden kaçarak göğüslemeye çalıştım. Bir yalanın yanına bir başka yalan koymak, kime, daha çok, ne kaybettirirdi ki?.. Bu kaçıncı yalanımdı?.. Hatırlayamadım, hatırlamak istemedim. Verdiğim karşılık ona yine de yetmedi ama. Ortamı germek için elinden geleni yapıyordu.</p>

    <p class="normal1">“Anlatsaydın!.. Daha tahrik edici olurdu!.. Benimle eğlenir, bir de güzel düzüşürdünüz!..”</p>

    <p class="normal1">Bir bilseydi... Çaresiz adamı oynadım o anda ister istemez.</p>

    <p class="normal1">“Sus artık... Böyle konuşma...”</p>

    <p class="normal1">Durmadı. Konuşabildiğince konuşmak, konuşturabildiğince de konuşturmak istiyordu.</p>

    <p class="normal1">“Neden?.. Gerçeklerinle yüzleşmekten korkuyor musun yine?”</p>

    <p class="normal1">Korkuyordum, elbette korkuyordum. Ancak bunu konuşmadan önce, onun da bir başka gerçeğimizi görmesi gerekiyordu. Ben de onu biraz kışkırtmayı denedim bunun üzerine.</p>

    <p class="normal1">“Birbirimizi hiçbir zaman yeterince göremedik ki, sıra yüzleşmeye, yüzleştirmeye gelsin.”</p>

    <p class="normal1">Beklediğim cevabı aldım.</p>

    <p class="normal1">“Ben gördüm, ben seni gördüm!.. Ama sen beni görmedin, hiçbir zaman görmedin, görmek istemedin!”</p>

    <p class="normal1">Yumuşatmaya çalıştım. Bu konuda çıkabilecek bir tartışmanın sonuçsuz kalacağını biliyordum.</p>

    <p class="normal1">“Böyle davranmaktan ne zaman vazgeçeceksin?.. Beni böyle görmekten hâlâ bıkmadın mı?”</p>

    <p class="normal1">Hırçınlığı daha da arttı.</p>

    <p class="normal1">“Bıkmadım!.. Bıkmayacağım da!.. Siz benim çocuğumu öldürdünüz!.. Siz benim çocuğumu çaldınız!.. El ele verip, çirkef oyunlarınızla çocuğumu elimden aldınız!..”</p>

    <p class="normal1">Ağlamaya başlamıştı. Ben de öfkelenmiştim. Onu, sesimi fazla yükseltmemekte direnerek, ama yine de öfkemi belli ederek sarsmaya, kendine getirmeye çalıştım.</p>

    <p class="normal1">“Hiç kimse çocuğunu elinden almadı!.. Buna biz karar verdik. Biz!.. Ama senin gördüğün biz değil, bana kabul ettirmek istediğin biz değil!.. Biz, sen ve ben!.. Anlıyor musun, sen ve ben!.. Çocuk bizim çocuğumuzdu!.. Senin ve benim çocuğum!.. Sadece senin çocuğun değil!..”</p>

    <p class="normal1">Bu sözleri içimden geldikleri gibi, doğallıklarıyla söylemiştim. O evden kovulmama yol açan o sözler hatırlandığında, nerden nereye gelmiştik... Bir yanlışa saplanmıştı ama bir kere. Beni bulunduğu yerden duyması mümkün değildi. Devam etti.</p>

    <p class="normal1">“Sen o çocuğu hiç istemedin!.. Beni istemediğin gibi onu da istemedin!..”</p>

    <p class="normal1">Duymak istemediğim, sırtıma ağır bir yük gibi binen o sözlerdendi bunlar da. Direndim, direnebildiğim kadar direndim. Sözlerimle direndim, sesimle direndim, gizlenmeye çalışmaksızın direndim.</p>

    <p class="normal1">“Seni istedim!.. Seni hâlâ istiyorum!..”</p>

    <p class="normal1">Beni sanki hiç dinlemiyor gibiydi. Bana bakmadan sessizce ağlıyor, karşımda yine korkunç bir resim çiziyordu.</p>

    <p class="normal1">“Benim çocuğumu aldılar... Aldılar, sonra da çöpe attılar, kedilere attılar... Benim çocuğumu kediler yedi...”</p>

    <p class="normal1">Konuşma denetimimizden bütünüyle çıkmıştı artık. Hiçbir sözün gereğince duyulamayacağı, duyurulamayacağı bir yerdeydik. Korkuyordum. Konuşmayı sürdüremedim. Doğruldum. Onu kollarımın arasına aldım. Hüngür hüngür ağlamaya başladı. Çocuğunun kedilere atıldığını tekrar tekrar söylüyordu. Korkunç bir görüntüydü zihninde canlandırdığı. Onu bu görüntüye sürükleyen neydi, hangi kâbustu, hangi öfkeydi?.. Sarıldım, ona daha sıkı sarıldım. Acısını duymaya çalışarak kulağına fısıldadım.</p>

    <p class="normal1">“Her şey geçecek, göreceksin... Bugünleri de atlatacağız. Nerede, nasıl yaşarsak yaşayalım, atlatacağız... Bunları sil kafandan, sil, sil, sil...”</p>

    <p class="normal1">Ağlaması yavaş yavaş azaldı. O da fısıldayarak konuştu. İçini çekiyordu.</p>

    <p class="normal1">“Keşke bunları yaşamasaydık... Aşağıdan devamlı bir bebek ağlaması geliyor... O bebek doğdu, o bebek bu dünyayı gördü. O bebeği istediler. Ama benim bebeğim istenmedi. Benim artık hiç bebeğim olmayacak. Benim mememi hiçbir bebek emmeyecek. Ben... Ben hiç kimseye hayat veremeyeceğim... Hiç... Hiç kimseye...”</p>

    <p class="normal1">Yine kulağına fısıldadım.</p>

    <p class="normal1">“Seni çok insan istiyor, seni daha çok insan isteyecek... Bu dünyada yüz binlerce, milyonlarca kadın çocuk aldırıyor, sonra da zamanı geldiğinde doğuruyor. Göreceksin, senin de bir gün çocuğun olacak...”</p>

    <p class="normal1">Kollarımdan yavaşça kurtuldu. Günün birinde hayal ettiği o oyuncağa kavuşmayı umut eden küçük bir kızın heyecanıyla sordu.</p>

    <p class="normal1">“Olacak değil mi?”</p>

    <p class="normal1">Gülümsedim. Onu da biraz güldürmek istedim.</p>

    <p class="normal1">“Olacak!.. Hem de senin gibi huysuz bir kız olacak!..”</p>

    <p class="normal1">O da hafiften gülümsedi. Yine ağlamaklı, ancak bu sefer öfkeli değil de, şefkat bekleyen, biraz da cilveli bir kız gibi konuştu.</p>

    <p class="normal1">“Kurban ol sen benim gibi huysuz kıza!”</p>

    <p class="normal1">Güldüm. Onu daha da neşelendirmeye çalıştım.</p>

    <p class="normal1">“Yok ya!.. Dünyada başka kız kalmadı sanki!..”</p>

    <p class="normal1">Bu fırtınayı da atlatıyor gibiydik.</p>

    <p class="normal1">“Sarıl bana! Öp beni!..” dedi.</p>

    <p class="normal1">Sarıldım, öptüm. Dudaklarından, boynundan öptüm. Nefes alışverişleri hızlanmaya başladı. Pantolonumun düğmelerini çözdü. Külotumu indirdi. O da külotunu çıkardı. Üstüme çıktı. Birbirimizi yine engelleyemiyorduk. İyice ıslanmıştı. Beni içine çekti. Üstümde gidip gelmeye başladı. Bu anları, birbirimize birçok kez yaşattığımız bu anları ikimiz de özlemiştik. Kalçalarını sıkı sıkı kavradım yine. O gidip gelmelere ben de karıştım. Sonra da dayanamadım, kendimi bıraktım. Bir süre üstümde kaldı. Saçlarımı okşadı, öptü. Yanağını başımın üstüne koydu. Fısıltılı bir sesle konuştu.</p>

    <p class="normal1">“Beni bırakma... Beni bırakma...”</p>

    <p class="normal1">O sese aynı sesle cevap verdim.</p>

    <p class="normal1">“Seni seviyorum... Seni gösterebildiğimden çok daha fazla seviyorum...”</p>

    <p class="normal1">Üsteledi.</p>

    <p class="normal1">“Beni bırakma... Beni bırakmayacaksın değil mi?..”</p>

    <p class="normal1">Nasıl bırakabilirdim ki?.. Cevabımı, kendimi söylediklerime tüm benliğimle inandırmaya çalışarak verdim.</p>

    <p class="normal1">“Seni bırakmayacağım... Seni hiç bırakmayacağım...”</p>

    <p class="normal1">Bir süre daha öyle kaldık. Sonra üstümden kalktı.</p>

    <p class="normal1">“Eğer istersen gidip bir duş alabilirsin” dedi.</p>

    <p class="normal1">“İsterim” dedim.</p>

    <p class="normal1">Kalktım. Banyoya gittim, soyundum, duşun altında, ılık suyun yorgun bedenimde gezinmesini doyasıya hissettim. Duştan çıktığımda, büyük bir havlunun hemen karşımdaki çamaşır makinesinin üstüne bırakılmış olduğunu gördüm. Havluya sarındım, kurulandım. Havluyla kurulanmayı hiç sevmezdim aslında. Otel odalarında banyo yapmak da bu yüzden hoşuma gitmezdi. Ben bornozu severdim, duş aldıktan sonra da yatağa öyle keyifle uzanıp biraz televizyon seyretmeyi, ya da salonda bir koltukta bir keyif kahvesi ve sigarası içmeyi... Hele hele güzel bir sevişmeden sonra... Ancak, siz gelin görün ki, onca duyguyu ve sevişmeyi yaşadığım o evde benim bir bornozum bile yoktu. Bunu o anda fark etmiştim. O evde, onca yaşanana rağmen, ne bir bornozum, ne bir diş fırçam, ne de bir tıraş bıçağım vardı. O evi o kadar az mı kendimden bilmiştim?.. Bu sorunun doğurduğu eksikliği ona o akşam duyurmak istemedim. Bu eksikliği o da görmüştü, kendine göre yaşamıştı mutlaka... Boş vermeye çalıştım. Giyindim, tarandım, kendime çekidüzen verdim. Banyodan çıkar çakmaz o nefis kızarmış sucuk kokusunu duydum yine. O evin kokularından biriydi bu benim için. Yanına gittim. Boynuma sarıldı.</p>

    <p class="normal1">“Turşu da almışsın, ne kadar iyi ettin... Sağol...” dedi.</p>

    <p class="normal1">O sevecenlik zamanını bir daha yakalayabilecek miydik?..</p>

    <p class="normal1">Salona geçtik. Yemeğimizi sessizce yedik. Sonra Bozcaada’ya gittiğimi, orada o çift tarafından işletilen o küçük restoranın bana hayal ettirdiklerini anlattım. Evden ayrılma kararımın bana yaşattıklarını da anlattım elimden geldiğince. İlişkimizin nasıl bir seyir alacağını artık hiç bilemiyordum. Bu seyirde ikimiz de vardık. İkimiz... Birbirimizi daha iyi hissedebilmek için... Ancak ilişkimiz nasıl gelişirse gelişsin, evden ayrılıyordum. Nereye gideceğimi de henüz bilmiyordum. Kafamda birkaç yer vardı, bakacaktım.</p>

    <p class="normal1">“Ne zaman ayrılacaksın?” diye sordu, ben sözlerimi tamamlayınca.</p>

    <p class="normal1">“Çok yakında... On-on beş güne kadar” dedim.</p>

    <p class="normal1">“Neden on beş gün?.. Neden daha çabuk değil?..” diye sordu.</p>

    <p class="normal1">“Bazı hazırlıklar yapmam gerekiyor” dedim.</p>

    <p class="normal1">“Hazırlıklar, hazırlıklar, hazırlıklar... Bakalım bana ne zaman hazır olacaksın” dedi.</p>

    <p class="normal1">Sustum. Susmayı tercih ettim. Bu sorunun cevabını bilmiyordum çünkü...</p>

    <p class="normal1">O gece orada geç vakte kadar kaldım. Eve dönüş yolunda o eski duyguyu yine yaşadım. Bizim yakaya yine bir an önce ulaşmak istiyordum. Yine.. Yine başlamıştık... Eve girerken de artık çok iyi bildiğiniz duyguları yaşadım, kanepeye uzanırken de... Yeniden başlamakla ne kadar doğru bir adım attığımı da bir daha sordum kendime. Soru, yanıtları ve yanıtsızlıklarıyla içimdeydi, hâlâ içimdeydi, beni bana soruyordu. Görecektik, zamanla neler yaşayacağımızı elbette görecektik...</p>
  </div>

  <div class="calibre1" id="calibre_pb_21"></div>
</body>
</html>
