<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Sokak neredeyse bomboştu. Bakkal her zamanki gibi açıktı. Daha yerli yerinde duruyormuş gibi görünen evlere günün ilk servisleri için giden kapıcılar da ellerinde sepetleriyle kendi günlerine başlıyorlardı. Önce gazete, ekmek, sonra belki çay, sigara, sonra peynir, sabun, ya da çocuklar için gofret gerekecektir... Fırtınasız evlerin kaç farklı hikâyesi vardır? Büyük bedellerin ödenmediği ailelerde gerçekten de hep aynı kader mi paylaşılır?.. Bu soruların üzerinde fazla durmak istemedim. İçimde yanıtlanmamış yeterince soru vardı zaten. Bıraktım. Şehrin o öte yakasındaki eve yeniden yol almaya başladım. Oraya bir daha hiç gitmeyeceğimi sanmıştım oysa... Ne var ki hayat, günü geldiğinde, sizi hiç beklemediğiniz yerlere de çağırabiliyordu. Bu sefer çağrıldığım yolda, hayatımın en önemli dönemeçlerinden birini almaya hazırlandığımı da hissediyordum ama. İnci’ye neler söyleyebilirdim? Duygularımı onunla nasıl, nereye kadar paylaşabilirdim? Bu soruların yanıtlarını o yolda veremezdim. Konuşacaktım, kendimi gizlememeye çalışarak konuşacaktım. Ona bu olası doğumdaki yanlışları anlatacaktım; kendisinden, kendisi için en zor olanı, bu çocuğu dünyaya getirmemesini isteyecektim belki. Ona belki bu ilişkinin hakkını hiçbir zaman veremediğimizi, birbirimizde aradığımız o aşkı bir türlü yaşayamadığımızı söyleyecektim... Bu çocuk olmadan yaşamayı deneyebilirdik yine de, bizi yaşamayı deneyebilirdik, daha ötesini görmeyi deneyebilirdik. Bir çocuğu sahiplenme zamanında değildik ama henüz. Bunları söyleyecektim, söylemek istiyordum, ama çok derinlerimizde bir şeylerin içimizden koptuğunu da hissediyordum aynı zamanda...</p>

    <p class="normal1">İnci’nin evine vardığımda, saat dokuza geliyordu. Beni gecelikle karşıladı. Onu uyandırmıştım, bu kadar erken beklenmiyordum. Geceliği kısacıktı, şeffaftı, altından göğüsleri görünüyordu. Tek kelime bile söylemeksizin birbirimize sarıldık. Bir süre öyle kaldık. Sonra dudaklarımız birleşti. Öpüştük, giderek artan bir şehvetle öpüştük, beni yatak odasına çekti, kendimizi yatağa attık. O tutkunun ve o hasretin beklediği duyguyla, açlıkla seviştik. Birbirimizi o kadar özlemiştik ki... Birbirimize tutunmaya aslında o kadar çok ihtiyacımız vardı ki... Oraya ne duygularla gitmiş, neler yaşamıştım. Tutku ilişkileri böyledir işte... Bir an gelir, ne öfkeleri, ne aşağılanmaları, ne korkuları, ne de o kirlenmeleri hissedersiniz. Siz kendinizi o tutkuya, o tutku için, bilerek, ya da bilmeyerek tutsak aldırmışsınızdır çünkü. Sevişmemizin bir yerinde kulağıma fısıldadıkları, bu tutsaklığı fazlasıyla açığa vuruyordu bence.</p>

    <p class="normal1">“Yine içimde olman o kadar güzel ki...”</p>

    <p class="normal1">Ağladı, ağlayacak gibiydi. Ben de fısıldayarak yanıt verdim.</p>

    <p class="normal1">“İçinde erimek istiyorum...”</p>

    <p class="normal1">Belini sıkıca kavradım, böyle durumlarda sık sık yaptığı gibi, sağ elinin başparmağını kuyruksokumuma bastırdı.</p>

    <p class="normal1">“Gel, gel öyleyse!..” dedi.</p>

    <p class="normal1">Fısıltılarına bir inilti de karışmıştı. Gülümsedim.</p>

    <p class="normal1">“İçine akabilir miyim?” diye sordum.</p>

    <p class="normal1">O da gülümsedi. Bu gülümsemelerde bir hüzün de vardı elbet. Kaderimizle ilgili bir hüzündü bu. Yutkunmuştu, ağlamamak için zor tutmuştu kendini. İçine bu duyguyla boşaldım. Ondan ne kadar kopmak istemediğimi o anda daha iyi anladım. O anı bugüne kadar unutmadım. O anı belki de hiç unutmayacağım. Sonra yine birbirimize öyle sarılmış olarak kaldık. Sonra da ayrıldık, yanına uzandım. Başını yine göğsüm ile omzum arasında kalan o boşluğa koydu.</p>

    <p class="normal1">“Burası hâlâ benim yerim, değil mi?” diye sordu.</p>

    <p class="normal1">Sustum.</p>

    <p class="normal1">“Benim, hâlâ benim, biliyorum” dedi.</p>

    <p class="normal1">Ancak kısa süren bir suskunluktan sonra bir karşılık verebildim.</p>

    <p class="normal1">“Seni ne kadar sevdiğimi bir bilebilsen...”</p>

    <p class="normal1">Yüzüne bir sevinç yayıldı. Kendisine çok yakışan o sözleriyle cevap verdi.</p>

    <p class="normal1">“Bunu zaten biliyorum ki...”</p>

    <p class="normal1">“Yorgunum, çok yorgunum İnci...”</p>

    <p class="normal1">“Ben de...”</p>

    <p class="normal1">“Haydi gel biraz uyuyalım.”</p>

    <p class="normal1">“Ben burada uyuyacağım” dedi.</p>

    <p class="normal1">Başı hâlâ o çok sevdiği yerdeydi.</p>

    <p class="normal1">Öyle uyuyakaldık. O güne böyle bir sabahla başlamıştık işte...</p>

    <p class="normal1">Uyandığımda, günü hani neredeyse yarıladığımızı fark ettim. Dışarıda çok şiddetli bir sağanak vardı. “Yaz yağmuru, geçer...” dedim kendi kendime. Yaz yağmuru, geçer... Kimi çok bildik cümleler bile farklı zamanlarda öyle yeni anlamlar kazanıyorlardı ki... Çevreme baktım. İçinde bulunduğum odaya, başka odalardan taşıdığım o heyecanı ve gelecek umudunu hatırlardım, bu odada paylaştığımız ilk akşamı hatırladım. Kaç yıl geçmişti aradan?.. Hatırlamak istemedim. Bunun için istemediğim yerlerden bir daha geçmem gerekecekti çünkü. Hayatlarımız adına çok yol aldığımızı da düşünebilirdik artık, hep aynı sınır çizgisinde kaldığımızı da. Bu ilişkiyi böyle yaşadığımız için, hayat adına doğru bir adım attığımızı da söyleyebilirdik, bir yanlışta ısrarla direndiğimizi de... Çok yaralamış ve yaralanmıştık, çok hırpalamış ve hırpalanmıştık, ama birbirimize hiçbir zaman unutamayacağımız hazlar, heyecanlar ve sarhoşluklar da yaşatmıştık. Cennet ile cehennemin bir arada yaşandığı ilişkileri bilir misiniz?.. Bizim ilişkimiz böyle bir ilişkiydi işte. İçimizdeki bu kırılmaları da taşımayı öğrenecektik mutlaka. Bu kırılmaların bizi bize nasıl kazandırdığını bile görecektik. O sabah o odada bunları düşünmüştüm. İnci hâlâ göğsümde uyuyordu. Sırtüstü yatmaktan vücudum uyuşmuştu, ama yine de onu o anda uyandırmaya kıyamadım. Ne yapacaktık? Ona, bunları hissederken neler söyleyebilecektim? İlişkimiz; ertelemelerimiz, umutlarımız, aldanmalarımız ve yüzleşemediğimiz gerçeklerimizle sürüyordu hâlâ. Tüm çıkmazlarımıza rağmen birbirimizden ayrılamıyorduk. Tüm kaçışlarımıza rağmen bu ilişkide kaçırılmaması gereken bir şeyler olduğuna inanıyorduk. Birbirimizi kaybetmemeyi, bir başkasına bırakmamayı kendimizle bir savaşa da dönüştürmüştük. Bu savaş bizim biraz da ölmeme savaşımızdı. Birbirimizde bulduğumuz sevgiliyi başka hiçbir sevgilide bulamayacaktık sanki. O zamanımda bu duyguya da çok inanıyordum... “Bu sabah yağmur var İstanbul’da...” Bu şarkıyı siz de biliyorsunuz, değil mi? Bu şarkının anlattıkları içimde birçok ayrılığı ve yaşanamamış eski sevgiliyi, şefkati uyandırıyordu. Aramızda o sert ayrılık rüzgârlarının estiği günlerin birinde, “Bunu yapma!.. Birbirimiz için ne kadar önemli olduğumuzu biliyorsun... Bunu bize yapma!..” demişti İnci. O zamanlar bu çığlığı yeterince duyamamıştım. İnci bende yavaş yavaş, ilerleyebildiği kadar ilerleyecekti...</p>

    <p class="normal1">Bu çığlık benim kendime ördüğüm duvara çarparak yankılanıyor, parçalara ayrılıyor şimdi. Bu çığlığın içimdeki yankılarını bu yüzden her aşkın ihtiyaç duyduğu o seyircilerle paylaşmak istiyorum... O sabah başkaydı... Yıllar önce okuduğum, gözleri bu dünyaya sadece bizim bildiğimiz gibi kapalı bir kızın hikâyesini anlatan romanın dilimdeki adıydı bu. O sabaha o kadar yakışıyordu ki bu sözler. O sabah yağmur sağanak halinde yağmış, sonra da güneş açmıştı... O odada bir süreliğine sarılı kalmıştık. Birbirimizden, kendimizi tutsak ettiğimiz bu odanın kapısını aralayacak bir söz bekliyorduk. Aramıza derin bir sessizlik çökmüştü ama sanki. Ne diyeceğimi, ne söyleyebileceğimi bilemezken sesini duydum. Söyledikleri yine sarsıcıydı, acıtıcıydı, düşündürücüydü.</p>

    <p class="normal1">“Birbirimize yaşatmamamız gereken şeyleri yaşatıyoruz...”</p>

    <p class="normal1">Uyandığını fark etmemiştim. Haklıydı, elbette haklıydı. Bu ilişkide birbirimize sık sık yalnızlıklarımızı ve karanlıklarımızı yaşatmıştık. Söylediklerine bir cevap verememiştim yine de. Cevap vermek yerine ona daha sıkı sarıldım.</p>

    <p class="normal1">“Bir çay demlesene... Senin çayını çok özledim...” dedim sonra da.</p>

    <p class="normal1">Başını kaldırdı, sevgiyle baktı, saçlarımı okşadı.</p>

    <p class="normal1">“Karnın aç mı?..” diye sordu.</p>

    <p class="normal1">“Aç... Evden çıkarken bir şeyler atıştırdım ama...” dedim.</p>

    <p class="normal1">Der demez de ne kadar dikkatsiz davrandığımı bir daha fark ettim. Bu sözlerimle evlilik evimi hâlâ ne kadar evim olarak benimsediğimi hiç istemediğim halde dışa vurmuştum. Gerçek bu değildi belki, ama içinde bulunduğumuz hassas durum dikkate alındığında, söylediklerim ona çok yaralayıcı gelebilirdi. Bir fırtına daha kopabilirdi. Ancak korktuğum gerçekleşmedi. Yeniden yakalayabileceğimiz o beraberlik adına bu sözlerimi dikkate almadı.</p>

    <p class="normal1">“İyi öyleyse... Biraz sucuk kızartayım, biraz da domates keseyim. Taze ekmek yok, ama kızartabilirim istersen...”</p>

    <p class="normal1">İlişkimizin en sıcak, hiçbir zaman unutamayacağım sıradanlıklarındandı bu da. Onun, hayata tutunmak için, o büyük aşk romanlarındaki özel anlara, örneğin, böyle bir durumda birdenbire hazırlanabilecek olağanüstü bir kahvaltı sofrasına ihtiyacı yoktu. Hayat onun için çok daha yalındı... Beni zaten o eve çeken bu yalınlıktı da biraz. Bu yalınlıkta bir hakikilik vardı çünkü, bir doğallık vardı. Biraz kızarmış sucuk, birkaç dilim domates... İlişkilerdeki asıl iddia, iddiasızlıkta mı hayat buluyordu yoksa?.. Sevincimi ve sevgimi, bu duygumun etkisiyle, bakışlarımla ve gülümsememle ifade etmeye çalıştım. İçimdeki kıpırtıyı duymasını istiyordum... Bu tepkim karşısında o da sevinçle yerinden doğruldu, giyinmeye başladı. Onu giyinirken, o şefkatle seyrettim. Kendisini seyrettiğimi görünce de muzipçe tepki gösterdi.</p>

    <p class="normal1">“Bakma öyle, ayıp!..”</p>

    <p class="normal1">Bu da bizim bir yerlerde soluklanmamızı sağlayan küçük oyunlarımızdandı. Böyle anlarda birbirimizden kolay kolay vazgeçemeyeceğimizi daha iyi anlardık. Yine cevap vermemiş, daha doğrusu cevabımı yatağa bir daha gelmesini işaret ederek vermiştim. Verdiği karşılık, yine o muzip, ama aynı zamanda da fettan kadının karşılığıydı.</p>

    <p class="normal1">“Sapık herif, ne olacak!..”</p>

    <p class="normal1">Arkasına bakmadan, kızgın kadını tüm şirinliğiyle oynayarak mutfağa seğirtti sonra.</p>

    <p class="normal1">O odada bir kez daha yalnız kalmıştım. Gözlerimi kapamış, düşünmüş, gidebileceğim yere kadar gitmeye çalışmıştım. Neler konuşacaktık, nereye kadar konuşacaktık, bu yeni durumu bir sorun olarak algıladığımı ona nasıl anlatacaktım? Duygularımı sözü fazla döndürüp dolaştırmadan, tüm sonuçlarını göze alarak dışa vurmam gerekiyordu... Gözlerimi açmak istemiyordum. Yastığa sarıldım. Yatak yine sevişme kokuyordu. Ne var ki aynı yatakta biri daha yaşamaya başlamıştı artık...</p>

    <p class="normal1">Bu sorular ve korkularla bir süre daha orada kaldım. Hafiften dalmıştım birkaç dakikalığına. Evdeki sesleri duyuyordum, ama o belli belirsiz uykuya da biraz bırakmıştım kendimi. Çağrısı üzerine kendime geldim.</p>

    <p class="normal1">“Bugün gelmeyi düşünüyor musun?.. Kahvaltı hazır!”</p>

    <p class="normal1">Hemen kalktım, hızla giyindim. Mutfaktan nefis bir kızarmış sucuk kokusu geliyordu. Sofra kurulmuştu. Masada benim çok sevdiğim o çilek reçelinden de vardı, taze demlenmiş çaylarımızın ve yeni kızartılmış ekmeklerimizin kokusu da... Bu görüntüyü, bu hiç beklemediğim fotoğrafı sevmiştim. O sabah başkaydı zaten dediğim gibi. O sabah başkaydı... Bunu o da biliyordu. O özen, o sabah içindi... O sabah bir dönemeci, çok önemli, belki de ölümcül, daha doğrusu ölüm kokan bir dönemeci geçmeye çalışacaktık çünkü. Kendimizi bir daha deneyecektik, bir daha kendimize rağmen sınayacaktık...</p>

    <p class="normal1">O sabah o çay da çok özeldi bu yüzden, o sucuk da, o çilek reçeli de, o domatesler de, o kızarmış ekmeklerimiz de... İçimde o anlarda yine İnci’yle bir hayatı yaşayamamaktan kaynaklanan bir acı vardı. Ona, biraz da bu acıyı dağıtmak için, takılmadan edemedim yine de.</p>

    <p class="normal1">“Sucuğu çok güzel yapmışsın. Yağı, baharatı, tuzu çok iyi ayarlamışsın. Et de iyi seçilmiş, eline sağlık...”</p>

    <p class="normal1">Hemen havaya girdi.</p>

    <p class="normal1">“Sen git kendi poponla alay et!”</p>

    <p class="normal1">Lafın altında kalmadım.</p>

    <p class="normal1">“Senin poponun yanında benim popomun lafı mı olur!”</p>

    <p class="normal1">Oyuna geldi elbette.</p>

    <p class="normal1">“Ne varmış benim popomda?”</p>

    <p class="normal1">Daha ileri gitmekten kaçamazdım.</p>

    <p class="normal1">“Ne yok ki!”</p>

    <p class="normal1">Beklediğim cevabı aldım.</p>

    <p class="normal1">“Terbiyesiz!”</p>

    <p class="normal1">Hem takılmaya devam etmeli, hem de küçük bir açıklama yapmalıydım. Hareketlerimi biraz abartarak karşılık verdim.</p>

    <p class="normal1">“Çok güzel!.. Eşi benzeri yok demek istedim.”</p>

    <p class="normal1">Yine beklediğim, bildiğim cevabı aldım.</p>

    <p class="normal1">“Güzeldir tabii ya! Kıymetini bilene!”</p>

    <p class="normal1">Buna benzer cilveleşmeleri de sık sık yaşardık o evde. Bu küçük zekâ oyunlarını ikimiz de çok severdik. Size daha önce de anlatmaya çalıştığım o soluklanma ihtiyacı böyle oyunları hep beklemişti.</p>

    <p class="normal1">Sonra bir süre hiç konuşmadık. Çayımdan bir yudum aldım, konuyu açtım.</p>

    <p class="normal1">“Sana bir şey söyleyeceğim.”</p>

    <p class="normal1">Sesim kaçınılmaz olarak farklı çıkmıştı. Vakit gelmişti. Onun sesi de bu vakte uygun bir havaya büründü birden.</p>

    <p class="normal1">“Evet, seni dinliyorum.”</p>

    <p class="normal1">O meydan okuyan, ya da bana yine öyle gelen bakışlarıyla gülümsüyordu. O seste bir titreme de duymuştum. Kendisini savunmaya da almıştı, hissediyordum. Bu bakışları böyle görmem de mümkündü. Sözü, kararıma uyarak fazla döndürüp dolaştırmadım.</p>

    <p class="normal1">“Dün gece de düşündüm, buraya gelirken de, seninle seviştikten sonra da... Ben bu çocuğu istemiyorum...”</p>

    <p class="normal1">O kendinden emin tavrını hiç değiştirmedi önce. Onun bu yüzünü çok görmüştüm. Beklediğim bir saldırganlıkla karşılık verdi.</p>

    <p class="normal1">“Böyle diyeceğini biliyordum... Böyle bencil ve korkak olacağını biliyordum.”</p>

    <p class="normal1">Savaş başlamıştı... İkimiz de kendi savaşımızdaydık artık. Aynı sorun için farklı savaşlar veriyorduk. Duygularımın o anda söylettiklerini, daha doğrusu söyletebildiklerini söyledim.</p>

    <p class="normal1">“Hakkımda istediğini düşünebilirsin. Ben de benim için böyle düşüneceğini biliyordum. Kendimi savunmaya çalışmayacağım. Ne söylersem söyleyeyim, duygularımı sana istediğim gibi anlatamayacağımı biliyorum. Zaman o zaman değil. Ama ben asıl bu koşullarda bu çocuğu dünyaya getirmek istemenin bir bencillik olduğunu düşünüyorum.”</p>

    <p class="normal1">Gözleri doldu. Sesindeki titremeyi gizleyemiyordu artık.</p>

    <p class="normal1">“Bencillik mi? Benim bencilliğim ha! Bunu sen mi söylüyorsun? Yine düzeninin sarsılmamasını istiyorsun değil mi? Yine bu oyunun yazarı olmak istiyorsun. Yine benim duygularım önemli değil...”</p>

    <p class="normal1">Benim duygularım, senin duyguların... Bir çıkmazı yaşayan ilişkilerde bu konuşmalar da sık sık yapılırdı kuşkusuz, bu konuşmalar da bir tür kaçınılmazlıktı neredeyse. Onu yine de ikna etmem gerekiyordu. Onu ikna ederken, kendimi de, hem kendim hem de ikimiz için en doğru yerde durduğuma ikna etmem gerekiyordu. Devam ettim:</p>

    <p class="normal1">“Böyle konuşarak işin içinden çıkamayız canım... Bu çocuğu çok istiyor olabilirsin. Ben de kendi açımdan benim çocuğumu bu kadar çok istemenden gurur duyabilirim. Ama sen yine de bu ısrarının gerçek nedeni üzerine biraz daha düşün lütfen. Aklına tabii ki seni pervasızca kullandığım geliyor. Ama inan, öyle değil. Üstelik yaşananlar buradan çok, hem de çok farklı görünüyor. Kim kimi ne için kullanıyor, kim için kullanıyor, bundan bile emin değilim ben. Ama şimdi bunu tartışmak istemiyorum. Benim şimdi gördüğüm ve tutunmak istediğim çok daha elle tutlabilir bir gerçek var. Sana pek inandırıcı gelmeyebilir, ama bana sorarsan bu beklemediğimiz gelişme, bizi artık birbirimize daha çok kenetliyor. İlişkimiz yeni bir anlam kazandı, farkında değil misin? Tüm yaşadıklarımızı belki de yeniden gözden geçirmemiz gerekiyor. İlişkimiz bundan böyle daha sağlıklı bir yere oturabilir. Bizim birbirimizden kopmamız çok zorlaştı artık. Ancak tüm bunları yaşamak için bu çocuktan kurtulmamız gerekiyor. Tüm bunları yaşamak için bu ilişkide sadece ikimiz olmalıyız...”</p>

    <p class="normal1">Beni önündeki çay bardağına bakarak, sözlerimi hiç kesmeden dinledi. Söyleyeceklerimi bitirdiğimi anlayınca da hemen cevap vermedi. Kısa bir süre sustu. Ben de sustum, onun suskunluğunu duymaya çalıştım. Ağlamamak için zor tutuyordu kendisini. Titreyen, çaresizliğini iyiden iyiye dışa vuran bir sesle cevap verdi zaten.</p>

    <p class="normal1">“Beni ne kadar kırdığının, yaraladığının farkında mısın? Bu kadar çok istediğimi bildiğin bir çocuktan kurtulmaktan söz ediyorsun...”</p>

    <p class="normal1">Oyun aynı oyundu... Onun bu sözlerinde de bana duyurmak istediği bir çığlık vardı, benim bu çığlığı da duymam gerekiyordu belki. Ancak ben yine de bu sözlerde o eski oyunun bir başka sahnesini görmekten kurtulamıyordum. Suçlu rolüne bir daha çıkarılmıştım. Onun bu çocuğu, beni bu ilişkiye daha çok bağlamak için kullanabileceği olasılığı değildi sadece içimi kemiren. Çocuğu reddetmem halinde, bu aşkı bir kez daha reddeden, taşıma yeteneğini ve yürekliliğini gösteremeyen o adam durumuna yeniden düşecektim... Bu duygunun kurduğu tuzaklardan da kurtulamıyordum. Ancak oyunun benim için başka perdeleri de vardı artık. O, bu sorun karşısında duyduğum huzursuzluğu bana duyurabildiğince duyurmak istiyordu sanki. Onun, kendisine bir türlü gelmeyen, gelemeyen adamdan intikamıydı bu. Kadın kimliğiyle ağır, hem de çok ağır bir yükü taşıdığının, taşımak zorunda kaldığının farkındaydım elbet. Bu yükün ağırlığını o da kendi tarihiyle ve öğrendikleriyle taşıyordu, eminim. Daha da önemlisi, bu çocuğu bu koşullarda o da aslında istemiyordu belki. Ne var ki insan, birine çok derinden kırıldığını hissettiği zamanlarda yaşadıklarına, farkına vararak, ya da varmayarak, bambaşka bir yerden, bambaşka gözlerle de bakabiliyor. İnsan, o kırgınlık zamanlarında acısını daha kolay taşıyabilmek için, celladı bildiğine acı çektirmek istiyor; nasıl bir bedel ödeyebileceğini düşünmeksizin ağır bir bedel ödetmek istiyor... Oyunun yeni perdesini böyle görmüştüm o sabah... Haksızlık mı ediyorum böyle düşünerek?.. Kim bilir... O günlerde de, daha sonraki günlerimizde de, o kadar çok haksızlık, ya da haksızlık olarak görülebilecek duygu yaşatmak zorunda kaldık ki birbirimize... Bu haksızlıklar da bizim kendimizi savunmak isteyişlerimizdi sonuçta. Kendimizi savunmak ve korumak isteyişlerimiz... Evlerinden koparıldıklarını, sürgün edildiklerini hisseden çocuklar, büyüdüklerinde hep böyle oyunlar mı oynarlardı?.. Bu çocuklar bu oyunlarda hep böyle kötü insan rollerine mi çıkarlardı?..</p>

    <p class="normal1">İnci yine kendisini yaraladığımı söylüyordu. Ben bu sözler karşısında yine susuyordum. Suskunluğumu yine o kışkırtıcılığıyla kırdı.</p>

    <p class="normal1">“Karın bu durumu biliyor mu?”</p>

    <p class="normal1">Bilmediğini söyledim.</p>

    <p class="normal1">“Yakında bunu da öğrenir. Ne kadar yalnız ve çaresiz kaldığıma bakıp birlikte iyice eğlenirsiniz artık...” dedi.</p>

    <p class="normal1">“Yapma, ne olur yapma!.. Bu yaşadığımızın ikimizin arasında kalmasını isteyeceğimi sen de biliyorsun...” dedim.</p>

    <p class="normal1">Söylediklerimi duymadı, ya da duymamış gibi yaptı. Yalnızlık ve çaresizlik sadece onun duygusu değildi o anda, benim de duygumdu. Ama o bu duygusunu bana hissettirmeye, elinden geldiğince hissettirmeye kararlıydı.</p>

    <p class="normal1">“Hiçbir zaman senin kadının olamadım... Beni hiçbir zaman kadının olarak göremedin... Ben senin için sadece bir orospuydum... İstediğin zaman düzdüğün bir orospu... Hayalindeki sevgili değildim, hayalindeki orospuydum ben... Yazıklar olsun...”</p>

    <p class="normal1">Böyle bir yere konulmaya dayanamazdım. Bu sözler karşısında ben de kendi çaresizliğimi dile getirdim. Söylediklerim benim saldırımdı artık; hem ona, hem kendime, hem de yaşadıklarımıza karşı saldırımdı. Yaşadıklarımı ancak böyle savunabilirdim.</p>

    <p class="normal1">“Sen benim hayalimdeki orospu değilsin. Benim hayalimde bambaşka bir orospu var. Onu da günün birinde yazacağım, bizimkinden çok farklı bir hikâyede anlatacağım. Sen, ister kabul et ister etme, benim gerçekten kadınım oldun, ilk günden bu yana, bana yakınlık duymadığın günlerde bile oldun. O günleri hiç unutmadım. Hatırlıyor musun? Sana seni sevdiğimi söylemiştim. Sana, sana nasıl âşık olduğumu anlatmaya çalışmıştım. Sense gönlünü bir başkasına kaptırdığını, bu aşka karşılık veremeyeceğini söylemiştin. O günden sonra durumu kabullenmiştim ben de, sadece kabullenmiştim. Daha başka ne yapabilirdim ki, aşkıma karşılık veremediğin için seni suçlayamazdım ki... Durumu kabullenmiş, ama senden hiç vazgeçememiştim. Beni aramasaydın, bu aşkı böyle, hayatımın sonuna kadar yaşatacaktım belki. İkimizden başka hiç kimsenin bilmediği o uzun hikâyeyi niçin, kim için yazdığımı sanıyorsun?..”</p>

    <p class="normal1">Bu uzun tiradımı sevmiştim. Söylediklerimi, kendimi doğru bir yerde durduğuma bir daha inandırmak için söylemiştim belki, ama o anda içimden geldiği gibi söylemiştim. Bu sözler bir direnci, aşk adına verilmiş bir iç kavgayı anlatıyordu. Onun bu kavga karşısında biraz yumuşayacağını sanmıştım, ama yumuşamaya hiç niyeti yoktu. Tam aksine, verdiği karşılık, giderek artan bu sertleşmeyi ürkütücü bir sınıra getiriyordu.</p>

    <p class="normal1">“Şimdi bütün bunları o günlerin intikamını almak için yapıyorsun, değil mi? Bu kadar basit işte... Bu kadar basit... Senin gibi, ilişkimiz gibi basit... Her şeyi o kadar basitleştirdin ki... İntikam almak istedin, aldın. Kan istiyordun, aldın. Daha ne kadar kan istiyorsun?”</p>

    <p class="normal1">Bu sözlere bir karşılık veremezdim. Sustum. Sonra da ne kadardır sormak istediğim o soruyu sordum.</p>

    <p class="normal1">“Hikâye duruyor mu?”</p>

    <p class="normal1">O hikâyenin onun çekmecelerinin birinde hâlâ korunduğunu bilmek benim için çok önemliydi o anda. Yerimi, ondaki yerimi bir daha görmek istiyordum. Bana, sorumu yadırgadığını ifade eder bir soruyla karşılık verdi.</p>

    <p class="normal1">“Duruyor, ne olacak?”</p>

    <p class="normal1">“Bilmek istedim” dedim.</p>

    <p class="normal1">Burada durabilirdim. Ancak o, burada da durmak istemiyordu. Bana ve yaşadıklarımıza o kadar derinden öfkeliydi ki...</p>

    <p class="normal1">“Bilmek istemiş!.. Bütün bunlar bana kadınlığımı yaşatmana yetmedi ama. Çünkü sen, bende sadece o romanda yazmak istediğin kadını gördün. Beni taşıyamadın, gerçekleri taşıyamadın.”</p>

    <p class="normal1">Ben de bu sözleri duymak istemiyordum artık. Ben de kendimi bu olasılığa kapatmak istiyordum. Söylediklerim, bu geriye çekiliş düşünüldüğünde, yine bir kendini savunma ihtiyacından kaynaklanıyordu kuşkusuz.</p>

    <p class="normal1">“Bu konuyu bir daha açmayalım. Bunları defalarca konuştuk ve hiçbir yere varamadık. Ben de sana benim gerçeklerimi göremediğini ve taşıyamadığını söyleyebilirim.”</p>

    <p class="normal1">Gözleri yine doldu.</p>

    <p class="normal1">“Sus artık, sus!.. Ne olur sus!.. Birbirimize nasıl bu kadar kötülük yapabildik?..” dedi.</p>

    <p class="normal1">Beni kendisine çekmeye çalışan oydu bu kez. İten kadından çeken kadına yine çok çabuk geçmişti. Bu oyun da onun vazgeçemediği oyunlarından biriydi. İtmek, çekmek... İtmek, çekmek... İtmek, çekmek... Sarsmak, bir yerde durdurmak için... Bu oyuna kendimi farkına varmaksızın o kadar çok kaptırmıştım ki... Bu oyuna, farkına varmaksızın o da kendisini fazlasıyla kaptırmıştı belki... Ancak o anda, bu durum karşısında gösterme ihtiyacını duyduğum tepkiden midir, ona duygularımı yeterince anlatamadığımı hissettiğimden midir bilmem, ben de kendimi aslında hiç istemediğim kadar katılaştırmıştım. Sesimi ben bile yadırgıyordum, ama söylemek istediklerimi söylemem gerektiğine de inanıyordum aynı zamanda.</p>

    <p class="normal1">“Kötü adam rolünü üstleniyorum. Bu çocuğu kabul etmiyorum ben!”</p>

    <p class="normal1">“Neden?.. Neden?..” diye sordu.</p>

    <p class="normal1">Sesinde hem bir öfke hem de bir çaresizlik vardı, bir hesap sorma isteği vardı sanki. Geriye dönüşüm yoktu artık. Deyiş yerindeyse, öldürücü darbeyi o anda vurdum.</p>

    <p class="normal1">“Çünkü bu çocuk benim değil, senin çocuğun!”</p>

    <p class="normal1">Amacım ona bu çocuğu birlikte istemediğimiz gerçeğini bir daha hatırlatmaktı, bu çocuğu sadece o istediği için bu dünyaya getiremeyeceğimizi söyleyebilmekti. Ne var ki biz, birbirimizi duyamayacağımız bir yerdeydik, bir sağırlık sınırındaydık artık. Sözlerimi yanlış anlamıştı. Bir öfke seline kapılmıştı sanki. Onu o güne kadar hiç bu kadar öfkeli görmemiştim. Sözlerimi duyar duymaz iki eliyle masaya vurup avaz avaz bağırmaya başlamıştı.</p>

    <p class="normal1">“Ne?.. Allah senin belanı versin! Demek bana bunu da söyleyecektin ha! Ben orospu muyum ulan?.. Benim şimdi bu çocuğu bir başkasından peydahlayıp sana kakalamaya çalıştığımı mı söylüyorsun?.. Aşağılık herif!.. Defol git bu evden!.. Defol git, bir daha da buraya gelme!.. Gözüm görmesin seni!.. Bitti ulan bitti! Anlıyor musun, bitti!”</p>

    <p class="normal1">Ayağa kalktı. Bana eliyle kapıyı gösteriyordu gerçekten. Hayatımda ilk kez bir evden kovuluyordum. İlk kez... Hem de ne evden, hangi evden?.. Hem de kim tarafından?.. Söylediklerimin böyle bir yere gideceğini düşünemezdim, hani ne derler, kırk yıl düşünsem, tahmin bile edemezdim. Çok büyük bir rahatsızlık ve pişmanlık duyuyordum. Açıklamaya çalıştım.</p>

    <p class="normal1">“Beni yanlış anladın, bunu söylemek istemedim...”</p>

    <p class="normal1">Ama sesimi duyuramıyordum artık. Ona artık hiçbir sözümü duyuramıyordum. Bu öfke karşısında, ne yalan söyleyeyim, korkudan ne yapacağımı da bilemedim. Ben de ayağa kalktım. Çaresiz, kapıya doğru ilerliyordum. Kabahatinin farkında küçük bir çocuk gibiydim. O da kendi çaresizliğiyle bağırıyor, ama aynı zamanda ağlıyordu.</p>

    <p class="normal1">“Allah kahretsin!.. Seninle bu ilişkiye girdiğim için Allah beni kahretsin! Siktir ol git artık hayatımdan! Ben gerekirse bu çocuğu tek başıma da doğururum, anladın mı! Tek başıma da!..”</p>

    <p class="normal1">Büyük bir haksızlığa uğradığıma inanıyordum. Beni, kendisine birçok haksızlık yaptığım için suçlayabilirdi. Bu suçlamalar karşısında sesimi çıkaramayabilirdim. Ancak böyle bir yere konmak, ne gizleyeyim, çok ağırıma gitmişti. Kaçınılmaz bir şekilde ben de kendi tepkimi gösterdim bu durumda; bu haksızlığı ifade etmeye çalışan mağdur erkek rolüne girdim. Kapıya doğru yavaş yavaş hafiften gülümseyerek yürüdüm. Sonra da, kapının ağzında, gülümsememi kaybetmemeye ve sesime o acıyı elimden geldiğince yansıtmaya çalışarak, o anda aklıma gelenleri söyledim.</p>

    <p class="normal1">“Sen bilirsin...”</p>

    <p class="normal1">Bu tavrımın, öfkesini daha da artıracağını biliyordum. Onun beklediği benim de bu öfke seline, kim bilir belki de oyununa kapılmamdı, içimdeki bir şeyleri harekete geçirmekti. Ama benim yaşadığım öfke, farklı bir öfkeydi, onunkinden çok uzak bir yerde yaşadığımız ve yaşattığım bir öfke... Bir sarsıntı, hem de çok derin bir sarsıntı yaşıyordum kuşkusuz. Bir sarsıntı ve yine anlatamadığım, dışa vuramadığım bir öfke... Bu tavır, bu bakış, bu sözler, bende bambaşka bir kırılmaya yol açıyordu. Susmuştum, sadece susmuştum bu nedenle... Susmuş ve gülümsemiştim. Oyunu o anda ancak böyle bozabilirdim. Kendimi o anda ancak böyle koruyabilirdim. Kapıya geldiğimde hâlâ gülümsüyor, ya da gülümsemeye çalışıyordum.</p>

    <p class="normal1">“Bitti mi, gerçekten bitti mi?” diye sordum.</p>

    <p class="normal1">“Bitmedi, elbette bitmedi!” demesini o kadar çok isterdim ki o anda, bana hüngür hüngür ağlayarak sarılmasını o kadar çok isterdim ki... Ona sıkı sıkı sarılarak ağlamayı o kadar çok isterdim ki...</p>

    <p class="normal1">Sesindeki öfke birdenbire azaldı bu sözlerim karşısında. O da gülümsedi, o tehditkâr bakışlar yüzüne bir daha döndü. Öfkesi bir başka hayaletin altındaydı artık. Söyledikleriyle, o bakışları ve sesiyle, bir kâbustan fırlamış gibiydi.</p>

    <p class="normal1">“Bu eve bir daha adımını atamayacaksın. Atmak isteyecek, ama atamayacaksın... Şimdi git, karının apış arasında yaşamaya devam et... Ona benden kurtulduğunu söyle. Git... Layık olduğun yere git... O çok sevdiğin yere git... Ben burada kendi onurumla baş başa kalacağım. Ama çok yakında... Çok yakında bu evde öyle bir şey yaşanacak ki, dünya gerçekten başına yıkılacak bu kez. Göreceğin manzara karşısında donakalacaksın ve hiçbir şey yapamayacaksın. Haydi git şimdi... Git ve bekle... Bekle ve gör...”</p>

    <p class="normal1">&nbsp;</p>

    <p class="normal1">İnsanın kanının çekilmesi diye bir deyim vardır. Böyle bir deyimin hayatta bir karşılığı varsa, ben de o anda bunu yaşamıştım işte. Yüzüm, bu sözleri duyduğumda bembeyaz kesilmişti herhalde. Birbirimizin kâbusundaydık artık. Ona o anda sarılabilirdim, “Ne yaşadıysak yaşayalım, gel şimdi yeniden başlayalım” diyebilirdim. Ama diyemedim. Karşımda örülen bu duvara dokunamadım. İçim üşüyordu çünkü. İçim üşüyordu... Sadece baktım, sesimi çıkaramadan baktım. Bir kez daha dilsizdim işte...</p>

    <p class="normal1">Evden çıktım. Kapı ardımdan kapandı. Merdivenleri indim, dışarı çıktım. O yazlık ev hâlâ orada duruyordu... O sokağı, o kapıyı bir daha gerçekten göremeyecek miydim artık? Bitmişti işte... Hiç beklemediğim bir zamanda, hiç beklemediğim bir şekilde bitmişti.</p>

    <p class="normal1">Arabama bindim. Kontağı çevirmeden önce biraz durdum. Tuhaf bir duygu içindeydim. Bir yandan, ne gizleyeyim, hayatımın en önemli, içinden çıkılmazmış gibi görünen ilişkisi bittiği için seviniyordum. Bu ilişkiyi ben bitirmemiştim üstelik. Terk edildiğim duygusuna kolaylıkla sığınabilirdim. Dönmeyecektim, hayır. Oraya bir daha dönme duygusunu ne kendime ne de ona yaşatacaktım... Arabayı hareket ettirdim ve oradan hızla uzaklaştım. Rahatlamıştım... Ancak bu duygu, bu beklenmedik rahatlama duygusu, benim sadece o yola çıkarkenki duygumdu. Oradan uzaklaştıkça, bir başka duygu da büyümeye başladı içimde. O evde benim bir parçam da hayat bulacaktı belki. Bir çocuk, benim çocuğum, orada, bensiz ve bana uzak kalarak büyüyecekti. Bensiz ve bana uzak kalarak... Bana kendimden her geçen gün biraz daha çok uzaklaştığımı acımasızca hatırlatarak... Sadece bir aşka değil, bir aşkın çocuğuna da ihanet edecektim sanki bu durumda. Bu ihanetin uyandırdıkları belki de son nefesime kadar ardımdan gelecekti, bana hayat karşısındaki bir başka korkaklığımı hatırlatacaktı. Çocuğum başka bir hayatta, bana rağmen, benim bu ihanetime rağmen, eksiklikleriyle, yoksunluklarıyla, babasızlığıyla, ama tüm zorluklara ve terk edilmişliklere göğüs germeyi bilmiş bir annenin yanında büyüyecekti. O hayat, benim belki de hiç kimseye anlatamayacağım utancımın ve vicdanımın sesi olacaktı. Bir cinayet daha işlenmişti...</p>

    <p class="normal1">O yolda, kendi sularıma dönerken bunları hissediyordum işte... Asıl yaşanan, ya da yaşanması gereken bu muydu ama?.. Kendime, kendimi böyle bir yere koyarak, İnci’nin istediği yere koyarak bir haksızlık daha mı ediyordum yoksa?.. Bana bu duyguyu yaşatan neydi? Yaşadıklarımı böyle görmeme yol açan neydi? Yaşananları böyle taşımama kimler, neden sebep olmuştu? Hangi olasılık, hangi yaşanamamışlık beni böyle bir yere çekiyordu? Hangi olasılıktan bir türlü vazgeçemiyordum? Yaşayamadığım halde hep geri döndüğüm, yaşamak istemekte direndiğim kimdi? Bana çok önemli bir değere ihanet ettiğim duygusunu yaşatan, bu dünyanın ışığını bile görmemiş, hayatımda sadece bir olasılık olarak yaşamaya başlayan o çocuk aslında kimdi? O çocuğa ihanet ettiğim duygusu neden bu kadar derinime düşmüştü? Bir çocuğuma daha sıkı sarılabilecektim; bir çocuğuma daha sahip çıktığımı hissetmenin, bunu kendime ve insanlara en nihayet gösterebilmenin sevincini yaşayacaktım belki. Eve dönecektim çünkü bir şekilde, tüm eksikliklerimle, belki daha eksik, çok daha eksik, ama görünürde, en azından görünürde, daha meşru, dolayısıyla da çok daha az yorucu bir hayatın içinde bulacaktım kendimi. Bu sıcaklığa yeniden sığınabilirdim, yanlış bir ilişkiden kurtulduğum duygusunu kendime yaşatabilirdim, hayatım adına yeni bir umudu zorlayabilir, ya da yeni hayatımı, sıradanlıkların da kendilerine göre bir güzellikleri, hatta bir şiirleri olduğu düşüncesine bir daha sığınarak, bir ailenin güvenli ülkesinde bir daha kurmayı deneyebilirdim. Bunu yapmam mümkündü, bunu yapmam bir başka kolaya kaçmaktı yine ama mümkündü. Ancak bu seçimin bedeli çok sevdiğim bir kadını kendi kaderine terk etmekti; daha da önemlisi bir başka çocuğumu, daha doğmadan terk etmekti. Kendime, bir çocuğun hayatını örselememeye söz vermiştim oysa bir zamanlar; yaşadığım terk edilmişliği, ne yaşarsam yaşayayım, bir çocuğa yaşatmamaya söz vermiştim...</p>

    <p class="normal1">Geriye bu çarmıhın acısını taşıyarak döndüm. Selin ile Ada bir yerlere gitmişti. Ev yine sessiz ve ıssızdı. Buna sevindim. En azından bir süreliğine, konuşmuş olmak için konuşmak, içimdeki fırtınayı gizlemek, başka bir yerde hiçbir fırtına yaşanmamış gibi yapmak zorunda kalmayacaktım. İnci’yle ilişkimin bittiğine, üstelik böyle bittiğine bir türlü inanamıyordum. Onu bir daha göremeyeceğime inanamıyordum. Oturdum, bir sigara yaktım. İçimde, içimden hiçbir zaman silinemeyeceğini bildiğim birçok an, söz ve fotoğraf taşıyordum artık... Gözlerim yıllar yılı biriktirdiğim, bir arada tutmaya çalıştığım birçok hikâyemi ve hayalimi gizlediğim plaklarıma gitti. O plaklar, o eve taşıyamadığım, götürmeyi başaramadığım plaklardı da artık... Birkaç şarkı seçtim, dinledim. O şarkılardan birinde bir kadın, “Eğer kendini kötü hissediyorsan gözlerini kapa ve beni düşün... Ben o anda yanında olacağım...” diyordu. Bu şarkı da yıllarca geleceğe bir hayal köprüsü atmamı, “şimdi”lerimi daha kolay taşımamı sağlamıştı. Bu sözler gerçeğimizi ne kadar, nereye kadar yansıtıyordu ama?.. Gündelik hayatlarımızın akışında, herkesin iyi görünmek zorunda olduğu o yerlerde, o dostluğun sıcaklığını, dokunuşunu her zaman hissedebiliyor muyduk gerçekten?.. Kalabalıktık, elbette kalabalıktık... Ancak bu kalalabalıkta kolay anlatılamayacak o yalnızlığı da inşa eden biz değil miydik? Neden böyle olmuştu peki?.. Sorun, bizden, öncelikle bizden mi kaynaklanıyordu yoksa? Sorun, kendimizi bir başkasına bir türlü bütünüyle veremeyişimizden, kapılarımızı açmaya cesaret edemeyişimizden mi kaynaklanıyordu? Bir başkasını, olası tüm bedelleri göze alarak kabullenemeyişimiz, sahiplenemeyişimiz mi bizi bu sessizlik ve sağırlık duvarının önüne getirmişti?..</p>

    <p class="normal1">Bu soruları bundan sonraki ilk programımda, bu şarkıyı da çalarak soracaktım. Böyle yaşayan çok insan vardı çünkü, biliyordum... Başka şarkıları dinlemek istemedim bunları hatırlayınca. Bir süre sonra da kızımla karım geldi zaten. Kızıma sıkı sıkı sarıldım, gözlerimi kapadım. İçimden bir daha o çarmıh geçti...</p>

    <p class="normal1">O gece üçümüz, bir zamanlar sık sık gittiğimiz kebapçıya gittik. Oraya da uzun süredir gitmiyorduk. Mutlu bir aile olduğumuza inandığım, daha da doğrusu kendimi inandırmak istediğim günleri çok, çok uzaklarda bırakmıştım sanki. Orada o akşam yine yıllardır kaçtığım aileler vardı. Aileler... Yaşadıklarımı belki de hiç yaşamayacak aileler... Yaşadıklarımı yaşamadıkları için, ne gizleyeyim, o ruh halimle o akşam biraz da gıptayla baktığım aileler... Teslim olmak istiyordum artık, beni bekleyeceğini bildiğim tüm yalnızlıklara rağmen teslim olmak... Yapabilir miydim?.. Yapabilecek miydim?.. O anlarda bu aldanmayı yeniden sevmiştim. Şehrin öte yakasında bıraktığım o evi hayalimde yaşatmamalıydım artık. O eve gitmek için kendimi zorlamamalıydım. İnci’nin hayatımdan çıktığı gerçeğine alışmalıydım. Bu gerçeğe sarılmayı bilmeliydim. Bu gerçekle barışmayı bilmeliydim. Çevreme bir daha bakmıştım... Onlar yine oradaydılar, evet. Onlar tüm zırhları ve meşruluklarıyla oradaydılar... O akşam, bu fırtınalardan uzun bir süre sonra, ben de bu meşruluğun içindeydim. O uzak evde doğurduklarımı ve bana rağmen doğabilecekleri bir yerlerimde, gideceğim her yere götürmeye devam ettiğim sürece, evliliğimi gerçekten meşrulaştırabilir miydim ama?.. Bunu o akşam düşünmek istemedim. Bu soru da başka bir akşamın sorusuydu. Beni benle yeniden, daha derinlerdeki bir aynada karşılaştıracak başka bir akşamın sorusu... O akşam bile bile poşetlere koyduğumuz hayatlarımızı da düşünmedim. Poşetlerin içi sıcaktı, biraz havasızdı belki ama sıcaktı, böyle bir yeri seçenlere fazlasıyla yetebilirdi çünkü, biliyordum. O akşam, bunları düşüneceğim akşam değildi. Ben o akşam sadece bu aldanmayı sevmeliydim. O akşam sadece İnci’nin beni evinden ve hayatından kovduğu, bu ilişkiyi bu duruma rağmen bitirdiği gerçeğine sığınmalıydım. Benim o evden giderek, ya da gitmeyi bu kadar kolay kabullenerek, çocuğumuza karşı gösterdiğim sorumsuzluğu, o da bu ilişkiye son vererek göstermişti... Pek de o kadar sakinleştirici, rahatlatıcı bir çözüm değildi belki bu, ama o an için yine de bir çıkış kapısı, en azından bir kapı aralığı gibiydi...</p>

    <p class="normal1">O gece de, o pazar günü de bu gidiş gelişlerle geçti. Pazartesi gecesiyse her zamanki gibi programımı yaptım, o şarkıyı çaldım, o soruları sordum. Birkaç kişi aradı. Yanılmamıştım. Bu yalnızlıklar sadece benim yalnızlıklarım değildi. Biz kendi ellerimizle, suskunluklarımızla, usluluklarımızla inşa ettiğimiz medeniyetlerimizin en görünmek istemeyen oyuncularıydık... Arayanlar arasında İnci’nin de bulunmasından çok korkmuştum. Sorularıma karşılığını veremeyeceğim yanıtlar alabilirdim, söyledikleri beni yaşadıklarımla ve yaşayamadıklarımla bir daha yüzleştirebilirdi. Böyle bir olasılığı yaşatmam, ilişkinin hâlâ bitirilemediğini gösteriyordu kuşkusuz. Buna şaşmamak gerekiyordu. Biz sadece ayrı yerlere, kendimizin bildiğimiz, ya da sandığımız yerlere taşınmıştık... Ancak, programı bitirdikten sonra, onun beni artık dinlemediğini ve dinlemeyeceğini de düşünmüştüm. O eksiklik içimde bir daha uyanmıştı. İstediği ilgiyi görmeyen o çocuk geri dönmüştü. O çocuk, yine sesini duyuramadığı o yerdeydi. Hikâye yineleniyordu, yıllar sonra başka sesler, renkler ve fotoğraflarla yineleniyordu. Onu aramak istedim o anda ama arayamadım. Ertesi gün ajansa bu eksiklik ve çaresizlikle gittim. Masama yeni oturmuştum ki, telefonum çaldı. Arayan oydu. Çok şaşırmıştım, ne diyeceğimi yine bilememiştim, o geçici felçleşme durumunu yeniden yaşamıştım bu yüzden. Ancak o ne diyeceğini biliyor gibiydi. Bu sesi tanıyordum. Halimi hatırımı sordu, söyleyebileceklerimi söyledim. Programımla ilgili bir yorumda bulunmasını bekliyordum. Konuya hiç değinmedi. Bunun yerine her zaman tedirgin edici bulduğum o cümleyle asıl söylemek istediklerine o tedirgin edici girişi yaptı.</p>

    <p class="normal1">“Sana bir haberim var...”</p>

    <p class="normal1">Çok hoş sözler duymayacağımdan emindim artık. Kendimi yine geri çekerek, savunmaya alarak karşılık verdim bu yüzden.</p>

    <p class="normal1">“Bu sefer ne var?”</p>

    <p class="normal1">O yargılayıcı, tehditkâr bakışlarıyla gülümsediğini görür gibiydim. Biraz sustu ama fazla bekletmedi. Söyledikleri, yaşadığım o ana nasıl desem, sanki bir bomba gibi düştü.</p>

    <p class="normal1">“Bu hafta sonunu Turgut’la birlikte geçirdim...”</p>

    <p class="normal1">Susma sırası bana geçmişti. Ama arada önemli bir fark vardı. Ben duyduklarım karşısında konuşamıyordum, tek kelime bile söyleyemeyecek hale gelmiştim. Turgut onun benden önceki sevgilisiydi, hatırladınız değil mi?.. Benden önceki, aşkıma bir zamanlar karşılık vermesini engelleyen, varlığıyla onu benden uzak tutan sevgilisi... O uzun ayrılık zamanımızda o evi paylaştığını bildiğim sevgilisi...</p>

    <p class="normal1">Susmuştum, sadece susmuştum. Konuşmaktan, bir karşılık verebilmekten geçmiştim, hani neredeyse yutkunamıyordum, nefes alamıyordum sanki. Sustuğumu görünce devam etti.</p>

    <p class="normal1">“Beni sen gittikten bir saat kadar sonra aradı ve çok özlediğini söyledi. Tesadüf... Tam da senden ayrılmışken... Ben de yalnız olduğumu, gelebileceğini söyledim. Hemen geldi. Onunla yeniden seviştim. Harikaydı. Çok uzun bir süre sonra kadınlığımı doyasıya yaşadım. Kendimi, beni çok arzulayan bir erkeğin kollarına bıraktığımı hissettim. Senden, bana bu yaptıklarından sonra daha iyi intikam alamazdım. Senin spermlerinden oluşmuş bir bebeğin üzerine onun spermlerini akıttım. Çok tahrik ediciydi... Bilmeni istedim...”</p>

    <p class="normal1">Susmaya devam ettim. Susmaktan başka ne yapabilirdim ki zaten bu sözler karşısında?</p>

    <p class="normal1">“Orada mısın?” diye sordu.</p>

    <p class="normal1">Oradaydım, elbette oradaydım. Soluk alamıyor gibiydim. Sesimin nasıl çıkacağını bilmeksizin, tek bir soru sorabildim sadece. Tek bir soru... Yalın, ama o anda duyduklarımı belki de en iyi anlatabilecek tek bir soru...</p>

    <p class="normal1">“Bunu nasıl yapabildin?”</p>

    <p class="normal1">O yargılayıcı sesi bir daha duydum bu sorum karşısında. O seste orada, kendisini çok yaralayan bir adamı en nihayet yaralayabildiğini gören, zaferinin tadını çıkarmaya çalışan bir kadının sesini de duydum.</p>

    <p class="normal1">“Çok kolay yaptım, hem de çok kolay... Dediğim gibi, çok da zevkliydi. Artık nasıl bir kadınla hayatının bir dönemini geçirdiğini daha iyi anladın. Beni daha çabuk unutabilirsin. ‘Aşağılık bir orospuyla vakit kaybettim’ der, kendi temiz hayatına dönersin...”</p>

    <p class="normal1">Yine sustum. Verebileceğim hiçbir karşılık yoktu. Bir karşılık beklemiş miydi? Beklemişti, eminim beklemişti. Ama benim dilim kilitliydi artık. O da biraz sustu.</p>

    <p class="normal1">“Hoşça kal... Sana ailenle mutluluklar... Karına bunu da anlatmayı unutma, sakın unutma...” dedi sonra ve telefonu kapadı. Ahize kulağımda, birkaç dakikalığına öyle kalakaldım. Durduğum yerde kaskatı kesilmiştim. Sonra ben de telefonu kapadım. Kâbusum, yaşadığım gerçeğin ta kendisiydi artık... Ne yapacağımı, ne diyeceğimi bilemiyordum ama yine de telefona sarıldım, aradım. Cevap vermedi. Bir daha, bir daha, bir daha aradım... Bunları söyledikten sonra beni bir cevapsızlıkla karşı karşıya bırakmak için telefonun fişini çekeceğini biliyordum ama yine de aradım, tekrar tekrar, ısrarla aradım. Bu oyunu bile bile, belki de kendimi ancak böyle sakinleştirebileceğime inandığım için yeniden oynadım. Sonra da vazgeçmek zorunda kaldım.</p>

    <p class="normal1">Ajanstaydım. Bir salı günüydü. Bu ayrıntıyı ve o anları da hiç unutmadım. Herkesin yine çok önemli işler peşinde koştuğu bir günün başlangıcındaydım. Herkesin yine bir acelesi vardı. Böyle bir durumda çalışabilir misiniz? Çalışabilirsiniz, elbette çalışabilirsiniz. O yalan oyununda ne kadar ustalaşmışsanız o kadar iyi çalışabilirsiniz. Ben de kendimce bir yalan ustasıydım artık bildiğiniz gibi, dolayısıyla da kendimi kendimden bir şekilde uzaklaştırmak için bildiğim birçok eski yönteme başvurmayı denedim. Ajansı dolaştım, şaklabanlıklar ve birçok insan, ama tahmin edebileceğiniz gibi, özellikle hoşlandığım birkaç kadın üzerinde başarılı güldürme çalışmaları yaptım; koyu Galatasaraylı sanat yönetmeni arkadaşıma futbol dostluğu mesajları bile gönderdim; en önemlisi, gün içinde karşılaşmamak için elimden geleni yaptığım genel müdürümün sekreterine o gün makyajının ne kadar güzel olduğunu söyledim. Bu yeni haberin etkisinden bir an bile kurtulamadım elbet. Ama ayakta kalmak zorundaydım. O anları da, o sınırın ötesine geçmeksizin atlatmak zorundaydım...</p>

    <p class="normal1">İnci’nin bana bu haberi verirkenki sözlerini nasıl yorumluyorsunuz? Bu sözler onu size daha iyi gösteriyor mu? O günden çok uzun bir süre sonra, bu konuşmayı anlattığım, zamanı geldiğinde size sözünü edeceğim psikiyatr arkadaşım Emre, bu sözleri duyunca, “Ne dediğinin farkında mısın? Bana korku filmi mi anlatıyorsun?” demişti. Yine o günden çok sonra, yine size anlatabileceğim, hayatıma çok zor bir zamanımda beklenmedik bir soluk getiren Neval’se, “Zavallı kız, çığlık atıyormuş, bu çığlığı nasıl duymadın?” demişti. Gelgelelim ben o gün bu sözlerin bu farklı yüzlerinin hiçbirini görebilecek durumda değildim. Ben o gün yalnızca bir kâbusu, hiç bitmeyecekmiş gibi görünen bir kâbusu yaşadığım duygusuna saplanabilirdim. İnci’yle konuşma isteğinden de, ne diyeceğimi bilemediğim halde ve tüm çabalarıma rağmen bu yüzden bir türlü kurtulamadım.</p>

    <p class="normal1">Onu akşama doğru, işler bittikten sonra yine aradım. Bu kez telefonu açtı. Ama sesimi duyunca hemen kapadı. Bir daha aradım, bir daha kapadı. Bir daha aradım... Bir daha kapadı... O kapadıkça benim arama isteğim artıyordu. Onu kışkırtabilecek, telefonu kapatmasını engelleyebilecek sözleri bulabildim ama en nihayet. Telefonu açtığını duyduğumda hemen davrandım.</p>

    <p class="normal1">“O kadar korkak mısın?” dedim.</p>

    <p class="normal1">Bu kez kapamadı. Sözlerim yerini bulmuştu. Sustu. İlk adımı atmamı beklediğini hissettim, duyduklarımın içimi nasıl acıttığını anlatmaya çalıştım.</p>

    <p class="normal1">“Bana bu sabah söylediklerini tekrar et! Bir daha duymak istiyorum! Bakalım nasıl söyleyeceksin!..”</p>

    <p class="normal1">Yine sustu. Üzerine gittim. Çığlığı atan bendim artık.</p>

    <p class="normal1">“Haydi durma! İstersen nasıl zevk aldığını da anlat! Bakarsın ben de bundan tahrik olurum!”</p>

    <p class="normal1">Susmaya devam ediyordu. Bu sefer de onun boğazına kelimeler düğümlenmişti sanki. Bir süre sonra da sadece nefes alışlarını değil, zar zor konuşabildiğini de duydum. Ağlıyordu.</p>

    <p class="normal1">“Bunu yapabildiğimi nasıl düşünebildin?.. Buna nasıl inandın aptal! Bir şey olmadı tabii! Seni ne kadar sevdiğimi bilmiyor musun?”</p>

    <p class="normal1">Sesi neredeyse fısıltı halinde çıkıyordu. O kadar kırgın ve çaresiz görünüyordu ki... Ben de ağlamak istiyordum artık, hem de hüngür hüngür ağlamak... Sabah söylediklerine inandığım gibi, bu söylediklerine de inandım. Sesi çok, çok acılı çıkıyordu çünkü, yalan söylemesi mümkün değildi. O kadar içinizde hissettiğiniz bir insanın bu halini de içinizde duyarsınız kuşkusuz. Ona sarılmak, artık ne yaşayacaksak yaşayalım, sıkı sıkı sarılmak istedim o an. Duygularımı ifade edebilecek sözler kendiliğinden ağzımdan çıktı.</p>

    <p class="normal1">“Seni çok özledim... Seni hemen görmek istiyorum...”</p>

    <p class="normal1">“Ben de...” dedi.</p>

    <p class="normal1">“Her zaman buluştuğumuz yerde, bir saat sonra, ne dersin?” dedim.</p>

    <p class="normal1">“Tamam, bir saat sonra... Hazırlanıp geliyorum” diye cevap verdi.</p>

    <p class="normal1">Telefonu kapattım. Sabahki konuşmadan sonra, günün böyle biteceğini tahmin edemezdim doğrusu. O an ilk düşündüğüm buydu. Ama gün henüz bitmemişti... O günün akşamı da vardı, gecesi de...</p>

    <p class="normal1">Trafiği düşünerek fazla oyalanmadan ajanstan çıktım. Şehrin akşam vakitlerindeki ışıkları bende sık sık bir hüzün uyandırır. Her insanın bir yerlere gitmeye yazgılı olduğu saatlerdir sanki o saatler. Herkes sanki kendi gecesine, hak ettiği, kaçamadığı gecesine hazırlanır. Ancak ben o akşam o ışıklarda, bambaşka bir duygu da yakalamıştım. İçimde bir sevinç büyüyordu. Böyle bir sevinci aylardır duymuyor gibiydim. Yeni bir zorluğu göğüslemeye, taşımaya karar vermekten kaynaklanan, bana kendimle ilgili çok önemli bir adımı atabileceğimi söyleten bir sevinçti bu. Derin, çok derin bir nefes alabildiğimi hissediyordum. Bu derin nefesi de aylardır alamamıştım sanki...</p>

    <p class="normal1">İnci’yle konuşacaktım. Ondan tüm koşullarımıza rağmen çocuğumuzu doğurmasını isteyecektim. O çocuğa ben de sahip çıkacaktım. O çocuğun, yaşayabileceği en iyi hayatı yaşaması için elimden geleni yapacaktım. Onu nüfusuma geçirecektim. Zihnim ve bedenimle onun yanında durmaya çalışacaktım. Zaman ikimize de daha doğru bir yön verecekti. Zaman bizi birbirimize daha da çok yakınlaştıracaktı, günü geldiğinde hayatlarımızı hepten birleştirmemiz bile mümkün olabilecekti belki. Ama bu çocuk, en azından bu çocuk için endişe duymasına gerek kalmamıştı artık. Daha önce söylediklerim unutulabilirdi. Bu çocuk benim de çocuğumdu, bizim çocuğumuzdu elbet. Ona, bu dünyaya geldiğinde, daha ilk adımlarında, bir terk edilmişliği yaşatmaya hakkımız yoktu... Ona bunları söyleyecektim evet, yaşadıklarımız için, kendimiz için söyleyecektim...</p>

    <p class="normal1">Sık sık buluştuğumuz “cafe”ye bu duygularla gittim. Yol açıktı. Bu yüzden de buluşma yerimize yine biraz erken vardım. En azından bu konuda hiç gecikmiyordum. Etraf her zamanki gibi kalabalıktı. Boş bir masa buldum, oturdum. Mönüsünde yapılan değişiklikler, son zamanlarda burayı, böyle saatlerde hafif yemeklerin de yenebileceği hoş bir mekâna dönüştürmüştü. Çoğu çalışan, daha çok otuzlarında, kırklarında, iyi mevkilerde, iyi para kazanıyor görünen insanların da yeriydi sanki artık bu “cafe”. İstanbul’un değişen yüzlerinden birini orada da görebilirdiniz. Oradaki masalarda, bir arada eğlenmeye gelen, bu tanıma fazlasıyla uyan birkaç kadın gözünüze çarpabilirdi. Onlar da iş çıkışı orada buluşuyor, gündelik sorunlarını, aşklarını, erkeklerini, yürümeyen ilişkilerini, daha doğru ilişkilere duydukları özlemi, umutlarını, ya da yeni ilişkilerinin heyecanını ve beklentilerini konuşuyorlardı belki de. İşyerlerinde beğendikleri bir adamın poposunun çekiciliği, ya da çoraplarının giysilerine uyumu da, hangi sözlerden, tavırlardan, kokulardan ve giysilerden hoşlanıp hoşlanmayacağı da, evliliklerin dayanılmaz çekiciliği ve iticiliği de, fazla kiloların atılıp atılamayacağı da, hangi külotun popoyu daha iyi kaldıracağı da, sevişmelerden önce nasıl bir iç çamaşırının seçilmesi gerektiği de, yeni yemek tarifleri de, diyet tarifleri de, yoga programları da, cilt bakım setleri ile LPG masajlarının selüloitlere faydası da, botoksun küçük mucizeleri de bu masaların konusudur, eminim. Onların bu konuları konuşurkenki halleri bana arada sırada çok tahrik edici gelir. O akşam da bu duyguya kapılmıştım. Az ilerimdeki bir masada üç kadın oturuyordu. Gülümseyerek konuşuyorlardı. Onları iç çamaşırlarıyla düşündüm o an. Sonra da çıplaklıklarını ve nasıl seviştiklerini hayal etmeye çalıştım. Misyonerliğin ötesini arıyorlar mıydı?..</p>

    <p class="normal1">İnci tam da o anda geldi. Çok güzel giyinmiş ve makyaj yapmıştı yine. Baktığım yeri görmüş gibiydi. Fark ettirmeden bir iki dakikalığına beni izlemişti de belki.</p>

    <p class="normal1">“Rahatsız etmedim ya... Oturabilir miyim?..” dedi.</p>

    <p class="normal1">Çok neşeli görünüyordu. Bu “cafe”de ilk buluştuğumuz akşamki gibi güzeldi. O akşamdan sonra o kadar yol ve fırtına geçmişti ki içimizden...</p>

    <p class="normal1">Kalktım, birbirimize sarıldık.</p>

    <p class="normal1">“Bu akşam çok güzelsin” dedim, kulağına fısıldayarak.</p>

    <p class="normal1">“Sağol, güzelimdir ben...” dedi o da aynı şekilde. Sonra da biraz sitemkâr, biraz da cinsel çağrılı bir sesle, “Aşağılık herif!” diye ekledi. Son yaşadıklarımızı mı kastetmek istemişti, o kadınlara baktığımı anladığını mı? Üzerinde durmadım tabii. Oturduk, birbirimize baktık. Hemen konuyu açtım.</p>

    <p class="normal1">“Silahın nerde durduğunu nasıl da biliyorsun... Bana tam bir kâbus yaşattın. Hayatımdan belki de birkaç yıl gitti.”</p>

    <p class="normal1">“Hak ettin” dedi.</p>

    <p class="normal1">“Hak ettim” diye cevap verdim. Daha fazla konuşmama fırsat bırakmadan o da kendi konusunu açtı.</p>

    <p class="normal1">“Yolda, buraya gelirken, seni ne kadar çok sevdiğimi bir daha fark ettim. Sen de beni çok seviyorsun ki, hâlâ buradasın. Eşşek herif!.. Seni harekete geçirmek için illa böyle mi davranmak gerekiyor?”</p>

    <p class="normal1">Gülümsedim. Elimi tutan elini sıktım.</p>

    <p class="normal1">“Sana bir şey söyleyeceğim...” dedim, yine daha fazla konuşturmadı. Anlatmak, paylaşmak istedikleri vardı, anlamıştım. Bıraktım.</p>

    <p class="normal1">“Hiçbir şey söyleme. Hiçbir şey söylemene gerek yok... Karar verdim. Sen haklısın. Bu çocuğu bu koşullarda dünyaya getirmemiz doğru olmayacak. Aldıracağım, tamam. Kısmeti bu kadarmış. Bizim de kısmetimiz bu kadarmış. Sordum, soruşturdum, bir doktor buldum, yarına randevu aldım. Sen de gelirsin artık. Çok korkuyorum, beni yalnız bırakma.”</p>

    <p class="normal1">Son sözlerini söylerken yüzünün ağlamaklı bir hal aldığını belirtmeme gerek yoktur herhalde. Elini daha sıkı tuttum. Bu yeni buluşmamıza gelirkenki kararımı, bu duyduklarıma karşın, bilmesini istedim.</p>

    <p class="normal1">“Beni çok şaşırttın. Bense... Bense buraya gelirken, sana farklı şeyler söyleme niyetindeydim. Ben bu çocuğu kabullenmeye hazırım artık biliyor musun?.. Yani istersen, hâlâ ısrarlıysan... Ben... Ben senin daha çok yanında olmak istiyorum artık...”</p>

    <p class="normal1">Gülümsedi. Başını sağa sola salladı. Teklifimin artık hiçbir anlamı ve geçerliliği kalmadığını ifade etmek de istemiş olabilirdi bu hareketiyle, söylediklerimi yeterince inandırıcı bulmadığını da. O da elimi sıkarak cevap verdi.</p>

    <p class="normal1">“Kendini boşuna zorluyorsun. Bu çocuğu gerçekten istemediğini ikimiz de biliyoruz. Bana ne kadar iyi bir insan olduğunu göstermek zorunda değilsin. Bunu zaten biliyorum. Ama bu çocuk doğarsa neler yaşayacağını da biliyorum. Yine de sağol, çok sağol, beni de düşündüğün için sağol... Bunları konuşmak için çok geç artık. Keşke bu kadar geç kalmasaydın. Keşke ben, senin hep geç kaldığını yine düşünmek zorunda kalmasaydım.”</p>

    <p class="normal1">Durdum. Bir karşılık veremedim önce. Konuşmanın böyle bir şekle bürüneceğini tahmin edememiştim. İlişkimizi bir de bu yüzüyle yaşamak vardı demek ki... Bir anlık tereddütten sonra, bu yeni duruma, kendimi yeterince inandırmak istediğim için, daha irdeleyici bir soru sormak istedim.</p>

    <p class="normal1">“Bu çocuğu aldırmak istiyor musun gerçekten?”</p>

    <p class="normal1">Anlamak istiyordum, emin olmak istiyordum. Bu çözümün daha iyi bir çözüm olduğunu biliyordum, sesime bunu bilmenin rahatlığı da yansımıştı kuşkusuz, ama yine de bilmek, çok üzülmediğini tüm bencilliğimle görmek istiyordum. Aldığım karşılık bekleyebileceğim, beklemem gereken, ancak bu beklentimin çok uzağına düşen bir karşılıktı.</p>

    <p class="normal1">“Bilmiyorum... Belki de istemiyorumdur... Ama en doğrusu bu. Sen haklıydın. En doğrusu bu...”</p>

    <p class="normal1">Cümlesini tamamlayamadı, sessizce ağlamaya başladı. Yanaklarından sicim sicim gözyaşı dökülüyordu. Karşımdaki o çaresiz çocuk değildi yalnızca artık, ardında birçok kederi, dahası çok derin bir kederi bırakmış bir kadındı da aynı zamanda. Bu yüzün içime işlemesinden kurtulamazdım.</p>

    <p class="normal1">“İçimin nasıl kanadığını bir bilebilsen... Bu cinayete ortak olmanın beni nasıl acıttığını bir bilebilsen...”</p>

    <p class="normal1">Kendimi bir kez daha, bir süreliğine, yaşadıklarımın seyircisi gibi hissettim. Kötü, yaşanmasını hiç kimseye temenni edemeyeceğim anlardı. Ne yapabilirdim?.. Ne diyebilirdim?.. O anlarda ben de çaresizdim, ben de bu gerçeği değiştiremeyeceğimi çok iyi bildiğim için çaresizdim. Sesimi, yanında kalmak istediğimi duyurmak istedim yine de. Çaresizliğim, boş yere, inandırma çabama yansıyordu.</p>

    <p class="normal1">“Duyduğun acıyı duymam imkânsız, bunun farkındayım. Ama duymaya çalışıyorum inan... Ben...”</p>

    <p class="normal1">Sözlerimi yine tamamlatmadı. Sesi bir fısıltıdan çok bir inilti halinde çıktı, yüzündeki keder daha da artmış göründü. Çok üzüntülü hallerini görmüştüm ama bu kadarını ilk kez görüyordum.</p>

    <p class="normal1">“Benim içimden bir parça kopuyor... Benim... Benim içimden bir parça gidecek anlıyor musun?”</p>

    <p class="normal1">Hem onu hem de kendimi sakinleştirmek için çırpınışımı elimden geldiğince sürdürmeye çalıştım. Sesimi de, söylediklerimi de sevemiyordum, ama ona bir şekilde, küçük de olsa bir umudun, başka bir geleceğin ışığını da hissettirmek istiyordum.</p>

    <p class="normal1">“Yeniden çocuk sahibi olabiliriz... Daha doğru günler yaşayabiliriz...”</p>

    <p class="normal1">Gülümsedi, ağlamaya devam ettiği halde gülümsedi bu sözleri duyunca. Yine başını sağa sola salladı. Bir reddedişi, bir inanamayışı dile getirmek istediğini anlamıştım bu kez.</p>

    <p class="normal1">“O gün hiç gelmeyecek. Biz bu ilişkiyi çoktan mahvettik. Sen bu çocuğu çoktan öldürdün...”</p>

    <p class="normal1">Sustum. Böyle bir durumda, yeni bir kavgayı başlatmaya gönlüm razı değildi. Başka zamanlarımız, bize başka kavgaların zeminini hazırlayacaktı kuşkusuz. Kavgalar öğretiyordu üstelik, tüm acıtıcılıklarıyla, acımasızlıklarıyla öğretiyordu. Bu yaşadıklarımız bizi, geride bıraktığımız uzun yolda yakınlaştırabildiğinden çok daha fazla yakınlaştırmıştı örneğin. Biz bu kavgamız sayesinde bir daha birbirimizden vazgeçemeyecek bir hale gelmiştik. Bir zaman daha vardı artık içimizde. Tüm zaaflarımızla paylaştığımız, unutamayacağımız bir zaman daha... Bir kayıp, bize bir başka hayatı, başka bir zamanda doğurabileceğimiz bir çocuğu kazandıracaktı belki. Bu benim o akşamki umudumdu... Ona bu derin acıyı yaşattığımı görmenin lanetinden kaçmak istiyordum sanki bu umuda sarılarak... Daha ileriye gidecek gücüm yoktu ama artık. İçimdeki kıpırtıyı onunla paylaşmayı bu yüzden istemedim. Bu duyguyu yaşamak ve yaşatmak için de gereken zamanı bekleyebilirdim... Beni o akşamki zamanımda daha çok, o akşamın ve o akşamı izleyecek günün gerçeği ilgilendiriyordu. Bizi o akşamın ertesinde, bir hastane bekliyordu...</p>

    <p class="normal1">“Yarın randevun kaçta?” diye sordum.</p>

    <p class="normal1">“Öğleden sonra ikide” dedi.</p>

    <p class="normal1">Benden ne beklediğini biliyordum. Onun beklediği benim de vermek istediğimdi. Korunmaya, sahip çıkıldığını görmeye ihtiyacı vardı. Bunu yapmalıydım, tüm benliğimle yapmaya hazır olduğumu göstermeliydim. Kararlılığımı ifade etmekte çok zorlanmadım.</p>

    <p class="normal1">“Tamam... Ajanstan izin alır gelirim. İstersen bir yerlerde buluşur, birlikte gideriz. İstersen gelir seni alırım.”</p>

    <p class="normal1">Başını önüne eğdi. Elini tuttum. İçini çeke çeke ağlamaya devam ediyordu. Bu sahip çıkmanın sadece bir kararlılığa değil, bir şefkate de ihtiyacı vardı. O karşımda böyle ağlarken başka türlüsünü düşünemezdim. Bu şefkati vermekte de çok zorlanmadım. Kalbim ona ve temsil ettiklerine karşı yıllardır şefkat doluydu zaten. Yıllardır, hiç eksilmeksizin... Tüm kırgınlıklarıma ve öfkelenmelerime rağmen...</p>

    <p class="normal1">“Ağlama artık... Bu acıyı bile gülümseyerek hatırlayacağımız günler olacak...”</p>

    <p class="normal1">Gözleri dolu dolu baktı. Üzüntüsünü dile getirmek isteyen küçük bir kız gibi konuştu.</p>

    <p class="normal1">“Birlikte mi, ayrı ayrı mı?”</p>

    <p class="normal1">Gülümsedim. Benim de gözlerim doldu. Elini tutmayı sürdürerek cevap verdim.</p>

    <p class="normal1">“Birlikte... Birlikte yıllarca yaşadıktan sonra...”</p>

    <p class="normal1">Burnu iyiden iyiye kızarmıştı. Burnunu ve gözyaşlarını önündeki büyük kâğıt peçeteye sildi. Yine o şımartılmak isteyen küçük kız edasıyla konuştu.</p>

    <p class="normal1">“İyi ki makyaj yaptım... Rimellerim aktı işte senin yüzünden!..”</p>

    <p class="normal1">Cevap vermedim. O şefkati daha çok verebilmek için yine gülümseyerek baktım. Elimi elinden çektim.</p>

    <p class="normal1">“Ne?..” dedi, bu hareketimi anlamaya çalışır, hafiften paniklemiş bir sesle.</p>

    <p class="normal1">O kâğıt peçeteyi yavaşça aldım, özenle katladım, söyleyeceklerimi sakin bir sesle söyledim.</p>

    <p class="normal1">“Bunu saklıyorum... Sana o günlerimizde bugünlerimizi hatırlatacağım, söz...”</p>

    <p class="normal1">Baktı. O da gülümsedi. Gözleri doluydu hâlâ. Azarlarcasına konuştu bu kez.</p>

    <p class="normal1">“Salak!.. Sen hiç büyümeyeceksin. Sen bir ruh hastasısın, hep hayallerinle yaşayacaksın!..”</p>

    <p class="normal1">Suçlu bir çocuk gibi başımı önüme eğdim. O azarlanmış, ağladı ağlayacak çocuğu oynamaktan çok hoşlanırdım böyle durumlarda. Güldü. Elimi tuttu. Sevecenlik gösterme sırası ondaydı.</p>

    <p class="normal1">“Tamam, tamam... Salağım benim... Seni çok seviyorum ben, tamam mı?..” dedi.</p>

    <p class="normal1">Gülümsedim, şirinliğimi takınmaya çalıştım. Bu sahne sizin için bir anlam taşıyor mu, bilemiyorum. İnsan yaşadıklarını çok özel bilir bazen. Benim için çok özel anlardı bunlar, unutamayacağım, bizi ilişkimizde biz yapan anlar. Bu anların hiçbirini tarihimden silmek istemiyorum artık... Masamızdaki o kederli havayı iyiden iyiye dağıtmayı başarmıştık. Bunu o da hissetmiş olmalıydı ki, bu yeni havanın etkisiyle, bizi akşamın başka bir zamanına davet edecek çağrısını yaptı.</p>

    <p class="normal1">“Hadi bir şeyler yiyelim. Bana şöyle kocaman bir salata söyle!.. Son günlerde hep bol limonlu salata yemek istiyor canım!..”</p>

    <p class="normal1">Ona büyük boy bir Akdeniz salatası, kendime de az pişmiş bir bonfile istedim. İkişer kadeh kırımızı şarap içtik. Bu çocuk konusunu bir daha konuşmadık, en azından o akşam bir daha konuşmadık. Gecenin ilerleyen vakitlerine kendi küçük adımlarımızla, işyerlerimizdeki dedikodulardan medet umarak ilerlemeye çalıştık. Dedikoduları hep çok sevmiştim zaten. Bu yüzden de bir süre sonra çok eğlenmeye başladım. Anlattıklarıma, dedikodulara yakışır bir biçimde, kendi fantezilerimi de ekleyebilirdim çünkü. Ajansın ahlak zabıtalığına soyunmuş muhasebe şefi Nedret Hanım’ın tuvalette porno dergiler okurken görüldüğünü söyleyebilmek harikaydı örneğin. Patronumun bazı akşamlar, herkes gittikten sonra, yeteneksizliği ve aptallığıyla sinirimi tepeme çıkaran grup direktörü Fatma’ya pedikür yaptırdığını söyleyebilmek de harikaydı; vücut geliştirme salonlarından neredeyse hiç çıkmayan, kaslarını da bu sayede inanılmaz bir iticilikte geliştiren fotoğrafçı Ragıp’ın kedilerden nasıl korktuğunu anlatabilmek de...</p>

    <p class="normal1">Geceyi bu konuları konuşarak bir yerlere getirebildik işte. Sonra kalktık, yine ayrı evlerimize doğru yol aldık. O gece, bu ayrı evlere gitme meselesi de konuşulmadı. O gece, birbirimizi bu küçük kaçışlarımızda çok rahat bırakmıştık. O gece, bu küçük kaçışlarımızda, kendimizi çok özgürleştirmiştik...</p>
  </div>

  <div class="calibre1" id="calibre_pb_16"></div>
</body>
</html>
