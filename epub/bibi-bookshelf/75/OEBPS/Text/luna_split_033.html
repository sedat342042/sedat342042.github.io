<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Aradan neredeyse bir yıla yakın bir zaman geçti... Bir gece vaktiydi. Her zamanki gibi eve dönmüş, bir şeyler atıştırdıktan sonra da, o günlerde yeni keşfettiğim, her geçen gün biraz daha iyi taşımaya başladığım mateme çok yakıştırdığım Madredeus’un yeni albümünü dinlemeye koyulmuştum. Işıkları söndürmüştüm. Şehrimin eski yüzüne çok uzaklardan bakıyordum. Birçok hayatı gizleyen o ışıkların bana hâlâ anlatabilecekleri ve umut ettirebilecekleri vardı. Bunu biliyordum. Bilmesine biliyordum da, ben içimde yine de en çok o yalnızlığı besliyordum. Bu yalnızlığa da alışacaktım, bu uzaklıkla da barışmayı öğrenecektim elbet. Bu eski yüzün tarihinde, benim de bir yerlerim vardı artık. Bu yüzün uzağındaydım, hem de çok uzağında, her anlamda uzağında... Yeni zamanımda, yeni evimde, payıma bu yüze bir başka uzaktan bakmak düşmüştü... Günün her ışığı bende farklı anlar doğurabiliyordu. İnci’yi bir yerlere gömmeye çalışıyordum. Bu da bir dönemdi, bu dönem de böyle yaşanacaktı. Yaşadığım günlerin, zamanı geldiğinde, beni başka yüzlere götürebileceğini hissetmiyor değildim. Ancak o zaman, henüz o zaman değildi benim için. Yalnızlığımın tadına varmaya çalışıyordum. Bu yalnızlığı sevmiştim. Bu yalnızlık, benim beklenmiş yalnızlığımdı, yıllardır aradığım, bana kendimi yeniden inşa edebileceğimi söyleten bir yalnızlıktı... Kendimi yeniden inşa edebilmek... Bu ilişkiden ikimiz de birer harabe olarak çıkmıştık çünkü... İçimizdeki eski sarsıntılar, adını ancak zamanla koyabileceğimiz bir şeyleri daha yıkmıştı...</p>

    <p class="normal1">İnci’yi beklememeyi de öğrenmiştim ama. Arada sırada, onunla hayalimde konuştuğum oluyordu sadece... Gelecekteki “şimdi”lerimiz için yeniden buluşma, karşılaşma hikâyeleri uyduruyordum. Yıllar geçiyordu... Farklı yerlerde, farklı insanları yaşadıktan, farklı bedenlerden ve aşklardan, farklı sınanmalarla geçtikten sonra, bir yerlerde oturuyor, birbirimize hayatlarımızı anlatıyorduk... Benim eski hikâyelerimden biriydi bu, biliyorsunuz. Eski ve nedense hep yazmak istediğim hikâyelerimden... Bu hikâyeyi, beraberliğimizin ilk günlerinde ona da anlatmıştım, hatırlıyor musunuz?.. Hikâyenin çatısı kurulmuş gibiydi... Oradaki genç kadına onun da verebilecekleri vardı. O gün, bunları da yaşayacağımızı nerden bilebilirdik ki?.. O gün, o hikâyede, tüm bulduklarıma rağmen, bir bulamadığım da vardı. Bu eksikliği hissediyor, ama bir türlü dillendiremiyor, kendime bile söyleyemiyordum. Hikâyeye, içimdeki heyecana rağmen inanamıyordum anlayacağınız. Hakikiliği yakalamak her zaman kolay değildi. Hakikiliği yakalamak da, yaşamak da kolay değildi. Bazı hayatlar ile bazı hikâyeler, ancak hayallerle taşınabiliyordu çünkü... O gece, bunları hatırlarken, taşların da yavaş yavaş yerine oturduğunu fark etmiştim birden. Böyle bir hikâyenin içine onu da koyabilirdim. Nefesini verdiği bu hikâyede, artık yaşadıklarımıza öfke duyamayacak kadar yaralı olacaktık. Bu yara bizi özgürleştirecekti ama aynı zamanda. Hayatı, birbirimize sadece yalnızlıklarımızı, korkaklıklarımızı ve hiddetlerimizi veremeyecek kadar öğrendiğimizi de fark edecektik belki. Birbirimize, “Birlikte büyümeyi, olgunlaşmayı başaramadık, ama yaşlanmayı ve ölmeyi başarabiliriz” diyecektik o zaman da... Aşk, birlikte ölmeyi seçerken, hayata başkalarının baktırmak istediği pencereden bakmamayı göze almak, birlikteliği, daha saf, daha hakiki, daha kendini ortaya koyabilir bir ikibaşınalığa dönüştürmek demekti... Benim yeni oyunumdu bu... Ben bu oyunu da sevmiştim... İnci’yi böyle bu oyuna inanarak, başka hayatların içine daha kolay koyabiliyordum böylelikle... Onun öteki hayatlarını, dışında bırakıldığım hayatlarını daha kolay taşıyabiliyordum. Benlik, kendini hepten öldürtmeme, matemine dayanabilme, dahası, yaşadığı “şimdi”yi ve olası geleceğini daha anlamlı kılabilme adına, kendisi için en doğru yolu böyle seçmişti bu sefer de...</p>

    <p class="normal1">Emre’nin çağrısına uyup terapi görmeye de başlamıştım. Bazı karanlıkları görmek, gördüklerimden sonra da karşılaştıklarımın sonuçlarına katlanmak kolay değildi kuşkusuz. Ancak anlamak, daha iyi anlamak için, bunları da yaşamak gerekiyordu. Bu gerçeğin hayatımdaki karşılıklarını, o konuşmalarda hatırladıklarım, daha da önemlisi fark ettiklerim sayesinde çok gördüm. Neleri gördüğümü, ya da görmek zorunda kaldıklarımı size anlatamayacağım ama. Bu gördüklerimin ucu, hâlâ hayatta olan, hem de çok yakınımda yaşayan kimi insanlara dokunuyor çünkü. Onlara bunu yapamam. Öğrendiklerimi onlarla paylaşamam bile... Söylemek isteyip de söyleyemediklerime böyle bir yerden baktığımda, kendime, “Bu insanları bu kadar sarsmaya hakkım yok” diyorum. Susuyorum bu yüzden, sadece susuyorum. Hayatımın daha derin hesaplaşmaları orada belki. Bu hesaplaşmaları günün birinde göze alıp alamayacağımı ise hiç bilmiyorum. Bunu yapabilmek için, başka derinlikleri, kayıpları ve ölümleri de yaşamam gerekiyor galiba. “Anlatmak, en nihayet gerçekten anlatabilmek” derim belki o zaman da... Anlatmak, bir daha, bir daha, bir daha anlatabilmek... O mirası gereğince taşıyabilmek için...</p>

    <p class="normal1">&nbsp;</p>

    <p class="normal1">Sizinle paylaşmaya çalıştığım bu uzun hikâyeye beklemediğim bir zamanda bambaşka bir akış, bir soluk getiren ziyaretçinin kapımı çaldığı o gece, bu duyguların içindeydim işte... Yalnızdım, romanımda yavaş yavaş ilerliyordum. Dinlediğim şarkıların beni çağırdığı bir yer vardı... Zilin sesini duyunca kalktım, ışıkları yaktım, müziğin sesini kıstım. Koridorun ışıklarını da yaktım, kapıyı açtım. Açmamla birlikte de o gecenin ilk büyük sarsıntısını yaşadım... Karşıma İnci’ye çok benzeyen bir kadın çıkmıştı... Yaşlanmış, çok çökmüş bir İnci’ydi sanki gelen... Ne diyeceğimi bilemedim. Aradan yıllar geçmiş ve İnci dönmüştü sanki... Çok kederli bir hali vardı. Önce doğru adrese gelip gelmediğini, istediği cevabı alınca da, içeri girip giremeyeceğini sordu. Ona şaşkın şaşkın bakmaktan kendimi alamıyordum. Bu şaşkınlığımı fark etti, gülümsedi...</p>

    <p class="normal1">“Kendimi tanıtmayı unuttum, kusuruma bakmayın. Daha önce hiç karşılaşmadık... Ben İnci’nin annesiyim...”</p>

    <p class="normal1">Yürek atışlarım hızlandı birden. Toparlanmaya çalıştım.</p>

    <p class="normal1">“Asıl siz kusuruma bakmayın, sizi öyle kapının önünde tuttum... Buyrun lütfen...”</p>

    <p class="normal1">İnci’ye inanılamayacak kadar çok benziyordu. Dediğim gibi, sadece daha kederliydi. Daha kederli ve daha çökmüş...</p>

    <p class="normal1">Soğuk bir bahar günüydü. Üstünde yıllarca giyilmiş gibi duran bir palto, koltuğunun altında da büyükçe bir paket vardı. Kapının ağzında duruyorduk hâlâ. Sesindeki titreklik, üzerimdeki etkisini daha da artırıyordu.</p>

    <p class="normal1">“Fazla kalmayacağım... Sizi de rahatsız ettim... Belki müsait değilsinizdir... Yani gecenin bu vaktinde...”</p>

    <p class="normal1">Şaşkınlığımı üzerimden atmaya çalışıyordum.</p>

    <p class="normal1">“Yok yok... Öyle, tek başıma oturuyordum işte... İçerisi sıcak, buyrun...”</p>

    <p class="normal1">Bazı sözler, göstermek istediklerinizi, siz farkına varmadan dışa vurur. “İçerisi sıcak” derken, sıradan bir konuşmanın akışında, kendime göre başka anlatmak istediklerim de mi vardı?.. Kim bilir... Benim o anlarda görebildiğim, bu sözlerim üzerine, biraz çekingen adımlarla, etrafına bakmamaya özen göstererek salona geçtiği ve elindeki paketi, masanın üzerine usulca bıraktığıydı. Sonra paltosunu çıkardı, kanepeye yavaşça oturdu. Çok nazikti, fazla nazikti. Nezaketi oynayan bir hali vardı sanki. Ben de oturdum. Kendisine ne ikram edebilirdim?.. Hava soğuktu, üşümüştü mutlaka. Bir çay, ya da bir kahve içebilirdik. Teşekkür etti, fazla kalamayacağını tekrar etti, sadece bir bardak su içebileceğini söyledi. Ağzı son zamanlarda sık sık kuruyordu... İstediğini getirmek için kalktım, mutfağa doğru yöneldim. Giderken de masanın üzerine bıraktığı pakete göz ucuyla baktığımda, “Sayın Yazar’a... İnci’den...” yazısını gördüm. Heyecanım daha da arttı... Sonra döndüm, suyunu hemen önündeki sehpaya bıraktım. Sigarasını çıkardı, yakmak istedim.</p>

    <p class="normal1">“Yok lütfen, zahmet etmeyin... Ben yakarım...” dedi.</p>

    <p class="normal1">İnce, uzun, zarif bir çakmağı vardı. Ellerinin ve dudaklarının titreyişini o anda daha çok fark ettim. İçine derin bir nefes çekti. Sonra da, dumanın bir kısmını dışarıya bırakırken, ilk kez çevresinde gezdirdi gözlerini. O titreyiş sesine de yansıyordu.</p>

    <p class="normal1">“Yirmi yıldır sigara içmiyordum... Tekrar başlayacağımı söyleselerdi, inanmazdım...”</p>

    <p class="normal1">Sustum.</p>

    <p class="normal1">“Eviniz çok güzelmiş...” dedi yine etrafına bakarak.</p>

    <p class="normal1">Gözlerini benden kaçırmaya çalışıyor gibiydi. Kendimi bir cevap vermeye zorunlu hissettim.</p>

    <p class="normal1">“Teşekkür ederim... Bu evi bu hale getirebilmek için çok uğraştım... Çok da sabrettim...”</p>

    <p class="normal1">Bir içtenlik vardı kuşkusuz bu sözlerimde. Dile getirmeye çalıştığım duygu, gerçek bir duyguydu. Ancak söylediklerim, derinlerinde, gizli bir kötülüğü de barındıyordu galiba. Buna belki bir serzeniş de diyebilirdiniz. İnci’ye, aradan onca zaman geçtiği halde, iletilmesini içten içe istediğim bir serzeniş... Bu serzenişi duymuş muydu?.. Aldığım karşılık, sorumun yanıtını vermeme yetmiyordu.</p>

    <p class="normal1">“Güle güle oturun... Mutlu günlerinizde oturun...”</p>

    <p class="normal1">Ben de bu sözlerde gizli bir serzeniş duymuştum. O da kızına ve ilişkimize yeterince sahip çıkamadığım için bana kırgındı belki. Yeni bir ev kurmuştum kendime, bunu görüyordu. Ama bu eve, kızından ayrıldıktan sonra geçebilmiştim ancak... Kendimi o eski yargıcın karşısına bir daha çıkarmıştım. Söylediklerine bir karşılık veremedim bu yüzden. Sözlerim her an istemediğim bir yere gidebilirdi. Bir teşekkür ifadesiyle gülümsedim, konuşmamıza yeni bir yön vermeye çalıştım.</p>

    <p class="normal1">“Beni nasıl buldunuz?..”</p>

    <p class="normal1">Zoraki bir gülümsemeyle baktı, sonra yine gözlerini kaçırdı. O keder ve titreyiş, dudaklarından, sesinden hiç gitmiyordu.</p>

    <p class="normal1">“Kolay olmadı... Çalıştığınız şirketin adını biliyordum yalnız. Sizinle orada da görüşebilirdim, ama iş ortamınızda rahatsız etmek istemedim... Hem... Hem istediğimiz gibi konuşamayacağımızı düşündüm. Sonra bu paketi de size böyle herkesin ortasında veremezdim...”</p>

    <p class="normal1">Bu son sözlerini söylediğinde sesi çatladı, gözleri doldu. Yine bir karşılık veremedim. Bir iki dakikalığına öyle suskun kaldık. Bu konuda deneyimliydim, hem de çok deneyimliydim ne yazık ki...</p>

    <p class="normal1">Sonra konuşmasını bıraktığı yerden sürdürdü...</p>

    <p class="normal1">“Affedersiniz... Şirketinizde bana yardımcı oldular. Önce adresinizi vermek istemediler. Ama allem ettim kallem ettim, nerde oturduğunuzu öğrenmeyi başardım. Yeni adresinizi vermemişsiniz meğer. Eski evinize gittim, kiracınızdan da bu adresi aldım, geldim işte...”</p>

    <p class="normal1">Sesinin titremesine hâlâ hâkim olamıyordu. Havayı yumuşatmak istedim.</p>

    <p class="normal1">“Küçük bir dedektiflik çalışması yapmışsınız...”</p>

    <p class="normal1">Yine gülümsedi... Bu gülümsemede İnci’yi gördüm birden. Nasıl da şaşırtıcı ve biraz da tedirgin edici bir benzerlikti bu, bir bilseniz.</p>

    <p class="normal1">“Buraya neden geldiğimi merak ediyorsunuz değil mi?..” diye sordu.</p>

    <p class="normal1">Başım ve ellerimle evet anlamına gelebilecek bir işaret yaptım. Yine konuşamazdım. Tedirginliğim ve heyecanım iyiden iyiye artmıştı çünkü. Başını önüne eğdi.</p>

    <p class="normal1">“Çok üzüleceksiniz biliyorum ama... İnci öldü... Onu kaybettik...” dedi ve başını önüne eğerek, sessizce ağlamaya başladı.</p>

    <p class="normal1">Karşımda çok acılı, içini çekerek sessizce ağlayan bir kadın vardı artık. Evim, odam, o anda yaşadığım dünya başıma yıkılmıştı sanki... Duyduğuma inanamıyordum. Filmlerde, böyle beklenmedik sahnelerde, fonda güçlü bir müzik çalar, bilirsiniz. Yaşadığımız sahne böyle bir sahneydi işte. İçimden sanki hiçbir söz çıkamayacak gibiydi. Duygulara gem vurmanın, kendini gizlemenin anlamını yitirdiği bir anı yaşıyorduk.</p>

    <p class="normal1">“Nasıl?.. Ne zaman?..” diyebildim sadece.</p>

    <p class="normal1">Hâlâ önüne bakıyor, içini çekerek ağlıyordu.</p>

    <p class="normal1">“İki ay kadar oldu... Ancak şimdi gelebildim... İntihar etti...”</p>

    <p class="normal1">Her söylediği yürek atışlarımı daha da hızlandırıyordu. Benim de gözlerim dolmuştu. Ben de her an ağlayabilirdim artık.</p>

    <p class="normal1">“Yani... Yani bir sakıncası yoksa bilmek isterdim... Ben... Ben her şeyi bilmek istiyorum...”</p>

    <p class="normal1">Bana bakamıyordu. Hemen yanı başındaki sehpadan başka hiçbir yere bakamıyordu. Arada sırada, sessizce içini çekerek anlattı.</p>

    <p class="normal1">“Bütün cevapları bu pakette bulacaksınız. Bize bıraktığı mektupta, size de bir mektup bıraktığını yazıyordu. Paketin içinde başka ne var bilmiyorum. Neler yaşadığınızı da tam bilmiyorum. Ama size çok değer vermiş anlaşılan. Neler yaşadığınızı sadece tahmin edebiliyorum. Eğer derdini gerçekten anlatmak için yazmışsa, ki benim bildiğim kızım bunu mutlaka yapmıştır, okuyacaklarınıza çok şaşıracağınızdan eminim. Dediğim gibi, neler yaşadığınızı, paylaştığınızı bilmiyorum. Ama o tarafını size hiç anlatmamıştır herhalde. Kızımın çok, çok derin bir acısı vardı. Bizim... Bizim hiç kimseye anlatamayacağımız bir aile sırrımız vardı... O bu acısını yıllarca taşıdı, hiç kimseye söyleyemedi. Keşke söyleyebilseydi, keşke bu kadar içine atmasaydı. Söyleseydi bu yaşadıklarını yaşamazdı belki. Ama söyleyemedi işte, yapamadı... Kolay değildi, hiç kolay değildi tabii... Yaşadığımız o kadar büyük bir talihsizlikti ki... O da bu acısıyla debelenip durdu, sürüklendi gitti. Hep hatalar yaptı. Hatalar yaptığını bile bile... Keşke bu sırrını size, hiç olmazsa size söyleyebilseydi... Ama anlaşıldığı kadarıyla söyleyememiş... Çünkü hayatında çok önemli bir yeriniz vardı, biliyorum. Bunu bildiğim için de buraya gelebildim. Söyleseydi, eminim ona başka gözlerle bakardınız. Sizi çok sevmişti... Sizinle yaşadığı ilişkiye çok büyük bir umut bağlamıştı... Ama nereden bilebilirdiniz ki?.. Bakın, kızım öldü artık, ama bu aile sırrımızı sizinle hâlâ paylaşamıyorum. Yaşadıklarımızı yıllar yılı büyük bir utanç olarak taşıdım. Şimdi bu utanca, acımız ve pişmanlığımız da eklendi. ‘Böyle bir acıyı yaşamak için ne yaptım ki, ne günah işledim ki?’ diyorum bazen kendime. Tanrı bizden ne istedi, bilmiyorum ki... Ama kızım sonunda dayanamadı işte... Çok mücadele etti yavrum, kaderinden kaçmak için elinden geleni yaptı. Bizden kaçtı, bir aile kurmaktan kaçtı, bu ülkeden kaçtı, çok uzaklara gitti, ama bu kaderden kaçamadı...”</p>

    <p class="normal1">Durmadan konuşuyordu artık. Durmadan konuşarak, kederini, matemini örtmeye çalışıyordu sanki. Anlatmak isteyip de anlatamamanın tüm hallerini yaşıyor gibiydi. Acısına, bu acıyla gerçekten yüzleşemeden alışmanın savaşını veriyordu o da. Bu oyunu da biliyordum. Hayatımızın en zor, en kederli oyunlarından biriydi bu. O anlarda, böyle bir oyun için, ben de sahneye çıkmıştım.</p>

    <p class="normal1">“Kaderimizi, kimlerle yaşarsak yaşayalım, nerelere gidersek gidelim, hep beraberimizde götürüyoruz...”</p>

    <p class="normal1">Bu gerçekle, böyle bir zamanda yetinmesi mümkün değildi. Yetinmedi de.</p>

    <p class="normal1">“Ama bu çocuk, bu kaderle çok mücadele etti. Size çok sert biri gibi gelmişti değil mi?”</p>

    <p class="normal1">Gülümsemeyi denedim, yapamadım. İçine düştüğüm keder, beni çok derin bir yere çekmişti. Başımı salladım. “Evet, evet ama, ben bu sertlikle savaşmayı da sevmiştim” demek istedim, yapamadım. Anlatma, bir günah çıkartırcasına anlatmaya ihtiyaç duyuyormuş gibi göründü bu tepkim karşısında.</p>

    <p class="normal1">“Aslında, o sert halinin arkasında çok yumuşak bir tarafı vardı kızımın. Bunu ne kadar acı çektiğini bilmeniz için söylüyorum. O, bu yönünü hiç göstermek istemezdi...”</p>

    <p class="normal1">Haklıydı. Ben de kendimi biraz savunmaya ihtiyaç duydum.</p>

    <p class="normal1">“Onun böyle yumuşak bir yanı olduğunu ben de hissetmiştim, inanın... Her sert görünen insan böyledir biraz... Böyle insanların, sanki sert olmayanlardan çok daha yumuşak bir tarafları vardır. Böyle insanlar bana hep daha savunmasız gelmiştir...”</p>

    <p class="normal1">Söylediklerimi hem duyuyor hem de duymuyor gibiydi.</p>

    <p class="normal1">“Kızım gerçekten öyleydi... Hayata tutunmak için çok çalışmıştı, çok...”</p>

    <p class="normal1">Sadece kızı için miydi bu söyledikleri?.. Sorunun cevabını o anda veremezdim. Bu sorunun cevabını hiçbir zaman veremeyecektim belki. Bir suçu paylaşmaya mı çağrılıyordum?.. Suç, suçluların sayısı arttıkça hafifleyebilir miydi?.. Biraz daha ileri gitmek istedim.</p>

    <p class="normal1">“Olayların nasıl geliştiğini anlatmak ister misiniz?.. Sizin için bir mahsuru yoksa tabii. Biz neredeyse bir yıldır birbirimizden haber almıyorduk. Hepten ayrılmanın, ikimiz için de en doğru karar olduğuna birbirimizi inandırmıştık...”</p>

    <p class="normal1">Biraz çekinerek baktı.</p>

    <p class="normal1">“Avustralyalı bir adamla ilişkisi olduğunu biliyor muydunuz?”</p>

    <p class="normal1">“Biliyordum” dedim kısaca.</p>

    <p class="normal1">Bir sigara daha yaktı.</p>

    <p class="normal1">“Her ilişkisindeki gibi, o adamdan da çok şey bekliyordu. Beklediklerini de bulmuş gibiydi başlangıçta. İki üç günde bir telefon ediyordu. Bir iki dakikalığına kısa kısa konuşmalar yapıyorduk. ‘Çok çok mutluyum’ diyordu hep, ‘aradığımı en nihayet buldum, kendimi televizyondaki o dizilerin içindeymişim gibi hissediyorum’ diyordu. O bunları söylerken ben de mutlu oluyordum. Ama kendini yine hayallere kaptırmasından da endişe duymuyor değildim doğrusu. Korkuyordum. Bir daha büyük bir hayal kırıklığına uğramasından korkuyordum. Üstelik yabancı ellerdeydi de artık. Hoş, buradayken de pek görüşmüyorduk, bizden çok uzaklaşmıştı, ama ne bileyim, yine de kendisine daha kolay ulaşabileceğimiz bir yerdeydik. Bunu o da hissediyordu galiba. Oradayken, bizi İstanbul’da aradığından daha çok arar olmuştu. Buradayken, on beş-yirmi günde bir arasa, öpüp de başımıza koyardık... Bunun bir anlamı yok muydu sizce?..”</p>

    <p class="normal1">Ne diyeceğimi bilemedim... Böyle çaresizlik anlarında karşınızdakilere istedikleri, bekledikleri cevapları verirsiniz bazen. Ben de öyle yaptım.</p>

    <p class="normal1">“Vardı, mutlaka vardı. Belki o da sizi bıraktığı için üzülüyordu, her an dertleşebileceği birini arıyordu...”</p>

    <p class="normal1">Birden söze karıştı. Küçük, buruk bir sevinç yayılmış gibiydi dudaklarına.</p>

    <p class="normal1">“Onca zaman sonra en nihayet bize inanmaya başlamıştı... Kolay değildi onun için, ama yine de inanmak istemişti, güvenmek istemişti...”</p>

    <p class="normal1">O küçük, buruk sevinci ben de duydum. Konuşmayı, bu sevincin izinde de sürdürebilirdim artık.</p>

    <p class="normal1">“Sonra o adamdan ayrıldı mı?..”</p>

    <p class="normal1">“Tahmin etmek o kadar da zor değil” dercesine baktı.</p>

    <p class="normal1">“Ayrıldı... Üç dört ay sonra, ne oldu bitti tam bilmiyorum ama, adam bir gün kalkmış, ‘Bu ilişki çok çabuk gelişti, bu da beni tedirgin ediyor, istediğim bu değildi galiba, ben sıkıldım artık’ gibisinden bir şeyler söylemiş. Kızıma da eşyalarını toplayıp gitmek düşmüş...”</p>

    <p class="normal1">İçime çok uzak bir zamandan, çok eski birkaç fotoğraf döndü o anda.</p>

    <p class="normal1">“Bu kadar ani bir ayrılığı kabullenmek onun için kolay olmamıştır. Kendisini aşağılanmış gibi hissetmiştir, eminim. O ilişkiye büyük bir umut bağladığını bana da hissettirmeye çalışmıştı. Yaşadıkları, ona çok iyi bildiği eski bir senaryonun tekrarı gibi gelmiştir...”</p>

    <p class="normal1">Derin, çok derin bir acı duydum birden bunları söylerken. Bir oyun yoktu bu sefer burada, inanın. Bu sefer yoktu. Ayrıldığınız, ayrılık pişmanlığını dile getirdiğiniz sevgili, tüm ısrarlarınıza rağmen size dönmek istemezse, tüm çağrılarınızı duymazlıktan gelerek size bir daha gelmez, duyduğunuz korkuları bile bile bir başkasına, üstelik sizi seyircisi kılarak gider, sonra da gittiği o sevgilide mutluluğu bulamazsa neler hissedersiniz?.. Bu durumdan için için bir sevinç duyarsınız, değil mi?.. Kolay kolay itiraf edemeyeceğiniz insani gerçeklerinizden biridir bu bence. Üstelik bu sevinci duyarken, oyununuzu gerektiği gibi oynamak için, dışarıya ne kadar büyük bir üzüntü duyduğunuzu da gösterirsiniz. Maskeniz olgun bir insan maskesidir bu kez. Raflardaki maskeler arasında, size, o sahnede, en çok yakışacak maskedir bu... Sinsi zaferinizin tadını çıkarırsınız... Ancak bu sefer, bu sefer böyle değildi, dediğim gibi. Ben o anlarda, İnci’nin böyle terk edilişinden, tüm samimiyetimle üzüntü duymuştum. Bu üzüntü ile o buruk sevinç arasında gidip gelmenin, başka bir savaşta aranabilecek nedenleri vardı kuşkusuz. Hangi nedenden kaynaklanırsa kaynaklansın, üzülmüştüm ama yine de. Onun, onca hayalden sonra, böyle bir terk edilişi hak etmediğini düşünmüştüm. Madem bir filmdi yaşadığı, perdenin bu kadar çabuk inmemesi gerekiyordu. Uzaktan, çok uzaktan görebildiğim kadarıyla, bu filmi çok sevmişti çünkü. O uzak adada, filmin böyle bitmesi karşısında, kendisini ne kadar yenik ve terk edilmiş hissettiğini anlamak için, fazla zorlanmaya gerek yoktu. Pamukhelvacı gitmişti, bir daha gitmişti... Gecenin bir vaktinde, kapımı bambaşka bir hikâye için çalan kadına bakıyordum bunları hatırlarken. Susuyorduk, başka yerlere bakmaya çalışıyorduk... Aynı insanın fotoğraflarını görüyorduk belki, ama gördüklerimiz çok farklı yerlerimizi sarsıyordu kuşkusuz. Sonra birden, yine o titrek sesle konuşmaya başladı.</p>

    <p class="normal1">“Bence de çok üzülmüştü... Ama böyle görünmemeye çalıştı. Sesinde yine bir canlılık vardı. Onun böyle moralini bozmaması beni rahatlatıyordu. Kendi kendime, ‘İşte kızım ayaklarının üstünde duruyor artık’ diyordum. Onun neler hissettiğini o zaman anlayamadım... Aslında, hiçbir zaman anlayamadım...”</p>

    <p class="normal1">Bir karşılık vermedim. Böyle bir yüzleşmede kendime bir yer bulamazdım, bulmayı isteyemezdim. Konuştuklarımızdan cesaret alarak, İnci’nin bu dünyadan ne zaman, nasıl ayrıldığını, çok çekinerek de olsa, bir daha sormaya yeltendim ama.</p>

    <p class="normal1">“Böyle derin bir acı karşısında mı...”</p>

    <p class="normal1">Sözümü sakinliğini elden bırakmadan kesti. Neyi sorduğumu anlamıştı.</p>

    <p class="normal1">“Hayır hayır... O kadar çabuk olmadı. Sizi yine üzeceğini biliyorum, ama madem sordunuz, söyleyeyim. O Avustralyalı adamdan sonra başka ilişkiler de yaşadı. Bana her şeyi anlatıyordu, üzüleceğimi bildiği halde anlatıyordu. Anlattıklarını babasına söyleyeceğimi bile bile...”</p>

    <p class="normal1">Üzülmüştüm gerçekten. Üzülmüş, ama yine de öğrenmek istemiştim.</p>

    <p class="normal1">“Ne gibi ilişkilerdi bunlar?..”</p>

    <p class="normal1">Bakışlarında, kime, neye yönelik olduğunu o anda anlayamadığım bir kırgınlık vardı. Deyim yerindeyse, ok yaydan çıkmıştı ama deyim yerindeyse. Bıraktım, anlattı.</p>

    <p class="normal1">“Hep aynı ilişkiler... Hep aynı film derler ya, işte öyle... Hep büyük umutlarla başlayan ve hep kötü bitmeye mahkûm bir film... Onun en büyük sorunu her ilişkisine büyük umutlarla girmesi değil, girdiğine kendini inandırmak istemesiydi. Aslında inanmıyordu ama. Onu, evlenerek ülkesine götürmek, çok çocuk yapmak isteyen bir Malezyalı; motosikletiyle dünyayı dolaşmanın hayalini kuran, hiçbir yerde dikiş tutturamamış bir Türk... Olacak şey miydi?.. Bu arada çok iş de değiştirdi. En nihayet, fotoğraf malzemeleri satan bir başka Türk’ün yanında işe girdi. Onunla da ilişki kurdu. Bu kez de ona çok bağlanmıştı. Adam ona çalışma izni aldı, şirketinde iyi bir iş verdi...”</p>

    <p class="normal1">Ben de kendi küçük dünyamda eski bir filmin tekrarını seyreder gibiydim. Farklı bir dokunuştan söz etmemiz mümkün müydü?.. Daha iyi anlamaktan, daha fazlasını duymaktan ve gidebileceğim yere kadar gitmekten başka çarem yoktu.</p>

    <p class="normal1">“İyi de ne oldu peki?.. Tam da istediği gibi bir adammış... Başka bir bağlantısı olmayan, iş güç sahibi, onu koruması altına almış... Öyle değil miydi yoksa?..”</p>

    <p class="normal1">O kırgınlığına, örtmeye çalıştığı bir kızgınlık da karışmıştı sanki. Duyacaklarım bu duygumu daha da pekiştirecekti.</p>

    <p class="normal1">“Görünürde öyleydi... Ancak... Gerçek ortaya çıkınca... Bundan sonrası, garip bir şekilde, gün geçtikçe daha karanlık olmaya başladı. Yani sonrasını ben de pek bilmiyorum desem, yeridir. Çalışma iznini de alabildikten sonra, buralara bizi bir süreliğine görmeye geleceğini sanıyorduk. Sorun kalmamıştı, iyi para kazandığını da söylüyordu. Telefonları gittikçe seyrekleşiyordu ama, her konuşmamızda da, ‘Memleketi çok özledim, oradaki her şey burnumda tütüyor, kısa bir süreliğine de olsa geleceğim’ diyordu. Ama dedim ya, telefonlarının arası da uzuyordu aynı zamanda. Bir süre sonra artık ancak on-on beş günde bir arar olmuştu. Bunun nedenini ne ben sordum ne de o açıkladı. Fazla kurcalamak istemiyordum. Kızımı tanımıştım artık. Ona çok ters gelebilecek bir sorumun, ilişkimizi yeniden soğutmasından, hatta hepten koparmasından korkuyordum...”</p>

    <p class="normal1">Bu sefer de söz kesme sırası bana geçmişti. Bir ses, kendimden hiç beklemediğim bir soruyu sordurtmuştu. Benim de kime ve neye yönelik olduğunu bilmediğim bir korkum vardı.</p>

    <p class="normal1">“Sakın bu korku sadece sizin korkunuz olmasın?..”</p>

    <p class="normal1">Kışkırtıcı, belki de yersiz bir soruydu bu, farkındaydım. Yine o çaresizlikle baktı, biraz kaçamak bir karşılık verdi, bu soruyu bana neyin sordurttuğunu öğrenmek istedi.</p>

    <p class="normal1">“Yaşadıklarım...” dedim ben de kısaca.</p>

    <p class="normal1">Başını, ne demek istediğimi anladığını belirtmek istercesine salladı. Cevabım onu rahatlatmıştı. O suç ortaklığını bir daha kurmaktan kaynaklanan bir rahatlamaydı bu belki de.</p>

    <p class="normal1">“Onunla çok hatıranız var, değil mi?..” diye sordu.</p>

    <p class="normal1">“Çok...” dedim yine kısaca.</p>

    <p class="normal1">Bu sözdeki vurgum, yaşadıklarımın bendeki derinliğini anlatmaya yetiyordu. Anlatabilmiş miydim?.. Anlamış, en azından hissetmiş görünüyordu. Biraz daha sustuk. Hikâyenin geri kalanını anlatmaya devam etti sonra.</p>

    <p class="normal1">“Bir gün telefon ettiğinde, yeni, büyükçe bir daireye taşındığını söyledi. Daireyi bir Türk kızıyla paylaşıyordu. İstanbul’dan tanıdığı bir kızmış. Buradayken birbirlerini pek sevmezlermiş. Orada tesadüfen karşılaşmışlar. Zor koşullarda bir araya gelince de yakınlaşmışlar...”</p>

    <p class="normal1">Bağlantıları yavaş yavaş kurmaya başlamıştım.</p>

    <p class="normal1">“Size durumu o bildirdi değil mi?..”</p>

    <p class="normal1">Yine gözleri doldu, bakışlarını kaçırdı.</p>

    <p class="normal1">“Evet... İnci telefon ettiğinde, arada sırada onunla da konuşuyorduk... Kara haberi o verdi... Çok zor günlerdi, çok...”</p>

    <p class="normal1">O anda konuşması kesildi. Sonra da aniden, hüngür hüngür ağlamaya başladı. O sessiz, iç çeken, çekingen ağlamadan çok farklı bir ağlamaydı bu. Önce olduğum yerde çakılı kaldım, bir süre ne yapacağımı bilemedim. Sonra kalktım, yanına oturdum. Elini tuttum, sıktım. O da sıktı. Sonra da tek bir kelime söylemeksizin, birbirimize sarıldık. Ben de gözyaşlarımı tutamıyordum artık. Onu boynundan öptüm, yanaklarından öptüm... Islak dudaklarından öptüm... Bu sarılmada İnci’yi hepten kaybettiğimi daha iyi anladım. Neyi öldürdüğümü düşünmek bile istemiyordum. Ona, belki de bu kaybın çağrısıyla, İnci’ye sarılır gibi sarılmıştım sanki. Bunu o da hissetmiş miydi?.. O da bana, İnci’ye sarılır gibi sarılmak istemiş miydi?.. Birbirimize böyle birdenbire sarılışımızı başka türlü açıklayamazdık. Günahkâr bir sarılıştı bu. İlk ve son kez yaşanacak, bize içimizdeki suçları hatırlatan, çok derinden hissettiren bir sarılış... Biz, İnci’nin bize bıraktıklarına sarılabilirdik sadece artık... Birkaç dakikalığına öyle kaldık. Sonra ayrıldık. Yanında öyle sessizce oturdum kaldım. Çantasından bir mendil çıkardı, önce yüzünü gözünü, sonra da burnunu sildi. Bu sahneyi görünce de içimde bir şeyler kabardı. Bana hâlâ bakamıyordu.</p>

    <p class="normal1">“Bağışlayın, kendimi tutamadım...” dedi.</p>

    <p class="normal1">İkimiz de kendimizi tutamamıştık. İçimdeki ses, bana sadece çaresizliğimizi söyletebilirdi.</p>

    <p class="normal1">“Bugünler matem günleri... İnci’yi sevmiş herkes için... Özür dilemek zorunda değilsiniz... Hiç kimse, hiç kimseden özür dilemek zorunda değil...”</p>

    <p class="normal1">Suyundan bir yudum daha aldı.</p>

    <p class="normal1">“Onu oraya gömdüler... Ev arkadaşına da ‘Beni geriye göndermeyin... Burada kalmam daha iyi...’ diye bir not yazmış... Bizden o kadar kopmak istemiş... Mezarına gitmeye cesaret edemiyorum... Belki bir gün... Belki de...”</p>

    <p class="normal1">Sözünü tamamlatmadım. Bu cümleyi istediğimiz gibi, sınırlarımızın bize gösterdiği yere kadar giderek tamamlayabilirdik...</p>

    <p class="normal1">“Bu kadar acı çektiğini bilmiyordum, bilemezdim...” diyebildim yalnızca.</p>

    <p class="normal1">Gülümsemeye çalıştı. Bu çaba, eski, çok eski bir pişmanlığı gizliyordu sanki.</p>

    <p class="normal1">“Acısını hiç kimseye söyleyememişti... O bir kurbandı... Hatalarımızın kurbanı...”</p>

    <p class="normal1">Hatalarımızın kurbanı... Bu hata neydi?.. Bu çaresizlik neydi?.. İnci’yi bu dünyadan kendi isteğiyle ayrılmaya iten, ya da çağıran kimdi?.. Zaman bu soruların da yanıtlarını verecekti belki. O anda bu sorulara da, bu soruların yanıtlarına da inanmak zorundaydım. Bu soruları ona da sorabilirdim. Böyle bir sarılmadan sonra, soramayacağım hiçbir soru kalmamıştı ne de olsa. Ancak o geceye kadar göremediğim bir gerçeği İnci’den öğrenmek, bana daha doğru geldi o anda. Paketin içinde, beni bir mektubun beklediğini biliyordum. O mektupla, ilişkimiz süresince göremediğim bir derinliğe çağrılacağımı da biliyordum. Sormaya yeltendiğim soru, daha az tehlikeli bir soru oldu bu nedenle.</p>

    <p class="normal1">“Nasıl yaptı bu işi?..”</p>

    <p class="normal1">Hafif bir kızgınlıkla cevap verdi. Bir annenin kızgınlığıydı bu... Kimi ölülerimizi, hâlâ yaşıyorlarmış gibi görüyorduk ya bazen...</p>

    <p class="normal1">“Kendini oturduğu dairenin balkonundan aşağı atmış. Masanın üzerine de ‘Artık uçmak istiyorum...’ diyen bir kâğıt bırakmış...”</p>

    <p class="normal1">Sustum. Ne diyebilirdim ki... O da sustu. Ne söylememi beklemişti?.. Böyle bir anda, kim, kime ne söyleyebilirdi ki?.. Pişmanlıklarımızla da yaşayacaktık artık... Pişmanlıklarımızla da... Geriye kalan günlerimizi daha kolay taşıyabilmek için... Bu pişmanlığı anlatmam mümkün müydü?.. Bilemezdim, elbette bilemezdim... Söylediklerim, yine dile getirebildiklerimdi çünkü sadece...</p>

    <p class="normal1">“Hepimiz onun için kendimize göre ağlayacağız artık... Hepimiz onun için bu dünyada bir yer tutacağız...”</p>

    <p class="normal1">Çevresine baktı, sözlerimi dinlemezliğe geldi. Verdiği cevap anlamlı bir cevaptı ama. Bu cevaptan, neyin, nasıl dinlendiğini, fazla zorlanmadan çıkarabilirdim.</p>

    <p class="normal1">“Kendinize iyi bir hayat kurmuşsunuz...”</p>

    <p class="normal1">Ben de bu sözlerin ardında gizlenenleri duymazlığa geldim. Anlatabilmek, daha çok anlatabilmek istiyordum yine de.</p>

    <p class="normal1">“Çalıştım, çalışıyorum... Ancak şimdi, bir şeylerin hep eksik kalacağını da biliyorum...”</p>

    <p class="normal1">Yine gözleri doldu, sesi hafiften titredi.</p>

    <p class="normal1">“Onu unutmayın...”</p>

    <p class="normal1">Bir daha elini tuttum, sıktım. O da bir daha aynı karşılığı verdi.</p>

    <p class="normal1">“Onu hiçbir zaman unutmayacağım. Onu unutmamak için elimden geleni yapacağım. Romanımı yazmak ve bitirmek için artık çok daha geçerli bir nedenim var...”</p>

    <p class="normal1">Gülümsedi. O derin kederin içinden küçük bir sevinç geçiyordu sanki.</p>

    <p class="normal1">“Onu da yazacak mısınız?..”</p>

    <p class="normal1">Ben de gülümsedim. Benim de gözlerim dolmuştu. Böyle sevinçlerin yabancısı değildim.</p>

    <p class="normal1">“Yazacağım... Yazabileceğim her şeyi yazacağım...”</p>

    <p class="normal1">O sevincin izinden biraz daha gitmek istiyordu.</p>

    <p class="normal1">“Bana bir roman yazdığınızı söylemişti.”</p>

    <p class="normal1">Şaşırmıştım. Beni uzun uzun konuşmuş olduklarını anladım o anda. Bulunduğum yeri onunla da paylaşmalıydım bu durumda.</p>

    <p class="normal1">“Evet... Bir türlü bitmeyen, bitirilemeyen bir roman... Yıllardır yazmaya çalıştığım, ama bir türlü istediğim gibi yazamadığım bir roman...”</p>

    <p class="normal1">Sevgiyle, dostça baktı.</p>

    <p class="normal1">“Romanınızı o da çok önemsiyordu biliyor musunuz?..”</p>

    <p class="normal1">Son görüntüsü, bana duyurabildiği son sözleri geldi o anda aklıma.</p>

    <p class="normal1">“Biliyorum, biliyorum...”</p>

    <p class="normal1">O sevgi dolu gözleriyle, hafiften gülümsemeye devam ediyordu.</p>

    <p class="normal1">“Kızınız nasıl?.. Adı... Adı Ada’ydı değil mi?..”</p>

    <p class="normal1">Daha da şaşırmıştım. Hayatımızın bu yanını da paylaşmışlardı demek.</p>

    <p class="normal1">“Ondan da mı söz etti?..”</p>

    <p class="normal1">Başını bizi çok iyi tanıdığını anlatmak istercesine salladı.</p>

    <p class="normal1">“Evet... Hem de birçok kez... Onu da çok sevmişti... Onu küçük kız kardeşi gibi sevmişti... Onun bir kız kardeşi yoktu... Aslında...”</p>

    <p class="normal1">Sözünü kestim. Nereye geleceğini tahmin etmek o kadar da zor değildi.</p>

    <p class="normal1">“Meseleyi biliyorum... Pek öyle üzerinde durmaya fırsat bulamadık ama, biliyorum...”</p>

    <p class="normal1">Bu kez de o şaşırmıştı.</p>

    <p class="normal1">“Sizi çok sevmiş anlaşılan. Bundan bir başkasına söz edeceğini sanmazdım.”</p>

    <p class="normal1">Biraz buruk, ben de gülümsedim.</p>

    <p class="normal1">“Ona bir ad bile vermişti.”</p>

    <p class="normal1">“Meri...” dedi hafiften heyecanlanarak.</p>

    <p class="normal1">Çok eski bir masala geri dönmüştük sanki. O heyecanı ben de duydum.</p>

    <p class="normal1">‘Evet evet, Meri... Nerden bulmuştu bu adı?..”</p>

    <p class="normal1">Masalın söylettikleri bambaşka bir hayatta kalmış gibiydi.</p>

    <p class="normal1">“Bilmiyorum, sormadık... Çocukken hep onunla oynar, onunla konuşurdu... Bazen korkardım, daha gerçek arkadaşları olsun isterdim... Neyse ki sonra bu huyundan vazgeçti...”</p>

    <p class="normal1">“İnci onu sadece içine gömmüştü” demek geldi o anda içimden, yapamadım. O biraz da Meri’yi içine gömdükçe mi yalnızlaşmıştı?.. Aklıma, beni daha fazlasını görmeye çağıran bir soru daha takılmıştı işte. Bu sorunun ve Meri’nin hikâyemizdeki yeri neydi?.. Durduk yerde bunları hatırlamanın gereği neydi?.. İstediğimce ilerleyemiyordum. Gereken yere hiçbir zaman gerektiğince gidemeyecektim belki. Romanımda, İnci’nin bu özelliğinden hiç söz etmemeyi de düşündüm bu yüzden o anda. Hikâye yeterince içinden çıkılamaz bir hale gelmişti zaten. Bunları düşünürken, yaşadığım yerden yine kısa bir süreliğine kopmuştum. Beni, bana yine nedense bir sitem gibi gelen sözleriyle geri getirdi.</p>

    <p class="normal1">“Bir de... Bir de bir kızı olmasını istemişti...”</p>

    <p class="normal1">Nefes almamı zorlaştıran o acıyı içimde bir daha hissettim. O günlerde yaşadıklarımız geldi birden aklıma. Öyle çok odadan ve karanlıktan geçmiştik ki... Oyunlarımızla paylaştığımız, bir daha asla yaşayamayacağımız o pazar günlerini hatırladım sonra. Kulağıma bir yerlerden o gülüşlerin sesleri geldi. Yerimden kalktım, dışarıya, ancak titrek ışıklarını görebildiğim o uzağa baktım. Ağlamak istiyor, ama ağlayamıyordum. Sonra ona baktım. Bir sigara daha yakmıştı, bana bakıyordu. Gözlerimin dolduğunun farkındaydım. Ama yine gülümsemeye çalıştım.</p>

    <p class="normal1">“İyi bir beraberlikleri vardı... Ada da onu çok sevmişti. Birlikte çok eğlenmişlerdi. Ona giderken, kızım lunaparka gittiğimizi söylerdi hep, biliyor musunuz?..”</p>

    <p class="normal1">Güldü. Dişleri de İnci’ninkiler gibiydi. Sonra başını önüne eğdi, sigarasının külünü, dedemin evinden getirdiğim, o eski Morano küllüğüne titreyen parmaklarıyla silkti. Çok duygulanmıştı.</p>

    <p class="normal1">“Lunapark... İnci’ye ne kadar da yakışıyor...”</p>

    <p class="normal1">Ben de duygulanmıştım. Lunapark İnci’ye yakışmıştı evet, gerçekten yakışmıştı... Bu lunaparkı da anlatacaktım günün birinde, lunaparkların bendeki yarasını da...</p>

    <p class="normal1">Yine dışarı, karşımdaki titrek ışıklara baktım. Gözlerimi oradan ayıramıyordum.</p>

    <p class="normal1">“Ada’ya bu durumu anlatmam çok zor olacak...”</p>

    <p class="normal1">Kime seslenmek istemiştim?.. Oradan koparamadığım İnci’ye mi, hikâyemin akışını hiç beklemediğim bir zamanda değiştiren bu kadına mı?.. İkisine de belki... Ancak o anda bana cevap verebilecek tek bir kadın vardı.</p>

    <p class="normal1">“Anlatmak zorunda değilsiniz...”</p>

    <p class="normal1">Döndüm, baktım. Hemen karşısındaki masanın üzerinde duran pakete bakıyordu bu sefer. Ben de aynı yere baktım. Size inandırıcı gelmiyordur belki ama, inanın, çok istediğim halde, o paketi onun önünde açmaya cesaret edemiyordum. Kendimi bu isteğimden, yalnız kalana dek uzaklaştırabildiğimce uzaklaştıracaktım.</p>

    <p class="normal1">“Biliyorum... Ancak onun da İnci’nin dönüşünü boş yere beklemesini istemiyorum. Gerçeklerle hepimiz, er ya da geç, istesek de istemesek de karşı karşıya kalıyoruz... Ona... Ona sadece bu ölümün... Bu ölümün şekli konusunda yalan söylerim belki... O da şimdilik... Yani gerçeği ona hemen söyleyemem, çocukluğunu, dünyasını bu kadar sarsamam. Bir gün gelir, bunu da söylerim elbet...”</p>

    <p class="normal1">Beni, bana bakmadan dinledi. Sigarasını söndürdü.</p>

    <p class="normal1">“Hayat...” dedi sehpadan gözlerini ayırmadan.</p>

    <p class="normal1">Sonra sustu, cümlesini tamamlayamadı. Böyle bir sözle başlayacak o kadar çok anlamlı cümle vardı ki...</p>

    <p class="normal1">Ada’ya anlatabileceklerimi anlatacaktım. Duygu, sizinle hikâyemin bir başka dönemecinde paylaştığım duyguydu. Bu bir mirastı. Geride kalanlarımıza ölmemek için bıraktığımız bir miras... Bir miras... Gelip geçtiğimiz bu durakta, giderayak bir soluk bırakmak için... Mirasçılarımızı, yanlışlarımız ve doğrularımızla, gerçeklerimiz ve yalanlarımızla sarsabileceğimizi, bazen de çok derinlerinden yaralayacağımızı bile bile... Yol açtığımız sarsıntılar da bizim kaderimizdi çünkü... Bu kaderin bizdeki izlerini de birçok kez konuşmuştuk, konuşmaya devam edecektik... Bu yaşadıklarımızı işte böyle düşünüyordum o anlarda. Beni daldığım yerden, yine onun sesi kopardı. Sözlerindeki vurgu, bana bir daha her konuşmanın bir sonu olduğunu hatırlatıyordu.</p>

    <p class="normal1">“Ben artık gideyim... Çok vaktinizi aldım...”</p>

    <p class="normal1">Her konuşmanın, ya da paylaşılan zamanın bir sonu vardı, evet... Her hikâye, bizde bazen yıllarca, hatta bir ömür süresince devam etmek için, bir yerlerde dururdu... Söylemem gerekenleri yine bulamamıştım.</p>

    <p class="normal1">“Hemen gitmek zorunda değilsiniz... İsterseniz...”</p>

    <p class="normal1">Sözümü tamamlamama izin vermedi. Oturduğu yerden yavaş yavaş kalktı, yine çevresine baktı. Kimi görüntüleri o da bir yerlerinde saklamak istiyordu sanki.</p>

    <p class="normal1">“Yok yok... Sizi de fazla tuttum zaten... Aslında buralara kadar gecenin bu vaktinde gelip sizi rahatsız etmek istemezdim. Ama bu emanetim vardı işte. İnci bu paketi size vermemi, bize bıraktığı mektupta ısrarla istedi...”</p>

    <p class="normal1">Masanın üzerinde duran pakete baktık ikimiz de... Cevap vermedim. Ne diyebilirdim ki?.. Kapıya doğru yavaş yavaş yürüdük... Ona, yeni bir şeyler söyleyememenin çaresizliğiyle, sessizce eşlik ettim. İçim çok acıyordu. Kapıdan çıkmadan önce elini uzattı. Ayrılma zamanı gelmişti. İkimizin de elleri titriyordu. Elini avuçlarımın arasına aldım. Ona yine o sarılma anlarımızdaki duyguyla sarılmak istedim, sarılamadım. Durdum, orada öyle durdum. Sadece elleri değil, sesi de titriyordu. Bir daha o ayrılık, o sonsuz ayrılık için titriyordu...</p>

    <p class="normal1">“İçim üşüyor, çok üşüyor... Hayatım anlamını nasıl yitirdi bilemezsiniz... Bugüne kadar böyle yaşamam bile hataydı... Bizi affedin...”</p>

    <p class="normal1">“Biz” dediği kimdi, kimlerdi?.. Soramadım, artık soramadım. Zaman tükenmişti... Dahası ben de özür dilemeye ihtiyaç duyuyordum...</p>

    <p class="normal1">“Siz de beni affedin... Onu daha iyi anlamaya çalışmalıydım... Şimdi onun için ağlamak yerine, onunla ağlamayı tercih etmeliydim...”</p>

    <p class="normal1">Eli hâlâ avuçlarımdaydı. Gülümsemeye çalıştı, kederli kederli baktı.</p>

    <p class="normal1">“Belki de hiçbirimiz hatalı değiliz... Sadece böyle bir zamanda bir araya gelmemiz bir talihsizlikti...”</p>

    <p class="normal1">Söylediklerini anlamaya çalışacağımı söyledim. Duyduklarım, daha fazlasını dile getirmeme izin vermiyordu...</p>

    <p class="normal1">Kapının önündeydik... Omzumu tuttu, sıktı. Elini usulca bıraktım. İkimiz de birbirimize gülümsemeye çalıştık... Sonra sırtını döndü ve asansöre binmek yerine, merdivenlere doğru yöneldi. Ardına hiç bakmadı. Bense onu, merdivenlerin bitimine kadar izledim. Bakışlarımın üstünde olduğunu hissettiğine emindim. Sonra görüş alanımdan çıktı. Apartman kapısının yavaşça açılıp kapandığını duydum. Bir daha karşılaşmayacaktık...</p>

    <p class="normal1">Bir rüyaydı sanki yaşadığım. Kötü, birdenbire bitecek bir rüya... Unutulmaz bir geceydi. Hayatıma yazacağım bir buluşma daha vardı artık, biliyordum... O gecenin orada bitmeyeceğini, beni hiç beklemediğim, bambaşka bir yere sürükleyeceğini henüz bilmiyordum ama... Masanın üstündeki “emanete” bir daha baktım. Sonra da yavaş yavaş, ama giderek artan bir heyecanla paketi açtım. İçinden mukavva bir kutu çıktı. Kutuyu açtım. Açmamla birlikte de beni neredeyse ayakta duramayacak hale getiren bir görüntüyle karşı karşıya kaldım... Pakette bir mektup vardı, bunu bekliyordum. Ama mektubun yanında bir de ne vardı biliyor musunuz?.. Bir keman... İnci’nin bana tek bir kez çaldığı, o çok sevdiği, unutamadığı anneannesinden kendisine kalan en büyük miras olarak gösterdiği, son nefesine kadar yanından ayırmayacağını bildiğim keman... O keman... O keman benimdi artık... İnci o kemanı bırakacağı tek insan olarak beni seçmişti... Kemana baktım, elimle okşadım... O kadar çaresizdim ki... Kendimi o kadar yalnız ve terk edilmiş hissediyordum ki... Orada öyle, masaya tutunarak ne kadar kaldığımı hatırlayamıyorum şimdi. Sonra o kutuyu aldım, kanepeye oturdum. Gözlerimi kapadım. Onun keman çalarkenki muzip gülüşü tekrar tekrar zihnimden geçiyordu... Onun bu kemanı bu kutuya benim için, yaşadıklarımız için koyarkenki görüntüsünü de hayal etmeye çalıştım... Size bu hikâyeyi tüm açıklığıyla anlatmaya karar verdiğim anlardı bunlar... İnci kendisini anlatmamı, anlatabildiğimce anlatmamı istiyordu... Bu da onun bana bıraktığı mirastı... Bu mirası hak etmeliydim, hak ettiğimi öncelikle kendime göstermeliydim...</p>

    <p class="normal1">Sonra gözlerimi açtım. Mektubu okumanın da zamanı gelmişti artık. Bu mektup, o anlardaki duygumu daha da güçlendirecekti... Uzun bir mektuptu. El yazısıyla yazılmıştı. Çok uzaklardan yazılmıştı, ama bana çok, çok yakındı artık. Çok yakın... Onu bende bir daha doğuracak kadar yakın... Hikâyeme başlarken, duyacaklarınızın sizi çok rahatsız edebileceğini söylemiştim, hatırlıyor musunuz?.. Şimdi, bu mektubu sizinle paylaştığımda, ne demek istediğimi daha iyi anlayacaksınız...</p>

    <p class="mektup">&nbsp;</p>

    <p class="indentmetin">Sayın Yazar...</p>

    <p class="indentmetin">Artık dayanamayacağım. İçimden aylardır bir şeyler gidiyor... Başım bazen çatlayacak gibi oluyor... Etlerim kopuyor... Titriyorum, çok titriyorum... Hatırlar mısın?.. Bir keresinde yine kavga etmiştik de, hani seni evden kovmuştum. Bu ilişkiyi bitirmeye karar vermiştik, “Artık bitti, tamam bu kadar, gerçekten bitti” demiştik ya, o akşam da, “Sana öyle bir şey göstereceğim ki, gördüğün manzara karşısında nutkun tutulacak, neye uğradığını şaşıracaksın” demiştim ya, bunları söylerken, benim kafamda senin tahmin ettiğinden çok ama çok farklı bir niyet vardı. Halin gözlerimin önünde şimdi. Yüzün kireç gibi olmuştu... Ne demek istediğimi anlamış mıydın?.. Anlayamamıştın, eminim anlayamamıştın. Benimle ilgili tek korkun, bir başkasına gitmemdi çünkü. Yanılıyor muyum?.. Sen bu ilişkide o kadar kendinle ilgiliydin ki, ayrılığımız konusunda başka hiçbir korku geliştiremedin. Başka bir şey gelmemişti aklına değil mi? Gelmemişti, hiç gelmemişti, eminim. Ben sana çok daha büyük bir felaketin haberini vermek istemiştim oysa. Ben sana felaketimi hissettirmek istemiştim. O zaman şimdi yapmaya hazır olduğumu belki sadece aklıma getirmiştim, ama benim kafamdaki manzara seninkinden çok farklıydı artık. Bunu bırak görmeyi, hissedememen bile beni çok yaralamıştı da, sonra yine, bu bencilliğine ne kadar kırıldığımı sana söyleyememiştim. Yıllardır böyle bir karara hazırlanıyormuşum demek ki. Ama şimdi tamam, şimdi gerçekten bitiriyorum. Artık dönüşüm yok Sayın Yazar, artık hiçbir yere dönüşüm yok... Bu mektup eline geçtiğinde, ben bu dünyadan çoktan gitmiş olacağım. İçimde yıllar önce derin bir yara açan bu dünyayı size bırakıyorum. Hasetleriniz, kısır çekişmeleriniz, boş umutlarınız, korkularınız sizin olsun... Ben bu işte yokum artık. Ben bu oyunu oynamaktan vazgeçtim. Bıktım, sıkıldım, gücüm kalmadı. Savaştım, başıma yıllar önce gelen felaketin izlerini silmek için çok, çok uğraştım. Ama başaramadım işte. Olmadı. Benim de kaderim, kısmetim buymuş. Sana bu derin acımı anlatamadım. O kadar utanıyordum ki, o kadar yaralıydım ki, sana bile anlatamadım. Anlatsaydım, bir şeyler değişir miydi? Bilmiyorum, inan bilmiyorum. Sana en gizli ve en karanlık odamın kapılarını açamadım... En gizli ve en karanlık oda... Fena sayılmaz değil mi Sayın Yazar?.. Gördüğün gibi ben de kendi çapımda güzel, parlak sözler bulabiliyorum... Sen bu konuda beni hep çok küçümserdin, ama gördüğün gibi bizde de biraz yazarlık vardı yani... İstersen bu cümleyi de romanının bir yerlerinde kullanabilirsin. Kullan kullan, canın sağolsun. İstersen başka cümlelerimi de kullan. Senden telif isteyemeyeceğim zaten artık!.. Neyse, boş ver... Ben sana bu odanın kapılarını neden açmadım biliyor musun?.. Senin bunu hak ettiğine hiçbir zaman inanmadım da ondan. İnanmak istedim oysa, hem de çok istedim. Hem bu odayı hem de beni hak etmeni istedim. Beni, sana hep söyledim, tercih etmeni, ben olduğum için, böyle olduğum halde istemeni, sevmeni istedim. Beni kabul etmeyi başarsaydın, sana anlatacaktım, mutlaka anlatacaktım. Bunu yıllar sonra yapabilirdim belki. Ama sen güvenimi kazanmak için kılını bile kıpırdatmadın. Sen benim güvenimi, bırak kazanmaya çalışmayı, hep sömürdün, eline geçen her fırsatta yağma ettin. Beni, bu gizli odama da girdikten sonra, artık bırakamayacağını biliyordum. Ama yapamazdım Sayın Yazar, bunu sana da yapamazdım, kendime de. Ben seni, beni tercih etmeye mecbur edemezdim. Seni sevdim ben çünkü, hem de çok sevdim. Sense beni değil, sadece beni sevmeyi, hatta sadece sevmeyi sevdin. “Bu ilişkide ikimiz de çok yalnızdık” demiştin ya bir keresinde, bak bunda çok haklıydın işte. Belki ben de seni yeterince anlayamadım. Bunu bana defalarca söyledin ve kabul ettirmeye çalıştın. Ama insan ilişkilerini bu kadar çok bilmene rağmen, sen beni, en yakınındaki kadını, hiç tanıyamadın. O radyo programlarında söylediklerinle birçok insanı tanıyabildiğini gösterdin, ama beni daha iyi tanımak için gereken çabayı gösteremedin. Neyse, bunun için de canın sağolsun. Artık sana kırgın değilim, öfkeli değilim. Öfkeli olsaydım, bu mektubu yazmazdım. Belki romanına yeni bir ilham kaynağı bulursun, fena mı? Ama o da olmazsa, hayatının birkaç yılını nasıl bir kadınla paylaştığını öğrenirsin. Bu kadın neden bu kadar tutkuluydu, saldırgandı, hatta telaşlıydı, anlarsın. Bana bir keresinde, “Sen aslında neye, ya da kime öfkelisin? diye sormuştun ya, bu sorunun da cevabını alacaksın birazdan. Çünkü artık, beni, yaşadıklarım yüzünden kaldırıp kaldıramayacağını düşünmeme de gerek kalmadı.</p>

    <p class="indentmetin">Şimdi lafı ağzımda bu kadar geveleyip durmama da bir anlam veremiyorsundur herhalde. Ama inan, şimdi bile, beni bu kadar derinden yaralamış o olayı anlatmakta zorlanıyorum. Zaten sen bunu bilecek dördüncü insan olacaksın. Yıllar sonra dördüncü insan... Annemden, babamdan ve Güzin Teyzemden sonraki dördüncü insan... Nasıl bir yere konduğunu gör artık!.. Aklıma ne geldi şu anda, biliyor musun? Sana, içimdeki bu yarayı anlatmama ramak kalmıştı bir keresinde. Sana uzun uzun ailemden söz etmiştim hani. Annemle babamın nasıl, hangi koşullarda evlendiklerini, gerçek babamı hiçbir zaman tanımadığımı anlatmıştım. Babam olarak benimsediğim adamla çok ciddi bir sorunum olduğunu da hissettirmeye çalışmıştım sana o zaman. Bunu sadece o zaman değil, başka zamanlarda da farkına varmadan hissettirmişimdir belki. Ne düşünmüştün? Ne düşündüysen düşündün, benim sana şimdi söyleyeceklerimi tahmin bile edemezdin. Bunun için de, o lanetli günüme tekrar dönmem gerekiyor artık...</p>

    <p class="indentmetin">On dört yaşındaydım. İyice serpilmiştim. Göğüslerim irileşmişti çoktan, kalçalarım büyümüştü. Bir akşam... Bir akşam... Ne kadar korkunçtu bir bilsen... Evde babamla yalnızdık... Annem İzmir’e, çok sevdiği arkadaşının yanına gitmişti. Kardeş gibiydiler. Ona zaten hep Güzin Teyze derdim. O zor günlerimizi yaşıyorduk... Kavgalar, işler çok kötü gidiyor, şirket iflas etti edecek, anlatmıştım, hatırlıyor musun? İkisinin de canı çok sıkkındı. Ben de babam olacak o adamla baş başa kalmıştım... Nerden bilebilirdim? Nerden bilebilirdik? Duş alıyordum. Birden banyoya girdi. Utandım, korktum. Ne yapacağımı bilemedim, ona “Çık, bak yıkanıyorum” dedim perdenin arkasından. Perdeyi araladı, “Gel seni ben yıkayayım, bak seni ne kadardır yıkamıyorum, küçük bir kızken seni yıkamaz mıydım?” dedi. Yıkardı evet, oyunlar oynardık, bundan çok hoşlanırdım. Böyle, altı yedi yaşıma kadar yıkamıştı beni. Ama artık yıkayamazdı, ben artık on dört yaşındaydım. O bunları söyleyince ancak, “Baba yapma, ben yıkanırım, ayıp” diyebildim. Dinlemedi. Gülümsüyordu, sözde sevgi gösteriyordu, ama yüzü çok değişikti, çok çok korkunçtu. Bütün gün içmişti, ağzı leş gibi rakı kokuyordu. Eline keseyi aldı, önce sırtımı, sonra kalçalarımı ovmaya başladı. Sonra da elimi sıkı sıkı tuttu, önüne götürdü. Sertleşmişti, ne yapacağımı bilemiyordum. Donmuş kalmıştım, felç olmuştum sanki, anlıyor musun? Korkumdan, yüreğim yerinden fırlayacak gibiydi. Direnmeye de çalışıyordum ama nafile, benden çok güçlüydü. Duş akmaya devam ediyordu. Saçma sapan bir şeyler söyleyerek onu durdurmaya çalıştım, “Baba bak ıslanacaksın, haydi git” dedim. Söylemez olaydım. “Madem öyle, ıslanmayalım” dedi, pantolonunu, sonra da külotunu indirdi. Üstündeki pijamayı çıkardı. Gördüğüm karşısında neye uğradığımı sen düşün artık. O anı hatırladıkça kan beynime sıçrıyor. Başım çatlayacak sanki. “Baba git, baba git!” diye bağırmaya başladım. Ama gitmedi. Küvete girdi. Sonra da ne yaptı, biliyor musun? Arkama geçti ve beni sıkıştırarak... Çok canım yandı, çok!.. Bağırmak istiyordum!.. Bağırmak istiyordum, ama bağıramadım. Bağıramadım... Eliyle sıkı sıkı ağzımı kapamıştı çünkü. Nefes alamıyordum sanki. Tıkanmıştım. Canım çok yanıyordu. Sonra hırıltıları arttı. Boşalmıştı galiba. Bilmiyorum, bilmiyorum, canım o kadar yanıyordu ki... Sonra çekildi. Ağlıyordum, hüngür hüngür ağlıyordum, sadece ağlıyordum. Duş akmaya devam ediyordu. Beni kendine çevirdi. Baktı. Yüzümü okşadı. “Bunu hiç kimseye söylemeyeceksin” dedi. Anlamıyordum. Olanı biteni, bir çırpıda olanı biteni anlayamıyordum bile. “Bunu hiç kimseye söylemeyeceksin...” Kime söyleyebilirdim ki?.. Kime anlatabilirdim ki?.. Sonra çıkıp gitti... Ben yıkanmaya devam ettim. Üstüme çok fena bir kir yapışmıştı sanki. Yıkandım, çok yıkandım. Ağlıyordum, devamlı ağlıyordum. Sonra ben de çıktım, odama gittim. Ağlama nöbetine tutulmuştum. Ama sessiz sessiz ağlıyordum. Ağladığımı duymasını istemiyordum. Öyle ağlaya ağlaya uyuyakaldım. Uyandığımda zangır zangır titriyordum. Islak bornozun üstümde kalmasından mıydı bu titreme, yaşadıklarımdan mı, bilemiyorum artık. Böyle titreyerek kalktım, pijamamı giydim. Dışarı çıkamıyordum. Sanki başıma bundan daha büyük bir felaket gelecekmiş gibi... Öyle uyudum yine. Uyuyor uyanıyordum, uyuyor uyanıyordum. Sabahı öyle ettim. En nihayet gün ağarmıştı. İçeri güneş vuruyordu. Birden kapımın tıklatıldığını duydum. Yine gelmişti... Ne yapacaktı?.. “Gelme!” diye bağırdım. Sesim öyle yüksek çıkmıştı ki, ben bile korktum. Ama dinlemedi, içeri girdi. Elinde bir tepsi vardı. En sevdiğim kahvaltıyı hazırlamıştı. Çilek reçeli, kekikli zeytin, rafadan yumurta, kızarmış ekmek, demli çay... Yanıma oturdu, tepsiyi de komodinin üstüne koydu. Gülümsüyordu. Bu sefer de içi sevgi doluydu sanki. O canavar gitmiş, yerine benim hep bildiğim o baba gelmişti. Ne yapacaktım? Ne yapabilirdim ki?.. “Haydi bir şeyler ye, aç kalma” dedi. Ne kadar acıktığımı bile unutmuştum. Hiç konuşmadım, konuşamadım. Eliyle ekmeğe reçeli sürdü, verdi. Yumurtamı yedirdi. Tıpkı küçük bir kız olduğum günlerdeki gibi... Karşı koyamıyordum. Hiçbir şeye karşı koyamıyordum artık... Garipti, çok garipti. Onun şefkatine de ihtiyaç duymaya başlamıştım. Sanki bana bütün bunları yapan o değildi. Çelişkiye bak !.. Bana kahvaltımı yedirdikten sonra yine uzun uzun baktı. Yine, “Bunu hiç kimseye söylemeyeceksin tamam mı?” dedi. Çok sakindi, çok yumuşaktı ama, bana sesi yine tehdit dolu gelmişti. Onunla, durup dururken bir suç ortaklığına girmiştim sanki. Nasıl söyleyebilirdim ki, kimi kime şikâyet edebilirdim ki?.. Sesinde bir titreme de vardı. Yıllar geçtikçe, bu titremenin onun çaresizliğinden ve zayıflığından geldiğini anlayacaktım tabii. Ama o sabah bunu göremezdim. Korkuyordum, çok korkuyordum çünkü. Bu yaşadığımı anneme bile söyleyemezdim. Dedim ya, kendimi bu olayın suç ortağıymış gibi hissediyordum artık. Hatta, inanmazsın ama, sanki ben de suçluydum bu işte. İçim o kadar karışıktı. Sonra birden ağlamaya başladı. Onun karşımda böyle ağlaması umurumda değildi doğrusu. İçimde bir şeyler sertleşmişti. Başka zaman olsa dayanamaz, ona sıkı sıkı sarılırdım. Ama ondan nefret ediyordum artık. Yapabilseydim, çalışma masamın üzerindeki makası, oracıkta kalbine saplardım. Kendimi zor tuttum. Hayatımı karartan bu adam benim babamdı. Babam... Babam birdenbire benim celladım olmuştu... Celladım, anlıyor musun, celladım!.. Ağlıyor, hüngür hüngür ağlıyor ve durmadan, “Beni affet, beni affet” diyordu... Bense sessiz sessiz, iç geçirerek ağlamaya başladım. Onu hiçbir zaman affedemeyeceğimi düşünmüştüm o anda. Haklı çıktım. Onu hiçbir zaman affedemedim. Bugün, her şeyin bittiği bu anlarda bile hakkımı helal edemeyeceğim tek insan o. Bunu nasıl isterse öyle yaşasın artık...</p>

    <p class="indentmetin">Ağlaması dinince yanımdan kalktı. Odamdan çıkarken, o ağlamaklı, çaresiz sesimle, “Neden, söyle neden?” diye sorabildim. Kapıyı yavaş yavaş açtı, durdu, döndü, başını öne eğerek, “İnsan bazen çok fena sürükleniyor, teyzem öyle yapmasaydı, belki de bunlar hiç olmayacaktı” dedi. Söylediklerine pek anlam veremedim, sonra da anlamaya çalışmadım. Ona, o anda en çok, o evde artık kalamayacağımı haykırmak istedim. Ama o yaşımda nereye gidebilirdim ki?.. Evden ayrılma fikri, ilk o zaman ciddi bir şekilde aklıma girdi. Bunu söyleseydim, mesela beni bir yatılı okula vermesini isteseydim, ne derdi acaba? Kabul ederdi herhalde. Orada gördüğüm o adam ne yaptığını o kadar bilmez bir haldeydi ki... Benim babam o gün ölmüştü... Artık onsuz büyüyecektim...</p>

    <p class="indentmetin">İki gün sonra annem geldi. Korkumdan, utancımdan elbette hiçbir şey söyleyemedim önce. Yaşadıklarımın etkisinden kurtulmam kolay değildi tabii. Uzun uzun dalıyordum, odama çekilip sık sık ağlıyordum. Bu halimin dikkat çekmemesi mümkün değildi. Şüphesi gittikçe arttı. Ne olup bittiğini anlamaya çalıştı. Önce anlayışlıydı, sevecendi, sonra saldırganlaştığımı gördükçe o da saldırganlaştı. Ben sadece kendimi korumak istiyordum oysa. Kendimi ve galiba hepimizi korumak... Ama onun derdi başkaydı. Zamanla suçlamaları dayanılmaz bir hale geldi. Mutlaka bir haltlar karıştırmıştım, beni çok başıboş bırakmışlardı, ben hem kendi başıma hem de onların başına büyük bir bela açmış olmalıydım. Doğruydu, beni çok başıboş bırakmışlardı. Ben kendimi, onların arasında başıboş ve sahipsiz hissediyordum artık. O ise annelik görevini yaptığına inanıyordu. Sorularının ardı arkası kesilmiyordu. Hap mı kullanıyordum? O tuhaf, gizli tarikatlardan birine mi kapılmıştım? Bir sevgilim mi vardı, onunla bir ilişkiye mi girmiştim yaşıma başıma bakmadan? Bunlar onun sorularıydı tabii. Onun gibi bir annenin aklına başka sorular gelemezdi. Ya da her annenin aklına en çok böyle sorular gelirdi belki, ne bileyim. Bu sorular korkularımızın, felaketlerimizin sorularıydı. Biz de sözde bir aileydik ya...</p>

    <p class="indentmetin">Gerçek felaketimizi bilseydi, bana böyle davranmazdı tabii. Nerden bilecek, tahmin edecekti ki?.. Yaşadıklarımızı kaç aile yaşardı ki?.. Sonunda dayanamadım, söyledim. Bir keresinde beni zıvanadan çıkardı, “Seni hastaneye götürüp, kızlık muayenesi yaptıracağım” dedi. Ben ne yaşıyorum, o nerelerde. Bardağı taşıran damla bu damlaydı işte. Avazım çıktığınca, “Sen git bunu kocana sor” diye bağırdım. Kurduğum cümleye bakar mısın? “Babam” demiyorum, “kocan” diyorum anneme. Allah kahretsin! Bunu söyleyince gözlerini kıstı, kızmakla şaşmak arasında bir yerde kaldı. “Ne diyorsun sen, ne biçim konuşuyorsun öyle bakayım?” dedi. Ağlamaya başladım, yine hüngür hüngür ağlamaya başladım. Artık duramıyordum. Kendime gelmem için beni sarstı, tokatladı, “Ne diyorsun sen, anlat anlat!” diye bağırdı. Çok suçluymuşum gibi, başımı önüme eğerek, “Bana tecavüz etti, bana tecavüz etti” dedim. Bunu kaç kere tekrarladım, bilmiyorum. İçim yanıyordu. Sonra ona sarıldım. Sarılacak başka kimsem yoktu... Neye uğradığını şaşırmıştı tabii. Beni sıkı sıkı kollarına sardı. “Aman Allahım, aman Allahım, nedir bu başımıza gelen, biz bunun için ne yaptık?.. Bunu yaşamak için ne günah işledik?” diyordu durmadan. Beni teskin etmekten çok, kendini teskin etmeye çalışıyordu. Bu da doğaldı, onun gibi bir kadın için çok doğaldı. Kısa bir sürede toparlandı ama. Hâlâ birbirimize sıkı sıkı sarılıydık. Saçlarımı okşadı, alnımdan, yanaklarımdan öptü. “Canım kızım, canım kızım, neden söylemedin?” dedi. “Korktum, çok korktum, çok korktum, çok utanıyorum” diyebildim sadece. Ne diyebilirdim ki? Korkuyordum, utanıyordum, yerin dibine girmek istiyordum, ne kadar uzağa gidebilirsem, oraya gitmek istiyordum. Ona kızmalı mıydım? Bilmiyordum, bilemiyordum işte. Ama bunları söylerken, birbirimize öyle sarılmışken kızgın değildim galiba. Birbirimize ilk kez böyle sıkı sıkı, gerçekten sarılıyorduk. Bunu bir daha ancak yıllar sonra yaşayabilecektik. Arkın’dan ayrıldığım gün... Sana anlatmıştım, biliyorsun. Annemle birbirimize gerçekten sarılabildiğimiz anlar, hayatımın en büyük acılarını yaşadığım anlardı... Ne kadar üzücü değil mi? Ama boş ver artık, boş ver... Biz o anlarımıza dönelim. Anlatmak istediklerim bitmedi çünkü henüz. Bunları da bil istiyorum. Bir süre sonra annem, kendisinden hiç beklenmeyecek bir kararlılık gösterdi ve “Haydi toplan gidiyoruz, bu evde kalamayız artık, İzmir’e gidiyoruz, sonrasına bakarız” dedi. İçim birden öyle hafifledi ki, sorma. Annemi o anda çok sevdim. Toplandık. Yaz aylarıydı. Öyle fazla eşyaya gerek yoktu. Bir an önce de gitmek istiyorduk. Babam evde değildi. Geldiğinde bizi bulamayacaktı. Müthişti ! Annem ona bir not yazdı, masanın üstüne bıraktı. Notta ne yazılıydı biliyor musun? Bugün bile hatırlıyorum. “Her şeyi öğrendim. Biz gidiyoruz. Allah belanı versin!..” Annemi o zaman çok sevmiştim, evet. O gün bir otobüse atlayıp İzmir’e, Güzin Teyze’ye gittik. Durumu anlattık ister istemez. O annemin çocukluk arkadaşıydı. En zor zamanlarımızda birbirlerinin yardımına koşarlardı. Üzüntüsünden bayılacak hale geldi. Kendi kendime, “Benim için üzülenler var, bana sahip çıkanlar var” dedim bunları görünce. Onların arasında, evimin uzağında, ruhumu yavaş yavaş temizleyecektim belki. Yaz aylarıydı... Yazı orada geçirecek, sonra da yine orada, yeni bir okula başlayacaktım belki... Ama sonra ne oldu biliyor musun? Bu hayal yerini yavaş yavaş gerçeklere bıraktı. Babam hemen izimizi buldu. İzmir’e, yanımıza geldi. Yalvardı, özürler diledi, hediyeler aldı, ne kadar pişmanlık duyduğunu söyledi. Önce Güzin Teyze’yi, sonra da annemi yumuşattı. “Bu mesele aile içinde kalmalı” dedi. Böyle yapmamamız durumunda, daha çok hasar göreceğime onları inandırdı, ne yaptıysa inandırdı işte... O eski, melek baba olmuş çıkmıştı işte... Ona, bu büyük suçunu affettirmesi için bir şans tanımalıydık... Tüm aile benim için seferber olmaya hazırdı. Kendimi bir rüyadaymış gibi hissediyordum. Bana daha çok sahip çıkıyorlardı görünüşe bakılırsa. Oysa ben bu sahip çıkılmayı, daha çok bir terk edilme gibi yaşıyordum. Nasıl bir annem ile nasıl bir babam olduğunu daha iyi anlamıştım. Aile olmak bu muydu gerçekten ? Bence onlar sadece kafalarındaki aileyi istiyorlardı. Ya ben?.. İstenmemenin ne olduğunu ilk kez o günlerde anlamıştım ben, biliyor musun?.. Kopmuştu, içimden bir şey kopmuştu işte... İstenmemeyi de öğrenecektim zamanla, güvensiz olmayı da... Her an, en yakınlarım, en güvenebileceklerim tarafından terk edilebileceğimi de... Boyun eğdim, tahmin edebileceğin gibi... İki ay sonra İstanbul’a döndük. O kadar yalnızdım ki... Kendimi o kadar savunmasız hissediyordum ki... Anneanneciğim, Feridem de yoktu artık... O beni koruyamazdı... O bu dünyadan çok uzaklara gitmişti... Onun, adasına, bir daha geri dönmemek üzere gittiğine daha çok inanmak istemiştim o günlerde... Hayalimde onunla dertleşmiştim, uzun uzun konuşmuştum... Beni dinliyordu, sessiz sessiz, gözyaşlarını gizlemeye çalışarak dinliyordu, biliyordum... O günlerde bu kemanı, artık sende kalmasını istediğim bu kemanı, odamda, tek başıma, çok okşamıştım. Hatta ara ara çalmıştım. Buna da çalmak denirse artık... Bir süre sonra da onu herkesten saklamaya ve sakınmaya karar verdim. Kendimden bile... Sana o küçük sürprizi yaptığım geceye kadar... Ama o gece sana bu kemanla ilgili tüm duygularımı anlatamadım. Sana, daha sonraki günlerde bir türlü gidemediğim halde, hep hayalini kurduğum o yatılı okul için duyduklarımı da anlatmadım. Birçok yaşıtımın bir hapishane gibi gördükleri yeri, ben bir cennet gibi görebilirdim. Bunları anlatmadım sana evet, ben bunları hiç anlatamadım. Filmin buraları benim için çok, çok önemliydi. Ama biz bu bölüme hiç gelememiştik... Neyse... Bunları şimdi niye böyle deşiyorum ki?.. Beni giderayak, artık her şeyimle bilmeni istiyorum herhalde... Nasıl bir kadını sevdiğini ve kabul edemediğini, ayıplarımı, suçlarımı, seni tanıdığım güne dek ödediğim bedeli bilmeni...</p>

    <p class="indentmetin">İnci kimmiş anladın mı şimdi? İnci neden böyle yaşadı, neden bütün bunları yaptı, anladın mı? O durmuş oturmuş, mutlu görünen, yıkılmamak için direnen aileler neden benim düşmanımdı, anladın mı? Ben neden bir erkeğin beni çok, ama çok istemesini bekledim sanıyorsun?.. Anlamışsındır, eminim anlamışsındır. Şimdi bağlantıları kendine göre kur artık. Bunu iyi yaparsın sen. Hayat karşısında cesur olmakta pek başarılı değilsin belki, ama ilişkileri yorumlamakta pek ustasındır, biliyorum. Bilmeseydim, sana bu mektubu yazmazdım zaten... İşte böyle ilişkileri yorumlama ustası Sayın Yazar, benim de hikâyem budur... Kim bilir bu söylediklerimden neler çıkaracak ve yazmak isteyeceksin. Yaz, ne yazmak istiyorsan onu yaz... Bu senin kaderin, sana daha önce de söylemiştim. Sadece hikâyelerinle yaşamak senin kaderin. Herkes bazı yaşadıklarıyla yüzleşmemek için bir bahane arar. Sen de sığınağını böyle buldun işte. Ama benim sığınağım yoktu Sayın Yazar, benim kaçmaktan başka hiçbir sığınağım yoktu, biliyor musun? Bu yüzden de hep kaçtım ben. Yanıma alıp tek kaçmak istediğim, gerçekten kaçmak istediğimse sen oldun. Bir tek seninle kaçmak istedim ben, duydun mu? Bir tek seninle... Ama bunu da sen istemedin... Neden seninle kaçmak istediğimi biliyor musun peki? Yalnız sana âşık olduğum için mi sence? Hayır hayır, sadece bu yüzden değil. Bunu da açıklayayım da, bil... Sen Ada’ya çok bağlıydın, hep çok bağlı bir baba oldun. Onun üzerine titrerdin. Ben de onu çok sevdim, biliyorsun. Ama açıkçası, içten içe çok da kıskandım, hem de çok. Sen kızına babamın bana veremediğini verdin hep. Onu çok özel bir yere koydun hayatında, tüm sevgilerin üstünde tuttun. Onu yaralamaya bir an bile razı olmadın. Ben de işte sırf bu yüzden seni onun elinden çalmak istedim. Seni bile bile, içim acıya acıya, çok zor bir sınavla karşı karşıya bıraktım. Beni ne kadar sevmiştin, ona bile tercih edebilir miydin, bilmek istedim. Ne kadar kötüydüm, değil mi ? Kötüydüm, elbette kötüydüm. Bunu yaptığım için, kendimden nefret bile ettim bazen. Ama başka türlüsünü de yapamadım işte. Senin anlayacağın Sayın Yazar, benim asıl rakibim karın değildi. İsteseydim, doğru hedefi seçseydim, onu hallaç pamuğu gibi atardım. Fakat rakip kızın olunca... Ne geçti peki elime?.. Hiçbir şey... Kaybettim tabii. Bu savaşa aslında yenileceğimi bile bile girdim ve yenildim. Benim kaderim o savaşlara, yenileceğimi bile bile girmekti galiba. Ne yapalım, bana verilen hayat da böyle bir hayatmış demek ki...</p>

    <p class="indentmetin">Ben seninle son şansımı nerede kullandım biliyor musun? Ya da bizim için son savaşımı nerede verdiğimi?.. Burada, buraya geldikten sonra... Hani bana o aşk mektuplarını yazıyordun, bana hasrettin, beni çok istiyordun, ben de sana, “Aramızdaki ilişki İstanbul’da bitti, sana asla güvenemem artık, güvenip de geri dönemem, seninle bir hayat kurmayı yeniden deneyemem” diyordum ya, o zaman, tam da o zaman... İşte sana bir itiraf daha... İlişkimiz benim için bitmemişti aslında, Mike’a rağmen bile bitmemişti, başka ilişkilerime rağmen de bitmedi. Bitmemişti, bitemezdi, aramızdaki hesap kapanmamıştı çünkü. Hâlâ yaşayabileceklerimiz vardı çünkü. Bunu sen de biliyordun, ben de biliyordum. Yalan mı? Yalansa söyle! Birbirimize verdiğimiz parıltı bu kadar kolay söndü sandın, salak! Birbirimizi tamamlamaya hâlâ ihtiyacımız olduğunu bilmiyor muyduk sanki? Biliyorduk tabii. Ama benim de buraya gelmeyi göze aldıktan sonra kasacağımı, kasıp da hayır diyeceğimi neden düşünmedin? Ben sana yine güvenmek istiyordum Sayın Yazar, yine güvenmek, anlıyor musun ? Bir uçağa atlayıp buraya gelmek çok mu zordu? Bunun için paran mı yoktu, vaktin mi yoktu? Bir kadının her “hayır”ının her zaman “hayır” anlamına gelmeyeceğini hayat sana öğretmedi mi? Peki sen ne yaptın? “Gel, dön” diye tutturdun yalnız ve başka hiçbir şey yapmadın. İstanbul’dayken ne yaptıysan, onu yaptın. Üç yıl boyunca ne yaptıysan onu yaptın ve beni aslında hiç tercih etmedin.</p>

    <p class="indentmetin">Neyse, bunların da önemi kalmadı artık. Öğrendin işte, ne öğrenmen gerekiyorsa öğrendin. Birkaç saat sonra kendimi karşımda duran pencereden aşağı atacağım. Şehir buradan ne kadar güzel görünüyor, bir bilsen. Uçacağım, uçacağım, en nihayet bir güzel uçacağım ve kendimi senin deyişinle, o uzak adanın kollarına bırakacağım. Çok derin bir uykuya dalacağım ve artık hiç uyanmayacağım...</p>

    <p class="indentmetin">Benim için üzülme... Ben çok, çok huzurluyum artık. Yıllardır bu kadar huzurlu değildim. Perde kapanıyor. Perdeyi ben kapatıyorum! Oyunun sonunu ben getirdim! Annem ne yapacak, babam ne yapacak, sen ne yapacaksın, bilemem artık. Bunları düşünmeyi çoktan geride bıraktım. Hiç kimse için üzülmüyorum. Kendim için yeterince üzüldüm zaten. Gidiyorum ve artık hiç dönmeyeceğim. Annemle babamdan yıllar önce kopmuştum, şimdi herkesten ve her şeyden kopuyorum. Bu mektubu da, emanetimi de sana annem getirecek. Adresini bilmiyorum, ama çalıştığın ajansı söyleyeceğim. Becerikli kadındır, istedi mi tuttuğunu koparır, ne yapar eder seni bulur, şüphem yok...</p>

    <p class="indentmetin">Elveda Sayın Yazar... Buraya kadarmış... Kızına iyi bir baba olmaya devam et. Bu benim sana son vasiyetimdir. Artık üşümüyorum, hem de hiç üşümüyorum. Birkaç saattir viski içiyorum, şişenin yarısını bitirdim de ondan belki de! Ama inan, zerre kadar sarhoş değilim. Bu durumda sarhoş olmam mümkün değil zaten. İçimde bir sıcaklık var sadece, hoş, güven veren bir sıcaklık...</p>

    <p class="indentmetin">Bu sabah parkta uzun uzun gezdim, sonra da bir banka oturdum. Birkaç çocuk neşe içinde koşuyordu, gülüşüyordu... “Onlar da büyüyecek, hayatı tanıyacak” dedim kendi kendime. Ada’yı hatırladım birden... Büyüdüğünde nasıl bir kadın olabileceğini düşündüm, hayal ettim ama işin içinden pek çıkamadım doğrusu. “Herkes kendine göre büyüyecek işte” dedim içimden. Hayatımdan geçen herkes kendine göre yaşlanacak, zamanı geldiğinde de, sıcak yataklarında, çocukları, torunları yanlarında, geride uzun yılları bırakmanın huzuruyla ölecek... Ama ben bunların hiçbirini görmeyeceğim...</p>

    <p class="indentmetin">Ben bu dünyaya bir çocuk bile veremedim... Benim içimde hiçbir çocuk büyümedi... Bir kadın, benim gibi çok erken, hem de çok erken büyümek zorunda kaldıktan sonra, benimki gibi bir çocuk ölümünü yaşadıktan sonra, bir bebeği kolay kolay karnında taşıyabilir miydi? İstemiştim ama yine de, hem de çok istemiştim. Özellikle... Özellikle de senin çocuğunu... Yıllar önce taşıyamadığımız, birlikte öldürdüğümüz çocuğumuzu... Şimdi ne yazık ki o günler de çok, çok çok uzak geliyor... Ne yapalım, benim de alın yazım buymuş... Ben alın yazısına çok inanıyorum artık, biliyor musun?.. Şimdi de... Şimdi de yavaş yavaş yeni bir annenin karnına doğru gittiğimi hissediyorum... Meri’yle en nihayet buluşur muyum dersin?</p>

    <p class="indentmetin">Hayatımın bu kadar kısa süreceğini bilseydim, daha çok çılgınlık yapardım. Ama ancak bu kadarını yapabildim. Hayat, sen de bilirsin, hiç ertelemeye gelmiyor...</p>

    <p class="indentmetin">Romanını benim için de yaz... Tüm bunları yazıp yazmamaksa sana kalıyor. Haydi bakalım...</p>

    <p class="sagnormal">İnci</p>

    <p class="normal1">Bunları okuduktan ve gördükten sonra neler hissetmiştim dersiniz?.. Siz de oncasına bağlandığınız, hayatınızı adayabileceğinize inandığınız bir insanın kendisini böyle yok etmesi karşısında, bir parçanızın, hem de çok önemli bir parçanızın öldüğü duygusuna kapılmaz mısınız?.. Bu mektup benim hayatımı çok değiştirecekti, biliyordum. Bana bunu bildiğimi söyletecek bir geçmişim vardı, insanlarım ve hayallerim vardı çünkü...</p>

    <p class="normal1">İnci’nin böyle bir yangını, yıllar boyunca bir cehennem yangını gibi taşıdığını nerden bilebilirdim? Böyle bir olasılığı kim, nasıl kulağıma fısıldayabilirdi? İnci haklıydı, hem de çok haklıydı, evet. Öyle bir manzarayla karşı karşıya kalmıştım ki, neye uğradığımı şaşırmıştım gerçekten. Hayatı sandığım kadar tanıyamamıştım demek ki... O gece bu mektubun her satırını tekrar tekrar okudum, hissetmeye çalıştım.</p>

    <p class="normal1">Ne hayatlar, ne kırılmalar ve derin suskunluklar varmış meğer... Kimi insanlar birbirlerine ne cehennemler yaşatabiliyormuş... İşin ilginci neydi biliyor musunuz?.. Böyle bir “cinayeti” işlediği için, İnci’nin babasına hiç öfke duymamıştım, duyamamıştım. Başka bir rahatsızlıktı duyduğum, bir acıydı, bir bulantıydı belki, ama bir öfke değildi.... Kendime bir babayı böyle bir yere ve zamana sürükleyebilecek “hastalığın” nasıl “hastalık” olabileceğini sormuştum sadece. Celladın kaderi neydi?.. Şaşırdınız, yaşananlara bir de böyle bir açıdan bakmak isteyişimi yadırgadınız mı? Böyle bir celladı anlamaya çalışmanın, tüm olabilirliklere karşın, içinizden gelmediğini söyleyebilirsiniz. Ancak ben o gece, bu soruları da sormak istemiştim. Bu soruları da... Yaşanmak ve göğüslenmek zorunda kalınan tüm haksızlıklar için... Hayat, kimi insanlara, ne yazık ki çok kötü oyunlar oynuyordu. Bu “cinayetlerin” başka yerlerde de o sessizliklerin ardında işlendiğinden kuşkum yoktu. Oyun, yazarı, ya da yazarları bilinmeyen bir ölüm oyunuydu bu kez... İnci de böyle bir oyunda, çok zor bir role uygun görülmüştü. Kimi roller, tıpkı kimi anneler ve babalar gibi, adil dağıtılmıyordu sonuçta... “Cinayeti” işleyenin, İnci’nin “gerçek” babası olmadığını hatırlamam, sadece içimdeki bulantıyı azaltmaya yetebilirdi bu durumda. Kader tasarısına da inanabilirdim, kendimi bir de bu tasarının büyüsüne kaptırarak, bir nebze rahatlatabilirdim. Ancak, yaşananlar karşısında, nerede durursam durayım, rahatlamam yine de mümkün değildi. İçim çok acıyordu, bu oyunu hatırladıkça da yıllarca acıyacaktı artık, biliyordum. İnci’nin derin bir sızıyla çizilmiş görüntüsü önümde duruyordu. Fotoğraf en nihayet tab edilebilmiş, su tankından hiç beklemediğim bir “kötülük” çıkmıştı. İnci’nin, hayatı süresince girdiği ilişkilerin, neden daha en başından kimi çıkmazları taşıdığını daha iyi anlayabiliyordum bu fotoğrafı böyle gördükten sonra. Bu çıkmazda yürümenin cazibesine kapılmıştım birçok kez, bildiğiniz gibi. O ilişkilere dair yanıtsız sorularım, korkularım ve çaresizliklerim vardı. Onun o uzak adaya gittiği günlerdi... Hatırlıyorsunuz değil mi?.. Bu korkuya, Emre’yle yaptığımız o uzun sohbette de kıyısından köşesinden bulaşmıştık... Emre, hem muhtemelen mesleki deneyiminin kazandırdıkları, hem de pek az insanda gördüğüm güçlü sezgisiyle, sohbetimizin bir yerinde, gördüklerimizin ardında bir başka gerçeğin gizlendiğini hissetmişti. Bu duygusunu paylaşırken, zihninde böyle bir olasılığa da yer vermiş miydi? Bilmiyorum. Bazı gerçekleri taşımak zordu, hem de çok zordu. Gelgelelim insan zamanla “alışamam” dediği gerçeklere de alışıyor, kaldıramayacağını sandığı gerçekleri de kaldırabiliyor... Şimdi, bazı gerçekleri biraz daha rahat nefes alarak taşıyabildiğim bu zamanımda, İnci’yi bize daha iyi anlatabilecek bir yere geldiğimi de hissediyorum. Şimdi... Şimdi ne düşünürsünüz bilmem, ama ben bu gerçeklerin üzerine, hem İnci hem de kendim için gitmek istiyorum artık...</p>

    <p class="normal1">Bana gelen İnci, çok genç yaşında evlenmeyi göze aldığı Arkın’ın dışında, yenilgilere yazgılı ilişkileri seçmişti hep, evet. Basit bir tesadüf müydü bu? Arkın’la bu kadar gençken, henüz yirmili yaşlarının başındayken evlenmek isteyişinde, o çok sıradan, bildik hayat hikâyelerinden biri yazılıyordu kuşkusuz. Kendisini onarabileceği yeni bir aileye ihtiyacı vardı onun da. Kendisini onarabileceği ve tüm benliğiyle verebileceği yeni bir aileye... O ailelerden sürgün edilme duygusunu farklı şekillerde yaşamış birçok çocuk gibi... Duygularını saklamayı çok erkenden öğrenmek zorunda kalan birçok çocuk gibi... Bu çocuklar kaçmak, sürekli kaçmak isterler... Bu çocuklar arkalarına hiç bakmayacaklarına inanmak isterler... Ama o evin duvarları içlerinde kalır hep. Çünkü aslında... Aslında hep geriye bakarlar, orayı gerçekten terk etmek istemezler. Orasıyla, orası neresiyse, görülmesi gereken, bir türlü kapatılamamış bir hesapları vardır çünkü... Ödeşme zamanı gelecek midir?.. Bunu onlar da bilemez, onlara bu duyguları istemeden yaşatanlar da... Kimi ilişkiler o ödeşmeler göze alınamadan da yaşanır gider, günü geldiğinde de ölümlerle biter, bir sonsuzluğa gömülür çünkü. İnci, bir başka çocuğun elini tutarak unutmak istemişti. Ne var ki böyle bir hayali paylaşmayı umut ettiği çocuk, kendisini son anda, üstelik başka bir aile yüzünden terk etmiş ve istememişti. Kimi çocukların tekinsizliği seçmesi o kadar kolay değildi sonuçta. Onun hayatındaki ikinci kırılma noktasıydı bu. Hayatında, kendisini böyle bir umuttan ve çocuktan koparan, ilerleyen yıllarında hep karşısına çıkaracağı bir kadın vardı artık. Bu kadın, o ilişki için, Arkın’ın annesiydi. Bu kadın, kendisini hep korumaya alan o ailenin, hiçbir zaman yaşayamadığı o ailenin kadınıydı. Bu kadın bir bekçiydi. Onu, o kapıların birinde her zaman durdurmaya hazır, tehditkâr bir bekçi... Savaş, bir başka hayatta kalma savaşıydı. Savaş, hayali bir savaştı ve belki de bu yüzden hiç bitmeyecekti, dahası, sürekli kaybedilecekti. Bu savaşın silahları bile gereğince bulunamamıştı. Ya da silahlar yanlış silahlardı hep, kalkan aslında çok yumuşak, kolay delinmeye çok açık ve çok hazır bir kalkandı... Bu savaş öncelikle bir yüzleşmeyi bekliyordu çünkü. Oysa o, bu yüzleşmeyi göze almaya hiçbir zaman yanaşmamıştı. Bu savaşı böyle yaşadığı ve algıladığı, böyle yaşattığı ve benimsetmeye çalıştığı için ona öfkelenmiyorum şimdi. Nasıl, neden, kim için öfkelenebilirim ki?.. Bizim bir savaşımız yok ki artık... Ancak, böyle bir gerçekle yaşamak zorunda kalmasaydım da onu anlardım herhalde. Kim olsa böyle bir kötülüğün etkilerinden bucak bucak kaçmak ister sonuçta. İnci bu yolda neden böyle ısrarla yürüdüğünü daha iyi bilmeliydi belki ama, ne yapılır, her insan, her hayatta, içindeki asıl insanı bulamıyor, yaşayamıyor. Onun, Arkın’la yaşadığı bu ikinci kırılma noktasından sonra, neler yaşayıp kendisini nasıl kırdığını size şimdi bir daha anlatmama gerek yok. Sadece biraz hatırlamaya çalışın. Hayatına giren erkeklerin en görünür ortak yanı neydi?.. Bir başka kadına ait olmaları değil mi?.. O kadınlar, hayalini kurduğu o hayatı, elinden her zaman almaya hazır rakibeler değil miydi?.. Onun o kadınların aileleriyle de bir hesabı vardı. Tutkusu, bir ilişkiyi yıkmanın hizmetindeydi; gücünü, şiddetini bu yıkıcılıktan alıyordu aynı zamanda. Gelgelelim, bu yolda attığı her adım da, onun yıkılışını hazırlıyordu... Bunları sadece ben mi gördüm peki?.. Ya o?.. Bu ilişkileri yaşarken, bu gördüklerimi hiç mi görmüyordu?.. Kim bilir... Görüyor ve yaşıyordu, bile bile yaşıyordu belki de... Bile bile... Aslında yıllar önce o banyo küvetinde öldüğünü sürekli hatırlayarak... İntiharını yavaş yavaş hazırlayarak...</p>

    <p class="normal1">Emre’yi bu duygularla aradım o gece. Haberi telefondan veremedim ama kendisiyle mutlaka görüşmem gerektiğini söyledim. Ona sesimdeki kederi duyurabilmiştim sanırım. Hemen gelebileceğini söyledi. Ancak o gece yalnız kalmaya ihtiyacım vardı. Sadece sesini duymak istemiştim. Ertesi sabah erkenden geldi. Kanepede uyuyakalmıştım. Kapıdan girerken yüzüme baktı.</p>

    <p class="normal1">“Dayak yemiş gibisin” dedi.</p>

    <p class="normal1">Gülümsedim. Cevap vermedim.</p>

    <p class="normal1">Salona geçtik. Oturduk. Hemen konuya girdim. Sesim titriyordu. Haberi vermenin tek bir yolu vardı.</p>

    <p class="normal1">“İnci öldü... İntihar etmiş...”</p>

    <p class="normal1">Hiçbir yorum yapmadan mektubu okudum. Tuhaftı, yine ağlayamıyordum. Mektubu herhangi bir mektubu, ya da hikâyeyi okur gibi okumuştum. Gerçek duygumu kendimden saklıyordum belki. Okumam bittikten sonra sustum. O alışıldık sorularından birini sordu. O anda sorulması gereken tek soru da buydu zaten. Ne hissediyordum?.. Söyleyebileceklerimi söyledim.</p>

    <p class="normal1">“Ağlamak istiyorum... Sadece ağlamak... Onun için, yaşadıklarımız için, kendim için, bizim için ağlamak istiyorum, ama ağlayamıyorum...”</p>

    <p class="normal1">Düşünceli düşünceli, anlamaya çalışan gözlerle baktı.</p>

    <p class="normal1">“Belki de asıl yaşaman gerekenleri yaşayamıyorsun.”</p>

    <p class="normal1">Karşılık vermedim. Gülümsemeye çalışarak, onu, o can alıcı yere döndürmek istedim.</p>

    <p class="normal1">“Hatırlıyor musun?.. O akşam konuşurken bir ara, adını koyamadığın başka bir şeyi de gördüğünü söylemiştin...”</p>

    <p class="normal1">Başını önüne eğdi.</p>

    <p class="normal1">“Hatırlıyorum, bunu gerçekten hissetmiştim...”</p>

    <p class="normal1">Tüm çaresizliğimle sordum.</p>

    <p class="normal1">“Peki, şimdi ne yapacağız?..”</p>

    <p class="normal1">Baktı. Gözleri dolmuştu.</p>

    <p class="normal1">“İnci’yi yaşatacağız... Ona hayatımız süresince veremediğimizi vermeyi çalışacağız...”</p>

    <p class="normal1">Bunu nasıl verecektik?.. Geriye yapılacak ne kalmıştı?.. Gülümsedi. Cevabı bana verdirmek istiyordu, anlamıştım.</p>

    <p class="normal1">“Bunu biliyorsun.”</p>

    <p class="normal1">Anlamıştım, ama içimde yine de bir tereddüde yer bırakmamam gerekiyordu.</p>

    <p class="normal1">“Roman mı?”</p>

    <p class="normal1">Hem bana hem de kendisine cesaret verme çabasındaydı sanki.</p>

    <p class="normal1">“Evet... Ama sadece romanla değil, bundan sonra yaşayacaklarımızla da... Bizim de hayatımızdan böyle bir insan geçti işte... Bu matemi taşımayı öğrenmeliyiz...”</p>

    <p class="normal1">Bir kıpırtı duymuştum içimde. Konuşamıyordum. Bir sevinç miydi duyduğum, derin, çok derin bir keder mi?.. Susuyordum, sadece susuyordum, hissettiklerimi kendime bile anlatamıyordum. O da sustu biraz. Sonra konuşmasını, bir güvene ihtiyaç duyduğumu anlamışçasına sürdürdü.</p>

    <p class="normal1">“Ama yine de bu mateme sığınmamamız gerekiyor... Bu mateme, bu kedere sığınmamalıyız anlıyor musun?.. Öğreneceğiz, bakalım daha başka neler öğreneceğiz...”</p>

    <p class="normal1">İçim titriyordu artık. Bu titreyişi duyurmalıydım.</p>

    <p class="normal1">“Çok üşüyorum... Kendimi çok korunmasız hissediyorum...”</p>

    <p class="normal1">Ayağa kalktı, omzuma dokundu, yine gülümsedi. Bu dokunuş birçok sözden daha anlamlıydı.</p>

    <p class="normal1">“Ben şimdi gitmeliyim... Sana şu anda ne desem boş... Beni istediğin zaman ara... Kendine bir meyve çayı yap... Kendin için, onun için özel bir şey yap... Bugünler de böyle yaşanacak...”</p>

    <p class="normal1">Pencereye doğru ilerledi, karşısındaki görüntüye daldı bir süre. İnci’nin verdiği o ayakta kalma savaşını o da düşünüyor olmalıydı... Sonra, kalkmamamı işaret ederek kapıya doğru yöneldi. Kalkmadım ben de. Kalkacak halim yoktu zaten. Kapının açılıp kapandığını duyduğumda gittiğini anladım. Yeniden kendimle baş başa kalmıştım. Sohbetimizin bu kadar kısa sürmesini yadırgadınız mı?.. Ben yadırgamamıştım doğrusunu söylemem gerekirse. Konuşulanlar konuşulmuştu. Kendimiz için en doğru yolu, yine tek başımıza, kendimizi daha çok tanıyarak bulabilirdik ancak... Hayatı ve birbirimizi, en azından bu gerçeği bilecek kadar tanımıştık artık. Biraz öyle kaldım. Sonra kalktım, kendime ıhlamur kaynattım. O ıhlamur kokusunun da beni çağırdığı birçok yer ve zaman vardı. Günü geldiğinde, belki o anların hikâyelerini de anlatabilecektim... Buruk bir sevinç daha geçti o anda içimden. Anlatma olasılığım beni yeniden ayakta tutacaktı, biliyordum. Anlatma olasılığıma böyle bir zamanda bile inanabiliyordum... Bir talih miydi bu, bir talihsizlik mi?.. Hayatı tutuyor muydum, bir kez daha ıskalıyor muydum?.. Bu soruyu o anlarda elbette sormamıştım. Bana o anlarda bu olasılığın doğurduğu sevinç yetebilirdi... Mutfaktan salona bu duyguyla döndüm. Sayısız dokunuşlarla yıllar boyunca biriktirdiğim ve bir arada tutmaya çalıştığım plaklarıma doğru yürüdüm. Elim yıllardır ellerimi değdiremediğim bir plağa gitti. Bir ses, birkaç eski cümle, beni bir daha çok uzak bir yere çağırıyordu... Seninle Mahler’i bile dinleyememiştik... Artık dinlemedik diyemeyeceksin... Plağa baktım. “Ölmüş Çocuklar İçin Şarkılar”ın hikâyesini hatırlamaya çalıştım. İnci, bu şarkıları dinlemeye başladığım günlerde, hayatıma henüz girmemişti. O zamanlarda böyle bir çocuk ölümünü yaşayabileceğimi düşünemezdim. Plağı aldım, pikaba koydum. İğne plağın üzerine, o eski ayrıntıların arasından yavaş yavaş geldi, o anda yaşadıklarıma değdi. Uzaklardan bir el, yanağıma dokunmuştu sanki... O derin sesin büyüsüne yeniden iniyordum.</p>

    <p class="normal1">&nbsp;</p>

    <p class="indentmetin">Bu havada bunca gürültü patırtı arasında</p>

    <p class="indentmetin">Çocukları asla dışarı göndermezdim</p>

    <p class="indentmetin">Onları götürdüler</p>

    <p class="indentmetin">Ben bir şey diyemeden</p>

    <p class="indentmetin">Bu havada, bunca kargaşa arasında</p>

    <p class="indentmetin">Hastalanacaklarından korkardım</p>

    <p class="indentmetin">Ama bunlar artık boş düşünceler</p>

    <p class="indentmetin">Bu havada, bu dehşetli havada</p>

    <p class="indentmetin">Çocukları asla dışarı göndermezdim</p>

    <p class="indentmetin">Yarın ölürler diye endişe ederdim</p>

    <p class="indentmetin">Ama şimdi tüm bu kaygılar boş</p>

    <p class="indentmetin">Bu havada, bu kargaşada, bunca gürültü arasında</p>

    <p class="indentmetin">Sanki annelerinin kucağında dinleniyorlar</p>

    <p class="indentmetin">Onları hiçbir fırtına korkutamaz artık</p>

    <p class="indentmetin">Onları artık Tanrı’nın eli korur....</p>

    <p class="normal1">&nbsp;</p>

    <p class="normal1">Eski, çok eski bir ezginin saçlarına dokunuyordum sanki, evet... Bu benim matemimdi, hiç kimseyle paylaşamayacağım özel cenaze törenimdi. İnci’yle, hiçbir zaman dinleyemediğim bir ezgide yürüyordum... İşte o anda, o anda birdenbire ağlamaya başladım, hüngür hüngür ağlamaya başladım... Kendimi tutamıyodum... Ağlıyordum, en nihayet ağlayabiliyordum... Çocuklar, dışarıya salıverilen çocuklar, o kötülüklere dayanamamıştı. Çocuklar dışarıda, o gecelerde, çok, ama çok üşüyordu... Ağladım, o sabah çok ağladım... İnci bunu da bilmeyecekti. Ona kendisi için ne kadar ağladığımı da gösteremeyecektim... Beni ağlatan bu yalnızlıktı, içimdeki bu sürgündü. O anlarda, tıpkı o yakınlarımızın cenaze törenlerindeki gibi, İnci’nin ölümüne olduğu kadar, kendi ölümüme de ağlıyordum elbet. Birbirimizden ne kadar çok insanımızı, sevgimizi ve sesimizi paylaşamadan kopmuştuk... Yorgundum, çok yorgundum artık... Bu yorgunluğun etkisiyle dinlenmek istedim biraz. Gözlerimi kapadım, onu yeniden görmeye çalıştım. Hayatım çok değişecekti artık, hissediyordum... Sonra kalktım, kendime gelmek için bir duş aldım, giyindim. Yeni bir zamana hazırlandım... Saat on biri bulmuştu... Beni o gün de, artık çoktan kanıksadığım o kaçış bekliyordu...</p>

    <p class="normal1">İnsan, hayatını, anlarını, hep aynı yerlerde tekrarlarken bile, başka yerlere, farkına varmaksızın yavaş yavaş hazırlanabiliyor... O sabah ajansa giderken, yeni bir yere doğru yol aldığımı henüz bilmiyordum örneğin. İçimde tanımlamakta zorlandığım, nicedir duymadığım bir kıpırtı vardı ama. O duygusal yorgunluğumu bana farklı bir sesle yaşatan bir kıpırtıydı bu. Bu sesin ardından gitmek istiyordum. “Yaşamam gerek” diyordum kendi kendime, “İnci için, İnci’nin bende bıraktıkları için yaşamam gerek...”</p>

    <p class="normal1">Bu sesin kaynağına, odama girdiğimde inmeye başladım. Masama oturdum, bilgisayarımı açtım. Önümde yine yapılması gereken birçok iş duruyordu... Bir annenin, o margarinle ne mucizeler yaratabileceğini ve çocuklarına nasıl bir şefkat verebileceğini anlatan bir kampanya da hazırlamamız gerekiyordu.... Kahvemi içerken, bir önümdeki bu işlere, bir odama, bir de dışarıya baktım... Yıllardır bu işi yapıyordum, birilerine mutluluk ve güzellik reçeteleri, olasılıkları dağıtıyordum... Kimi yalanlardan rahatsızlık duymadığımız günlere de gelmiştik... Bu mutlulukları oynayanların, inşa edenlerin, aslında hangi mutsuzluklarla savaştıklarıysa hiç kimsenin umurunda değildi sanki. Oyun içinden çıkılamaz bir hale gelmişti. Herkes bir şekilde ayakta kalmaya çalışmalıydı çünkü... Dışarıda güneşli bir hava vardı... Hayat akıyordu... Başka yerlerde, böyle odaların dışında, bir başka türlü akıyor ve geçiyordu... O anda Beyoğlu’nda gezmek, gündüz gözüyle kitapçılara girmek, bir yerlerde oturup kahve içmek de vardı... Moda Burnu’nda denizin kokusunu almak, Kadıköy Çarşısı’ndan alışveriş yapmak vardı. Vapura binip Kavaklar’a gitmek, bir ızgara lüfer yemek vardı... Beylerbeyi’nin, Çengelköy’ün, Anadoluhisarı’nın, Kandilli’nin, Kanlıca’nın kıyılarında sadece dolaşmak için dolaşmak vardı... Bir sinemaya gitmek vardı... Bunları yıllardır hafta arası bir günde yapmıyordum. Yıllardır bir odada, hayatın dışarıda böyle aktığını düşünmeksizin, bana hep uzak, rötuşlanmış mutlulukların ve güzelliklerin resmini çizmiştim... Ajans her zamanki gibi hareketli günlerinden birini yaşıyordu. Birçok insan, yine anlaşılması zor bir telaş içindeydi. Hayatlarımız hep böyle mi geçecekti?.. Böyle olasılıkları durmaksızın ıskalayan o kadar çok tutsakla doluydu ki çevremiz. Kendilerini işlerinde bu uzaklıklar yüzünden, küçük hesapları adına bile bile köleleştiren, mutsuz eden ne çok insanla birlikte yaşıyorduk... Giderek kalabalıklaşan bu yalnızlıklarla ne kadar, nereye kadar yüzleşilebiliyordu?.. O resimlerdeki mutluluklara, o yan çizmeleri örtmek için mi bu kadar bağlanılıyordu yoksa?.. O resimlerdeki mutluluklar kime hizmet ediyordu, hangi adı konmamış suç ortaklıklarımızın eseriydiler?.. Bize bu dünyayı veren kimdi?.. Bizden yaşamamız gereken dünyaları, hayatları alan, koparan kimdi?.. Cuma akşamları bu kadar “mutlu”, pazartesi sabahlarıysa bu kadar “mutsuz” olan insanlar, hangi dünyanın insanlarıydı?.. Uygarlıklarımız vardı işte, teknolojik harikalarımız, ışıltılı şehirlerimiz, mesleklerimiz, birbirinden güzel giysilerimiz bile vardı. Yanlış neredeydi o zaman?.. Biz neredeydik?.. Kimliklerimiz neredeydi?.. Buralara neden, nasıl, kimlerle gelmiştik?.. İşlerinde istediklerini bulanlara ve yaşayanlara hiçbir lafım yoktu. İçinde yıllardır bulunduğum dünyanın “doğru”larına da bir lafım yoktu. Ama görüyordum, hem kendimi hem de çevremdekileri görüyordum. Tatiller hep iple çekiliyordu, hafta sonları iple çekiliyordu. Hayaller biriktiriliyor, ya da erteleniyordu. Bu “başka günler”in beklendiği, yalnızca beklendiği günlerde hayat adına ortaya konan ve yaşanan neydi, gerçekten yaşatılan neydi ama?.. Yaşanan günler sürekli “başka günler”i bekliyordu, evet. Hoş, o “başka günler”in aslında ne kadar gereğince yaşandığı da şüpheliydi, ama bu oyun için böyle bir ısrar vardı yine de. Sonuç?.. Sonuçta bu oyunu oynayanlar, hep birilerinin yazdığı bir oyunu oynuyordu. Tıpkı benim yıllarca, böyle bir odada, böyle oyuncularla, böyle bir ekranın başında, o ekranlar için oynadığım gibi... Işıklar, spotlar, renkler, parlak sözler ve “photoshop”lar hizmetimizdeydi... Rötuşlanmış mutluluklarımız ve güzelliklerimiz bize sinsice “Siz hiçbir yere gidemezdiniz, gidemeyeceksiniz” diyordu. Siz hiçbir yere gidemezdiniz, siz hiçbir yere gidemeyeceksiniz... Durağınız ihtiyari bir duraktı esasında. Ancak siz o durakta hep kalmayı ve beklemeyi seçmiştiniz. Siz o sahneyi hep aynasız bilmek ve sevmek istemiştiniz. Daha iyi giysilerle kendinizi örtmek zorundaydınız çünkü, daha iyi yemeklerle beslenerek ruhunuzun nasıl gereğince beslenemediğini unutmak, daha iyi arabalarla hiçbir zaman gidemeyeceğiniz o yerlere gittiğinizi sanmak zorundaydınız. Evlerinizi önerilen ve uygun görülen renklerle yaşamalıydınız. Çocuklarınız, aykırılıkların nerede, nasıl öldürüldüğünü hiçbir zaman söylemeyecek daha iyi okullarda okumak ve beklenen başarılara göre eğitilmek zorundaydı. Anlatılacak ve gıpta edilecek tatiller, paketlenmiş, güvenli yolculuklar sizi bekliyordu. Bu dekorun matematiğine uygun müzikler de raflara, kurallara en uygun biçimleriyle, tıpkı yine öğretildiği gibi, en gözle görülebilir ve ulaşılabilir yerlerine konmuştu. Neden mi?.. Gizlemek istediğiniz o korkularınızın tutsağıydınız çünkü. Siz başkalarının bunları sizden istediğine ve hep isteyeceğine inanmıştınız çünkü. İnşa ettiğiniz bu yeryüzü de sizin yeryüzünüzdü. Sizi, kendinizi böyle özlemlere kaptırdığınız için hiç kimse kınayamazdı bu durumda. Hiç kimse size, duymaya yanaşmayacağınız soruları sorma hakkına sahip değildi. Daha iyiyi yaşamak herkesin, hepimizin tercihiydi... Sorun burada değildi zaten. Sorun tüm bunları yaşamak için ödediğimiz bedeldeydi. Bu cilalanmış hayatlar adına, kendimizi bile bile kıstırdığımız kapanda ödediğimiz bedelde... Bu uzun tutsaklık, sadece titrek, cılız birkaç isyanla taşınıyordu... Yarınlara bırakacağımız uygarlık böyle bir uygarlıktı işte... Biz kendimizi, ışıltılarımıza hapsetmiştik... Sormaya cesaret edemediğimiz sorular, bizim sorularımızdı. Bu makyaj bizim elimizden çıkmıştı. Hepimiz bu oyunun içindeydik. Hepimiz bu oyunda büyüyor, ama aynı zamanda da küçülüyorduk...</p>

    <p class="normal1">O sabah güneşliydi... Dışarıdaki güneş sahte değil, sahiciydi... Sahici... En azından o anlar için, o anların şiiri için... Yürek atışlarımın hızlandığını, içime nicedir duymadığım bir sevincin yayıldığını hissettim birden... Hayatın, kendimi yaşadıklarıma çok yabancı bulduğum bir yerindeydim, biliyordum... O adımı atmak gerekiyordu ama artık.... O anlarda o adımı atmak zorundaydım... O anlar, o anlardı işte... Masamdan kalktım, ajansın çıkışına doğru, etrafıma gülümseyerek bakarak, yavaş yavaş yürüdüm. Bu gülümsemeyi hiç kimse görmedi, fark etmedi elbette. Sekreter kıza, hiçbir açıklama yapmaksızın, dışarı çıkmam gerektiğini söyledim, çıktım. O işler beni bekleyebilirdi, daha çok bekleyebilirdi. O fotoğraflar da bekleyebilirdi, o boşluktaki sözler de... Çalıştığım ajans Nişantaşı’ndaydı. Oraları çok iyi biliyordum. Çocukluğumun, ilkgençliğimin heyecanları, umutları, sevinç ve kederleri oralarda geçmişti. Rumeli Caddesi’nde, Teşvikiye’de bu duyguyla yürüdüm, yürüdüm, yürüdüm... Taşlık Bahçesi çoktan görkemli bir otele dönüşmüştü. Tan, Site, Konak sinemaları, Sander Kitabevi ile kumbaramı heyecanla götürdüğüm banka da yoktu artık, o köşe başındaki seyyar kokoreççi de... Ama kimi maçlarda, yer bulmak için sabahın çok erken saatlerinde gittiğim stad yerinde duruyordu. Stada bakan banklar da duruyordu... Bir simit aldım, o banklara oturdum. Simidimi orada gezinen güvercinlerle paylaştım. Kendimi o kadar hafiflemiş hissediyordum ki...</p>

    <p class="normal1">Ajansa döndüğümde vakit çoktan öğleyi bulmuştu. O bekleyen işler için birçok kez aranmıştım. Genel müdürümüz beni çağırıyordu. Gülümsedim, yanına gittim. Kızgındı.</p>

    <p class="normal1">“Nerdeydin sen bunca saat?”</p>

    <p class="normal1">“Gezdim” dedim gülümseyerek “Uzun bir yürüyüş yaptım. Dışarıda hava çok güzeldi...”</p>

    <p class="normal1">Kızgınlığı daha da arttı. Söylediklerime pek bir anlam veremiyormuş gibi baktı.</p>

    <p class="normal1">“Tam da bu işi yapacak zamanı buldun! Yarın prezantasyon var, beyefendi hâlâ bir şey getirmedi!..”</p>

    <p class="normal1">Gülümsemeye devam ediyordum.</p>

    <p class="normal1">“Getirmeyeceğim... Artık hiçbir senaryo, hiçbir reklam getirmeyeceğim...”</p>

    <p class="normal1">Sesindeki tehdidi duymamak mümkün değildi.</p>

    <p class="normal1">“Anlayamadım?..”</p>

    <p class="normal1">Yüzüne baktım. Bacak bacak üstüne atıp keyifle oturduğum koltuğa sırtımı iyice yasladım.</p>

    <p class="normal1">“Bence çok iyi anladın... Ben gidiyorum... İstifa ediyorum...”</p>

    <p class="normal1">Çok zekiydi, beklenmedik durumlara hemen uyum sağlayabilecek bir yapıya sahipti. Onun bu yönünü çok severdim. Ayağa kalktı, odasının kapısını kapattı, sekreter kıza bize iki kahve getirmesini ve odaya telefon bağlamamasını söyledi. Sonra da yumuşak bir sesle konuşmaya başladı.</p>

    <p class="normal1">“Neler oluyor?.. Meselemiz nedir?..”</p>

    <p class="normal1">Çekineceğim, işim adına kaybedeceğim bir şey kalmamıştı artık. Söyleyeceklerimle o çok güvendiği iktidarını sarsacağımı biliyordum.</p>

    <p class="normal1">“Pek anlatabileceğimi sanmıyorum, ama söyleyeyim. Ben artık gitmeye, reklamcılığa da son vermeye karar verdim. Hepinizden sıkıldım. Kendime yeni bir hayat kurmak istiyorum...”</p>

    <p class="normal1">Anlamaya çalışır bir hali vardı. Sakin sakin, bu kararımın nedenini sordu. Dolambaçlı yollardan gitmek istemiyordum. Ne hissediyorsam söyledim.</p>

    <p class="normal1">“Dedim ya, nedenini anlatamam. Artık kendime daha fazla yalan söylemek istemiyorum galiba...”</p>

    <p class="normal1">Masasındaki işlere baktı. Hafiften küçümser, kışkırtıcı bir soruyla karşılık verdi.</p>

    <p class="normal1">“Sen de mi reklamcılığı bir yalan olarak görmeye başladın?”</p>

    <p class="normal1">Ne demek istediğimi anlamıştı aslında, bundan emindim. İstediği sadece beni köşeye sıkıştırmaktı. Oyununa gelmedim.</p>

    <p class="normal1">“Ya, bunu tartışmayalım istersen... Ben artık yaptıklarımı anlamsız bulmaya başladım, hepsi bu...”</p>

    <p class="normal1">Anladığını belirtmek istercesine başını salladı. Ne yapmayı düşündüğümü sordu. Birçok insan benim yerimde olmak isterdi. İyi bir iş, iyi bir maaş... Bunların farkında olduğumu, ama yine de gideceğimi, ne yapacağımıysa bilmediğimi söyledim. Bilmiyordum, ne yapacağımı gerçekten bilmiyordum. Ben gitmek, bir an önce gitmek istiyordum sadece. Kollarını masasına dayadı, başını önüne düşünceli düşünceli eğdi. Aklından nelerin geçtiğini bilemezdim. Ancak o anda aniden, kimi sorumluluklarımdan kaçmamam gerektiğini de fark ettim. Bunu bilmesi gerekiyordu.</p>

    <p class="normal1">“Merak etme, az önce abarttım biraz. Elimdeki işlerin hepsini bitireceğim. Yarınki sunuma da yetişiriz, kafaya takma. Benim yerime bir başkasını bulduğunuzda da giderim. On beş gün, yirmi gün, bir ay, ne kadarsa artık... Sayılı günler çabuk geçer, değil mi?..”</p>

    <p class="normal1">Söylediklerimden etkilendiğini hissettim. Bunları onu etkilemek için söylememiştim oysa. Ben sadece, onca yıllık bir beraberlikten sonra, onu böyle birdenbire yarı yolda bırakmayı kendime yakıştıramamıştım. Kararımı almıştım ya, bu karar artık bana yetebilirdi. Hem benim sözlüğümde kolay ayrılma kavramı hiçbir zaman yer almamıştı. Maaşımla ilgili bir sorunum olup olmadığını sordu sonra. Bu konuda da bir açıklama yapmam gerektiğini hissettim.</p>

    <p class="normal1">“Yok, gerçekten yok.. Bunca yıllık bir emeğim var burada... Farkındaysan, bir tazminat ödememeniz için, kendimi kovdurmaya çalışmıyorum. Öderseniz itiraz etmem tabii!.. O da sizin vicdanınıza kalmış artık, ne yaparsanız kabulüm...”</p>

    <p class="normal1">Başını masasından kaldırdı. Gıptayla bakıyor gibiydi.</p>

    <p class="normal1">“Bunu yapacağını sanmazdım.”</p>

    <p class="normal1">Ne demek istediği anlamıştım. İşleri bırakmamı değil, alıp başımı böyle gitmemi kastediyordu. Benim de sesim yumuşamıştı.</p>

    <p class="normal1">“Seni rahatsız eden ne?”</p>

    <p class="normal1">Odasına baktı. Gözlerini kaçırdı.</p>

    <p class="normal1">“Birçok insanın yapmak isteyip de bir türlü yapamadığını yapıyorsun...”</p>

    <p class="normal1">Bunu neden söylediğini anlamak da zor değildi.</p>

    <p class="normal1">“Belki senin de yapmak istediğin budur...”</p>

    <p class="normal1">Cevap vermedi. Cevap vermeyişi, ya da veremeyişi de bir cevaptı ama o anda benim için. Kısa bir süre sustu.</p>

    <p class="normal1">“Biz o kadar da kötü insanlar değiliz...” dedi sonra.</p>

    <p class="normal1">Sustum. Önümdeki sehpanın üzerinde duran o parlak dergilere baktım. Kimi ülkelerde bu oyun, çok daha acımasız kurallarla oynanıyordu, biliyordum. Sustuğumu görünce söylemek istediklerinin arkasını getirdi.</p>

    <p class="normal1">“Tazminatının ödenmesi için talimat vereceğim. Ay sonuna kadar yirmi gün var. Ajansla ilişkini o zaman keseriz. Bu süreyi kendine yeni bir iş bulmak için değerlendirebilirsin istersen.”</p>

    <p class="normal1">Yapmak istediği o kadar açıktı ki... Beni mahcup etmeyi deniyordu. Yasal hiçbir zorunluluğu olmadığı halde, tazminatımı ödeyeceğini söyleyerek, kimlerle çalıştığımı gösterip beni son anda kararımdan döndürmeye çalışıyordu. Bunu ajansta doldurulamaz bir yere sahip olduğumu düşünerek yapmıyordu tabii. Kim, nerede, ne yaparsa yapsın, herkesin yeri bir şekilde doldurulabilirdi. Bunu ikimiz de biliyorduk. Dahası, ben kendi adıma, hiçbir zaman böyle bir iddianın peşinden koşmamıştım, en azından böyle bir yalanla kendimi kandırmaya yeltenmemiştim. Böyle görülmek istenmiştim belki bazen, ama gerçekleri de kabul etmek zorundaydım sonuçta. Ancak o, teslimiyetimizdeki kader birliğimizin devam etmesini istiyordu aynı zamanda. O aslında, bu farklı adımı atışımı kabullenemiyordu. İnsan ilişkilerinde de buna benzer durumlarla karşı karşıya kalmaz mıyız?.. Örneğin çok mutsuz bir evlilik yaşadığı halde, hayatını bir türlü değiştiremeyen bir arkadaşınız, evliliğinize son vereceğinizi söylediğinizde, sizi, inanmadığı, ama inanmak istediği bahanelere sığınarak caydırmaya çalışmaz mı?.. Sizi bilmem ama, benim bu duruşla ilgili, günün birinde, başka bir zamanda anlatabileceğim, yaşanmış bir hikâyem bile var... İlişkilerdeki tüm aykırı, ya da aykırı görülen adımlar, o adımları atamayanların duvarlarınca durdurulmak istenmez mi?.. Sıradan aileleriyle sıradan hayatlarını sürdüren kadınlar, tek başlarına yaşamayı seçip birey olma mücadelesi veren kadınları dışlayıp, bir “kötülükle” damgalamaz mı örneğin?.. Herkesin hayranlık duyduğu ünlülerin başlarına gelen felaketler, yine o sıradanlıklara tutunarak yaşayanları için için mutlu etmez, hayata daha çok bağlamaz mı?.. O aykırı adımlar, onların hiçbir zaman konuşulamayan ve konuşulamayacak yenilgi duygularını daha da pekiştirir sonuçta. Onlar, o aykırı adımları atanların ne bedeller ödediklerini akıllarına getirmek bile istemezler. Onlar, o aykırılıkları seçenlerin mutlu olmalarını hazmedemezler. O evlerde mutluluklar, o aykırıların mutsuzluklarıyla beslenir biraz da. Çünkü mutsuzlukların kalın bir toprakla örtülmesi gerekir. Kalın, el ele verilerek taşınan bir toprakla... Bu toprağın bir başka ölü toprağı olduğu fark edilmeksizin... Bunlar elbette itiraf edilmez, yüksek sesle konuşulmaz. Böyle düşünmek “ahlaklı” değildir çünkü. Hiç kimsenin rolünü içtenlikle oynamadığı, sadece ezberini iyi yaptığı oyunlardandır bu da. Böyle oyunları belki de hepimiz, sahne alma sıramız geldiğinde, kendimize göre oynarız. İnci’nin o uzak adada hayallerini gerçekleştirememesini ben de istememiş miydim örneğin?.. İstemiştim, artık rahatlıkla itiraf edebilirim, ben istemiştim, hem de çok istemiştim. O, uzak adaya gidişiyle, “gitmeyi” başarmıştı çünkü... “Gitmeyi”, evet... “Gitmeyi” ve hayatına yeniden, belki de bir başka sıfırdan başlamayı... Ben de o günlerde bu seyirciliği hazmedememiştim. Onu çok özlemiştim, kollarıma bir daha almak istemiştim kuşkusuz. Ona sarılmak istemiştim, onun eksikliğini duymuştum, çok, çok, çok duymuştum. O çağrıyı bu hasret doğurmuştu öncelikle... Gelgelelim, bu gerçeğimi de yadsıyamazdım. Benim de içimde bir kötülük vardı çünkü... Bu kötülük de benim doğrularımdan biriydi... Onun da kendi doğrularının izinden gittiğini, dahası kurtulamadığı ve kurtulamayacağı o gerçeğine doğru, umutlarına rağmen adım adım sürüklendiğini nerden bilebilirdim ki?.. O fırtınanın sesini nasıl duyabilirdim ki?..</p>

    <p class="normal1">Neyse, bunları da bir yerlerimizde bırakalım şimdi, bırakabileceğimiz kadar bırakalım... Genel müdürümün yaşadıkları, bana kalırsa, böyle bir durdurma isteğinin izlerini taşıyordu... O, o adımı atamadığı için, bana o adımı attırmak istemiyordu. Hikâyeyi biliyordum, bu oyunu daha önce de görmüştüm. Onun bana karşı bu kadar iyi davranmasında, tazminatımın ödeneceğini, geriye kalan yirmi günü yeni bir iş bulmak için değerlendirebileceğimi söylemesinde profesyonelce bir kurnazlık da vardı sanki. Yeni bir iş arıyor, ya da başka bir ajansla anlaşmaya çalışıyor olabilirdim... Böyle bir niyetim yoktu oysa. Bunu söylemeliydim, bilmesini sağlamalıydım.</p>

    <p class="normal1">“Başka bir yer aramıyorum... En azından şimdilik... Sadece hayatımı başka türlü yaşamak istiyorum, inan... Reklamcılık defterini bir daha açılmamak üzere kapatıyorum...”</p>

    <p class="normal1">Bu sözler yeterince durdurucuydu. O da orada durdu zaten. Konuşmayı daha can alıcı bir yere getirdi.</p>

    <p class="normal1">“Romanın nasıl gidiyor?”</p>

    <p class="normal1">Rahatlatıcı bir soruydu. Çekişmeyi gereksiz kılan, daha samimi bir soru. Cevap da ona göre olmalıydı o halde.</p>

    <p class="normal1">“Şu sıralar hızlandı... Ne yapacağımı ve ne yazmam gerektiğini çok iyi biliyorum artık... En çok istediğim de bu romanı yazmak... Yani gidiyorsam...”</p>

    <p class="normal1">O da beni orada durdurdu. Paylaşır, anlar görünmeye çalışıyordu sanki.</p>

    <p class="normal1">“Biliyor musun?.. Benim bu roman hakkında çok olumlu bir önyargım var. Nedenini bilmiyorum, ne yazdığını da bilmiyorum, ama çok iyi bir roman yazacağına inanıyorum işte...”</p>

    <p class="normal1">İnanıyor muydu gerçekten?.. Bilemezdim. Gülümsemekle yetindim bu yüzden. Bu sözleri de farklı bir şekilde dinlemek ve yorumlamak mümkündü. O, bu inancını dile getirirken, gizli bir endişeyi de farkına varmaksızın açığa vuruyor olabilirdi örneğin. Attığım adımı onun gözünde daha anlamlı kılabilecek bir endişeydi bu. Kendim için, hayatım adına bir başarıyı inşa ettiğimi görmekten, ya da görmeye mecbur kalmaktan kaynaklanan bir endişe... Seyretmek, sadece seyretmek, insana bazen çok ağır gelirdi. Seyretmek, insana sık sık kaybettiklerini ve yapamadıklarını hatırlatabilirdi böyle durumlarda. Böyle seyirciliklerimizde, işte bu nedenle, hep başka insanları oynardık. Asıl insanlar, o gösterebildiğimiz insanların arkasında beklerdi. Sahne de beklerdi, gerçek tiradlar da. Ne var ki o sahne, hiç de göründüğü kadar yakın değildi. Savaş da bu uzaklığın hissedilmesindeydi zaten, yenilgi duygusu, haset, seven insanı oynamak, bu uzaklığın kendisini sürekli hissettirmesindeydi...</p>

    <p class="normal1">Onun bu sözlerini böyle de duyabilirdim, evet. Ancak sonuçta, yaptığım işin, hayalimin böyle görülmesi, ne gizleyeyim, bu olasılığa rağmen, yine de hoşuma gitmişti. Romanıma, hele hele böyle bir ölüm ve yalnızlık karşısında kaldığım bir zamanda, ben de sonuna kadar inanmalıydım çünkü. Yaşadıklarımı, beni, bu adımı atmaya, hiç beklemediğim bir zamanda, kendimden ummayacağım bir kararlılıkla atmaya çağıran tarihi, ona o gün anlatamazdım ama. O günlerde, hiç kimseye, asıl duyduklarımı anlatamazdım. Bu inanma konusunda tek yapabileceğim, zaaflarımıza, pişmanlıklarımıza ve güçsüzlüklerimize hafiften dokunmaktı o anda.</p>

    <p class="normal1">“Keşke tüm inandıklarımızı gerçekleştirebilseydik...”</p>

    <p class="normal1">Bir şeylere çok üzüldüğümü sezmiş gibiydi. Ancak o anda çok ileriye gidemezdik. Kimi özel anlarımızı paylaşmada, yeterince cömert olma olanağını birbirimize hiçbir zaman tanıyamamıştık zaten. İş hayatı buna benzer boşluklarla da yaşanır, bilirsiniz. Biz de yıllar süresince, çizginin dışına çıkmaksızın, öyle yaşayıp gitmiştik... Söyledikleri yine de yüreklendirici, yerini bulan sözlerdi.</p>

    <p class="normal1">“Sen yapacağını yapıyorsun işte.”</p>

    <p class="normal1">Yapıyor muydum, gerçekten yapabiliyor muydum?.. Konuşmayı daha fazla sürdürmek istemedim. Böyle bir yerde kalmak daha doğru görünüyordu.</p>

    <p class="normal1">“İzin verirsen, ben bugün gitmek istiyorum. Merak etme, bu gece evde çalışır, yarın kampanyayı getiririm.”</p>

    <p class="normal1">Başını dostça ve durumu onaylarcasına salladı.</p>

    <p class="normal1">“İyi git... Ben de prezantasyonu bir gün erteletirim. Beklesinler artık, ölüm yok ya işin ucunda... Ama yarın gel ha!.. Oturur konuşuruz...”</p>

    <p class="normal1">İyi ve olgun insan rolünü oynamak... Bu gereksinim onun gereksinimiydi. Bu zorunluluk da onun zorunluluğuydu... Bir karşılık vermeden kalktım. İyi günler diledim, kapıya doğru yavaş yavaş yürüdüm. Tam çıkarken arkama döndüm. Pencereden dışarıya bakıyordu. İçimden sıcak bir ses geçti.</p>

    <p class="normal1">“Hoşça kal... Çok güzel bir konuşmaydı, sağol...”</p>

    <p class="normal1">Bu da benim gereksinimimdi. Tıpkı onu böyle, size anlatmaya çalıştığım haliyle görmek istememdeki gibi... Küçük zaferlerine farklı görüntüler yakıştırmak da bir gereksinimdi, kendine güveni bir yerlerde sarsılmış bir insan için, hep iyi ve doğru görünmek de... Baktı, eliyle güle güle dercesine karşılık verdi. Gülümsüyordu. O sesin izinden gitmeye devam ettim.</p>

    <p class="normal1">“Beni anladığına inanmak istiyorum. Seni durduk yerde zor durumda bıraktım, kusura bakma. Ama başka türlüsünü yapamazdım artık. Bugünlerde yaşadıklarımı bilseydin bana hak verirdin. Ama böyle işte...”</p>

    <p class="normal1">Gülümsemeye devam ediyordu.</p>

    <p class="normal1">“Yarın sabah buraya geldiğinde ilk ne diyeceksin?”</p>

    <p class="normal1">Ben de gülümsemeye çalıştım.</p>

    <p class="normal1">“Ne diyeceğim?..”</p>

    <p class="normal1">İki kolunu havaya kaldırdı, sesini biraz yükseltti.</p>

    <p class="normal1">“Şafak yirmi!..”</p>

    <p class="normal1">Zekice bir yaklaşımdı. Bu sefer gerçekten gülümsedim. İçimi bir burukluk da kapladı ama o anda doğrusunu söylemem gerekirse. Yıllarımı geçirdiğim bir yerden ayrılıyordum. Reklam yazarlığını başarmak için mücadele verdiğim yerdi, İnci’yi bana bir şekilde getiren, romanımın birçok sayfasını yazdığım yerdi yirmi gün sonra kopacağım. Burukluğum buradan mı kaynaklanıyordu, her şeyin bu kadar kolay ve çabuk bitmesinden mi?.. Kalmam için daha ısrarlı olunmasını da istemiş miydim?.. Belki... Ama bu soruyu sormanın da bir anlamı yoktu artık. Ok yaydan çıkmıştı bir kez. Ben de başımı hafiften, ne demek istediğini anladığımı belirtircesine salladım.</p>

    <p class="normal1">“Şafak yirmi... Tamam...”</p>

    <p class="normal1">Odama gittim. Artık dışarı çıkabiliyordum, kendimden beklediğim birçok olasılık adına çıkabiliyordum. Ne var ki hiçbir yere gitmek de istemiyordu canım. Ajanstan çıkıp eve döndüm. Gün ortasında sayılırdık. Hava henüz kararmamıştı. Böyle bir zamanda eve dönmek de farklıydı. Bir hikâye daha başlıyordu işte... Kampanya için yanıma aldığım notları masaya bıraktım, kanepeye uzandım. Ne kadardır almak isteyip de bir türlü alamadığım, hep ertelediğim kararı birdenbire alıvermiştim işte. Yirmi gün sonra bir kampanya hazırlama sıkıntısıyla uyanmayacaktım. Kendime yeni bir yol çizecektim. Ne yapacaktım peki?.. Bilmiyordum, hiç bilmiyordum. Tek bildiğim, doğru bir karar aldığımdı. “Nasılsa bir şeyler yaparım” diyordum. Kendime inanıyordum, farklı bir şeyler yapabileceğime inanmak istiyordum. Kıyıda köşede birikmiş birkaç kuruş param vardı. Bu para beni yaklaşık bir yıl idare edebilirdi. Bu süre içinde de yeni bir şeyler bulunurdu elbet... Bu süre içinde... Bu süre içinde romanımı yazabilecek miydim peki?.. Çalışacaktım, elimden geleni yapacaktım. Hikâye kendini çoktan göstermişti. Hikâyenin nasıl başlayacağı, süreceği, hatta nerede, hangi duygularla biteceği bile belliydi. Ama yine tedirgindim, kendimden kuşkuluydum. Yine de... Yine de korkuyordum işte... Ancak yaşadığım günleri daha anlamlı kılmak ve daha iyi görebilmek için, bu hayalden vazgeçmemem gerekiyordu. Sesimi hem kendime hem de birilerine duyurabilmek için, gidebileceğim yere kadar gitmem gerekiyordu...</p>

    <p class="normal1">Bu hayallerle biraz daha vakit geçirdim. Saate baktım. Altıya geliyordu. Ada’yı hatırladım birden. “Okuldan dönmüştür artık” diye düşündüm. İçimden onunla konuşmak geldi, aradım. Derslerinden de, okuldan da sıkılmış görünüyordu yine. Hafif bir burukluk duydum. Okul günlerimi ben de çok kötü yaşamıştım... Sonra konuşma sırasını devraldım ve ona çok yakında ajanstan ayrılacağımı söyledim. Artık istersek, hafta arasında da rahatça görüşebilecektik... Bunu neden yapmıştım?.. Kendimi, yeni hayatıma, yaşadıklarımı anlatarak alıştırmak istiyordum herhalde. Ajanstan ayrılma haberimle, hafta arası görüşme ihtimalimizden daha çok ilgilendi. Yeni “filmler” yapmayacak mıydım artık?.. Senaryolarını yazdığım reklam filmlerini seyretmekten ve bu filmleri babasının yaptığını arkadaşlarına söylemekten her zaman hoşlanmıştı. Şimdi elinden bu küçük eğlence de alınıyordu sanki. Doğruyu söylemekten başka çarem de yoktu ama.</p>

    <p class="normal1">“Hayır kızım, yapmayacağım... Ama onun yerine bir roman yazıyorum ya işte...”</p>

    <p class="normal1">Romanın ne zaman biteceğini sordu bunun üzerine. Yakında, hem de çok yakında biteceğini söyledim. Bu romanın ne önemi vardı onun gözünde?.. Kim bilir... Zamanla bu sorunun da yanıtını verebilecektim belki... Telefonu, biraz daha konuştuktan sonra kapattık... Bizi çok farklı bir hafta sonunun beklediğini o anda fark ettim. İnci’yi bir daha göremeyeceğimizi hangi kelimelerle dile getirebilecektim?.. Gerçek kelimeleri bulmakta yine zorlanacaktım, biliyordum. Ancak bu düğümü de çözmeliydim, bir şekilde çözmeliydim sonuçta. Bu düğümden de, ne yapıp edip kurtulmalıydım. Birçok düğüm, zamanın akışında, kendiliğinden çözülmemiş miydi?.. Dedemin yanında geçirdiğim göçmenlik günleri de geçmişin bir yerlerinde kalmıştı. Kızımla aynı evi, üstelik daha çok kendimin bildiğim bir evi, yeniden paylaşabiliyordum. Hayatımızda yeni bir sayfa açılmış gibiydi. Ben buna inanıyordum, onun da inanması için elimden geleni yapıyordum... Çözecektim evet, bu düğümü de mutlaka çözecektim.</p>

    <p class="normal1">Sonra o hafta sonu geldi... Sıradan bir cumartesi akşamıydı sanki. Bir kebapçıya gittik. Kebapçılara İnci’yle de birçok kez gitmiştik... Haberi yemeğin tam ortasında, tahmin edebileceğiniz gibi, çok zorlanarak verdim. Sakin olmaya, içimdeki kederi elimden geldiğince dışa vurmamaya çalıştım. Başka türlüsünü yapamazdım.</p>

    <p class="normal1">“Sana kötü bir haberim var... Birkaç gün önce bir mektup aldım. İnci çok... Çok hasta...”</p>

    <p class="normal1">Söyleyeceklerime sadece kendisini değil, kendimi de alıştırmak istiyordum. Merakla baktı. Biraz şaşırmış gibiydi.</p>

    <p class="normal1">“Nesi varmış?”</p>

    <p class="normal1">Bu konuyu konuşmayı beklemiyordu elbette. Hayatımızın son zamanlardaki en büyük kahramanını bir süre için derin bir sessizliğe gömmüştük. O da, size daha önce söylediğim gibi, sormak istediği halde sormayanlardandı, soramayanlardandı sonuçta. Ben konuyu açmayınca, o da açmamıştı. Onun dışa kapanan bu yanını biliyordum. Bu kapanmanın bir kendini savunma, koruma anlamına geldiğini de biliyordum, yaşadıklarından kaçmayı tercih etme anlamına da... O kapağı açmaya bu nedenle çalışmamıştım. Ne var ki artık... Artık o derin uykudan bir şekilde uyanmak da gerekiyordu. Gülümsemeyi denedim, başaramadım. Başımı önüme eğdim.</p>

    <p class="normal1">“O, bir daha dönmeyecek...”</p>

    <p class="normal1">Nedenini sordu. Artık söylemem gerekiyordu. An o andı.</p>

    <p class="normal1">“İnci... İnci öldü...”</p>

    <p class="normal1">Boğazımda yine bir şeyler düğümlenmişti. Tüm çabama rağmen, sesimin çatlamasını engelleyemedim. Onun bu çatlamayı duymamasını o kadar istemiştim ki... Sesim o anın gerçeğinde çatlıyorsa, en doğru sesti; ağlamak istiyor ve ağlayabiliyorsam, en doğru yerdeydim. Bu güçlü görünme isteğine hiç gerek yoktu, biliyorum. Ancak insan, ne yaparsa yapsın, kendisiyle her zaman gerektiğince konuşamıyor, barışık olamıyor. Üstelik o anda, böyle bir iç savaşın neresinde kaldığımı hiç bilemezdim. Güçsüzdüm, zayıftım, eski, unutamadığım bir şarkının dizelerindeki gibi, dermansız ve korunmasızdım aslında...</p>

    <p class="normal1">Söylediklerimi duyunca hafiften gülümsedi. Hüzünlü, çok hüzünlü bir gülümsemeydi bu, görebiliyordum. Gözleri dolmuştu. Böyle durumlarda gülümsenir bazen bilirsiniz. Bir felaket haberi aldığınızda, dudaklarınızdan gizlemek, engellemek istediğiniz, mahcup, sessiz bir gülüş geçer... Bu gülüşün farklı fotoğrafları vardır... Bu gülüşler, daha çok acı çeken insanların gülüşleridir... Onun o andaki gülüşü, hangi gülüşlerdendi peki?.. Bilemezdim... Hayat, bizi zaman zaman öyle farklı yerlere koyabiliyordu ki... Bu gülüş, beni ve kendisini avutmak içindi belki de... Tek görebildiğim, çok üzüldüğüydü. Bu üzüntüsünü, istediğince dışa vuramayacağını biliyordum ama. Fazla üstelemedim bu yüzden, ne hissettiğini sormadım. Sorsaydım da doğruyu söylemeyeceğinden emindim çünkü. Ben o anda ancak bir kapıyı aralamayı deneyebilirdim. Ne kadar üzgün olduğumu söyleyerek... Söylediklerime bir karşılık vereceğine, konuyu birden değiştirmek ister göründü.</p>

    <p class="normal1">“Ben bu akşam kadayıf yemek istiyorum.”</p>

    <p class="normal1">Böyle durumlarda konuyu değiştirmeye, yaşananları yok saymaya, daha da doğrusu, sayar görünmeye çalışırdı hep. Bu tavrı, pek belli etmeye çalışmazdım, ama beni bazen çok sinirlendirirdi. Ancak bu kez yaşananlar başka bir tarihindi. Bu istekte hem bir özlem hem de bir matem yatıyordu... Ona kadayıfı ilk sevdiren ve tattırandı çünkü İnci. O pazar günlerimizin birinde, yakınımızdaki kebapçıdan yemek getirtmiştik. Siparişlerimizin arasında kadayıf da vardı. Ada, daha önce kadayıf yememiş ve yine yemek istememişti. Onun, kendisini yeni tatlara kapalı tutan bir yanı da vardı. İnci de o gün, bu durumu bildiği halde, kızgın bir abla gibi, tüm sevimliliğiyle diretmiş, Ada’ya kadayıfı “hiç şansın yok” diyerek tattırmaya kalkışmıştı. Bu yemekler boşuna gelmemişti, gerekirse bu kadayıfı “burnundan fitil fitil sokabilirdi!”... Tansiyon yükseliyordu!.. Ancak o kadar gülünç ve sevimliydiler ki, onları seyretmekten başka türlüsünü de yapamıyordum. İnci bir deyimi daha yanlış kullanmıştı, ama ne yalan söyleyeyim, bu yanlışlık da onda o anda çok iyi durmuştu. Ama Ada’nın inadı da inattı doğrusu. Dudaklarını sıkı sıkı kapatıp, başını iki yana sallayarak karşı koyuyordu. İnci de aynı tehditkâr sevimliliğiyle, “Şansını zorlama istersen” demiş, buna karşılık olarak da “Yemeyeceğim işte manyak!” cevabını alınca yerinden fırlayıp Ada’nın üzerine, eline bir parça kadayıf alarak çullanmıştı. Ada yerde, İnci’nin iki bacağı arasında debeleniyor, burnunun sıkılmasına gülmesini tutamayarak direnmeye çalışıyordu. İşte tam da böyle gülerken o kocaman kadayıf parçasını bir anda ağzında bulmuştu. İnci de gülüyordu. Sonra da Ada’nın çenesini sık sıkı kavramıştı. “Çiğne, çiğne diyorum!” diye bağırarak... Ada da, çaresizlik içinde, kadayıfı çiğnemeye başlamıştı. Yediğinin tadından hoşlandığı anlaşılıyordu. İnci, “Sevdin değil mi eşşek, sevdin değil mi itiraf et!” diyordu. Ada sevmediğini belirtmek istercesine başını iki yana sallıyordu yine. Sonra da yerden kalkmışlardı. İnci, masadaki kadayıfı göstererek gözleriyle Ada’nın devam etmesini istemişti. Yine bir direnmeyle karşılaştığını görünce de bir daha yerinden kalkmaya yeltenmiş, ancak tehdit bu sefer etkisini hemen göstermişti. Koca bir kadayıfı birlikte yemişlerdi o gün. Daha sonraki günlerde de bunu yapmışlar, bu paylaşmayı zamanla, vazgeçemedikleri bir alışkanlığa dönüştürmüşlerdi. Ada’nın bu isteğinin, bir tarihi anlatması, bize durduk yerde bir matem gibi gelmesi bundandı. O akşam bir kadayıfı ilk kez tek başına yemişti. Yediği her lokmanın tadına varmaya çalışıyor, ağlamamak için kendini zor tutuyordu sanki...</p>

    <p class="normal1">O akşam eve fazla konuşmadan döndük. Zamanla konuşacaktık nasılsa, biliyordum. Eve vardığımızda, Ada odasında, defalarca seyrettiği o köpekli aile filmlerinden birini yeniden seyretmek için televizyonun karşısına geçti. Ben de, biraz yalnız kalmak istediğimi söyleyerek, salona gittim. Işıkları yakmadan dışarıya, o uzağa baktım bir süre. Sonra içimden yine biraz Mahler dinledim. Yeni bir gidişin, bir özgürlüğün yoluna çıkmak istiyordum. Bu özgürlüğün bedelinin çok ağır olacağını bilsem de... Dinlediğim, <span class="ideitalik">Yeniden Doğuş Senfonisi</span>’nin tekrar tekrar döndüğüm o beş dakikalık bölümüydü bu kez...</p>

    <p class="indentmetin">Ah küçük kırmızı gül</p>

    <p class="indentmetin">İnsan en büyük sefalette yaşar</p>

    <p class="indentmetin">İnsan en büyük kederde yaşar</p>

    <p class="indentmetin">Nasıl da isterdim şimdi gökyüzünde olmayı</p>

    <p class="indentmetin">Uzun bir yoldaydım ben</p>

    <p class="indentmetin">Ama bir melek yanıma geldi</p>

    <p class="indentmetin">Ve benim yolumu değiştirmek istedi</p>

    <p class="indentmetin">Ama ben yolumu değiştirmeyeceğim</p>

    <p class="indentmetin">Tanrı’dan geldim ve Tanrı’ya gideceğim</p>

    <p class="indentmetin">Tanrım bana nurunu gösterdi</p>

    <p class="indentmetin">Bu nur beni sonsuz hayata taşıyacak...</p>

    <p class="mektup">diyordu şarkı... Bu nur beni sonsuz hayata taşıyacak... Nur nasıl bir nurdu?.. O küçük anahtarı elimde tutuyordum... Kendimi daha çok görecek ve tanıyacaktım... Bir yolumuz vardı. Aslında hep tek başımıza çıktığımız ve tüm insanlarımıza rağmen, belki de hep tek başımıza aldığımız bir yolumuz... O yolda yürüyecektik, gidebildiğimiz yere kadar gidecektik... Kendimizi ancak böyle tanıyabilirdik, karanlıklarımızdaki ışığa ancak böyle yaklaşabilirdik...</p>

    <p class="normal1">O gece benim bunları yeniden duyma ve kendime duyurma gecemdi... Şarkıyı dinledim, bir sigara içtim, biraz oturdum. Sonra Ada’nın yanına gittim. Pijamalarını giymiş, uyukluyordu... Televizyonu kapattım, yatağına yatırdım, üstünü örttüm.</p>

    <p class="normal1">“Bir köpeğimiz olsaydı birlikte uyurduk...” dedi.</p>

    <p class="normal1">Birlikte uyurduk... Bu cümle de öyle çok yere gidebilirdi ki... Gözlerim doldu yine. Cevap veremedim. Yanına oturdum, saçlarını okşadım. Birden, yerinden doğrulup boynuma sarıldı. Yüzümü okşadı. Gözyaşlarımı tutamamıştım yine. Yanaklarımdaki ıslaklığı fark edince daha sıkı sarıldı. Sesi hem koruma hem de korunmasızlık doluydu sanki.</p>

    <p class="normal1">“Ağlamışsın sen...”</p>

    <p class="normal1">Kendimi gizlemek istemiyordum artık.</p>

    <p class="normal1">“Ağladım...” dedim.</p>

    <p class="normal1">Nedenini sormaya gerek görmedi. O da kendisini gizleyemezdi çünkü böyle bir anda. Kısa bir süreliğine öyle sarılı kaldık... O anlarda aynı insan için, çok farklı fotoğraflar görüyorduk, emindim. Farklı fotoğraflar, farklı hikâyelerdi... Sorusu, kimi hikâyeleri nasıl yaşadığını o kadar iyi gösteriyordu ki...</p>

    <p class="normal1">“Yarın treni kurar mısın?..”</p>

    <p class="normal1">Kurabilirdim elbette. Bizi, yeniden doğacak bir günde, başka anlar ve sahneler bekleyecekti. Bunu da neden istediğimiz belliydi elbet...</p>

    <p class="normal1">O gece de öyle geçti. O gece ayrı odalarımızda, başka İnci’ler için uyuduk. Ertesi gün, sıradan bir pazar günü gibi başladı. Kahvaltı ettik. Ben biraz gazete okudum, o biraz televizyon seyretti. Hava kapalıydı. İçimizden dışarı çıkmak gelmemişti. Sonra onu, uzun süredir bir köşede duran trenimizle oynamaya çağırdım. Sevinçle gülümsedi. Bu çağrıyı beklediğini anladım o an. Treni birlikte kurduk, çalıştırdık. Ayrıldığımız akşam, bu treni verirken, yeni bir üçlü beraberliği bir daha yaşayamayacağımızı biliyor muydu İnci?.. Ben, kolumun altında bu tren, o geceki uzun yürüyüşümü yaparken, böyle bir zamanı yaşayacağımı bilebilir miydim?.. Hayat bazen, bizi hiç beklemediğimiz yerlere böyle sürüklüyordu işte... Bir ayrıntı, hem de çok önemli bir ayrıntı birdenbire ilgimi çekti o anda. Bu ayrıntıyı da sizinle paylaşmadan edemeyeceğim. Kurduğumuz trenin yolu bir daireden, büyük bir daireden ibaretti sadece... İnci’nin treni bir daire boyunca ilerliyordu... Bir daire boyunca... Hep aynı daire boyunca... Bu daireyi yeni yollar ve raylarla geliştirmeye de vakit bulamamıştık... Ancak birden, kendimi bu görüntüye de çok yabancı hissettim... Tren bizim dışımızda bir yerlerde, başka bir yerde dönüyordu sanki... Büyü bozulmuş, eğlence bitmişti... O trene renk veren ses, aramızdan bir daha dönmemesiye ayrılmıştı... Benim için, o treni de terk ettiğimiz andı bu... O treni de terk ettiğimiz, ya da o trenin bizi terk ettiği an... O treni... O treni bir daha kurmayacaktık... Bunu ikimiz de, hiçbir şey söylemeye gerek duymadan hissetmiştik galiba... Eğlence bitmişti, evet... İçimizde bir yer daha yıkılmıştı... Ada’nın İnci’ye gitmeyi bir lunaparka gitmek olarak algıladığını da hatırladım o anda. Biz kendimize bile, İnci’ye giderken, “Lunaparka gidiyoruz” demiştik... Bu yalan, bizim en çok sevdiğimiz yalanımızdı... Yaşananlar bu kadar yalın ve çocukçaydı işte... Bu kadar yalın ve çocukça... İçimden gelen ses, bana artık sadece bir kaybı, derin bir kaybı söyletebilirdi...</p>

    <p class="normal1">“Lunapark kapandı kızım... Lunapark kapandı...”</p>

    <p class="normal1">Lunaparkımız kapanmıştı, evet... Baktı... Anladı...</p>

    <p class="normal1">“Kapandı...” dedi trene bakmaya devam ederek.</p>

    <p class="normal1">Hiçbir tepki vermedi önce. Sonra da... Sonra da bana sıkı sıkı sarılıp ağlamaya başladı...</p>

    <p class="normal1">“Onu çok özledim... Onu çok özledim...”</p>

    <p class="normal1">Kollarımı daha da sıktım. Kimi kime sarılıyordu, belli değildi artık.</p>

    <p class="normal1">“Ben de... Ben de çok özledim kızım...”</p>

    <p class="normal1">Bir süre öyle kaldık. İnci’yi içimizde, çok derinlerimizde bir yere gömüyorduk...</p>

    <p class="normal1">O gün biraz evde oturduktan ve televizyon seyrettikten sonra sinemaya gittik. O dalmaçyalı köpeklerin hikâyesini ikimiz de çok sevdik. Lunaparkımız kapamıştı ama, sinemalarımız hâlâ vardı. Sinemalarımıza kimse dokunamayacaktı. Biz o günlerde bu hayale de çok inanmıştık... Bu hayale de.. Sessizce ve gülümseyerek... Gülümsemelerimizde paylaşamadığımız hüzünlerimizi gizleyerek... Bazı duygular konuşulmaz, sadece yaşanır çünkü, bilirsiniz... Hayat bizi hep sınayacaktı... Ölümü, ölümlerimizi anlamlı kılmak ve taşımayı öğrenmek için, bu sınavlara da ihtiyacımız vardı ama...</p>
  </div>

  <div class="calibre1" id="calibre_pb_34"></div>
</body>
</html>
