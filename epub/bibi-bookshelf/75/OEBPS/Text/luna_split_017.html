<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Eve döndüğümde vakit yine geceyarısına yaklaşıyordu. Selin henüz yatmamıştı. Kimi geceler onun için de çok uzundu, üstelik nereden geldiğimi de biliyordu artık. Zaman bizi böyle bir yere de getirmişti. Bir içki aldım, biraz konuşmamız gerektiğini söyledim. Oturduk. Ona son yaşadıklarımı, İnci’nin hamileliğini ve çocuğu aldırışımızı anlattım. Sesini çıkarmadan dinledi. Söyleyeceklerimi bitirdiğimi anladığında da yine öfkesini gemlemeye ve sakin kalmaya çalışarak cevap verdi. Sahne tekrarlanıyordu. Bu sahneyi ona ilişkimi anlattığım o sabah da oynamıştık.</p>

    <p class="normal1">“Demek başımıza bu da gelecekti... Bu ilişkinin bitmediğini, kolay kolay da bitmeyeceğini biliyordum.”</p>

    <p class="normal1">Daha ileriye gidebilir ve asıl söylemek istediklerimin hazırlığını yapabilirdim.</p>

    <p class="normal1">“Haklısın... Bu ilişkinin kolay kolay bitmeyeceğini ben de kabul ediyorum artık...”</p>

    <p class="normal1">Baktı. Biraz sitemkâr, biraz da dostluğunu göstermek ister bir sesle yanıt verdi.</p>

    <p class="normal1">“Bunu seni kendisine daha çok bağlamak için yaptığını hiç anlamıyorsun değil mi?”</p>

    <p class="normal1">Haklı olabilir miydi? Bu ilişkide bu soruyu da sormalı mıydım kendime? Bir kadının bunu yapabileceğini ben de düşünebilirdim elbette. Bu olasılığa ben de bir açık kapı bırakabilirdim. Hayat, kimi kadınların, çocuk doğurma özelliklerini, kimi zamanlarda her an kullanabilecekleri bir silah olarak taşıdıklarını bana öğretmişti. Hayatımın o zamanında, İnci’ye her zamankinden daha çok inanmak istediğim o gecede, böyle bir olasılığa yer veremezdim ama. İnci bunu yapamazdı; benim bu kadar sevdiğim, tutkuyla bağlandığım kadın, bu kadar istediği bir çocuğu ilişkimize bir silah olarak yöneltemezdi... Ben onu bu gözlerle görmeliydim, yaşadıklarımız benden bunu bekliyordu. Selin’in ona böyle bakmasını da anlamalıydım elbet, onun bu tepkisini de doğru ve gerçek bir tepki olarak algılamalıydım. O iktidar çatışması da bunu gerektiriyordu, kırgınlıkların tarihi, toplumsal hafızanın öğrettikleri, böyle bir bakışı neredeyse zorunlu kılıyordu... Ne var ki ben o gece başka bir İnci’ye inanıyordum, inanmak istiyordum. Onun bu çocuğu aldırmayı kabullenişini başka türlü göremezdim. Yaşananların sorumluluğunu taşımamayı da kendime yakıştıramazdım. Selin’in bu sorusuna bir karşılık vermek istemedim bu nedenle. Üçümüz de birbirimize göre, bulunmamamız gereken yerlerdeydik, oyunu gerektiği gibi oynayamamıştık sanki... Oyunu gereğince oynamak neydi peki?.. Oyun neydi?.. O gece Selin’in bu yorumuna karşılık vermektense, bu soruların üzerine daha farklı adımlarla gitmeyi tercih edecektim. Kapıyı aralama cesaretini en nihayet gösterebiliyordum artık... Ben de dostluğumu esirgemek istemeyen bir sesle konuştum.</p>

    <p class="normal1">“Sana büyük bir haksızlık yaptığımı düşünebilirsin. Ama bunu tartışabilecek durumda değiliz henüz. İnci’yle ilişkimin nasıl bir gelişme göstereceğini de henüz bilmiyorum. Çok büyük bir ihtimalle bir süre sonra bu fırtına da dinecek. Ben, kendi payıma, tüm zorluklarına rağmen ayrılığımızı kaçınılmaz görüyorum. Ama bütün bunları yaşadıktan sonra da bu evde kalamam artık. Yakında, durumu anlayabileceği bir şekilde Ada’ya da anlatıp buradan ayrılacağım. İnci’ye gitmeyeceğim, çok uzağa da gitmeyeceğim. Nereye gideceğime henüz karar veremedim ama bir yer bulurum elbette. Hepimiz için en doğrusu bu...”</p>

    <p class="normal1">Yine sakin kalmaya çalışarak, ama kırgınlığını gizlemeksizin sordu.</p>

    <p class="normal1">“Dönecek misin?..”</p>

    <p class="normal1">“Bilmiyorum, şu anda hiçbir şey bilmiyorum... Tek bildiğim gitmem gerektiği...” diye yanıt verdim.</p>

    <p class="normal1">“Peki... Ne zaman gitmeyi düşünüyorsun?” diye sordu.</p>

    <p class="normal1">“Bunu da bilmiyorum. Ama en azından bu kararımı sürüncemede bırakmak istemiyorum” dedim.</p>

    <p class="normal1">Yerinden kalktı. Hâlâ sakin görünmeye çalışıyordu, ama çok öfkeliydi, bunu hissediyordum. Bunca zaman sabretmesinin boşa çıkmasından kaynaklanan bir öfkeydi bu belki de. Balkona gitti. Ben de gittim. İkimiz de bir süre öyle konuşmadan oturduk. Sonra bir sigara yaktı, birkaç nefes aldı, ağlamaklı, biraz da titreyen bir sesle, artık öfkesini de gizlemeye gerek duymaksızın konuştu.</p>

    <p class="normal1">“Beni yalnız bırak!”</p>

    <p class="normal1">Karşılık vermedim. Kalktım, salona döndüm. Kanepeye oturdum, televizyonu açtım, amaçsızca kanallar arasında gezindim.</p>

    <p class="normal1">Yarım saat kadar sonra yine balkona gittim. Boş bıraktığım koltuğa oturdum. Karşımızdaki o beton yığınına bakıyordu Selin.</p>

    <p class="normal1">“Günün birinde böyle bir şey yapmanı da bekliyordum, biliyor musun?..” dedi.</p>

    <p class="normal1">“Ben de... Ben de kendimden bunu bekliyordum...” dedim.</p>

    <p class="normal1">“Beni hiç sevmedin mi?..” diye sordu.</p>

    <p class="normal1">“Sevdim, biliyorsun...” dedim.</p>

    <p class="normal1">“Neden?.. Neden öyleyse?..” diye sordu.</p>

    <p class="normal1">“Ne olur, yeniden başlamayalım...” dedim.</p>

    <p class="normal1">O andaki gerçeklerimle yine yüzleşmek istemiyordum. O anda aslında hiçbir gerçeğimle yüzleşmek istemiyordum. Bir daha kaçıyordum elbet, bir daha, artık bazı gerçeklerimi taşıyamadığım için kaçıyordum, yıllardır yaşadığım o evin tarihinden kaçıyordum, başka evlerimin tarihinden kaçıyordum. Konuşma sırası onda, dinleme sırası da bendeydi. Dinledim.</p>

    <p class="normal1">“Ben sana âşık olmuştum... Ben seninle, sana âşık olduğum için evlenmiştim. Ama şimdi düşünüyorum da... Keşke seninle evlenmeseydim, keşke bana daha çok değer verecek biriyle evlenseydim. Babam beni uyarmıştı, ‘Bu adam yaramaz, sana göre değil’ demişti. Bak bunu sana ilk kez söylüyorum. Ama ben yine de sana inandım...”</p>

    <p class="normal1">Acıtıcı, çok acıtıcı sözlerdi bunlar. Kendimi, yaşadıklarımı savunmaya çalıştım.</p>

    <p class="normal1">“Hepimiz öyle çok yalanın kurbanıyız ki... Bu yalanlar bizi sık sık birilerine, bazen çok sevdiklerimize bile derin acılar yaşatmaya zorluyor...”</p>

    <p class="normal1">Söylediklerimi yeterince dinlememiş, dikkate almamış görünüyordu.</p>

    <p class="normal1">“Yazık ettin, çok yazık ettin...” dedi.</p>

    <p class="normal1">Buna benzer sözleri İnci’den de duymuştum. Yazık ediyor muydum gerçekten?.. Üstelik, sadece beraber olduklarıma mı yazık ediyordum? Böyle yaşayarak kendime de yazık etmiyor muydum aslında?.. Bu duygudan kurtulmalıydım. Bu sorulardan da kurtulmalıydım. Yolda, geri dönerken aklıma gelen olasılıklardan birini paylaşmanın tam zamanıydı. Bir iki günlüğüne daha uzakta bir yerlerde baş başa kalmayı, bizi, yapabileceklerimizi uzun uzun konuşmayı deneyebilirdik. Teklifim ona artık çok anlamsız ve gereksiz gelebilirdi, ama bana yine de göze alınmaya değer görünüyordu. Bu söylediklerimi de o olası dostluğu, tüm yıkıntılara ve hasarlara rağmen yeniden inşa etme umuduyla söyledim.</p>

    <p class="normal1">“Sana bir teklifim var... Gel seninle bir yerlere gidelim. Konuşalım, uzun uzun konuşalım... Bu yaşadıklarımızı, seni, beni, bizi baş başa konuşalım... Ada’yı anneme bırakırız...”</p>

    <p class="normal1">Baktı. Yüzüne hüzünlü bir gülümseme yayıldı. Sesinde sadece bir sitem değil, bir kışkırtıcılık, dahası bir yargılayıcılık da vardı sanki.</p>

    <p class="normal1">“Vicdanını rahatlatmak istiyorsun, değil mi?”</p>

    <p class="normal1">Tartışmaya girmedim. O dostluk umudunda ısrar etmekte kararlıydım.</p>

    <p class="normal1">“Belki... Ama bence buna ikimizin de ihtiyacı var.”</p>

    <p class="normal1">O da uzatmadı. Dahası o anda bu yeni duruma biraz sevinmiş bile göründü. Sesi, kaybetme olgunluğunu göstermeyi bilen bir kadının sesi gibiydi bu sefer de.</p>

    <p class="normal1">“Peki... Nereye gidelim?”</p>

    <p class="normal1">Bozcaada’ya gitmeyi çok istemişti bir zamanlar. O adaya gitmek, bizim bir türlü gerçekleşemeyen küçük hayallerimizden biriydi. Ona, o adaya günün birinde mutlaka gideceğimizi söylemiştim bir zamanlar... O zamanlar bizim en iyi zamanlarımızdı...</p>

    <p class="normal1">“Bozcaada’ya gidelim... Belki de şimdi zamanıdır...” dedim.</p>

    <p class="normal1">Anlamıştı, bağlantıyı o da kurmuştu tabii. Sesi çatlamıştı.</p>

    <p class="normal1">“Zamanı mı?..”</p>

    <p class="normal1">Benim de sesim çatladı hafiften.</p>

    <p class="normal1">“Zamanı, tam zamanı...” diyebildim yalnızca.</p>

    <p class="normal1">Gülümsemeye devam etti. Kendini toparlamaya çalışarak cevap verdi.</p>

    <p class="normal1">“Bir ayrılık tatili ha... Peki... İstediğin gibi olsun... Ne zaman gideceğiz?”</p>

    <p class="normal1">“Bir iki güne kadar... Ajanstaki işlerimi bir ayarlayayım... Arabaya atlar gideriz... Kalacak bir yer buluruz herhalde...” dedim.</p>

    <p class="normal1">“Buluruz, buluruz...” dedi.</p>

    <p class="normal1">Birbirimize sarıldık... Bu sarılma birçok anıyı, tarihi ve yaşanmayanı da barındırıyordu kuşkusuz.</p>

    <p class="normal1">Sonra kalktı. Sesi yine kırgın, ama biraz daha sakindi artık.</p>

    <p class="normal1">“Şimdi yatıyorum... Yarın konuşuruz...”</p>

    <p class="normal1">Ben de aynı sakinliğin izini sürerek cevap verdim.</p>

    <p class="normal1">“Tamam... Ajansta şu sıralarda fazla iş yok... Cuma sabahı erkenden yola çıkarız.”</p>

    <p class="normal1">Cevap vermedi. Neredeyse bir yıldır, sadece giysilerimi ve gündelik ihtiyacım olan gerekli bazı eşyalarımı almak için girdiğim yatak odasına doğru gitti... Bunu size daha önce söylemiş miydim? Yataklarımızı epeydir ayırmıştık. Salondaki kanepede yatıyordum artık. Bir zamanlar, yeni bir hayat adına, büyük umutlarla bağlandığım o evi bir otel olarak kullanıyordum. Bu duygu beni, evinden ayrılan birçok evli adam gibi, bir otel odasına götürecekti belki de. Benim bu ilişkideki hikâyem, sıradan bir hikâyeydi ya...</p>

    <p class="normal1">Balkonda, yalnızlığımın içseslerini daha iyi duyarım umuduyla, içkimi yavaş yavaş içerek oturdum. O balkona da başka hayaller yüklemiştim, yeni bir hayata umutla başlayabilmek için oturmuştum bir zamanlar... Bildiğim, bilmediğim birçok oyunu oynamıştım orada; yaşayabileceğim, ama sürekli ertelediğim birçok oyunun provasını yapmıştım. Sonra da... Sonra da tüm oyunlar bitmişti işte... Perde başka oyunlar için inmişti... Başka oyunlar, tüm yanılsamalarıyla, başka sahnelerde, başka oyuncuları ve seyircileri bekliyordu çünkü. Biz hep başka oyunların umuduna tutsaktık, yazgılıydık çünkü. Biz, o oyunlarda, o oyunları oynayamadığımız için, kendimize bir yer, bir rol bulmaya çalışıyorduk çünkü...</p>

    <p class="normal1">Gece bu oyunların sahnelerinde sessizce ilerledi. Sonra Selin’in iyiden iyiye uykuya daldığına inandığım bir zamanda İnci’yi aradım. Bir ses beni çağırmıştı sanki. Telefon uzun uzun çaldı. Bekledim. Uykulu bir sesle açtı.</p>

    <p class="normal1">“İyi misin?.. İçimde bir huzursuzluk vardı, sesini duymak istedim...” dedim.</p>

    <p class="normal1">“Berbatım!.. Kâbus görüyordum... Saat kaç?..” dedi.</p>

    <p class="normal1">“Üçe geliyor” dedim.</p>

    <p class="normal1">“Sen yatmadın mı?” diye sordu.</p>

    <p class="normal1">“Birazdan yatacağım... Uyku tutmadı pek...” diye cevap verdim.</p>

    <p class="normal1">Sustu.</p>

    <p class="normal1">“Ne görüyordun?” diye sordum.</p>

    <p class="normal1">“Öff!.. Çok kötü bir rüyaydı... Sana çok kızmıştım... Beni çok korkutmuştun...” diye cevap verdi.</p>

    <p class="normal1">“Buna hiç şaşmam!.. Anlatmak ister misin?..” dedim.</p>

    <p class="normal1">Sustu. Biraz su içmek istediğini söyledi. Birkaç damla su içtiğini duydum. Anlatmaya başladı. Şaşkındı. Sesi korku doluydu gerçekten. Ya da ben galiba o anda böyle duymak istemiştim...</p>

    <p class="normal1">“Aslında öyle bir zamanda aradın ki... Dalgalı, fırtınalı bir denizdeydik... Akşamdı sanki, yani hava tam kararmamıştı ama güneş batmıştı. Bir sandaldaydık, kürekleri sen çekiyordun. Sana, ‘Bizi buraya neden getirdin?’ diye soruyordum. Cevap vermiyordun. Ben ısrarla soruyordum, sen susuyordun, ağzını bıçak açmıyordu. Küreklerle yol almaya çalışıyordun. Ter içinde kalmıştın. Dalgalar bizi yutacak gibiydi, az ilerimizde de çok büyük kayalar vardı. Oraya sürükleniyorduk. Bunu engellemek için elinden geleni yapıyordun ama başaramıyordun. Sonra birdenbire, bindiğimiz sandalın bir sandal değil de bir tabut olduğunu fark ettim. Bunu fark edince de ağlamaya başladım. İşte tam o sırada aradın, uyandırdın... Beni ne hale getirdiğini görüyor musun?..”</p>

    <p class="normal1">Cevap veremedim. Bir sessizlik daha geçti aramızdan, konuşamadım. Tüylerim diken diken olmuştu. Bu korkumu sadece iki sözcükle ifade edebildim.</p>

    <p class="normal1">“İçim ürperdi...”</p>

    <p class="normal1">O da korkulu bir sesle cevap verdi.</p>

    <p class="normal1">“Ben de tabutu görünce ürperdim... Çok korktum...”</p>

    <p class="normal1">Onun ilişkimize bakışını tüm çıplaklığıyla veriyor gibiydi bu kâbus. Günün birinde bu kâbusu da birilerine anlatmak isteyecektim. Bu anlatılanları fazla simgesel bulabilirsiniz. Bir romanda okusaydım, eminim ben de böyle bir izlenime kapılabilirdim. Ama yaşadıklarımızı düşününce... Yaşadıklarımızı düşününce, daha fazla ileriye gitmekten korkuyorum gerçekten... Konuyu biraz değiştirmek istedim.</p>

    <p class="normal1">“Kanaman var mı?” diye sordum.</p>

    <p class="normal1">“Yok... Ama çok halsizim... Günlerce uyuyacağım herhalde...” diye cevap verdi.</p>

    <p class="normal1">İçimizde buruk bir sevinç vardı, yeni bir umut, bir şefkat zamanı vardı sanki. Ondan bu sesi alıyordum. Bu sesi kendimde duyuyordum. Hem onu hem de kendimi biraz daha çok yüreklendirmek istedim. Dönemece yaklaşıyorduk, en nihayet yaklaşabiliyorduk...</p>

    <p class="normal1">“Bırak şimdi bu rüyaları... Beni ve kendini düşün, bu yaşadıklarımızı boşuna yaşamadığımızı düşün... İlişkimizde kaçamayacağımız gelişmeler olacak... Buna her zamankinden daha çok inanıyorum artık...”</p>

    <p class="normal1">Bir karşılık vermedi.</p>

    <p class="normal1">“Başka bir diyeceğin yoksa uyumak istiyorum” dedi yalnızca.</p>

    <p class="normal1">“Uyu... Ben de biraz uyuyacağım artık...” dedim.</p>

    <p class="normal1">Telefonu kapatmak üzereydim ki seslendi.</p>

    <p class="normal1">“Alo alo!..”</p>

    <p class="normal1">Durdum, bekledim.</p>

    <p class="normal1">“İyi ki varsın... Sen aslında çok iyi bir insansın...” dedi.</p>

    <p class="normal1">Gülümsedim, gülümsediğimi hissettirmek istedim. Sonra telefonu kapattım. Kapattıktan sonra da “Şu işe bak!.. Böyle berbat bir günde iki kadınımla da aram düzeliverdi!.. Bir çıkmazda olduğum duygusuna bu kadar kapılmamam gerekiyormuş, ana kapının kapalı ve kilitli olduğu zamanlarda bile bazı arka kapılar aralık durabiliyormuş demek ki...” dedim kendi kendime.</p>

    <p class="normal1">Böyle soluk almalar, ya da soluklanmalar o günlerin, özellikle de İnci’yle ilişkimin doğasında vardı. Bu ilişki aksi halde bu kadar süremezdi. Ben bu ilişkide özlediğim insanın izini bu kadar süremezdim...</p>

    <p class="normal1">Çok yorucu bir gün geçirmiştim. Salona geçtim sonra. Kanepeye uzandım, uyku beni hemen içine çekti. Ben o gece hiç rüya görmedim.</p>

    <p class="normal1">Sabah ajansa biraz geç gittim. O gün hem İnci’yi hem de Selin’i aradım. Selin, kendisini, evliliğimizin ilk günlerindeki gibi aramama çok şaşırmıştı. Akşama doğru işyerinden gereken izni aldım. Ertesi gün de, kararlaştırdığımız gibi, Selin’le beraber Bozcaada’ya gittik. Yolda çok az konuştuk. Oradaki odamızın paylaşacağımız son odamız olacağına o kadar çok inanıyordum ki...</p>
  </div>

  <div class="calibre1" id="calibre_pb_18"></div>
</body>
</html>
