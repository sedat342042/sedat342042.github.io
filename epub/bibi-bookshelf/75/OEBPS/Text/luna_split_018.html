<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Bozcaada’ya günün en sıcak saatlerinde vardık. Oradan öncelikle yakıcı bir sıcağı saklamışımdır hep bu yüzden. Ancak, o adadaki günlerimiz, sadece bu sıcağı değil, başka sıcak saatleri de doğuracaktı. Yaşayacaklarımız, bizim için o adada, her anlamıyla sıcak olacaktı... Limana gelir gelmez biraz dolaştık, sorduk soruşturduk ve sonuçta, merkezden uzak bir otelde yer bulduk. Yolda beni en çok adanın çoraklığı çarpmıştı. Geldiğimiz yer, beklediğimiz, yıllardır hayalini kurduğumuz yer değildi sanki. Otel de bu çoraklığa yakışıyordu, oda da... Giderek çoraklaşan hayatımıza o kadar uygundu ki karşılaştıklarımız... Fazla konuşmuyorduk, içimizden konuşmak gelmiyordu daha doğrusu. Yeni bir yanlışa adım attığımı hissetmeye başladım bu nedenle bir süre sonra. Bu duygu içimde yavaş yavaş büyüyecekti. Yorgunduk. Otele yerleştik. Sonra da biraz dinlendik. Birden, Selin’le sadece aynı odayı değil, aynı yatağı da yeniden paylaşmaya başladığımı fark ettim. Tarifi zor bir rahatsızlık duydum bundan. Aynı odayı ve yatağı paylaştığım kadın, benim yıllardır, dahası hâlâ evli olduğum kadındı halbuki. Görünürde tüm yaşananlar bir daha meşruydu. Meşru görünmeyen, ya da bana meşru gelmeyen neydi öyleyse? Bende yeni bir yanlışı, aldanmayı ve aldatmayı uyandıran neydi? Sorumun açıldığı yerler vardı, çağrıştırdıkları, hatırlattıkları vardı. Bu yerleri ve çağrışımları birer yanıt olarak kabul edebilirdim. Yaşadıklarımı; böyle bir zamanda bulunuşumu, İnci’yle yaşadığım aşkı ve geldiğim yeri aklıma getirdiğimde, kendime yakıştıramıyordum öncelikle. İnci, hiç beklemediğim bir anda, hayatımda daha meşru bir yere mi oturmuştu yoksa? Durumu siz de benim gibi biraz gülünç bulmuyor musunuz?.. Ben o günlerdeki bu duygumu hüzünlü bir gülümsemeyle hatırlıyorum şimdi. Roller değişmişti. Bu sefer de karımla birlikteyken birileri tarafından yakalanmak istemiyordum. Selin’e bir haksızlık yaptığım duygusuna bir kez daha kapılmıştım bu yüzden. Bir kez daha bencilce davranıyor gibiydim... Böyle bir yerde durarak, daha çok kendime bir haksızlık yaptığımın farkına varmaksızın... “Kötü adam” rolünü harika oynuyordum. Sıra şimdi de aşka ihanete gelmişti... İnci tüm söyledikleriyle ve bana yüklemek istedikleriyle kendini hissettiriyordu. Kendimi böyle hırpalayarak, ne evliliğimin son demlerinin ne de aşkım için beslediğim umutların tadına varabiliyordum bu yüzden de. Haksızlık, asıl haksızlık buradaydı belki de... Bana bir başka adım, öncelikle kendimi kendime daha çok inandırabileceğim bir adım gerekliydi aslında...</p>

    <p class="normal1">O otel odasında, o yatağa uzandığımda işte bu duygular geçmişti içimden. Selin biraz uyumak istediğini söyledi, uyudu. Bense kendimde ilerleyebildiğimce ilerlemeye çalıştım. Yazabileceğim romanımı hayal ettim yine. İçimden bu sefer de bir serinlik geçti. Gerçekliği tartışılabilir bir sığınaktı girdiğim. Bu romanın yazılıp yazılamayacağı, yazılsa da yayımlanıp yayımlanamayacağı, yayımlansa da birilerince okunup okunmayacağı bile belli değildi henüz. Ama bu roman vardı, bir olasılık, bir çıkış kapısı yanılsaması olarak vardı en azından. Tüm bu yaşadıklarımı, tüm çıplaklığıyla yazabilecek miydim günün birinde?.. Yanımda uyuyan kadına baktım. Onunla, o beraberliği yaşadığımız yıllarda, birçok sırrımızı, zaafımızı ve açmazımızı paylaşmıştık. Birbirimizi, o zamanlarımızda, istesek de istemesek de birçok çıplaklığımızın tanığı kılmıştık... Ona, o anlarımda bakarken, vicdanımın sızladığını bu yüzden hissettim. Herkesin vicdanı bir başka şekilde sızlar, sızlayan vicdanımızın kaynağı bazen göremediğimiz, gidemediğimiz karanlıklarımızda hayat bulur, biliyorum. Bu karanlıklara gitmeyi o gün de deneyebilirdim. Ancak ben yine bir yerde durmayı seçtim. Yanımda uyuyan kadının hatırlattıkları benim için fazlasıyla yeterliydi. Biz yıllar önce birlikte yola çıkarken, birilerine kendimizle ilgili bir şeyler duyurmak istemiştik... Eksiklerimizden bir bütün yapmak, yaşayamadıklarımızdan yeni yaşamalar, el ele yaşamalar çıkarmak istemiştik. Bir hayat tasarısıydı, bir umuttu, bir dayanışma kararlılığıydı bu... Ben yıllar önce başlamış bu hikâyeye de ihanet ediyordum sanki. Ben kendimi bu nedenle bir “kötülüğün” kahramanı gibi görüyordum.</p>

    <p class="normal1">Bu duygu belleğimdeki birçok eski görüntüyü uyandırdı. Görüntülerin tümünde o umudun sesleri ve yankıları vardı. Bir ara ben de hafiften gözlerimi kapadım. Sonra yataktan kalktım, balkona çıktım, karşımda uzanan denize baktım. Akşam yavaş yavaş iniyordu. Kumsalda eşyalarını yavaş yavaş toplayan insanlar da vardı, böyle saatlerde sık sık görüldüğü gibi, günü uzatabildikleri kadar uzatmaya çalışan birkaç çocuk heyecanla bağırışıyorlar, birbirlerine kendilerince önemli bir şeyleri göstermeye çalışıyorlardı. Bu bağırışmalar da bende bir hüzün uyandırır hep. Ben o çocukluk yıllarımda hiçbir zaman böyle bağıra bağıra oynamamıştım çünkü. “Büyüdüğümde”, daha sonraki yıllarımda, kim bilir, belki de bu nedenle, en eğlenceli zamanlarımda bile kahkahalarla, yüksek sesle gülemedim. Bir ilişkiye kendimi tüm benliğimle teslim edemeyişimin kaderinde de bu “sessizlik” mi hüküm sürüyordu yoksa? Ben de o kumsallarda oynamış, her çocuk gibi kumdan kaleler yapmış, tüneller kazmıştım elbet. Ama o kaleler de, o tüneller de hep o sessizlik içinde inşa edilmişti. O akşam, o çocuklara bakarken, bu eski hüznü yeniden duymak için, çok derinlerden gelen bir nedenim daha vardı... Bu yer, beni sizinle daha önce paylaşmaya çalıştığım yalnızlığa bir daha götürüyordu üstelik... Ben bu yaşadıklarımla, o umutlar adına kurduğum bir aileyi de yıkıyordum. Bu dünyaya, biraz da o çocuk için getirdiğim çocuk da o neşeli çocuklardan olamamıştı. Bir kaderdi bu belki de, kim bilir. Duygusal mirasımızı, mirasçılarımıza istesek de istemesek de, kendimize rağmen taşıyorduk... Neyse... Bunları zaten biliyorsunuz. Sizi bu saplantılarımla daha fazla sıkmak istemiyorum. Kendimi arada sırada tekrar ettiğimin farkına varmadığımı sanmayın. Laf geliyor, söyleme, anlatma ihtiyacı duyuyorum işte, hepsi bu. Hepimizin kolay kolay kurtulamayacağı saplantılar vardır sonuçta. Bu saplantıları anlatmaktan bir türlü vazgeçemezsiniz. Anlatarak kurtulmak ve öldürmek istersiniz. Gelgelelim, tüm yinelemelerinize rağmen, bunu da her zaman başaramazsınız. Ben bazı saplantılarından ve kırgınlıklarından, hayatlarındaki tüm başarılara rağmen, son nefeslerine kadar kurtulamayanları da gördüm. O insanlar gibi ben de bazı kırgınlıklarımdan hiç kurtulamayacağım belki. Ama romanı yazarken, hikâyeyi bu tekrarlardan ayıklayabildiğimce ayıklayacağım, kurtarabildiğimce kurtaracağım, göreceksiniz. Yaşarken kurtulamadım, anlatırken kurtulayım bari. Hikâyeyi de böylelikle gereksiz yere uzatmamış olurum. Yaşadığımız bugünler daha çok sabırsız insanların günleri; hayat benim sandığımdan ve görmek istediğimden çok daha hızlı akıyor, en önemlisi, hiç kimsenin bir başkasına ayıracak fazla vakti yok çünkü, biliyorum. Geçelim... O balkonda o akşam, o denizi ve kumsalı seyrederken, bir de Venedik’te Ölüm filmini hatırladığımı söyleyerek bu konuyu kapatmak istiyorum. O filmin bazı karelerini hiç unutamadım... Tutku, bir sevgilide ölmekti, ölmekten başka türlüsünü yapamamaktı. Tutku, ölümün gizli ikiziydi. Ölüm bu ilişkide, insan hayalinin ulaşabildiği tüm öteki adlarını alabilirdi, kıyafetlerini giyebilirdi. Tutkuyu yaşamak; bir ilişkiyi bu ölümlerden herhangi birini seçebilecek, taşıyabilecek, dahası isteyebilecek kadar ileri gitmekti... İnci bu ölüm yolunun neresindeydi, hangi dönemecindeydi o akşam? Bunu bilmem imkânsızdı... Bu soruda daha çok ilerlemeyi denemem de imkânsızdı. Selin, oralara gittiğimde, balkona gelmişti çünkü. Hikâyemize buradan dönmem mümkün görünüyordu... Aradan neredeyse üç saat geçmişti. Yorgunluğunu üstünden atamamış gibiydi. Karşımdaki koltuğa oturdu. Esnedi. Üstünde geniş bir şort vardı. Bacak bacak üstüne atarken, bir anlığına külotu göründü. Uykulu ve biraz da bezgin bir sesle konuştu.</p>

    <p class="normal1">“Öff, bayağı uyumuşum... Sen ne yaptın?”</p>

    <p class="normal1">Gözlerimi kumsaldan ayırmaksızın cevap verdim.</p>

    <p class="normal1">“Düşündüm, sadece düşündüm...”</p>

    <p class="normal1">“Ne düşündün?..” diye sordu.</p>

    <p class="normal1">“Romanımı, çocukluğumu, yaşadıklarımı düşündüm işte...” dedim.</p>

    <p class="normal1">“Nereye vardın?” diye sordu.</p>

    <p class="normal1">İlgisinden hoşlanmıştım. Sürekli soru sormasından da rahatsızlık duymuyordum üstelik. Cevabımda böyle bir rahatlık vardı.</p>

    <p class="normal1">“Her çocuğun kendi kumsalında kendi kalesini yaptığı ve bu kale tarafından hayat boyu izlendiği gerçeğine...”</p>

    <p class="normal1">Gülümsedi. Onca yıldan sonra neyi soracağını biliyordu artık.</p>

    <p class="normal1">“Romanının neresindesin?”</p>

    <p class="normal1">Ne cevap verebilirdim? Bulunduğum yeri açıkça ifade etmekten başka çarem yoktu.</p>

    <p class="normal1">“Bilmiyorum... Şimdilik pek iyi gitmiyor sanki... Bir şeyler hazırlanıyor gibi ama...”</p>

    <p class="normal1">Devam edemedim. Bu cümleyi nasıl bitirmek istemiştim sizce?.. Seçimi size bırakıyorum. Cümleyi eminin o da kendine göre, beklentilerinin ve kapıldıklarının etkisiyle tamamlamıştı. Bir sigara yaktı. Biraz da tedirgin bir sesle sordu.</p>

    <p class="normal1">“Bu yaşadıklarımızı da yazacak mısın?”</p>

    <p class="normal1">Buna benzer bir soruyu İnci de sormuştu... Söyleyebileceğimi söyledim.</p>

    <p class="normal1">“Yazacağım... Ama neyi, nasıl, nereye kadar yazabileceğimi bilmiyorum.”</p>

    <p class="normal1">“Neyi yazamayacağını düşünüyorsun?” diye sordu bu sözleri duyunca da.</p>

    <p class="normal1">Yerinde, doğru, ama aynı zamanda da bir kaygıyı dile getiren bir soruydu bu kuşkusuz. Özel anlar, hep özel yerlerde kalmayı beklerdi ya... Verdiğim cevap, kendince bir işaret anlamındaydı bu durumda.</p>

    <p class="normal1">“Bilmiyorum... Ama herhalde burayı, bu son tatilimizi, bu adayı anlatamayacağım.”</p>

    <p class="normal1">Bunun nedenini sordu. Ben de ona beklediği, duymak istediği cevabı verdim.</p>

    <p class="normal1">“Burada yaşadıklarımızın bizde ve aramızda kalmasını tercih ediyorum da ondan.”</p>

    <p class="normal1">Yalan söylüyordum. Doğru cevap bu değildi. Ben o adaya gittiğimizi hiç kimsenin bilmesini istemiyordum. Sevgilimi böyle bir halde, çocuğunu henüz yeni aldırmışken, üstelik bu çocuk bendenken, bencil duygularım yüzünden onu kendi evinde yazgısıyla baş başa bırakarak, bir aşkın hakkını veremediğimi hiç kimsenin bilmesini istemiyordum aslında. Ben bu ihanetimi hiç kimsenin duymasını, öğrenmesini istemiyordum. Verilmesi gereken cevap buydu. Ne var ki hayatımın bu zamanında, bu gerçeği de itiraf etmeye hazır değildim.</p>

    <p class="normal1">Bu cevabı inandırıcı bulmuş muydu?.. Susmuştu, bu konuyu daha fazla deşmemeyi tercih etmişti. Romanı, hazır sözü edilmişken, biraz daha çok anlatmak istedim böyle olunca da. Bu hayalimi de bir daha konuşamayabilirdik. O benim, öğrencilik yıllarımıza kadar uzanan bu hayalimi en iyi bilenlerdendi oysa. Hiçbir yerde yayımlanmamış, çok büyük bir olasılıkla da yayımlanmayacak ilk hikâye denemelerimi önce ona okurdum. Artık o günler de çok uzaklarda kalmıştı... Anlattım, bu nedenle anlatabildiğimce anlattım...</p>

    <p class="normal1">“Bir de romanda birçok konuşma balkonlarda ve yatak odalarında yapılacak. Aynı yerlere, farklı zamanlarda, farklı duygularla, umutlarla ve korkularla dönülecek. Bu konuşmalarda çok çay, kahve ve sigara içilecek. Zaman zaman susulacak, ama bu suskunluk anlarında da aslında birçok konuşmanın yapıldığı duygusu uyandırılacak. Aynı yollara çıkılacak, aynı yollardan defalarca dönülecek. Birçok anda yaşananlara, ya da yaşananlar karşısında gülümsenecek. Tüm bunlardan da isteyen, istediği sonucu çıkarabilecek. Bunları bilerek yapacağım. Bilerek ve isteyerek... Birbirimize attığımız küçük adımları, ya da adımlarımızın küçüklüğünü en çok böyle anlatabileceğime inanıyorum çünkü. Sıradanlıklarımızı, kendimize tutsaklıklarımızı da en çok böyle anlatabilirim. Bir de... Bir de bu hikâyede ‘adalar’ çok önemli olacak...”</p>

    <p class="normal1">Beni gülümseyerek dinliyordu. Son söylediğimi duyunca, daha da gülümsedi. Bulunduğumuz ada kadar, kızımızdan da söz ettiğimi anlamıştı. Bunu anlayabilirdi, neden anlatmak istediğimi bilebilirdi. İnci’nin adasını, anneannesi ve anneannesinin Giriti’yle bağını bilemezdi ama. Bu ayrıntıyı kendime saklamıştım. Hayatıma zamanla girecek öteki adayı da ben bilemezdim. Oranın çok, çok uzağındaydık henüz...</p>

    <p class="normal1">Söylemek istediklerimi bitirdiğimi anlayınca, bizi eski günlerimize, o öğrencilik günlerimize götürecek yorumunu yapmakta tereddüt etmedi. Bir “edebiyatçı”yla konuştuğumu unutmamam gerekiyordu sonuçta.</p>

    <p class="normal1">“Metin çözümlemesi dersine hoş geldiniz!.. Fena değil. Umarım bu tekrarlarınla ne demek istediğini anlatabilirsin.”</p>

    <p class="normal1">Yerinde bir uyarıydı bu da. Bir çözüm yolu bulacaktım artık herhalde... Ben de romanımın gereklerine uyarak gülümsedim. Kalktı. Kararlı ve biraz da davetkâr bir sesle havayı değiştirmek istedi.</p>

    <p class="normal1">“Haydi kalk!.. Akşamı burada geçirecek değiliz herhalde! Giyin, ben de giyineyim. Acıktım!.. Aşağı inelim. Hem adayı biraz gezeriz hem de bir şeyler atıştırırız.”</p>

    <p class="normal1">Başımla onayladım. Giyindik, odadan dışarı çıktık ve Bozcaada’daki ilk gecemize doğru ilerledik...</p>

    <p class="normal1">Denizi uzaktan gören bir lokantada oturduk. Etraf tenha ve çok sakindi. Bizimkinden başka iki masa doluydu sadece. Tabii ne kadar gerçek anlamda doluydular, ya da neyle doluydu o masadaki insanlar, bilemezdim. Tek bildiğim, bizim masamızın yapılamayan konuşmalarla, bir türlü dile getirilemeyen duygularla ve gizlenen cümlelerle dolu olduğuydu. Aramızda yine derin bir sessizlik, bir ölüm sessizliği geziniyordu sanki. O suskunluklarımıza bir daha dönmüştük. Konuşamıyordum. Konuşamıyorduk. Konuştuğumuzda da tehlikesiz sularda yüzmeye özen gösteriyorduk. Biz evli insanlardık. Yıllardır, sanki asırlardır evli insanlar...</p>

    <p class="normal1">Bozcaada’nın ev şaraplarının meşhur olduğunu söylemişlerdi. Biz de o şaraplardan içmiştik. Değişik, bulanık bir şaraptı bu. Değişikti, ama doğrusunu söylemek gerekirse, pek de o kadar söylendiği gibi değildi. Konuşamıyorduk. Bir şarabı bile ağız tadıyla paylaşamayacak hale gelmişik. O adaya konuşmak, konuşabildiğimizce konuşmak için gitmiştik oysa. O adaya bizi, en azından beni çeken, kendimi, ne yalan söyleyeyim, ileride daha iyi hissetmemi sağlayabilecek veda konuşmalarımızın cazibesiydi. Konuşamıyorduk, ama bir türlü konuşamıyorduk...</p>

    <p class="normal1">Yemeğimizi yedikten sonra meydana yürüdük, çay bahçesinde kahvelerimizi içtik. Bozcaada, herkesin gittiği o tatil yöreleri hatırlandığında, henüz bozulmamış görünüyordu... Ya biz?.. Biz nerede, neden böyle bozulmuştuk?.. Duygularımı o anda açmayı denedim.</p>

    <p class="normal1">“Buraya gelirken seninle konuşmak istediğim çok şey vardı. Ama şimdi hiç konuşamıyorum.”</p>

    <p class="normal1">Duyguma ortak çıkmak ister bir yanıt verdi.</p>

    <p class="normal1">“Belki de gerçek bu... Konuşacak bir şeyimiz kalmamış...”</p>

    <p class="normal1">Söyledikleriyle, farkına varmaksızın, küçük bir ışık yakmıştı sanki. Bu ışığın aydınlattığı yeri, ona da göstermeye çalıştım.</p>

    <p class="normal1">“Konuşmaya tam da buradan başlayabilir miyiz?”</p>

    <p class="normal1">Bakışlarına sitemli bir gülümseme yayıldı bu sözlerim üzerine. Sesi de sitemliydi.</p>

    <p class="normal1">“Öyle mi?.. Başlayalım öyleyse...”</p>

    <p class="normal1">Bu tavrı da beni hepten kapamaya yetmişti. O yine bekleyendi, ben yine ilk adımı atmaya zorlanandım. Bu duruş İnci’nin de duruşuydu, hayatıma giren öteki birçok kadının da. Toplumsal hafızamız bizi birçok yanılgıya itiyordu... Bunları hatırlayınca devam etmek gelmedi içimden.</p>

    <p class="normal1">“Neyse, boş ver... Belki şimdi değil... Onun da zamanı gelir...”</p>

    <p class="normal1">O zaman gelecek miydi?.. Bunu bilemezdik. Duruşumuzu destekler kısa bir karşılık verdi.</p>

    <p class="normal1">“Sen bilirsin...”</p>

    <p class="normal1">Sesinin umursamazlığından gizlemeye çalıştığı bir öfke sezinliyordum. Tüm yaşadıklarına, bana, kendisine yaşattıklarıma duyduğu, aslında gemleyemediği, haklı gördüğü bir öfke...</p>

    <p class="normal1">“Otele dönelim mi?” diye sordum.</p>

    <p class="normal1">“Dönelim...” dedi.</p>

    <p class="normal1">Otele yine hemen hemen hiç konuşmadan döndük. Yine aynı odada, aynı yatağa yattık. Birbirimize sırtımızı dönerek uyuduk...</p>

    <p class="normal1">Ertesi sabah biraz erken uyandım. Kalktım, ses çıkarmamaya özen göstererek giyindim, dışarı çıktım, biraz deniz kenarında yürüdüm. Otelde hemen hemen hiç kimse uyanmamıştı. Kahvaltı saati bile başlamamıştı henüz. Garsonlar hazırlık yapıyordu. Kumsaldaki nemli şezlonglardan birine uzandım. Kendime bu adaya neden geldiğimizi bir daha sordum. Gözlerimi kapadım. Son günlerde yaşadıklarım geçti zihnimden. O zaman da kendime bu yaşadıklarımı neden yaşadığımı sordum. Bu sorunun da birçok yanıtı vardı. Bu yanıtlar da zamanın akışında bana başka yollar çizecekti. Bu yollar da kaçamayacağım, istesem de istemesem de yürümek zorunda kalacağım yollardan olacaktı...</p>

    <p class="normal1">Bir süreliğine orada, bu olasılıklarımla ve sorularımla kaldım. Sonra da kahvaltı etmeye gittim. Kahvaltı, böyle sıradan otellerde verilen, o sıradan kahvaltılardandı. Bu sıradanlıktan yine rahatsızlık duydum. Sıradanlıklar öyle çok yere yayılmıştı ki, öyle çok yeri yutmuş ve kimliksizleştirmişti ki... Öyle çok insan, öyle çok kolaycılıkla yaşamak istiyor, ya da yaşamaya razı görünüyordu ki... Önemsememeye çalıştım... Bu duygumu da o anlarımda önemsemem, güne çok kötü başlamama yol açabilirdi. Kendime bir kez daha, “Bugünler de nasılsa geçecek” dedim. O günler de geçecekti, o günler de belleğimin derinliklerinde yavaş yavaş yerini bulacaktı...</p>

    <p class="normal1">Selin ikinci kahvemi içmeye başladığım sırada geldi, karşıma oturdu. Biraz keyifsiz görünüyordu. Açıklamakta gecikmedi.</p>

    <p class="normal1">“Biraz fazla uyumuşum... Başım da çok ağrıyor...”</p>

    <p class="normal1">Migren ağrıları ara sıra onu da yoklardı. Kendisine ilk günlerimizde yaptığım masajları hatırladım birden. O günler de uzaklarda kalmıştı, tarihimize yazılmıştı... Bu ölümü de o an, çok güçlü bir şekilde hissettim...</p>

    <p class="normal1">“İlacını aldın mı?” diye sordum.</p>

    <p class="normal1">“Bir şeyler yiyeyim, alacağım” dedi.</p>

    <p class="normal1">Çok acı çektiği belliydi. O geçmişe farklı bir şekilde dokunmak geldi o anda içimden. Neyi ertelemek istemiştim?</p>

    <p class="normal1">“İstersen sana masaj yapabilirim” dedim.</p>

    <p class="normal1">Baktı, gülümsedi... Bu gülümsemeden de bir keder havası aldım. Elimi tuttu. Biraz konuşmaya mı başlamıştık?.. Başını onaylarcasına salladı... Sonra yine sustuk. Ben kahvemi içtim, o kahvaltısını yaptı. Kalktık, odaya çıktık. Yatağa uzandı.</p>

    <p class="normal1">“İlacın nerde?” diye sordum.</p>

    <p class="normal1">“Çantamda... Hep yanımda taşıyorum artık” dedi.</p>

    <p class="normal1">İlacını almaya gittim. Hemen yanı başında duran bardağa geceden kalmış biraz su koydum. Sakin bir sesle konuşmaya çalıştım.</p>

    <p class="normal1">“Biraz dinlen. Ben denize girmek istiyorum. İlaç etkisini gösterir, sonra da sen gelirsin. Deniz serindir buralarda, o da iyi gelir. Sonra da konuşuruz biraz bakarsın...”</p>

    <p class="normal1">Ters döndü, bu sefer de yüzükoyun uzandı.</p>

    <p class="normal1">“Haydi gel, biraz masaj yap...” dedi.</p>

    <p class="normal1">Yanına gittim. Onu hangi noktaların rahatlattığını neredeyse ezbere biliyordum. Önce omuzları ile boynu arasında kalan yeri, sonra da sırtını ovdum. Kıkırdayan bölümler elime geldi.</p>

    <p class="normal1">“Ne kadar da gerilmişim, görüyor musun?..” dedi.</p>

    <p class="normal1">Bu durumlarda hep böyle söylerdi. Cevap vermedim, sırtını ovmaya devam ettim. Sonra parmaklarım daha aşağıya gitti. Kalçalarını da ovmaya başladım. Bıraktı. İçimizde bir şeyler kıpırdamaya başlamıştı sanki. O geniş şort yine üstündeydi. İndirdim, sonra da külotunu hızla çıkardım. Yüzünü dönmedi. Kendini öyle bıraktı, hızla nefes alıp vermeye başladı. Benim de bir şortum vardı. Çıkardım. Üstüne çıktım. İyiden iyiye büyümüş organımı, beyaz, dolgun kalçalarına sürtmeye başladım. Dizleriyle biraz doğruldu. Hemen içine girdim. Duramıyorduk artık. Giderek artan bir hızla gidip gelmeye başladım. Sonra da dayanamadım. İçine dolu dolu boşaldığımı hissettim. Yanına yattım. Elini tuttum, sıktım. O da sıktı, sessiz sessiz ağlamaya başladı.</p>

    <p class="normal1">“Pişman mısın?..” diye sordum.</p>

    <p class="normal1">“Hayır...” diye cevap verdi.</p>

    <p class="normal1">Ağlamasını kesti.</p>

    <p class="normal1">“Ya sen?..” diye sordu sonra.</p>

    <p class="normal1">“Yaşamamız gerekeni yaşadık” diye cevap verdim.</p>

    <p class="normal1">Yaşamamız gerekeni yaşadık... Yaşamamız gereken bu muydu gerçekten?.. Bu soruyu, bu cevabı ona verdikten sonra kendime de sormuştum. Bunu neden yapmıştık?.. Birbirimize aslında ne kadar değer verdiğimizi kendimize kanıtlamak ve söyletmek için mi, giderayak, küçük bir armağan vermek için mi?.. O ölümü bir süreliğine daha ertelemek için mi?.. Bu sorular önemli sorulardı, bize daha öteleri, uzakları gösterebilirdi belki. Ne var ki sorular, özellikle de bir nedeni arayan sorular, çok gereksizdi de bazen. Yaşadıklarımızı, akmaya devam eden bir ırmağın seyrine bırakabilirdik. Bu akışla da yaşamayı deneyebilirdik. Bu doğallığı böyle sorularla zedelemeye belki de hiç hakkımız yoktu. Yaşamamız gerekenleri yaşamıştık, evet. Bu inançla yetinmeyi bilmek, insanın eğer gerçekten varsa, hatalarıyla bir daha buluşması, barışması, ya da en azından yaşamayı öğrenmesi demekti de biraz...</p>

    <p class="normal1">Selin’in içinde hangi duyguların uyandığını bilemezdim elbet. O da o anlara benim gibi bakabilmiş miydi? Kadınlık gururunun incindiğini düşünebilirdi, kendisine isteklerine gem vuramadığı için kızabilirdi. Ona pişman olup olmadığını da bu yüzden sormuştum zaten. Onun da bu yaşadığımızı benim gibi görmesi elbette mümkündü. Buna benzer anlar her ilişkide yaşanabilirdi, dahası, “Asla olmaz!” denilen bir anın hemen ardından, “kötülükleri” herkese anlatılmak istenecek, nefret edilen bir sevgiliyle bile yaşanabilirdi. Bunlar bizi biz yapan arzularımızdı, zaaflarımızdı. Bu zaafların hiçbirinde kınanacak, yargılanacak bir yan yoktu. Biz bu zaaflarımızla, almak istediğimiz “doğru”larla ve verdiğimiz “yanlış”larla hayatın içinde bir yerlerde var olabiliyorduk. Kendimizi zaaflarımızın kurbanı gibi hissetmemizin, başta bize, hiç kimseye bir faydası yoktu sonuçta. Yaşanması gerekenler yaşanıyordu, evet. Selin de, ben de yaşamamız gerekenleri yaşamıştık... Yaşadığımızdan ikimiz de haz duymuştuk üstelik. Zorla becerildiğimizi düşünmeye hakkımız yoktu. Tüm bunlar bir yana, ondaki bu hazzı, o anlarda ayırdına varamadığı, çok derinlerine işlemiş başka arzular da körüklemişti belki. Bu birleşmeyle, kendisini hâlâ isteyebildiğimi de göstermek istemiş olabilirdi örneğin, bana, yaşadıklarımıza rağmen bağlı kalabildiğini de... İnci’den intikam almak istemesi de olasılıklar arasındaydı kuşkusuz. Bunların hepsi mümkündü. Biz insandık çünkü, dahası, yaralı insanlardık... Yaşadıklarımızı böyle de görebilirdim.</p>

    <p class="normal1">Görebildiğim ve görmek istemediğim, yüzleşmekten kaçtığım bir gerçeğim daha vardı ama o anlarda. O yatağa ilk uzandığımda hissettiklerim bir daha kapımı çalmıştı. Bir kez daha... Hem de çok daha ısrarlı bir biçimde... Ben, bunu yaşayarak kadınıma, asıl kadınıma ihanet etmiştim de sanki... Böyle bir duyguya kapılmam sizi şaşırttı mı?.. Sizi bilmem, ama ben bu halime çok şaşırmıştım doğrusu. Nerden nereye gelmiştim?.. Hayatımda ne meşruydu, kim hangi yaptığım meşruydu, bilemiyordum artık. Meşruluğun ne olduğunu da bilemiyordum üstüne üstlük, gerekli olup olmadığını da... Bir şey, adını koymak istemediğim bir şey beni çok huzursuz ediyordu yine de. Ben, yaşadığım ilişkinin, yaşadıklarımı sarıp sarmalayan tüm değerlere rağmen, kendi gözümde bir meşruluk kazanmasını istiyordum sanki. Karşımda bir düğüm vardı... Çözüm, öncelikle kendimi daha iyi hissetmemi sağlayacak çözüm için İskender’in düğümü çözüş biçimini örnek alabilirdim belki. Ne var ki, o günlerde ne böyle bir çözüme yakındım, ne de böyle bir kılıç darbesini vurma yürekliliğine sahiptim. Fırtınaya kendimi kaptırmıştım. Dalgaların beni attığı yere göre yaşamaya kendimi alıştırmıştım... O sabah da oralarındı, o denizlerin ve dalgalarındı...</p>

    <p class="normal1">Selin’e, denize girmek istediğimi söyledim sonra... O da yalnız kalmaya ve biraz dinlenmeye ihtiyaç duyduğunu söyledi. Bir iki saat sonra gelebilirdi. Cevap vermedim. Ben de biraz yalnız kalmak istiyordum. Mayomu giydim, odadan çıktım. Sıcak kendini iyiden iyiye hissettirmeye başlamıştı. Aileler, havlularıyla, şezlonglardaki yerlerini çoktan ayırmışlardı. Zorlukla iki boş şezlong buldum, üzerlerine havlumu bıraktım, denize girdim. Buz gibi soğuktu. Böyle sıcak saatlerden sonra daha iyisi düşünülemezdi. Kıyıdan açılmak istedim biraz, uzaklara yavaş yavaş kulaç açtım. Harika bir duyguydu yaşadığım. Böyle durumlarda aklıma hep Camus’nün o unutamadığım romanının o unutamadığım bölümü gelir. Ben o sayfaları, insanlığa armağan edilmiş en güzel sayfalar arasında görürüm. Günün birinde yazacağım bir romanda veya hikâyede, bu sayfaların bende uyandırdığı duyguyu dile getirmeyi hep hayal etmişimdir bu yüzden. O sabah bu duyguyla, uzun uzun yüzdüm. Hayatımda hiç bu kadar uzun yüzmemiştim. Kıyıya döndüğümde enikonu yorgundum. Şezlonga bu yorgunlukla uzandım, daldım.</p>

    <p class="normal1">Kolumda duyduğum bir soğuklukla uyandım. Selin, elinde bir tepsiyle yanımda duruyordu. Tepside bol salçalı, hardallı bir sosisli sandviç, biraz kızarmış patates ve buzlu, limonlu bir bardak kola duruyordu. Duyduğum bu soğukluk o bardağın soğuğuydu. Şaşırmıştım. Şaşırdığımı görünce gülümsedi. Ondan o anda, hâlâ hayatımı paylaştığım bir kadın, ama aynı zamanda da ilgili bir anne sesi aldım.</p>

    <p class="normal1">“Acıkmışsındır diye düşündüm.”</p>

    <p class="normal1">Gülümsedim. Bakışlarım ve ellerimle teşekkür ettim. Acıkmıştım. Saate baktım. Neredeyse bir saattir uyuyordum. Az hareketli bir sabah değildi sonuçta yaşadığım. Buna bir de yaşadıklarımı bu kadar deşmenin yol açtığı bitkinlik eklenince, bu kendinden geçmeyi doğal karşılamam gerekiyordu.</p>

    <p class="normal1">Selin bana aldıklarının aynısını kendisine de almıştı. Yemeklerimizi yemeye başladık. Sonra birden konuyu açtı. Konuşabilecek, en azından birkaç adım atabilecek gibiydik bu kez.</p>

    <p class="normal1">“Durumu Ada’ya nasıl açıklayacağız?”</p>

    <p class="normal1">Aynı sesi duymaya devam ediyordum. Bu duyguda ilerleyebilirdim. Kafamda bir süredir hazır duran çözümü bu nedenle fazla zorlanmadan dile getirebildim.</p>

    <p class="normal1">“Bazı konularda anlaşamadıkları için, artık ayrı evlerde yaşamaya karar veren iki arkadaş olduğumuzu, birbirimizi hâlâ sevdiğimizi söyleriz... Gerçekleri tüm çıplaklığıyla söylemek zorunda değiliz.”</p>

    <p class="normal1">Alışıldık, bildik, fazla “profesyonelce” bir çözümdü bu belki, ama iyi çözümdü, daha da doğrusu herkes için rahatlatıcı bir çözümdü bence. Bir onay beklemiştim ama beklediğimden biraz farklı bir tepkiyle karşılaştım. Bana bakmaksızın cevap verdi.</p>

    <p class="normal1">“Onun için kolay olmayacak.”</p>

    <p class="normal1">Bunu ben de biliyordum. Küçük bir kızdan, hayatındaki bu değişikliği kolaylıkla, güle oynaya kabullenmesini elbette bekleyemezdik. Ancak onun bu sözleri söylerken başka bir amaç taşıdığını düşünmemem de imkânsızdı. En zayıf tarafımdan vurmaya çalışıyordu. Benim bu duruma çok üzüldüğümü biliyordu. Böyle bir oyunu daha önce de oynamıştı. Öfkelenmiştim tabii. Ancak yine de bir karşılık vermemeyi, duygularımı hemen dile getirmemeyi seçtim. Bu öfke kızımı bu tercihimle üzdüğüm gerçeğini taşıyamamamdan da kaynaklanıyor olabilirdi.</p>

    <p class="normal1">“Biliyorum... Ama başka türlüsünü de yapamam artık.”</p>

    <p class="normal1">Verebileceğim tek cevap buydu sanki.</p>

    <p class="normal1">“Annenle konuştun mu?” diye sordu.</p>

    <p class="normal1">Tüm cephelerde savaşıyor, arkadaşça sorularının tümü gizli bir saldırı taşıyor gibiydi artık. Bu algılamadan kendimi kurtaramıyordum. Oyuna gelmek, bu oyunu beklendiğince oynamak da istemiyordum ama. Ben de aynı yerde, ya da savunmada kalmaya devam ettim.</p>

    <p class="normal1">“Henüz konuşmadım. Ne tepki göstereceğini tahmin edebiliyorum. Bu yüzden de durumu tüm kararları aldıktan sonra bildireceğim.”</p>

    <p class="normal1">Cevap vermedi.</p>

    <p class="normal1">“Deniz nasıl?” diye sordu.</p>

    <p class="normal1">Havayı biraz değiştirmek istemişti, anlamıştım. Bu küçük esintiden aldığım cesaretle, “arkadaşça” konuşmamızı hiçbir öfkeye ve yanlış anlamaya kapılmamış gibi sürdürdüm.</p>

    <p class="normal1">“Harika!.. Buz gibi ve tertemiz. Soğuk denizden pek hoşlanmıyorsun biliyorum, ama yine de fırsatı kaçırma, açılırsın. Ben sonra yine girerim.”</p>

    <p class="normal1">Elimi tuttu. Sevgiyle bakıyordu.</p>

    <p class="normal1">“Sen gittikten sonra kalktım, balkona çıktım. Sana baktım. Çok uzaklara gittin. Hiç bu kadar açılmazdın, endişe ettim.”</p>

    <p class="normal1">Yine “arkadaşça” bir dokunuştu sanki bu. Samimiyetinden kuşku duymalı mıydım? Gönlüm buna elvermedi.</p>

    <p class="normal1">“Yemek için sağol. Çok makbule geçti” dedim.</p>

    <p class="normal1">Gülümsedi. Bunu söylememi bekliyordu, eminim. Cinsel çağrısını da göz ardı etmeyen bir bakışla, “Ben senin karınım hâlâ, unuttun mu; ben böyle bir durumda bile senin yanındayım, görmüyor musun?” der gibiydi. Kalktı, denize girdi. Sonra da ben girdim.</p>

    <p class="normal1">O gün öyle geçti. Biraz gazetelerimizi okuduk; biraz havadan sudan, biraz da okuduğumuz yazılar üzerine konuştuk. Biraz güneşlendik, biraz da gözlerimizi kapatıp, uyur gibi yaptık.</p>

    <p class="normal1">Akşam, duşlarımızı aldıktan sonra yine meydana indik. Biraz gezdik. Yolumuzun üstünde bir mantıcı gördük.</p>

    <p class="normal1">“Burada yiyelim mi?” diye sordum.</p>

    <p class="normal1">“Yiyelim... Ne kadardır mantı yemiyoruz” dedi.</p>

    <p class="normal1">Mantı benim için biraz da ev demekti, aile demekti, pazar günlerini birlikte yaşamak demekti... Bunu biliyor muydu?.. Kim bilir... İlişkimizdeki o kadar çok ayrıntıyı unutmuştum ki artık... O kadar çok yer ve zaman birbirine karışmıştı ki...</p>

    <p class="normal1">O akşam mantı yediğimiz yer de o evin çok uzağındaydı... Bir kaldırımın üstüne konmuş beş masadan ibaret, kırklarında bir adam ile otuzlarında bir kadın tarafından işletilen küçük bir restorandı bu. Evli, ya da birlikte yaşıyor görünüyorlardı. Bir hayatı her yüzüyle paylaşıyor gibiydiler. İçimden yeni bir hüzün geçti o an. Neler yaşadıklarını, bu işi yapmaktan memnun olup olmadıklarını bilmiyordum. Ama ben yine de o anda kendimi onların yerine koymak istedim; İnci’yle böyle bir yerde, herkesten uzak yaşamanın, yeni bir hayata başlamanın hayalini kurdum kısa bir süreliğine. Onun da böyle bir hayali vardı. Bu hayali konuşmuş ve tartışmıştık... O kadar çok fırtına yaşamıştık ki o günden sonra, aradan o kadar çok uzun bir zaman geçmişti ki sanki... Bir akşamdı... O akşam onun gibi düşünmüyordum... Ona o akşam, kendimi küçük bir yerde çok yalnız, terk edilmiş ve yabancı hissedeceğimi söylemiştim. Ben, büyük şehir insanıydım... Selin’le o mantıcıda yemek yediğimiz o akşamsa böyle bir olasılığa inanmak istemiştim. O anın özlemi buydu, benden beklediği buydu. İnci oradaydı, o masadaydı, o restorandaydı, o adadaydı... Yaşadıklarımıza bir ada daha karışıyordu... Bir hayaldi bu, İnci’yi yine bir hikâyenin, dahası bir masalın kahramanı yapıyordum, biliyorum... Bu hayali sevmiştim ama... Benim de herkes gibi, yaşadıklarımı daha iyi taşıyabilmem için, hayallere ihtiyacım vardı çünkü... Hayalleri olmayan insanın hakikati de olamazdı... Bugün, tüm kaybettiklerime rağmen, hâlâ böyle düşünüyorum...</p>

    <p class="normal1">Yemeğimizi bitirdikten sonra biraz yürüdük. Yine bir akşam önce gittiğimiz çay bahçesinde kahvelerimizi içtik. Bir alışkanlık daha edinmiştik. İlişkimizdeki ortak anlar hanesine o çay bahçesinde içtiğimiz kahve zamanlarımızı da yazabilirdik artık... Bu alışkanlıklarımızı neden bu kadar seviyorduk?.. Alışkanlıklara bağlanmanın bir yerlerde kök salmak, dolayısıyla hiçbir yere gitmemek anlamına geldiğini söyleyebilirsiniz. Gelgelelim kimi alışkanlıklar, kimi ilişkilerdeki parçalarınızı, ayrılıklara rağmen korumanızı da sağlayabiliyor bazen. Yaşadıklarımızın bir anlam taşıdığına o kadar çok inanmak istiyoruz ki... O çay bahçesinde durup dururken edindiğimiz alışkanlık, benim gözümde, bu alışkanlıklardandı işte... Tüm bunlar bir yana, her zaman söylediğim gibi, bir başkasında ölmeyi hiçbir zaman kolay kolay kabul edemiyordu insan... Paylaşılan anlar, biraz bu yüzden ayakta kalmak için dönmek isteyebileceğimiz zamanlarımızdı...</p>

    <p class="normal1">Ne var ki kahvelerimizi içerken, İnci’yi de görüyordum... Mantıcıda kapıldığım hayalin etkisindeydim. İçimde sadece bir özlemin depreştirdikleri yoktu, o ihanetin yanımdan gitmek bilmeyen hayaleti de dolaşıyordu aynı zamanda. Üç gündür konuşmuyorduk. Onu, aslında çok merak ettiğim halde, Selin’le böyle bir tatile, üstelik böyle bir zamanda çıkmanın verdiği suçluluk duygusu yüzünden, bir türlü arayamamıştım. Ancak artık aramak istiyordum, tüm bencilliğimle sesini duymak istiyordum. Bu arama ihtiyacını da bu suçluluğu daha fazla taşıyamadığım için duymuştum herhalde. Ona, bazı sorunlarımızı daha iyi çözme adına, bir süre ayrı kalmamız, birbirimizi aramamamız gerektiğini söylememiş değildim. Bir yalanın içinde değildim bu kez. Üstelik ben de kendi adıma, bir fırtına, hem de çok sarsıcı bir fırtına yaşıyordum. Ama ne yaşarsam yaşayayım, onu aramamak yine de ağırıma gitmişti işte...</p>

    <p class="normal1">Selin’e, bu duygunun çağrısıyla, kıyıda kısa bir süreliğine, yalnız dolaşmak istediğimi söyledim. Kahvelerimizi yeni bitirmiştik. Beni bekleyebilir, ya da otele dönebilirdi. Çok gecikmeyecektim. En geç yarım saat içinde dönerdim. Sadece biraz yalnız kalmaya ihtiyacım vardı. Tavrımdan rahatsızlık duyduğunu hissettim. Bakışları ve hareketleriyle, “Sen istedikten sonra, ben ne yapabilirim ki?” der gibiydi. Üzerine gitmedim. Bekleyeceğini söyledi. Kalktım. Birlikte yürürken, biraz ilerimizde, bir telefon kulübesi görmüştüm. Yanımda, “acil durumlar” için, her zaman yeterince uzun konuşmalar yapmamı sağlayacak bir telefon kartı bulunurdu. Cep telefonlarının hayatlarımıza henüz girmediği günlerdi o günler... Kulübeye sabırsızlıkla ilerledim, tedirginlikle girdim. Telefonun tuşlarına aynı sabırsızlık ve tedirginlikle bastım. Vakit geceyarısına yaklaşıyordu. Uyumuştu belki de. Üç zil sesinden sonra açtı. Sesi biraz yorgun ve uykulu görünüyordu. Sesimi duyunca kısa bir sürede dirildi, o kızgınlık zamanlarındaki sesiyle konuştu.</p>

    <p class="normal1">“Nerdesin sen?”</p>

    <p class="normal1">Çok öfkeli görünüyordu. Onunkinin tam aksine, sakin bir sesle cevap verdim.</p>

    <p class="normal1">“Uzaktayım... Nasıl olduğunu merak ettim.”</p>

    <p class="normal1">Yeni bir fırtına yaklaşıyordu, hissediyordum.</p>

    <p class="normal1">“Çok düşüncelisin, sağol!.. Karınla berabersin, değil mi?”</p>

    <p class="normal1">Korunaklı bir yer bulmanın tam zamanıydı. Zaten çok yalan söylemiştim o güne kadar, bir kez daha söylesem ne olurdu?</p>

    <p class="normal1">“Bunu da nerden çıkardın?”</p>

    <p class="normal1">Hesap sorar, dahası, azarlar bir sesle karşılık verdi.</p>

    <p class="normal1">“İki gündür evi arıyorum. Hiç kimse cevap vermiyor. Söyle!.. Onunla berabersin değil mi?”</p>

    <p class="normal1">Bu öfkeyi anlayabilirdim, anlamaya çalışabilirdim en azından. Ama sesi o kadar kışkırtıcıydı ki... Bu kadarını hak etmediğime inanmıştım o an. Ona o restorandan, yeni hayalimden söz etmek için, tüm hayalleri yıkılmamış bir dünyayı hatırlatmak için telefon etmiştim. Savaşın sonuna geldiğimizi anlatmak için telefon etmiştim, kendimi yeni bir hayata ne kadar yakın hissettiğimi söylemek için telefon etmiştim. Böyle bir karşılık alınca, çok farklı yerlere baktığımızı hissettim. Büyük bir hayal kırıklığına uğramıştım. Cevabımı bu duygunun etkisiyle verdim.</p>

    <p class="normal1">“Evet... Ama anlatabilirim, açıklayabilirim...”</p>

    <p class="normal1">Verilebilecek en bildik, en hazır cevaptı bu belki de, bir başka kadınla suçüstü yakalanan her kocanın, ya da sevgilinin bulabileceği en hazır cevap... Öfkesi daha da arttı bu söylediklerim karşısında.</p>

    <p class="normal1">“Hayvan herif!.. Ya, nasıl yapabildin bunu söyle! Beni bu halde bırakıp karınla yeni bir balayına mı çıktın?.. Halimi konuşup konuşup bol bol eğleniyorsunuzdur herhalde!..”</p>

    <p class="normal1">Ne diyebilirdim bunları duyunca?.. Ne yapabilirdim?.. Yine sakin kalmaya çalıştım elbet. Dahası onu da sakinleştirmeye çalıştım. Gerginliği artırmanın bir anlamı yoktu.</p>

    <p class="normal1">“Burası oradan göründüğü gibi değil... Sana anlatmak istediğim o kadar çok şey var ki...”</p>

    <p class="normal1">Bu sözler onu sakinleştirmek bir yana, tam aksi bir etki yaptı. Sesinde sadece bir öfke değil, bir isyan da vardı artık sanki.</p>

    <p class="normal1">“Dinlemek istemiyorum!.. Sakın beni bir daha arama!.. Git karının götüne gir! Git onun sıcaklığında yaşa! Ama bu aşağılık hayatına, bu iğrenç hayatına beni artık karıştırma... Bırak da bari kendi onurumla yaşayayım...”</p>

    <p class="normal1">Sustum. Bir karşılık vermemek daha doğruydu o an için. Öyle yapmasaydım konuşmayı orada kesmek zorunda kalacaktım. Ben konuşmak istiyordum oysa. Ne onu öyle bir yerde bırakmak istiyordum ne de kendimi. Söyledikleri çok yaralayıcıydı, ama bu sözleri de çok duymuştum artık. Onu tanıyordum. Konuyu söylenenleri duymamış gibi yaparak daha hassas bir noktaya getirdim.</p>

    <p class="normal1">“Sağlığın nasıl?”</p>

    <p class="normal1">Sesi yine öfkeliydi ama biraz yumuşamıştı sanki.</p>

    <p class="normal1">“Kanamam var, çok kanamam var...”</p>

    <p class="normal1">Kendimi çok kötü hissettim. Ne diyeceğimi bilemedim.</p>

    <p class="normal1">“Ne yapıyorsun peki?” diye sorabildim yalnızca.</p>

    <p class="normal1">Daha da yumuşamış, acılı bir sesle cevap verdi.</p>

    <p class="normal1">“Seni ilgilendiriyor mu bu?.. Verdiğin ilacı alıyorum işte... Herhalde bana senden daha fazla sahip çıkacak birileri bulunur. O kadar da zavallı durumda değilim. Başımın çaresine bakabilirim.”</p>

    <p class="normal1">“Şu anda senin yanında olmayı o kadar isterdim ki...” dedim.</p>

    <p class="normal1">Onun yanında olmayı gerçekten istemiştim o an. Ne var ki, gelin görün ki, o günler için başka bir seçim yapmıştım ben. Seçimimin sonuçlarına katlanmak zorundaydım. Kendisine, ne Selin’le yaptığımız ve yapamadığımız konuşmaları, ne de daha bir saat önce kurduğum o lokanta hayalini anlatmamın bir anlamı vardı bu durumda... Karşılık vermedi. Sustuğunu görünce de biraz daha ileri gitmeyi denedim.</p>

    <p class="normal1">“Tanıdığım, güvenebileceğim bir doktor arkadaşım var. Eğer istersen onu sana gönderebilirim. Hemen gönderebilirim.”</p>

    <p class="normal1">Öfkeli sesine yine döndü.</p>

    <p class="normal1">“İstemez!.. Senden gelecek hayır şeytandan gelsin!.. Beni arama artık, anladın mı!.. Arama!.. Aramaya çalışma!.. Çünkü bulamayacaksın, istesen de bulamayacaksın!.. Çok üstelersen de başına büyük belalar açılır!.. Defol git hayatımdan!..”</p>

    <p class="normal1">Telefonu, karşılık vermeme fırsat bırakmadan kapattı. Yine ne yapacağımı bilemedim. Kendisine benden daha çok sahip çıkabilecek olan kimdi?.. Bu sorunun varlığı bile beni huzursuz etmeye yetiyordu. Buna bir de cevap verememenin gerginliği eklenmişti. Tekrar aradım. Açmadı. Israrla, tekrar tekrar aradım, yine açmadı. Onun bu yönünü de biliyordum. Telefonun fişini çekmişti belli ki. O gece bir daha konuşamayacağımızı anlamıştım. Bir süreliğine, bana saatler gibi gelen birkaç dakika orada, öyle kalakaldım. Sol elimle yerine yerleştirdiğim ahizeyi tutuyordum, sağ kolumu da yastık niyetine kullanarak, başımı telefona dayamıştım. Beni kendime genç bir kadının sesi getirdi. Nazikçe, biraz da çekinerek, telefon etmek istediğini söylüyordu. Doğruldum. Halimden utandım biraz. Ben de çekinerek yanıt verdim.</p>

    <p class="normal1">“Affedersiniz... Çok kötü bir telefon görüşmesi yaptım da...”</p>

    <p class="normal1">Duygumu, hayatımda ilk kez gördüğüm bir insana tüm doğallığımla dile getirmiştim.</p>

    <p class="normal1">Baktı. Omzumu tuttu.</p>

    <p class="normal1">“İyi misiniz?” diye sordu.</p>

    <p class="normal1">“İyiyim iyiyim... Biraz yürür açılırım” dedim.</p>

    <p class="normal1">“Pek iyi görünmüyorsunuz ama. Yardım edebilirim, ben doktorum” dedi.</p>

    <p class="normal1">Ben de ona baktım. Şaşkınlıkla, şaşkınlığımı gizlemeye çalışmaksızın baktım. Böyle bir durumda, böyle bir konuşmayı beklemiyordum. Yanımda tüm yardımseverliğiyle duran bir doktor vardı ve biz “olay mahalli”nin çok uzağındaydık. Ama daha önemlisi, bu genç kadının bana bu zamanımda verdiği sıcaklıktı. Gecenin loşluğunda çok da hoş görünüyordu üstelik. Kimi kadınlar, kimi erkeklere kimi anlarında bir melek gibi görünür. Melek gelir, o erkeğe dokunur, bir yeni hayat soluğu verir, sonra da hızla kaybolup gider... Onunla hayatınızın birkaç anını, sadece birkaç anını paylaşmışsınızdır. Ama o anlar içinizde bazen bir hayat boyu kalır. O anları unutamazsınız, unutmak istemezsiniz. O anlar, hayatınızı anlamlı kılmış kaçışlarınızdandır, derinliklerinizdendir çünkü. O genç kadınla, o telefon kulübesinde, o akşam yaşadığım karşılaşma, böyle karşılaşmalardandı işte. Onunla o durumda, her şeyi kalmaları gerektiği yerde bırakıp kaçmak vardı... Kaçmak ve izini hepten kaybettirmek... Ancak bunlar sadece o romanlarda olurdu. Bunlar sadece bize hep yalan söyleyen o filmlerde, şiirlerde ve şarkılarda olurdu. Üstelik... Üstelik onun da gecenin böyle bir vaktinde telefon edeceği biri vardı... Anlamalı ve görmeliydim... Bu hissettiklerimi bakışlarımla anlatmak istedim. Söylediklerimse sadece söyleyebileceklerimdi.</p>

    <p class="normal1">“Teşekkür ederim, çok naziksiniz... Ama kendime yardım edebilirim galiba...”</p>

    <p class="normal1">Ağlamak istiyordum.</p>

    <p class="normal1">“Tabii tabii, eminim...” dedi.</p>

    <p class="normal1">İyi geceler diledim. Yürüdüm. Arkamdan seslendi.</p>

    <p class="normal1">“İnsan acılara sanıldığından çok daha dayanıklıdır...”</p>

    <p class="normal1">Baktım. İçimde, bilerek, ya da bilmeyerek, çok ferahlatıcı bir pencere açmıştı. Elimi hoşça kal demek için salladım. Karşılık verdi. Bir daha karşılaşmayacaktık...</p>

    <p class="normal1">Bir daha karşılaşmadık... Onu orada bıraktığıma, aradan onca zaman geçtiği halde, hâlâ pişmanlık duyarım bazen, biliyor musunuz?.. Doğrusu buydu, o anları böyle güzel kılan da buydu belki. Romanımda bu karşılaşmaya mutlaka yer vereceğim. Bakarsınız, eğer yayımlanabilirse, bu yazdıklarımı okur ve beni bulmak ister. Fena hikâye sayılmaz, değil mi?..</p>

    <p class="normal1">Mendireğe doğru bu karmaşık duygularla yürüdüm. Tarihimin, vicdanımın sesi beni bir daha yargılıyordu. Çocuğumu yeni aldırmış sevgilimi, evinde, yalnızlığı, dermansızlığı ve korunmasızlığıyla baş başa bırakıp karımla, ilişkimize son vermek için bile olsa, yine sadece kendimi düşünerek tatile çıkmıştım... Anlatmaya kolay kolay yeltenemeyeceğim bir utançtı, bir “suç”tu bu sanki... Romanımda, bu yaşadıklarımı ve yaşattıklarımı hiç yazamam herhalde. Olayların orada çok farklı bir şekilde gelişmesini sağlayacağım. Anlatacağım hikâyede, çocuğumuzu aldırdığı günün gecesinde, bir yolunu bulup İnci’nin yanında bekleyeceğim. Onunla orada birkaç günümü geçireceğim. Kanaması olacak yine. Hemen bir doktor bulup gereken müdahalenin yapılması için elimden geleni yapacağım. Ona sevdiği yemekleri pişireceğim, sevdiği şarkıları çalacağım. Onunla o çok sevdiği magazin programlarını bile seyredeceğim. Gülmesi için en yakası açılmadık, kepazeliklerle dolu fıkralarımı anlatacağım, maymunluklar yapacağım. Adam gibi bir adam olacağım anlayacağınız; ona gerçek bir sevgili, sorumluluklarını bilen bir erkek olduğumu göstereceğim. Kendime ve başkalarına ne kadar özel ve örnek bir insan olduğumu kanıtlayacağım. “Aşk budur, aşk böyle yaşanır işte” diyenler çıkacak bu durumda romanımın bu sayfalarını okurken. Benim de kadın ruhundan anladığım söylenecek. Bizim buralarda böyle yazarlar son zamanlarda çok tutuluyor... Çok sevilmek için, daha çok sevilmek için, böyle bir yalan söylemeye değecek doğrusu. Her yalanın bir alıcısı var, ya da herkes böyle yalanlara kanmaya çoktan hazır sonuçta. Hayat bize bazen o kadar hoyratça davranıyor ki, biz sözde kendimizi kurtarmak için, sevdiklerimizi zaman zaman, hiç istemediğimiz halde o kadar derinden yaralayabiliyoruz ki... “Aşk budur işte” denecek bu sayfalar okunurken, evet. Aşk budur, böyle yaşanır işte... Aşk... Aşk sadece bu mudur ama?.. Aşkı “doğru” yaşamak sadece bu mudur?.. Aşk, o öğrenilmiş, öğretilmiş “doğrular”ın şemsiyesi altında kalmak mıdır sadece?.. Aşk, beklendiğince yaşamak mıdır?.. Kim bilir... Romanımda bu soruları da sormayacağım. O hikâyede bu soruları sormama gerek kalmayacak çünkü. Hayatın, hayatımın gerçekleri, beni başka bir yere götürüyor ama. Roman yazılır nasılsa. Romanın sorunları da bir şekilde çözülür. Yazmak bazen yaşamaktan çok daha kolaydır çünkü, bilirsiniz. Yaşamak, yaşananları göğüslemek, taşımak başkadır. Benim bu sorulara ihtiyacım var. Benim bu sorulara, hep ihtiyacım oldu...</p>

    <p class="normal1">O gecede, buna benzer soruların uyandırdıklarıyla yürüdüm biraz. Sonra da Selin’in yanına döndüm. Çok geciktiğimi sanıyordum. Saate baktım. Aradan sadece yirmi beş dakika geçmişti... Yirmi beş dakikaya ne kadar çok duygu ve konuşma sığmıştı... Masaya tek bir kelime söyleyemeden oturdum. Kitabına dalmıştı. Geldiğimi fark edince, hafiften alaylı, kinayeli bir sesle konuştu.</p>

    <p class="normal1">“Çabuk döndün... Beklediklerini pek bulamadın galiba...”</p>

    <p class="normal1">O yürüyüşe niçin çıktığımı anladığı kaygısına kapıldım birden. Bu kaygıya neden kapılmıştım, bilmiyorum. Ayrılmamız gerektiğini açık açık konuşmuştuk, ona İnci’yle son yaşadıklarımızı da anlatmıştım sonuçta. Ne yaptığımı gizlenmeye çalışmaksızın söyleyebilirdim anlayacağınız. Söylemesine söyleyebilirdim de, o kaygı, belki de yine yüzleşmek istemediğim o kaygı, hareketlerimi, davranışlarımı hâlâ yönlendirebiliyordu. Özgürleşebilmek, tarihin dayattığı suçlardan kurtulabilmek, o kadar kolay değildi ki... Söylediklerine bu nedenle cevap veremedim, o yirmi beş dakika süresince neler yaptığımı söyleyemedim. Bir başka konuşmayı göze alabilecek gücüm de kalmamıştı üstelik. İçimde sadece bir keder değil, bir endişe de vardı artık. Ancak bu endişeyi de dile getiremedim. Onu cevapsız bırakmamak, dolayısıyla da istemediğim bir konuşmaya yol açmamak için küçük bir açıklama yapmayı tercih ettim sadece.</p>

    <p class="normal1">“Sıkıldım... Bir de çok yorulmuşum. İstediğim yürüyüşü yapamadım.”</p>

    <p class="normal1">Bu cümlenin iletmek istediği gizli bir duygu da vardı. Belki anlayabilirdi.</p>

    <p class="normal1">“Biraz daha oturalım, birer kahve daha içelim istersen” dedi.</p>

    <p class="normal1">Hiç kimseyle, kendimle bile konuşacak halim kalmamıştı. Bir an önce gitmek istiyordum, içimden, “En azından birkaç saatliğine uyur, bu durumdan bir süreliğine uzaklaşırım” diyordum. Elimden gelseydi, İstanbul’a o anda apar topar dönmeyi bile göze alabilirdim. Ne var ki bulunduğumuz yer hatırlandığında buna imkân yoktu. Hele hele o andaki karar verme gücüm hatırlandığında, buna hiç imkân yoktu. Bu çağrıyı ancak yorgun bir sesle reddedebilirdim.</p>

    <p class="normal1">“Yok yok... Biz en iyisi otele dönelim. Yarın tüm zindeliğimizle yeni bir güne başlarız.”</p>

    <p class="normal1">Yalandı, bu da yalandı. Benim ertesi günle ilgili başka hesaplarım vardı. Erkenden kalkacak, ne yapıp edip İnci’yi yeniden aramanın bir yolunu bulacaktım...</p>

    <p class="normal1">Yolda yine fazla konuşmadık. Susmak, bazen konuşmaktı ya... Selin’in, bu yirmi beş dakikalık yürüyüşümden de, yürüyüşümün ardından gelen bu yeni suskunluğumdan da birtakım sonuçlar çıkarması kaçınılmazdı elbet. Onunla yıllarımızı paylaşmıştık. Dahası o bir kadındı... Sezgileri vardı... Kadınlar, erkeklerinin suskunlukları üzerine, çoğu kez çok kafa yorarlardı. Dahası, ona, dönüşümden sonra, kendime ayırmak istediğim zamana dair bir şeyler de hissettirmiştim. Ben o kadar da kaçamamıştım, kaçmak istememiştim aslında. Otele yaklaştığımızda artık dayanamadı, söyledi.</p>

    <p class="normal1">“İnci’yi de arasaydın bari. Yazık, kızcağız yeni kürtaj oldu, aranmak ister.”</p>

    <p class="normal1">Bu sözler hangi duyguları taşıyordu sizce?.. Alay?.. Kırgınlık?.. Sitem?.. İntikam?.. Hainlik?.. Sustum. Söylediklerinden elbette yine rahatsızlık duydum. Ama bu rahatsızlığımı da içime atmam daha doğruydu. Bir karşılık vermem bazı yaraları deşmeme yol açabilirdi. Buna sadece gücüm değil, isteğim de yoktu. İnci’yle yaptığım bu konuşmaya onu ortak edemezdim. Onu bu aşka gereğinden fazla ortak etmiştim, bu kadarı yeterdi. İnci’yi evliliğimize gereğinden çok getirmiştim, getirerek de herkesi fazlasıyla yaralamıştım, yeterdi. Dürüstlük bir hatadır bazen. Dürüstlük, gün gelir, hiç beklemediğiniz, hak etmediğiniz bir biçimde cezalandırılır. Bunu öğrenmiştim; kırarak, kırılarak, örseleyerek ve örselenerek öğrenmiştim, ama öğrenmiştim. Gerçek hayat bilgisinin ederi, gerçek bir bedeldir... Bu sözleri karşısında, bunları da hatırladığım için, bir vakit bulduğumda İnci’yi arayabileceğimi söylemekle yetindim. Rol dağıtımından payıma, o zaman için, çok az konuşan, çevresindekilere kayıtsız görünen bir adam çıkmıştı... Sonra otele vardık. Odaya girdik, soyunduk, yattık. Bana baktı, yavaşça, elini göğsümde gezdirdi. Yumuşak bir sesle konuştu.</p>

    <p class="normal1">“Çok acı çekiyorsun...”</p>

    <p class="normal1">Sırtüstü uzanmış, iki elimi kavuşturup başımın altına koymuştum. Gözlerimi boş boş tavana dikmiştim. Ben de yumuşak bir sesle cevap verdim.</p>

    <p class="normal1">“Yarın sabah erken kalkmaya çalışacağım. Bu gece yapamadığım yürüyüşü yaparım belki.”</p>

    <p class="normal1">Elini hâlâ göğsümde tutuyordu. Yumuşaklığını yitirmemeye çalışıyordu.</p>

    <p class="normal1">“Tamam... Ne istersen onu yap.”</p>

    <p class="normal1">Sesinden, hafif, belli belirsiz bir titreme de almıştım, bir bezginlik tınısı da. Uzatmadı. İyi geceler dileyip sırtını döndü. Bu yürüyüşler kendiliğinden konuşulmak istenmeyen bir konuyu temsil eder hale gelmişti. Yaşananlar ortadaydı. Yine, hem de çok ortadaydı artık. Aradaki fark, konuşulmak istenmemeleriydi... Bir süre daha öyle kaldım. İnci’yi bir daha duymaya çalıştım. Vicdanımın sesini, içimden gitmeyen haykırışını bir daha, bir daha, bir daha duymaya çalıştım... Neden bu kadar karışıktı bazen yaşananlar, neden bu kadar istemediğimiz anı yaşamak ve yaşatmak zorunda kalıyorduk?.. Uykuya bu soruyla daldım...</p>

    <p class="normal1">Ertesi sabah uyandığımda saat yediye geliyordu. Hemen kalktım, giyindim. Yakınlarda bir telefon kulübesi yoktu. Arabaya atlayıp gece telefon ettiğim kulübeye gittim. O kulübeyi de hayatımda bir yerlere yerleştirmek istiyordum galiba. Benim öyle tuhaf ayrıntı takıntılarım vardır. Bazı yerlerin bir hikâyeye dönüşmelerini beklerim hep. O adada yaşadıklarımı belki böyle yazmayacaktım, ama o kulübeyi, o uzun hikâyem için başka bir yere taşıyacaktım, kendimin kılacaktım mutlaka önünde sonunda. Bir yolunu bulup o kulübeyi de anlatacaktım. Otelden neden telefon etmediğimi de sorabilirsiniz. İki nedenim vardı. Birincisi, bu ayrıntıyı yaşamak isteyişimdi. İkincisi de, tahmin edebileceğiniz gibi, bir “iz” bırakmak istemeyişim. Bunu, o zamanımda, tüm konuşulanlara rağmen, kendimden bekleyemezdim.</p>

    <p class="normal1">Meydana kısa sürede vardım. Etraf neredeyse bomboştu. Güne erken başlamak zorunda kalan birkaç insan, erken açılmak zorunda olan birkaç dükkâna gidiyordu. Bir fırından, o büyük köy ekmeklerinin enfes kokusu geliyordu. Hayat kimi insanlar için küçük heyecanlarıyla devam ediyordu... O buruk sevincin içimde yeniden uyanmasına yetiyordu bu görüntü...</p>

    <p class="normal1">Kulübeye bu duyguyla girdim. Ahizeyi kaldırdım, kartı yerleştirdim, tuşlara bastım. Telefon uzun uzun çaldıktan sonra açıldı. Benden kendisini aramamı bekliyor gibiydi. Sesimi duyar duymaz kapadı. En çok korktuğum da buydu, benimle artık konuşmamasıydı, üstelik böyle bir haldeyken, böyle bir halde ve o yerdeyken konuşmamasıydı. Bu durumlarda istenmedikçe, istenmeyi beklersiniz. O tutkunun kendim için yarattığım cehennemine girmiştim bir kez daha. O tutkunun dikenli tellerine dokunmam, dahası tutunmam yine kaçınılmazdı. Bunlar bir yana, ondan daha iyi bir ses duyarak, ne gizleyeyim, kendimi rahatlatmak, o suçluluktan kurtarabildiğimce kurtarmak da istiyordum. Kararlıydım. Onunla konuşacaktım. Onu konuşturacaktım. Bir daha aradım. Telefonun fişini çekmemiş olması için dua ediyordum. Açtı. Öyle anlarda yaşananları daha çok hissedersiniz. Telefonu açmasından, nefes alışından, konuşmak istediğini anlamıştım. O anda dilime gelenler, beni tüm yaşadıklarım karşısında, o kadar savunmasız bırakıyordu ki...</p>

    <p class="normal1">“Ne olur telefonu kapama!.. Ne olur konuş benimle!..”</p>

    <p class="normal1">Bu sözlere kayıtsız kalamazdı, biliyordum. Öfkeli ve ağlamaklı bir sesle cevap verdi.</p>

    <p class="normal1">“Ne istiyorsun?.. Daha ne istiyorsun benden?..”</p>

    <p class="normal1">Ona sarılmak, ona tüm benliğimle sarılırken, kendime de sarılmak istediğimi nasıl söyleyebilirdim?.. Bu yaşadıklarımızı hiç bitmeyecek bir kâbus gibi gördüğümü nasıl anlatabilirdim?.. Söyleyebileceklerimi söyledim elbet, en kolay söylenebilecek olanı söyledim.</p>

    <p class="normal1">“Seni çok sevdiğimi bilmeni istiyorum.”</p>

    <p class="normal1">Ağladı ağlayacaktı sanki. Sesi çok kırgın çıkıyordu.</p>

    <p class="normal1">“Beni sevdiğin için mi oradasın?”</p>

    <p class="normal1">Ben de kırgındım, kendime, ona, tüm yaşadıklarıma kırgındım. Ama yine de sesimi duyurmaya çalıştım. Çaresizliğimi dile getirmekten başka çarem yoktu.</p>

    <p class="normal1">“Evet!.. Bunu belki şimdi anlayamıyorsun ama, evet!.. Yarın İstanbul’a dönüyorum. Akşam seni görmeme izin ver... Sana anlatacağım o kadar çok şey var ki...”</p>

    <p class="normal1">Bunları söylerken, istese de istemese de, kapısına dayanmayı düşünüyordum aslında. Mesele bir izin isteme meselesi değildi anlayacağınız. Ben o anda sadece konuşmak istiyordum. Sadece konuşmak... Duymak ve duyurmak... Söylediklerim bir kez daha bir duvara çarpmıştı ama sanki.</p>

    <p class="normal1">“Bizim konuşacak bir şeyimiz kalmadı. Sen bu ilişkiyi mahvettin. Sen bu ilişkinin saflığına, temizliğine tüm çirkeflerini karıştırdın. Seninkiler yetmedi, bir de karınınkileri karıştırdın. Ne istiyorsunuz benden?.. Daha ne istiyorsunuz?.. Gördüğünüz kan yetmiyor mu?.. Daha mı çok kan istiyorsunuz? Daha kana doymadınız mı?”</p>

    <p class="normal1">Bu sözler yaralı, çok yaralı bir kadının sözleriydi, biliyordum. Söyledikleri, yaşadıklarına ve ona yaşattıklarıma bakışı, doğruydu, yanlıştı, önemli değildi. Bu sözler bir yarayı anlatıyordu, dile getiriyordu ama, aynı zamanda yaralayıcıydı da. Beni bir “siz”in içinde görüyordu çünkü. Beni artık kopmak istediğim bir yerin içinde görüyordu. Bundan etkileneceğimi de biliyordu elbet. Gelgelelim o da öfkesini bir şekilde dışa vurmak zorundaydı. Söylediklerine, böyle düşündüğüm için bir karşılık vermemeyi tercih ettim. Sağlığını sormakla yetindim sadece. Yine ağlamaklı, ama daha az öfkeli bir sesle cevap verdi.</p>

    <p class="normal1">“Kötüyüm... Hâlâ kanamam var...”</p>

    <p class="normal1">İlgi ve şefkat bekleyen bir hali vardı. İlacını alıp almadığını, kanamasının biraz azalıp azalmadığını sordum.</p>

    <p class="normal1">“Alıyorum. Azaldı, ama çok bitkinim” diye cevap verdi.</p>

    <p class="normal1">İstemesi halinde hemen bir doktor bulabileceğimi tekrar söyledim. Sesindeki küskünlük, sadece bana değil, yaşananlara, yaşadıklarına küskünlüğünü dile getiriyordu sanki.</p>

    <p class="normal1">“Gerek yok... Ben kendi başımın çaresine bakarım. Sen beni düşünme... Ama bir daha da arama...”</p>

    <p class="normal1">“Farkında mısın?.. ‘Bizim konuşacak bir şeyimiz yok’ dedin, ama bak, hâlâ konuşuyoruz, hâlâ konuşabilecek bir şeyler bulabiliyoruz” dedim.</p>

    <p class="normal1">Ondan, aslında benimle konuşmak istediğini duymak istemiştim, “arama” deyişini, “ara” olarak duymak istediğimi söylemek istemiştim. Ancak insan her zaman her istediğini duyamıyor. Duruşunda ısrar etti.</p>

    <p class="normal1">“Evet, ama bu konuşulanlar çok yaralayıcı oluyor. Benim sağlığımı bu kadar çok düşünüyorsan, benim için bu kadar çok kaygı duyuyorsan, beni arama artık.”</p>

    <p class="normal1">Bu sese kulak vermem gerekiyordu. Kapıyı hepten kapamamam, kapamayı içime sindiremediğimi söyleyebilmem de gerekiyordu ama. Bu aralığa ikimizin de ihtiyaç duyduğuna, tüm yaşananlara rağmen hâlâ duyduğuna inanmak istiyordum. Elimde sadece bir dostun sesi kalmıştı. Ben de onun bu sese kulak vermesini bekledim.</p>

    <p class="normal1">“Peki aramayacağım. Ama bana ihtiyacın olursa arayacağına söz ver, en azından bu sözü ver.”</p>

    <p class="normal1">İyiden iyiye yumuşamıştı, ama hâlâ o uzak, çok uzak yerde duruyordu.</p>

    <p class="normal1">“Olursa araram... Ama artık aramam herhalde...”</p>

    <p class="normal1">Bu sözler onun bana artık ihtiyaç duymadığı anlamına gelebilirdi. Susmalıydım, daha fazla konuşmamalıydım, o kapı aralığını korumak için nerde durmam gerektiğini bilmeliydim yine de. Bu beklenti, ya da bu sarmal ilişkimizin doğasında vardı.</p>

    <p class="normal1">“Hoşça kal... Umarım hepsi bu kadar değildir...”</p>

    <p class="normal1">Biraz sessiz kaldı.</p>

    <p class="normal1">“Hepsi bu kadar...” dedi ve telefonu yavaşça kapattı.</p>

    <p class="normal1">Ben de ahizeyi yavaşça yerine koydum. Dışarı çıktım, yürüdüm... Selin’le o son tatilimiz için gittiğimiz sokaklar uykularına devam ediyordu. Ve hayat, beklenmedik anlarda, insanı belki de yavaş yavaş hazırlandığı yollara çıkarıyordu... İşte bir daha ayrılmıştık... Bir daha... Hem de ne zamanda... Bu ayrılık da, daha önceki gibi kesin görünüyordu. Neler yaşayacağımızı bilemezdik tabii. Ama bu seferki daha kesindi sanki...</p>

    <p class="normal1">İçimden yine o duygu geçmişti. Bir yandan artık bu fırtınayla mücadele etmek zorunda kalmayacağım için hafiflediğimi, diğer yandansa artık aranmayacağımı duyduğum için, kaderime terk edildiğimi hissediyordum. Yeni bir yolda yürüyecektim, kendimi daha iyi bulacak ve yaşayacaktım belki. Selin’den de ayrılmaya karar vermiştim... Bu yol beni nereye götürecekti bu durumda?.. Bilemezdim tabii, yaşamadan bilemezdim... Yaşayacaktım... Yaşayacaktık... Kendi yolumuzda, kendimizi daha iyi görmek ve tanımak için yürüyecektik...</p>

    <p class="normal1">Otele döndüm, Selin’i uyandırdım, birlikte kahvaltı edebileceğimizi söyledim. Saati sordu. Sekize geliyordu. Erkendi, kimileri için çok erkendi, ama kimileri için de gün çoktan başlamıştı... Uykulu bir sesle, biraz daha yatmak istediğini söyledi. Israr ettim, kendime biraz güç kazandırmam gerekiyordu.</p>

    <p class="normal1">“Kalk kalk!.. Kahvaltımızı eder, sonra da Ayazma Plajı’na gideriz. Bir arkadaşım ‘Ayazma Plajı’na gitmeden Bozcaada’dan dönme’ demişti.”</p>

    <p class="normal1">“İyi, peki... Kalkalım öyleyse...” dedi bunun üzerine.</p>

    <p class="normal1">Bu ısrarımı hem biraz şaşırtıcı, hem de biraz sevindirici bulmuştu sanki. Benim de böyle bir duyguyu yaşattığımı görmeye, yaşadıklarımı, bir yerlerde bıraktıklarımı yine unutmaya ihtiyacım vardı.</p>

    <p class="normal1">Kalktı, giyindi.</p>

    <p class="normal1">O gün kahvaltı ettikten sonra Ayazma Plajı’na da gitmiştik. Denizin temizliği, serinliği ve dinginliği unutulacak gibi değildi. O deniz için hissettiklerimi hiç unutmadım zaten. Ancak o günden en çok hatırlayabildiğim, öğle yemeğinde yediğimiz, asma yaprağına sarılı o ızgara sardalyanın tadı şimdi. Hatırladığım, o tat kadar, o tadın uyandırdığı duygu da aynı zamanda. Bir hüzne daha dokunmuştum. Bu balığı o evlerin birinde yapabilecek hiçbir kadın girmemişti hayatıma. Ama İnci, o romanımda ve o evde bu balığı da yapacaktı. Ondan ayrılmak, bu tadı da yitirme anlamına gelecekti böylelikle. O, o romanda, yemek yapmayı çok iyi bilen bir kadın da olacaktı ya...</p>

    <p class="normal1">Ayazma Plajı’nda akşamın geç vakitlerine kadar durmamış, güneşi batırmamıştık... Bunun bir heyecanı ve anlamı kalmamıştı çünkü. Selin’i hâlâ seviyordum elbette. Onunla bir tarihimiz, hem de hayatımdan hiçbir zaman silinmeyeceğini bildiğim bir tarihimiz vardı. Bu ilişkinin bir geleceği, daha da önemlisi bir beklentisi yoktu ama artık...</p>

    <p class="normal1">Günü bitirmeden, öğle yemeğinden bir iki saat sonra oradan ayrıldık. Otele döndük, eşyalarımızı topladık ve dönüş yoluna koyulduk.</p>

    <p class="normal1">Yol çok uzun geldi. Bir an önce eve varmak istiyordum. Varmak istediğim asıl yer neresiydi ama? Zor bir soruydu bu. Gidebileceğim, gitmek istediğim bir yer yoktu, beni İstanbul’da bekleyen hiçbir ev yoktu sanki artık. Hayatımın birkaç yılını geçirdiğim evi kendi evim gibi göremiyordum. İnci’nin evine de gidemeyecektim. İki evimi de aynı zamanda yitirmiştim. İki evimi de... Geçmişimdeki iki evimi, annemin babamın evi ile dedemle anneannemin evini yitirdiğim gibi... Ufukta yeni bir ev de görünmüyordu üstelik. Gitmek, yine gitmek istiyordum...</p>

    <p class="normal1">Gelibolu yakınlarındayken, bir yerlerde mola verebileceğimizi, biraz denize bakabileceğimizi söylemişti Selin. İstememiştim. Gitmek, bir an önce gitmek istiyordum dediğim gibi.</p>

    <p class="normal1">“Araba yolculuğu dediğin, şöyle bir yerlerde aniden durmaktır, yolun tadını çıkarmaktır. Niye acele ediyorsun ki?..” demişti o da. Haklıydı. Araba yolculuğu, yolu yaşamaktı, gidilen yolun tadını çıkarmayı bilmekti kuşkusuz aynı zamanda. Ne var ki ben o yolu da bir yerlerimde öldürmüştüm galiba... Yol boyunca yine çok az konuştuk. Çok az... Birbirimizi üzmeyecek kadar. İçimizdeki ayrılık kederini daha fazla hatırlamamak ve hatırlatmamak, duymamak ve duyurmamak için... Son tatilimizin hakkı için... O yolda İnci’yi düşünmüştüm tabii. Ne yapıyordu? Evini nasıl yaşıyordu? Beni düşünüyor muydu? Zamanın akışında kimlerle, hangi beraberlikleri, nereye kadar paylaşacaktı?.. Onu yeniden görebileceğim inancını yitirmek istemiyordum. Bir gün mutlaka karşılaşacaktık. Ama o zaman hangi zaman olacaktı, nasıl bir zaman olacaktı?.. O zamanı nerede, kimlerle yaşayacaktık?.. Bu soruların yanıtlarını böyle bir yerde bulmak çok zordu. Sormak, sormak zorunda kalmak, çok daha zordu...</p>

    <p class="normal1">&nbsp;</p>

    <p class="normal1">Eve döndüğümüzde ikimiz de çok yorgunduk. Biraz karpuz yedik, biraz da televizyon seyrettik. Sonra da yatmaya hazırlandık. Selin yatak odasına doğru yöneldi.</p>

    <p class="normal1">“Gelmeyecek misin?” diye sordu.</p>

    <p class="normal1">Kanepede oturuyordum.</p>

    <p class="normal1">“Gelmeyeceğim, burada uyuyacağım yine” dedim.</p>

    <p class="normal1">Cevap vermedi. Başıyla yine kararı bana bıraktığını ifade eder bir işaret yaptı. Benden başka bir yanıt, daha da doğrusu adım bekler gibiydi. O yakınlaşmada yaşadıklarımızın ilişkimize yeni bir yön verebileceğine inanmıştı belki. Ne var ki ben o adımı atamazdım, atamayacak bir yerdeydim artık. Başka yerlerde yaşananlar beni başka yerlere çağırıyordu. O yerlerin sınırları dışında kalmıştım belki, ama ben yine de gitmek, sadece gitmek, gidebileceğim yere kadar gitmek istiyordum. Kendilerini yaşadıkları yere yabancı hissedenlerin en vazgeçilemeyecek duygularındandı bu, biliyorum. Gitmek, sadece gitmeyi düşünmek, hayal etmek. İnsan içindeki çıkmaza böyle de dayanabilirdi. Böyle de... Gitmeyi yaşamadan, yüceleştirerek... Ama ben gidecektim, gitme duygusunu kalarak değil, gerçekten giderek yaşayacaktım. Ne kadar kararlı olduğumu ifade etmek istedim.</p>

    <p class="normal1">“En geç on beş güne kadar buradan ayrılacağım. Yolda düşündüm. Şimdilik geçici bir çözüm bulmam gerekiyor. Bir otele gidebilirim, bilmiyorum. Bir yer daha var, ama ondan da pek emin değilim...”</p>

    <p class="normal1">Durdu. O yeri elbette öğrenmek istemişti. Ama bunu, farklı bir yoldan giderek yapmıştı.</p>

    <p class="normal1">“Demek kararın kesin... Ben de bu tatilde yaşadıklarımızdan sonra... Neyse... İnci bunu biliyor mu?”</p>

    <p class="normal1">Bağlantıyı kurmak, bu kararımın nedenlerini irdelemek istemesi doğaldı. Bir sigara yaktım, biraz sustuktan sonra cevap verdim.</p>

    <p class="normal1">“İnci’den ayrıldım. Bir daha görüşmeyeceğiz...”</p>

    <p class="normal1">Nedenini sordu, onun beni artık istemediğini söyledim. O da biraz sustu.</p>

    <p class="normal1">“Olacağı buydu” dedi sonra.</p>

    <p class="normal1">Bir karşılık vermedim. Bu konuyu tartışmak istemiyordum. Artık farklı yerlerde ve zamanlarda kaldığımızı düşünüyordum. Konuşacak ne kalmıştı ki zaten?.. İçimi açabilirdim. Ona, onun en azından dostluğunu kazanmak, ya da kaybetmemek istediğimi söyleyebilirdim. Ama doğrusunu söylemek gerekirse, hem çok sıradan hem de çok küçültücü bir talep olurdu bu. Bir aşka, bir sevgiye karşılık veremeyenlerin böyle bir talepte bulunmalarından hep nefret etmiştim. Bu talebi gerçekleriyle yüzleşmekten korkan, tercihlerinin sonuçlarına katlanmaktan kaçan insanların talebi olarak görmüştüm hep. Bunu ne kendime ne de ona yapabilirdim. Buna hakkım yoktu, kendimi rahatlatmak için bile yoktu. Onun dost eli beni biraz rahatlatabilirdi, güçlendirebilirdi kuşkusuz. Bu ilişkiye en azından görünürde son veren bendim çünkü. Hiçbir ilişki tek başına bitirilmez; her ilişki, iki tarafın da yaptıkları, ya da yapamadıkları yüzünden yavaş yavaş tüketilir, yıkılır, biliyorum. Her ayrılık en azından iki insan tarafından inşa edilir... Ama yine de giden bendim işte, ya da gitmek zorunda kalan bendim. Bir vicdan azabı duymam bu yüzden kaçınılmazdı. Ama ben bu gidişin bedelini de sonuna kadar ödemek zorundaydım. Kendime şu soruyu da sormalıydım üstelik: “Peki ben bu dostluğu kazanmak için ne yapmıştım?..” Dostluk zaman istiyordu, çaba istiyordu, tüm gerçek ilişkiler gibi emek istiyordu. Ben Selin’e bunların belki de hiçbirini verememiştim. Kendimi sakınmamın, esirgememin de bir nedeni vardı mutlaka, eminim. Gelgelelim o zaman, bu tarihi irdelemenin de zamanı değildi. O zaman susma, yaşananları geldikleri, göründükleri gibi, taşınabildikleri oranda yaşama zamanıydı daha çok. Öğrenecektik, elbette öğrenecektik, daha önceki birçok ilişkimizde, hayal kırıklığımızda, yalnızlığımızda, ihanetimizde öğrendiğimiz gibi öğrenecektik. O zaman susma zamanıydı... Susma zamanı... Konuşmayarak daha iyi anlamak için... Kendimize bir yerlerde dinlenme olanağını tanımak için... Kendimizi dinlemek için... Kendimizi, daha çok örselenmeden sürdürebilmek için... Selin’e, yorumu karşısında, bu duygunun da etkisiyle, yine sadece söyleyebildiklerimi söylemiştim bu durumda.</p>

    <p class="normal1">“Bir daha başlamayacağız... Ama ben yine de gitmek istiyorum. Kendim için, henüz göremediğim bir şeye başlamak için gitmek istiyorum. Başlamak, anlıyor musun, başlamak... Bunu... Bunu burada yapamam artık...”</p>

    <p class="normal1">Bu umuda inanıyordum. Ama bu gidişin çağrısında, İnci’yle ilişkiye yeniden başlama umudu da vardı, biliyordum. Bu ilişkiyi bitirmiştik, artık yeniden başlamamasıya ayrılmıştık görünürde. Ne var ki ben yeniden başlama olasılığını da bir türlü göz ardı edemiyordum. Bu bir yana, bu olasılık hiç gerçekleşmese de, İnci’ye evlilik evimden ayrılabildiğimi göstermek istiyordum en azından. İktidar savaşımızın bir başka yüzüydü bu. Zamanı geldiğinde bu ilişkiyi de sorgulama yürekliliğini gösterecektim... İnci, bu kararım karşısında ilişkiye yeniden başlamaya yanaşabilirdi. Yeniden başlamak bize artık ne kazandırırdı bilemezdim, ama bunu görmek ve göstermek istiyordum dediğim gibi. Bir şeylerin hâlâ bitmediğine ve tüketilemediğine de inanıyordum çünkü. İlişkimizin en sürükleyici duygusu, hatta yanılsaması bu değil miydi zaten?.. Selin bunu görüyor muydu?.. Kim bilir... Ama son sözlerimi duyduğunda çok kararlı bir karşılık vermişti, bunu şimdi çok iyi hatırlıyorum.</p>

    <p class="normal1">“İyi... Ne zaman istersen git... Belki de sen haklısın... Boşuna direnmeyelim artık...”</p>

    <p class="normal1">Sesi öfkeli değildi; kırgındı, üzgündü, hayal kırıklığını ifade etmek ister gibiydi daha çok. Ona, “Gel bu başlangıcı birlikte yapalım” deseydim, eminim, hemen kabul edecekti. Yeniden başlamak istediğini, davranışlarıyla da belli etmişti zaten. Bunu sadece evliliğimizi “kurtarma” niyetiyle istememişti kuşkusuz. Tüm yaşananlara rağmen karşımda asil bir kadın kimliği çizmek için de istememişti. Onun için İnci’yle girdiği savaşı kazanmak önemliydi. Yine haksızlık ediyordum, yeni bir yanlışın içindeydim belki de. Ama gördüğüm, görebildiğim buydu sonuçta. Kırılmıştı. Kırılmıştım. Bu kırıklığı ne ona ne de kendime yaşatmak isterdim. Gelgelelim zaman, ne yapmalı ki, beni başka bir yere çağırıyordu artık...</p>

    <p class="normal1">O gece, bu konuşmadan sonra hiçbir konuşma geçmedi aramızda. Sustuk. Sonra da ayrı odalarımızda, ayrı uykularımıza ve rüyalarımıza doğru ilerledik.</p>

    <p class="normal1">O gece gördüğüm rüyada, uzun, sessiz, ıssız bir yolda yürüyordum. Yolun her iki yanında da, ucu görünmeyen, tek tük ağaçların bulunduğu, alabildiğine geniş bir yeşillik vardı. Yeşilliğin sınırsızlığı çok ürkütücüydü. Kendimi çok korunmasız hissediyordum. Büyük bir bisiklete binmiş küçük bir çocuk geçmişti sonra yanımdan. Yavaş yavaş yürümeye devam ediyordum. Yürüyordum, yürümesine yürüyordum ama, hep aynı yerde duruyordum sanki. Çocuk biraz ileriye gidiyor, sonra da dönüyordu. O kocaman bisikletin üstünde biraz komik duruyordu. Neşeliydi. Üstelik küçük boyuna rağmen, bisiklete hâkim görünüyor, rahat rahat tur atıyordu. Bu görüntü içimde derin bir burukluk uyandırmıştı. Aklıma yıllar, uzun yıllar önce, bisiklete binebilen birçok yaşıtımı seyrettiğim günler gelmişti. Bisikletlere binmekten korkmuştum, hep çok korkmuştum. O günler de kendi cehennemini taşıyordu... Sonra birden, dengesini kaybetmiş, göğsünü hızla gidona çarparak yere düşmüştü çocuk. Onu artık yerde ağlarken görüyordum. Yanına gitmek istemiş, ancak daha önceki birçok rüyamdaki gibi, yerimde çakılı kalmıştım. Sahnede o anda genç bir kız belirivermişti. Anaç ve çok güzel bir yüzü vardı. Çocuğu, yanına giderek yerden kaldırmıştı. Ona yatıştırıcı, şefkat dolu sözler söylüyordu, saçlarını, yüzünü okşuyordu. Çocuk ağlamaya devam ediyordu. Biraz ilerimizde de yaşananlara sessizce bakan, otuzlarında bir kadın vardı. O kadın benden de uzaktaydı, benden de daha seyirciydi. Bir heykel gibiydi neredeyse. Genç kıza bulunduğum yerden, “Şimdi hemen bisiklete binmesi gerekiyor. Aksi halde, bu olay içinde bir korkunun yerleşmesine yol açabilir” demiştim. Genç kız bana bakmıyordu, söylediklerimi duymuş gibiydi, ama yine de bakmıyordu. Asıl görmem gerekeni göremediğimi göstermek istiyordu sanki. Bu bakışlarla, bu umursamazlıkla daha önce de karşı karşıya kalmıştım. İlkgençlik yıllarımdı. Cinselliğin ilk yakıcılıklarını yaşadığım günlerdi. Kendimi o günlerde de kendim gibi gösterememiştim... Oralara kadar gitmeme gerek yoktu ama. Söylediklerimin dikkate alınmamasının gerçek nedenini kısa bir süre sonra anlamıştım. O çocuğun o bisiklete yeniden binmesi mümkün değildi. Bisiklet tam ortasından kırılmıştı çünkü. Yıllar önce binemediğim o bisikletlere binen kimi arkadaşlarımın beni aldıkları, oturttukları yerden kırılmıştı... Çocuk ağlamaya devam ediyordu, sessiz sessiz, içini çekerek ağlıyordu. Genç kız oradaydı, yatıştırıcı sözler söylemeye devam ediyordu. O kadın da oradaydı. Aynı yerdeydi. Yüzü bembeyazdı. Daha da heykelleşmiş gibiydi... O yüz, o rüyadaki son görüntümdü...</p>

    <p class="normal1">Uyandığımda, gecenin karanlığında buldum kendimi. Saate baktım. Üçü biraz geçiyordu. Kalkmama birkaç saat daha vardı, ama yine de kalktım. Balkona çıktım. Biraz oturdum. Gecenin ayazını içime çektim. Sonra gittim bir bardak su içtim, yine yattım, gözlerimi kapadım, uzunca bir bekleyişten sonra daldım. O rüyanın görüntüleri zihnimde hâlâ dolaşıyordu...</p>

    <p class="normal1">Saat yedide, çalar saatin sesine uyandım. “İşte yine bir pazartesi...” dedim kendime. Bizim taraflarda, işini istemeden, sevmeden yapan, hep başka bir hayatın, başka bir yerin ve başka bir insan gibi yaşamanın hayalini kuran binlerce, milyonlarca insanın, böyle bir zamanda sık sık kurduğu bir cümleydi bu... Kalktım, duşumu aldım. Çay demledim. Bunu o evde, artık ayrılmaya karar verdiğim o evde yıllardır yapmıyordum. Bir zamanlar yapardım. Bu depremin henüz yaşanmadığı zamanlarda... Çay içerken bir şeyler atıştırdım. Düşündüm. Yapmam gerekenler vardı. Atmam gereken önemli bir adım vardı artık. Bir pazartesiydi... Yeni bir hafta başlıyordu...</p>
  </div>

  <div class="calibre1" id="calibre_pb_19"></div>
</body>
</html>
