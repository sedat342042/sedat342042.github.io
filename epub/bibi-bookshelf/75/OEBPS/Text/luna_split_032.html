<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Lokantaya sekizi biraz geçe gittim. Fazla beklemedim. Beş on dakika sonra Emre de geldi. Birbirimize sarıldık. Yeni çıkan kitapları, kulağımıza gelen edebiyat dedikodularını, romanımı, artık hatırlayamadığım birkaç filmi, o günlerin futbol maçlarını, reklamlarını ve onun hastalarını konuştuk önce. Ben bir sıvı temizleyicinin senaryosuyla uğraşıyordum, o, belsoğukluğundan öleceğini sanan bir hastasıyla. Hayatlarımıza dair, daha kolay konuşulabilecek konulardı bunlar. Biraz zaman kazanmak, kendimi asıl konuşmak istediklerime hazırlamak istiyordum. Konu, yemeğin bir yerinde, kendiliğinden açıldı. İlk adımı o attı tabii ki.</p>

    <p class="normal1">“Anlat bakalım, neler oluyor?”</p>

    <p class="normal1">Anlattım. Anlatabildiğimce anlatmaya çalıştım. İnci’den nasıl, neden ayrıldığımı iyi kötü biliyordu. Ona önce mektuplaşmalarımızdan ve bu mektuplaşmalarımızın beni götürdüğü yerden söz etmeyi tercih ettim bu yüzden. Yazdıklarımı anlattım, yazdıklarıma aldığım karşılıkları anlattım. Hafiften gülümseyerek dinledi. Sözümü hiç kesmemişti, çok uzun konuşmuştum, hatırlıyorum. Ben öyle durmadan konuşurdum bir zamanlar. O zamanlar, o ölümleri henüz yaşamadığım zamanlardı... Ben konuşurdum, o dinlerdi. Sonra da susardık. Bazen de uzun uzun susardık. O kadar uzun susardık ki, dışarıdan bakanlar, birbirimize küstüğümüzü bile zannedebilirdi. Biz o anlarda konuşmaya devam ederdik oysa. Sadece kendimizle değil, birbirimizle de konuştuğumuzu hissederdik üstelik. Bunlar gerçek yakınlıklardı, gerçek konuşmalardı... Böyle anları İnci’yle de yaşamıştım, Selin’le de, günün birinde mutlaka anlatacağım Neval’le de... Size bu anlarımdan daha önce de söz etmiş miydim?.. Hatırlayamıyorum. Şimdi hatırlayamadığım, ama tortusunu bir şekilde hissettiğim öyle çok an var ki zaten... Neyse, anlattıklarımdan sonra, bir ara, böyle bir uzun suskunluğu yaşamıştık işte o akşam... Sonra bu suskunluğu bozmak için ilk adımı yine o attı.</p>

    <p class="normal1">“Belki daha fazlasını da söylersin. Ama şimdi bu anlattıklarından yola çıksam, ilişkinize ne ad verirdim, biliyor musun?..”</p>

    <p class="normal1">“Ne?..” diye sorabildim sadece, biraz da kızgınlıkla.</p>

    <p class="normal1">Sorusunu sorarken gülümsüyordu ve bu gülümsemesi, açıkçası sinirime dokunmuştu. Beni bir çocuğu dinler gibi dinlediği izlenimine kapılmıştım birden. Başka bir tavır, ya da karşılık beklemiştim oysa. “Ne beklemiştin?” diye sorsanız, kolay kolay yanıtlayamam. Size ancak, kederime bir onay, bir dost paylaşımı beklediğimi söyleyebilirim belki, ama beklediğim, böyle bir gülümseme değildi en azından. Bu gülümsemenin de bir maksadı vardı oysa. Konuştukça anlayacaktım. Soruma sakinliğini bozmadan karşılık verdi.</p>

    <p class="normal1">“Tahterevalli.”</p>

    <p class="normal1">Şaşırmıştım. Açıklama bekler bir ifadeyle baktım.</p>

    <p class="normal1">“İlişkiniz kaç yıl sürdü?” diye sordu bunun üzerine.</p>

    <p class="normal1">Kaç yıl sürmüştü gerçekten?.. Hikâye, yaşadıklarımız hatırlandığında, o kadar eskiydi ki... Bu ilişkiyi nereden başlatacaktım?.. İlk karşılaştığımız andan mı?.. İkinci büyük buluşmamızdan mı?.. Yoksa çok daha öncesinden, birbirimize farkına varmaksızın, yavaş yavaş hazırlandığımız anların birinden mi?..</p>

    <p class="normal1">“Üç yılı geçmiştir” dedim.</p>

    <p class="normal1">Gülümsemeye devam ediyordu. Beni bir yere getirmek istiyordu sanki, hissediyordum.</p>

    <p class="normal1">“Şu üç yıl süresince nasıl yaşadığınıza bir baksana...”</p>

    <p class="normal1">Direnmeye devam ettim.</p>

    <p class="normal1">“Nasıl yaşamışız?..”</p>

    <p class="normal1">Direncimi daha sıcak, güven veren bir sesle kırmaya çalıştı.</p>

    <p class="normal1">“Dışarıdan bakıldığında her şey o kadar açık görünüyor ki... Şöyle düşün biraz bakalım. Üç yıl süresince hep üstte olan, ya da üstün görünen taraf kimdi?”</p>

    <p class="normal1">Bu soruyu beklemiyordum. Biraz şaşırmıştım.</p>

    <p class="normal1">“Bilmiyorum... Bir bilebilsem...”</p>

    <p class="normal1">Yine hafiften gülümsedi.</p>

    <p class="normal1">“Biliyorsun, hem de çok iyi biliyorsun.”</p>

    <p class="normal1">“Ben miydim yoksa?..” diye sordum tepkili bir sesle.</p>

    <p class="normal1">Üzerime üzerime geldi.</p>

    <p class="normal1">“Elbette sendin!.. Hep öyleydin!..”</p>

    <p class="normal1">Kendimi koruma ihtiyacı hissettim.</p>

    <p class="normal1">“Bu da nereden çıktı şimdi?.. Bu ilişkide ne kadar çok bocaladığımı, zaman zaman ne kadar çaresiz kaldığımı ne çabuk unuttun!”</p>

    <p class="normal1">Şarabından bir yudum aldı.</p>

    <p class="normal1">“Gel geriye dönelim öyleyse... Onu ilk günlerinizde nasıl görmüştün?”</p>

    <p class="normal1">Bir keder daha geçti içimden.</p>

    <p class="normal1">“Hoş, kendi halinde bir kız... Genç, çekici, hayat adına çok şey verebileceğim, vermek isteyebileceğim bir kız... Birçok eksiğini gördüğüm bir kız...”</p>

    <p class="normal1">Devam edebilirdim ama sözümü kesti.</p>

    <p class="normal1">“Bu söylediklerinin bir anlamı yok mu sence?”</p>

    <p class="normal1">“Bilmem...” dedim.</p>

    <p class="normal1">Tabağımda birkaç lokma daha kalmıştı. Yemek çok lezzetliydi. Ancak artık yiyemeyecek haldeydim. O sakin sakin yemeğini bitirdi. Bir açıklama yapmasını bekliyordum.</p>

    <p class="normal1">“Peki... Devam edelim... İnci bekârdı, tek başına bir evde yaşıyordu. Sen evliydin, kurulu bir düzenin vardı ama yaşadıklarından çok sıkılmıştın, yeni bir heyecana ihtiyaç duyuyordun... O günlerde ona rastladın ve âşık oldun...”</p>

    <p class="normal1">Bu sefer de ben onun sözünü kestim.</p>

    <p class="normal1">“Bunları biliyoruz!..”</p>

    <p class="normal1">Bu tepkime de aldırmaz göründü. Kaldığı yerden devam etti.</p>

    <p class="normal1">“Sen kendini gerek bilgin, gerekse yaşama kültürünle ondan daha üstün sandın...”</p>

    <p class="normal1">Buruk bir sevinç duydum bu sefer de.</p>

    <p class="normal1">“Hatta onun kimi eksikleri sinirime dokunuyordu!.. Arada sırada, sırf bu yüzden, çok yanlış bir kadınla ilişkiye girdiğimi bile düşünürdüm...”</p>

    <p class="normal1">Sorgulayıcı gözlerle baktı.</p>

    <p class="normal1">“Duygun neydi?..”</p>

    <p class="normal1">O anda ilk söylemek istediğimi söyledim.</p>

    <p class="normal1">“Sıkıntı... İçimden bir türlü atamadığım bir sıkıntı...”</p>

    <p class="normal1">Önüne baktı. Düşünceli ve düşündürmek isteyen bir sesle karşılık verdi.</p>

    <p class="normal1">“Sıkıntı... Belki... Ama asıl duygu bu değildi bence...”</p>

    <p class="normal1">Bu kez de ben hafiften gülümseyerek karşılık verdim.</p>

    <p class="normal1">“Şimdi sen bu sıkıntıdan hoşlandığımı da söylersin!..”</p>

    <p class="normal1">Tepkime aldırış etmez göründü.</p>

    <p class="normal1">“Bu sıkıntıdan hoşlanmıyordun tabii... Ancak bu durumdan için için hoşlanıyordun... İlişkinizi belki de bu yüzden bitiremiyordun...”</p>

    <p class="normal1">Onu durdurmaya gerek duydum. Daha çok duymak ve anlamak istiyordum.</p>

    <p class="normal1">“Hangi durumdan?”</p>

    <p class="normal1">Açıklaması bizi bir yerlere getirebilecek gibiydi.</p>

    <p class="normal1">“Üstünlüğünü yaşama durumundan. Doğruydu, birçok konuda üstündün ondan. Ama sen de bunu hep görmek istiyordun. Bu durumun sana rahatsızlık değil de, gizliden gizliye zevk verdiğini hiç düşündün mü?... Ya ona verdiğin koşullar?.. Ona, evine ilk gittiğinde, ‘Beni kabul et, sana plaklarım ve kitaplarımla taşınmaya hazırım’ deyişin?..”</p>

    <p class="normal1">Bir süre sustum. Üzülmüş ve biraz mahcup olmuştum.</p>

    <p class="normal1">“Bana bir suçluluk duygusu mu yaşatmak istiyorsun şimdi?”</p>

    <p class="normal1">Yine gülümsedi. Gülümsemesinde gizli bir hınzırlık vardı sanki.</p>

    <p class="normal1">“Ben bir yorum yapmadım, böyle bir kelime de ağzımdan çıkmadı. Bu durumu neden bir suçluluk olarak algıladın?..”</p>

    <p class="normal1">Kızmıştım. Sözlerim bu kızgınlığımı fazlasıyla dile getiriyordu.</p>

    <p class="normal1">“Oyun oynama benimle!.. Sen git bu numaralarını hastalarına yap!.. Bu konuda suçluluk duyduğumu bal gibi biliyorsun!.. Neden mi?.. Öyle hissediyorum da ondan, tamam mı!.. Bunu konuşmak bizi nereye götürecek şimdi?.. Ben buraya suçluluğumla yüzleşmeye gelmedim, beni biraz rahatlatman için geldim!..”</p>

    <p class="normal1">Geri adım atmadı.</p>

    <p class="normal1">“Amacım sana suçluluk muçluluk yaşatmak değil. Öyle hissediyorsan kötü. Ortada bir suç yok zaten, biliyorsun. Ortada sadece çok basit bir durum var. Ben de bunu görmeni istiyorum.”</p>

    <p class="normal1">Direndim, bulunduğum yerde kalmayı seçtim.</p>

    <p class="normal1">“Neymiş bu basit dediğiniz durum, doktor?..”</p>

    <p class="normal1">Baktı. Kendimi kendime daha çok sormamı istediği o kadar belliydi ki...</p>

    <p class="normal1">“Soruma cevap vermedin. Ona koşullarını dayatan sen değil miydin?..”</p>

    <p class="normal1">Haksızlığa uğradığımı hissettim.</p>

    <p class="normal1">“Onun da bana dayattığı koşullar vardı. Üstelik beni iten, ona uzak tutan koşullar... Aksi halde buralara gelir miydik?..”</p>

    <p class="normal1">Sesi biraz yumuşadı, daha düşünceli bir hal aldı.</p>

    <p class="normal1">“Onun da koşulları vardı elbet. Hepimizin koşulları ve engelleri var. Seni burada tutan da, onu oraya götüren de bu koşullar... Farkındaysan, o, hep seni bekleyen, eli kolu bağlı taraftı. Sense bu beklenmenin keyfine varan, dahası istenmekten güç alan taraf...”</p>

    <p class="normal1">İçime bir acı saplandı. Hatırladım, bir daha hatırlamak zorunda kaldım.</p>

    <p class="normal1">“İyi ama ben de onu çok sevdim. Hâlâ da seviyorum. Bu yüzden de çok acı çekiyorum, görmüyor musun?”</p>

    <p class="normal1">Acıma sahip çıkmak yerine, beni daha yalnız bırakmayı seçti.</p>

    <p class="normal1">“Sevdiğin o mu gerçekten?..”</p>

    <p class="normal1">Ne demek istediğini elbette anlamıştım. Soru benim de sorularımdandı. Ancak o anda, bu yumuşak yere dokunamazdım.</p>

    <p class="normal1">“Ya, ne olur buralara girmeyelim. Ben zaten ilişkimiz süresince bunu hep anlamaya çalıştım. Zamanla, eğer romanı yazabilirsem, bu soruyu da birçok kez soracağım herhalde. Sen şu tahterevalli meselesini anlat...”</p>

    <p class="normal1">Biraz yumuşamış gibiydi.</p>

    <p class="normal1">“Peki... Bak şimdi... Kendini hep daha üstün görüyordun ya... O da seni bekledi, bekledi, bekledi...”</p>

    <p class="normal1">Sustum. Bu yumuşaklığın başka bir sert gerçeği hazırladığını hissediyordum. Ancak dinlemekten, daha çok anlamaya çalışmaktan başka çarem de yoktu.</p>

    <p class="normal1">“Sonra bir gün karar verdi, gitti... Sen durumu hazmedemedin ve geri dönmesini istedin. Bunun için ona mektuplar yazdın, aşkını anlattın. Bu durum sana başka bir durumu hatırlatmıyor mu?..”</p>

    <p class="normal1">Cevap veremedim. Peşimi bırakmadı.</p>

    <p class="normal1">“İyi düşün, en başa git. Sen ona âşık olmuştun, o da bu aşka karşılık veremeyeceğini söylemişti...”</p>

    <p class="normal1">Hatırlıyordum, elbette hatırlıyordum.</p>

    <p class="normal1">“Evet, çok kötü günlerdi.”</p>

    <p class="normal1">Söylediklerime katıldığını belirtir bir ifadeyle karşılık verdi.</p>

    <p class="normal1">“Ne yapmıştın peki?”</p>

    <p class="normal1">Ne diyebilirdim ki?.. Gülümsedim, sadece gülümsedim...</p>

    <p class="normal1">“Çok acı çekmiştim... Hayatımın en büyük aşkını, yaşayamadan kaybettiğim duygusuna kapılmıştım...”</p>

    <p class="normal1">Bir adım daha atmaya çağrıldım.</p>

    <p class="normal1">“Sonra ne yaptın?”</p>

    <p class="normal1">Sonrasını siz de biliyorsunuz artık.</p>

    <p class="normal1">“Hiçbir zaman yayımlanmayacak o uzun hikâyemi yazdım ve ona bir nüshasını gönderdim.”</p>

    <p class="normal1">Devam etmemi ister gibi baktı. Yine hatırlayabildiğim kadarını hatırladım elbette.</p>

    <p class="normal1">“Sonra da, ona bu yoldan ulaşamayacağımı görünce, radyo programlarımı yapmaya başladım. Mektuplar yazıyordum. Hiçbir şeyin değişmeyeceğini bile bile...”</p>

    <p class="normal1">Beni yine sarsmak istedi bu söylediklerimi duyunca.</p>

    <p class="normal1">“Ama yazdın, o programları yaptın!.. Seni dinleyebileceğini hep düşündün. Asıl önemlisi eylemindi. Çünkü o seni reddetmişti, ya da kabul etmemişti, ne dersen de artık... O zaman da üstteydi. Tıpkı şimdi ki... Bu oyunu sevdin, kim bilir, belki o da sevdi...”</p>

    <p class="normal1">Başımı öne eğdim. Sesimde hafif bir serzeniş de vardı.</p>

    <p class="normal1">“Şimdi yazdığım mektupların da o hikâyeden ve radyo programlarından hiçbir farkı yok, değil mi?..”</p>

    <p class="normal1">Söylediklerimi bakışlarıyla onayladı. Bu direnişiyle, kendisine yaşattıklarımın intikamını mı almak istiyordu öyleyse?.. Aynı fikirde değildi.</p>

    <p class="normal1">“Hayır, sadece kendini korumaya çalışıyor... Tahterevalliye gelince... Kendini önce altta, sonra üstte, sonra da yine altta hissettin. Ama bunların hepsi sendin. Bence o da bu oyunu sevdi, belki farkına varmadan bu tahterevalliye bindi. Çünkü onun da sana göstermek ve kanıtlamak istedikleri vardı. Şimdi, senin gibi bu oyunu oynadığını bilmeden, üstte olmanın tadını çıkarıyordur, hatta kendine, ‘İyi ki gittim, bak beni amma da seviyormuş’ diyordur belki. Hatta belki bu kadar çok sevildiğine şaşıyordur, inanası gelmiyordur, ama mutlu oluyordur. Bu kadar sevilmeyi kim istemez ki?..”</p>

    <p class="normal1">Bu sözlerde gizli bir alay hissetmiştim. Ancak o anda, bu hissettiğim yerde çok fazla durmaya da tahammülüm yoktu. Konuşmamızın akışına uygun düşebileceğine inandığım bir karşılık vermeyi seçtim.</p>

    <p class="normal1">“Eh, en azından nasıl sevildiğini biliyor. Orada karşısına çıkacaklar, ona böyle bir sevgiyi verebilecekler mi bakalım?”</p>

    <p class="normal1">Yine beni sarsmaya, kendime getirmeye çalıştı.</p>

    <p class="normal1">“Bak görüyor musun, hâlâ benzersizliğini gösterme savaşındasın. Böyle yaparak ayrılığı bile gerektiği gibi yaşayamıyorsun ama. İlişkiyi de gerektiğince yaşayamadığın gibi... Hem sen, onu anlattığın gibi sevdin mi gerçekten?.. Üstelik şu son söylediğin var ya... Yok efendim, başkaları da onu senin sevdiğin kadar sevecek miymiş... Ben sana gerçeği söyleyeyim istersen. Manzara buradan, pek de öyle görünmüyor ne yazık ki... Hepimiz özel ve benzersizizdir tamam, yaşadıklarımız da özel ve benzersizdir, bu da tamam. Ancak ben her gün seninkine benzer saplantılarla karşılaşıyorum, inan. Sen şimdi söyleyeceklerimi çok iyi biliyorsun ama, bugünlerde göremiyorsun bir türlü. Bak mesele şu: Koşullar değişince, zaman değişince, yeni insanlar da girer hayatımıza. Daha önce de böyle değil miydi? Bundan sonra da böyle olacak, göreceksin. ‘Hiç kimsenin yeri doldurulmaz değildir’ diyen kimdi?.. Hani dedenin sana sık sık söylediği bu lafı hayat ilkelerinden biri yapmıştın?.. Bunlar senin lafların, benim değil...”</p>

    <p class="normal1">Kendimi haksızlığa uğramış gibi hissetmiştim.</p>

    <p class="normal1">“Hissettiklerimden nasıl kuşku duyabiliyorsun?.. Yaşadıklarımı nasıl böyle sıradanlaştırabiliyorsun?..”</p>

    <p class="normal1">Gereksiz bir tepkiydi bu farkındaydım. Gerginliğim, beklediğimden çok farklı sözlerle karşı karşıya kalmaktan kaynaklanıyor olabilirdi. Ancak bu sözlerin arkasından gelenler, çok daha az beklenir sözlerdi doğrusunu söylemem gerekirse. Çok daha az beklenir ve çok daha fazla sarsıcı, uyandırıcı...</p>

    <p class="normal1">“Aradan neredeyse altı ay geçti. Bir uçağa atlayıp onu, en azından görmeyi bile denemedin. Oraya, onun peşinden gidip kalmandan söz etmiyorum. Bir uçak bileti alamayacak paran olmadığını söyleme. Ona, onun için bir adım atabileceğini gösterebilirdin. İstediği buydu belki de. Onun için bir adım atman...”</p>

    <p class="normal1">Haklıydı... O adımı atamamıştım. Atamadığım için de hep bir öfkeyi ve kırgınlığı beslemiştim. Başımı önüme eğdim. Ne diyebilirdim ki...</p>

    <p class="normal1">“Belki de ben hep bunu yaptım, hep kendimi kandırdım...”</p>

    <p class="normal1">Yumuşamadı.</p>

    <p class="normal1">“Şimdi de kendini suçlamaya çalışma” dedi o sarsmak isteyen sesiyle. “Bu da bir kaçıştır, biliyorsun. Böyle yaparak bir süreliğine rahatlayabilirsin ama yaşadıklarının derinine inemezsin. Sorun orada kalır ve kendini sürekli duyurur. Yargılamaktan vazgeç. İkiniz de yaşamanız gerekenleri yaşadınız. Şimdi de yaşamanız gerekenleri yaşıyorsunuz... Ben seni bu kadar rahatsız edenin, onun sana hissettirdiğini söylediğin yokluk olduğuna hiç inanmıyorum. Yani şimdi o, bu mektuplarından etkilenip geri dönse, ‘Gel yine birlikte yaşayalım’ dese, sen de ona isteği ortamı sağlasan, karından boşansan, evlenseniz, zevkinize göre bir ev kursanız, hatta bir de çocuk yapsanız, o çok özlediğin hayatı yaşayabileceğini mi zannediyorsun?..”</p>

    <p class="normal1">Bu soru da irdeleyici bir soruydu. Ne var ki o an için, öyle bir an için verebileceğim bir cevabım da yoktu.</p>

    <p class="normal1">“Bilmiyorum...” diyebildim bu yüzden sadece, “Gerçekten bilmiyorum.”</p>

    <p class="normal1">Bilmiyordum, gerçekten bilmiyordum. Ancak aslına bakarsanız, bu da kendince bir cevaptı. Soruya, o hasrete rağmen, tüm benliğimle o “evet” cevabını verememiştim. Ben o “evet”e inanamamıştım. Tek gördüğüm, vermek zorunda kaldığım cevabın beni biraz rahatlattığıydı, içime uzun süredir duymadığım bir ferahlık yaydığıydı. Kendime aylar, belki de yıllar sonra en nihayet derin bir nefes aldırabiliyordum, başka gözlerle de bakabiliyordum... Bu küçük, ama önemli itiraftan güç aldı, devam etti o da.</p>

    <p class="normal1">“Ben sana ne olacağını söyleyeyim... Birlikte böyle yeniden yaşamaya başlarsanız, iki üç, bilemedin dört beş ay, kendinizi çok mutlu hissedeceksiniz, birbirinize belki, ‘Ne iyi ettik de yeniden başladık’ diyeceksiniz. Ama sonra o kavgalar da yeniden başlayacak. Üstelik ona istediği koşulları sağladığın halde. Neden?.. Çünkü onun sana getirdiği sorunlar da asıl sorunlar değildi, sadece birer bahaneydi. Senin ona bir türlü gidemeyişinin nedeni, evliliğine bir türlü son veremeyişin, ona gelene kadar kurduğun dünyayı yıkamayışın değildi aslında, biliyor musun?.. O sana durumu böyle yansıttı, sen de yaşadıklarını böyle gördün ve taşıdın, dahası taşımayı tercih ettin, ama asıl sorun burada değildi. Asıl sorun, senin onu bu kararı almaya değer bulmamandaydı. O bunu fark etti. Sana duyduğu kırgınlığın temelinde de bu fark ediş vardı zaten. Ancak sen yeterince fark etmedin, fark ettiysen de kendine itiraf edemedin. Sen bu yüzleşmeyi göze alamadığından, hep başka değerlere sığındın. Bu değerler de önemliydi tabii, ama senin onu tercih edememen daha önemliydi. İçindeki gerginliği doğuran da buydu. Gerçeği kendine kabul ettiremiyordun. Sen o aşkı bulduğuna inanmak istiyordun çünkü. Yaşadığın aşk, o aşk değildi. O aşk, o kadın dediğimizde başka yerlere gidiyoruz zaten, yaşadığımız aşktan da, böyle bir aşkı yaşatan kadından da uzaklaşıyoruz. Bunları biliyorsun sen. Bunları, aşkı biraz tanımış herkes bilir. Yaşadıklarınızı şimdi bir de böyle hatırla. Zamanla bu gerçeğini de daha iyi göreceksin. Şimdi, hayatın adına, çok daha doğru bir yerdesin bence. Böyle konuştuğum için bana yeniden kız istersen. Ben söylediğime gerçekten inanıyorum. Onunla, bir de onun istediği koşullarda bir hayat kurabilseydin, ortaya başka sorunlar, hem de çok daha sarsıcı ve derin sorunlar çıkacaktı. Bu sefer de bu sorunları yaşarken, ilk evliliğini ve o evliliğin çağrıştırdığı değerleri, böyle bir evlilik adına yıktığın için kendini suçlamaya başlayacaktın. O zaman da terk edilen o yer değer kazanacaktı. Üstelik, daha da ileri gidip ona da, sana bu değerleri yıktırdığı iddiasıyla bir suçluluk yaşatacaktın. Onun bir zamanlar sana yaptığını, sen ona yapacaktın anlayacağın. Bunu yüksek sesle itiraf edemediğinden de başka sorunlar sorunmuş gibi görünecek, ilişkiyi bir daha içinden çıkılamaz hale getirecektiniz. Resmi biraz görebiliyor musun?..”</p>

    <p class="normal1">Görebiliyordum. Ardımda bıraktıklarım, bu resmi kolaylıkla görmemi sağlıyordu. İlişkimiz adına, hâlâ sormam gereken sorular vardı. Hâlâ sormam gereken sorular... Derinler, daha derinler için...</p>

    <p class="normal1">Bunları düşünürken dalmış, farkında olmaksızın konuşmadan kopmuştum. Beni geriye dostça sesi getirdi. İyi olup olmadığımı sordu. İyiydim, içimde buruk bir sevinç vardı. Biraz rahatlamıştım. Bir umuda yeniden bağlanabilirdim. Hayatımı yeniden inşa edebilir miydim?.. Selin’den ayrılacağımı ona da söyledim. İkimiz için en iyi çözüm buydu artık. Zamanı gelmişti işte...</p>

    <p class="normal1">“Dedenin evinde mi kalacaksın?..” diye sordu bunun üzerine.</p>

    <p class="normal1">Sustum, bu sorusuna hemen cevap veremedim. Yutkundum, gözlerim doldu. İçimden derin bir acı geçiyordu, hüngür hüngür ağlamak geliyordu.</p>

    <p class="normal1">“Dedem çok hasta... Annem başında duruyor. Gece nöbeti ben devralacağım. Pek konuşmuyor. Konuştuğunda da artık çok yaşadığını, bu dünyadan fazlasıyla sıkıldığını söylüyor...”</p>

    <p class="normal1">Dedemin, kendini “toprağına” her geçen gün biraz daha yakın hissettiği, yatağından kalkma gücünü yitirdiği, akşamları şehriyeli çorbasını içmek, sabahları gül reçelli kızarmış ekmeğini yemek, dahası televizyondan o çok sevdiği pembe diziyi ve hava durumunu bile seyretmek istemediği günlerdi. Evden her an bir haber gelebilirdi... Çünkü benim de artık bir cep telefonum vardı... Bir yardımda bulunup bulunamayacağını sordu. Onu bir hastaneye yatırabilirdik.</p>

    <p class="normal1">“Aile doktorumuz pek umutlu görünmüyor” dedim. “Ona güvenirim. Dedem de çok güvenir. Birbirlerini yıllardır tanıyorlar. Çok anıları var. Tüm tahlilleri yaptırdık. Sonuçlar çok iyi çıktı, üstelik doksan beş yaşındaki bir adamdan beklenmeyecek kadar iyi... Ama vakit doldu galiba. Aile doktorumuz onun en iyi arkadaşı. O da çok yaşlı. Artık doktorluk yapmıyor zaten. Dedemi bir çeşit ziyarete geliyor. Çantasında çok eski günlerden kalma bir tansiyon aleti, bir stetoskop ve dereceyle... Onu her gelişinde öyle muayene ediyor. Teşhisler yapıyor, önerilerde bulunuyor... Bir yerlerde bıraktıkları günler için...”</p>

    <p class="normal1">Üzgündüm, çok üzgündüm. O sonsuz ayrılık her an kapımızı çalabilirdi artık, biliyordum. Birden, başka bir mateme gelmiştik işte. Ancak bu anlattıklarım, böyle bir kederin bağrında, bize buruk bir sevinci, bir başka küçük umudu da getirmiş gibiydi. Bu umudun doğurduğu titreyiş, yankısını seslerimizin tınısında buluyordu. Yanılıyor, kendimi aldatıyor olamazdım bu kez. En kederli anlarımızda bile, durduk yerde, birkaç sevinç anı yakalayabileceğimizi kendime bir daha söyleyebilirdim. Bu sıcaklığı da unutamayacaktım. Söylediklerim karşısında gülümsedi. O da duygulanmıştı. Daha da anlatmaya çalıştım.</p>

    <p class="normal1">“Adamın, evden her ayrılışında, yapılacak bir şey kalmadığını söylerken gözleri doluyor. Ziyaretine geldiğinde onları yalnız bırakıyorum. Baş başa Asmalımescit’teki günleri konuşuyorlar. Böyle tarihler, gerçek tarihlerdir, bilirsin...”</p>

    <p class="normal1">Gözlerimiz dolmuştu.</p>

    <p class="normal1">“Dedem ona her seferinde vizite ücreti veriyor, daha doğrusu bana verdiriyor. Ama ücret, yıllar öncesindeki ücret... Zaman orada durmuş gibi... Anlaşıyorlar...”</p>

    <p class="normal1">Güldük... Birbirimize baktık...</p>

    <p class="normal1">“Belki biz de günün birinde böyle olacağız...” dedim.</p>

    <p class="normal1">Gülümsedi.</p>

    <p class="normal1">“Belki... Ama buna daha çok var... Göreceksin, başka insanlar da yaşayacağız. Bugünleri de atlatacaksın, hem de çok uzaklarda bırakacaksın...”</p>

    <p class="normal1">“Umut derken biraz da bunu anlatmak istiyordum galiba” dedim.</p>

    <p class="normal1">Başını onaylarcasına salladı.</p>

    <p class="normal1">“Dedem öldükten sonra o evde uzun süre kalamam artık...” diye ekledim sonra.</p>

    <p class="normal1">Ne yapacağımı sordu, anlattım.</p>

    <p class="normal1">“Kendime o çok sevdiğim İstanbul’a bakan bir daire buldum. Oraya geçeceğim. Evimi orada kurmaya çalışacağım...”</p>

    <p class="normal1">Yüzüne bir sevinç yayıldı.</p>

    <p class="normal1">“Çok iyi, çok iyi... Her şeye yeniden başlama duygusu... Senden bunları duymayı hep istedim...”</p>

    <p class="normal1">Yine sustuk. Romanın nasıl gittiğini sordu sonra. Bu sefer de benim yüzüme bir sevinç yayıldı.</p>

    <p class="normal1">“O da biraz hareketlenmiş gibi sanki. Eskisinden daha çok yazabiliyorum.”</p>

    <p class="normal1">“Bunları da anlatacak mısın?” diye sordu.</p>

    <p class="normal1">Sorunun o an için, biraz da hüzünlü bir cevabı vardı.</p>

    <p class="normal1">“Anlatmaya çalışacağım... Ne kadarını anlatabilirsem artık... Aksi halde... Aksi halde bu yaşadıklarımı taşıyamam...”</p>

    <p class="normal1">Söylediklerimi yine sessizce onayladı. Kimi gerçekleri itiraf etmenin kolay olmayacağını söyledim sonra. Hiçbir gerçek itirafın kolay olmadığını söyledi o da. Ancak bu roman iyi olacaktı, biliyordu. Romanın iyi olacağını söylerken, bu romanı yazmamın, en nihayet yazmayı başarabilmemin iyi olacağını söylemek istemişti elbet. Yazacaklarıma inanmak zorundaydım. Bu romana inanacaktım, daha çok, daha çok, daha çok inanacaktım. Yeni bir ev, en nihayet yazılabilecek bir roman ve başka insanlar için beslenen umut... Nereye kadar, nasıl?.. Bunu o günlerde bilemezdim. Ancak o umut, biraz da bu bilinmezlikte yatıyordu galiba... Yolun bu yerinde, bu bilinmezlikle yetinebilirdim. Ancak Emre, biraz sessiz kaldıktan sonra, konuşmayı aniden bir başka bilinmezliğe de getirdi.</p>

    <p class="normal1">“Ben yine de, tüm bu konuştuklarımız bir yana, İnci’yle ilgili bir şeylerin karanlıkta kaldığını hissediyorum... Sanki... Ne bileyim, sanki bir yönünü, bilerek, ya da bilmeyerek, seninle paylaşmadı. Bir şey var burada, eksik kalan bir şey...”</p>

    <p class="normal1">Bu bilinmezliğe kayıtsız kalamazdım. Anlamaya çalıştım.</p>

    <p class="normal1">“Bana veremediği bir sırrı mı vardı yani sence?”</p>

    <p class="normal1">Düşünceli düşünceli, kuşkuyla dudak büktü.</p>

    <p class="normal1">“Böyle iddialı, parlak bir sözcük kullanmak istemiyorum ama, sormadan edemiyorum... Neden bu ilişkide bu kadar ısrarlı, zaman zaman da saldırgan bir tutum içindeydi?.. Neden senden önceki ilişkilerini böyle yaşadı?.. Öyle hemen, kolay teşhislerde bulunmak istemem, bilirsin... Saldırganlık bir çeşit savunmadır diyerek de kestirip atamayız...”</p>

    <p class="normal1">Tam da burada lafa karışmam gerekiyordu. İçimdeki heyecanı paylaşmalıydım.</p>

    <p class="normal1">“Bu soruları ben de kendime sordum. Birçok tavrın, duruşun, çok derinlerde kalmış bir nedene bağlanabileceğini sık sık söyleriz ya... Romanıma böyle bir yerden başlamayı bile düşündüm bir ara...”</p>

    <p class="normal1">Yine düşünceli, anlamaya çalışan gözlerle baktı.</p>

    <p class="normal1">“Nereye vardın peki?..”</p>

    <p class="normal1">Vardığım yer, sorularımızın yanıtını vermiyordu. O anda sadece duyduklarımı dile getirebilirdim.</p>

    <p class="normal1">“Aman aman bir yere gelmedim... Bu soruları sorarak kendimi biraz rahatlatmaya çalıştım galiba daha çok... Ama şimdi, böyle bir yerde durmak beni üzüyor, hem de çok üzüyor...”</p>

    <p class="normal1">Bu cevabı yeterli bulmamış gibiydi. İnci’de kalanlar, bizi yeni izlere götürebilir miydi?.. Denedik. Arkın’la ilişkisini konuştuk biraz örneğin.</p>

    <p class="normal1">“Bu olay onda çok derin izler bıraktı...” dedi bir ara.</p>

    <p class="normal1">Aynı fikirdeydik. Bence bir çeşit kovulmaydı, her şeye rağmen kurulmak istenen bir aileye kabul edilmemekti bu... Sonra, dört ilişki daha yaşamıştı... Bu ilişkilerden birinin kahramanı da bendim. Sevgililerinin ortak yanı, evli, ya da en azından görünürde, bir başka kadına, yere ait olmalarıydı. O yer daha meşru bir yerdi, daha korunaklıydı, daha kopulamaz, vazgeçilemez gibiydi. Tüm bu gerçeklerden bir sonuç çıkarabilir miydik?.. Çıkarabilirdik kuşkusuz, hem de birçok sonuç çıkarabilirdik... Ancak, böyle bir zamanda, peşin hükümler de veremezdik, vermemeliydik... Bunları söyledikten sonra, bir yorumda bulunmuştu yine de...</p>

    <p class="normal1">“Ancak böyle bir davranış kalıbı devam edebilir... Başka yerlerde de...”</p>

    <p class="normal1">Bildiklerimi paylaştım. Son kırgınlığımı dile getirmenin zamanıydı.</p>

    <p class="normal1">“İyi kötü devam ediyor zaten... Yeni sevgilisi de boşanmış, ama başka bir yerde, başka bir aile kurmuş bir adam...”</p>

    <p class="normal1">Daldı. Bu söylediklerimin bir anlamı var mıydı?.. Yanıtı bir daha o tereddüdü ve bilinmezliği dile getiriyordu.</p>

    <p class="normal1">“Bilemiyorum... Öyle ezbere konuşmak istemiyorum... Ama ben kötü bir şey hissediyorum. Çok büyük bir olasılıkla da bunu hiç bilemeyeceğiz...”</p>

    <p class="normal1">Bu kötülüğü, eğer ortada bir kötülük varsa, bilmek isterdim, duymak ve konuşabildiğimce konuşmak isterdim. Neden mi?.. Bu soruyu Emre de sormuştu. Yanıtlayabilmek kolay değildi. Gerçek yanıt, bir başka kötülüğü barındırıyordu çünkü. Bir sınırda kalmayı düşündüm önce bu nedenle. O suçluluk duygusundan kurtulmak istediğimi söyleyebilirdim örneğin, kendimi İnci’ye yaptıklarımın yükünden bir nebze kurtarabilirdim. Ne var ki gerçek bu değildi, biliyordum. Bu savaş başka bir savaştı ve ben bu savaşı kazanmalıydım. Aksi halde, böyle bir çıkmazı, başka ilişkilerime de taşımak zorunda kalacaktım. Emre’den, onca duyguyu paylaşmayı başardıktan sonra, asıl gerçeği gizleyemezdim üstelik. Gücümü topladım, söyledim.</p>

    <p class="normal1">“Eğer dediğin gibiyse, onun bu gerçeğini neden bilmek isterdim biliyor musun?.. Birçok insanı kızdırabilirim, bunu romanımda asla söyleyemem ama ben...”</p>

    <p class="normal1">“Söyle söyle!..” dedi gülümseyerek.</p>

    <p class="normal1">Sesinde bir yüreklendirme tınısı vardı. Bu güvenin verdiği cesaretle itiraf ettim.</p>

    <p class="normal1">“Ben bunu... Bunu daha renkli bir kahramanım olsun diye isterdim...”</p>

    <p class="normal1">Söylediklerimi dostça ve sevinçle karşıladı.</p>

    <p class="normal1">“Çok iyi!.. Bunda çekinilecek, yadırganacak hiçbir şey yok... Herkes ilişkilerini böyle bencilce duygularla da yaşıyor aslında... Seninki yazmak, başkalarınınki çeşit çeşit... Sonuçta kendimizle sevişiyoruz... Ama sen yine de bunun üzerine bir düşün, çok iyi düşün. Bak, bir daha söylüyorum, çıkış yolunu burada bulabilirsin...”</p>

    <p class="normal1">Düşünecektim, kendime daha önce sorduğum soruları, bir daha soracaktım.</p>

    <p class="normal1">Kendime, İnci’nin benim için aslında kim olduğunu da bir daha soracaktım. Bir daha... O yanıtı bulana kadar...</p>

    <p class="normal1">“Hâlâ yapılacak çok işim var desene...” dedim bunları da konuştuktan sonra.</p>

    <p class="normal1">Gülümsedi. Bir karşılık vermedi bu kez... Sonra kalktık, Taksim’e çıktık. Yürüdük. Beyoğlu’na gidip kitapçılara baktık. Çok eski bir duyguyu onunla yine paylaşmak istedim bir ara... Sözler, uzakta kalmış bir şiirden geliyor gibiydi.</p>

    <p class="normal1">“Bu yolların taşları dile gelse de konuşsa...”</p>

    <p class="normal1">Bana bakmadan yürümeye devam etti.</p>

    <p class="normal1">“Bu şehirde hepimizin unutamayacağı birkaç taşı var... Onun da vardı... Kimilerini seninle paylaştı, kimilerini paylaşmayı denedi, kimilerini de paylaşamadı...”</p>

    <p class="normal1">Bir cevap veremedim. Boğazıma yine o acı saplanmıştı çünkü. İnci, bana o anda, küçük bir kız olarak dönmüştü. O küçük kızken o da sek sek oynamayı sevmiş miydi?.. Bunu da hiç konuşmamıştık... Misketlerimi konuşmadığımız gibi... Bu ilişkiyi, öyle çok duyguyu paylaşamadan yaşatmaya çalışmıştık ki... Bir süreliğine konuşamadım bu gerçeğimizi yeniden hatırlarken. Yutkundum, sadece yutkundum... O küçük kıza bir daha sarılmak istedim...</p>

    <p class="normal1">O akşamdan sonra İnci’yi konuşmadık. Daha doğrusu, çok uzun bir süre için konuşmadık. O akşamdan sonra İnci’den de bir ses, bir haber gelmedi zaten. O günler başka yalnızlık zamanlarımızdı...</p>

    <p class="normal1">Dedem, birkaç gün sonra öldü. Nöbet sırasının bende olduğu bir sabahtı. Nefesinin yavaş yavaş söndüğü anlarda ona, bana çocukluk yıllarımda öğrettiği duayı okudum. Hâlâ hatırlıyordum. “<span class="ideitalik">Şema İsrael Adonay eloenu adonay ehad... Baruh şem kevod malhuto leolam vaed</span>”... Bu duayı bir daha söyleyebileceğimi sanmazdım... Ama o anda içimden böyle gelmişti işte. Bunu duyunca dudakları titredi hafiften. Elini tuttum, bir karşılık vermedi. Çok güçsüz düşmüştü. Birkaç saat önce de, bahçedeki kuyudan, dudaklarını ıslatmam için biraz su getirmemi istemişti. Kuyu, bana defalarca anlattığı, Hasköy’deki çocukluk evinin bahçesindeki kuyuydu. O anda kendime, onu, günün birinde yazabileceğim bir başka romanın kahramanı olarak, hayata döndürme sözü verdim...</p>

    <p class="normal1">O evde, Emre’ye de dediğim gibi, bu ölümden sonra, uzun süre kalamadım. Yeni hikâyeler için başka karşılaşmalara ihtiyacım vardı...</p>

    <p class="normal1">Birkaç ay sonra yeni evime geçtim. Romanımı bu evde bitirecektim artık. Çocukluk evimden, anılarımı ve başka bir evde yaşatmak istediğim birkaç eşyayı da alarak, bu umutla ayrıldım. Evi, birkaç ay sonra, yeni evlenen genç bir çifte kiraladık. Onlar bu evin tarihini hiçbir zaman bilemeyeceklerdi, gölgelerini göremeyecek, seslerini duyamayacaklardı. Onlar da evde, kendi tarihleri için yaşayacaklardı artık... Tıpkı, benim yeni evimde yaşayacağım gibi... Yıllara direnen evlerin kaderiydi bu... Hiçbir evi eski renkleriyle ve sesleriyle satın alamazdınız... Hiçbir evi... Tüm gördüklerinize ve bildiklerinize rağmen... Yeni kiracılara gittiğim evin adresini de bıraktım. Başka anların ve anıların yolundaydım artık...</p>

    <p class="normal1">Hikâyem burada bitebilirdi... Romanımı da böyle, bazı olasılıkları henüz tüketmediğim duygusunu vererek bitirebilirdim. Ancak o akşamdan bir yıl kadar sonra yaşadıklarım, bu hikâyeye bambaşka bir yön verdi. Bambaşka bir yön... Beklenmedik bir zamanda, kapımı çalan bir ziyaretçi sayesinde... Bu ziyaretçi ve getirdikleri olmasaydı, bu hikâyeyi anlatmak istemeyecektim gerçekten. Bunu size en başta söyledim hatırlarsanız. Hikâyem, sadece bir tutku hikâyesi değildi...</p>

    <p class="normal1">Ama artık anlatmadan edemem. İçimde ne kadardır yürüyen bu sızıyı başka türlü taşıyamam çünkü. Sağırlığımın bende uyandırdığı vicdan azabını da başka türlü taşıyamam. Bu duygumu da size bu ziyaretten çok uzun bir süre sonra anlatabiliyorum zaten. İnci, bambaşka bir savaşı, çok farklı bir dünyada vermişti...</p>
  </div>

  <div class="calibre1" id="calibre_pb_33"></div>
</body>
</html>
