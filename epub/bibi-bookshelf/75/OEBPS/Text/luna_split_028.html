<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">İnci’yle ertesi akşam, kararlaştırdığımız yerde, kararlaştırdığımız saatte buluştuk. İkimiz de bu buluşmaya özen göstermiştik. Birbirimizi, o masaların birinde, yine çok beklememiştik. Aradaki küçük fark, bu sefer onun benden önce gelmesinden kaynaklanıyordu. Ama hikâye, başladığı gibi bitiyordu sonuçta... O akşama bildiğimiz, çoktan kanıksadığımız yinelemelerimizle başlamıştık. Öyle oturup, birbirimize bakmıştık önce. Böyle durumlarda nelerin yaşandığını, yaşanıp da bir türlü dile getirilemediğini bilir misiniz?.. İki uzun ay daha geçmişti aradan. O ayrılık zamanları düşünüldüğünde, o kadar da uzun bir süre değildi bu elbet. Ancak kendimi, ondan uzak yaşamaya o kadar zorlamış, sonuçta da hazırlamıştım ki, bu yeni karşılaşma, bana yıllarca ayrı kalmış sevgililerin yeniden buluşması gibi gelmişti. Bir fırtınaya yaklaştığımı henüz bilmiyordum. Başka bir iklime gidişini, yeni hayatının içimdeki yankılarını nasıl yaşayacağımı da bilmiyordum. Ama bu gidişi konuşmam gerekiyordu galiba biraz. Konuyu ben açtım. Bu yolculuğu konuşmak için bir araya gelmemiş miydik zaten?..</p>

    <p class="normal1">“Demek gidiyorsun ha...”</p>

    <p class="normal1">Heyecanlıydı, yeni hayatına olanca kararlılığıyla sarılmak istiyor gibiydi.</p>

    <p class="normal1">“Ya, işte böyle... Gidiyorum ben... Hazırlıklar bitti sayılır. Aslında pek de fazla hazırlık gerekmiyordu. Orada bir kursa yazıldım. Daha kolay vize alabilmek için... Başvurumu yaptım...”</p>

    <p class="normal1">Ben de heyecanlandım.</p>

    <p class="normal1">“Bayağı yol almışsın... Hareket ne zaman?..”</p>

    <p class="normal1">Sesinde bir titreme hissettim.</p>

    <p class="normal1">“Vizeyi alırsam, on-on beş güne kadar giderim.”</p>

    <p class="normal1">O titreme bana da geçti.</p>

    <p class="normal1">“Orada çok mu kalacaksın?”</p>

    <p class="normal1">“Çok... Belki de hiç dönmem. Hayatıma orada devam etmek istiyorum artık. Yani başarırsam, kendime yeni bir hayat kurmak istiyorum...”</p>

    <p class="normal1">Duyduklarıma inanmakta zorlanıyordum.</p>

    <p class="normal1">“Bu pek de o kadar kolay olmayacak herhalde.”</p>

    <p class="normal1">O kararlılığa yine sarılmaya çalıştı.</p>

    <p class="normal1">“Kendime bir iş arayacağım. Kurs murs bahane zaten.”</p>

    <p class="normal1">Deşmek, daha çok deşmek istiyordum. Ama onu deşerken, kendimi de deşiyordum istesem de istemesem de.</p>

    <p class="normal1">“Ne iş yapacaksın ki?..”</p>

    <p class="normal1">Kararlılık oyunu devam ediyordu.</p>

    <p class="normal1">“Ne olursa... Başlangıçta ne olursa... Garsonluk yaparım, bir otelde temizlikçilik yaparım, ne bileyim... Sonra da zamanla iyi bir iş bulurum herhalde... Hele dili iyice bir öğreneyim...”</p>

    <p class="normal1">Bu oyundan rahatsızlık duymaya başlamıştım. Rahatsızlığımın aslında nereden kaynaklandığını o anlarda gerektiğince bilmiyordum belki ama, bir rahatsızlık duyuyordum işte.</p>

    <p class="normal1">“Ayak işleri yapacaksın yani!..”</p>

    <p class="normal1">Neden böyle konuşuyordum?.. Söylenecek laf değildi bu kuşkusuz. Adını koymak istemediğim bir şeyler içimi sarsmaya başlamıştı. Kızmadı. Tam aksine anlatmaya, haklılığını kanıtlamaya çalıştı.</p>

    <p class="normal1">“Eh, ne yapalım... Ayak işleri, mayak işleri... İnsana gelir gelmez, hemen iyi bir iş verecek değiller ya...”</p>

    <p class="normal1">Tüm acımasızlığımla üzerine gittim. Artık geri dönemiyordum.</p>

    <p class="normal1">“Sorun da burada zaten...”</p>

    <p class="normal1">Hafif bir kızgınlıkla karşılık verdi bu kez.</p>

    <p class="normal1">“Nasıl yani?..”</p>

    <p class="normal1">Söylemeden edemezdim.</p>

    <p class="normal1">“İyi bir iş bulup bulamaman...”</p>

    <p class="normal1">Sözümü kesti. Sesi, yine size daha önce birçok kez anlatmaya çalıştığım, o azarlanmış, haksızlığa uğramış küçük kızın sesiydi.</p>

    <p class="normal1">“Neden olmasın ki!.. Bende hırs var, azim var, yetenek var!.. Akıllı bir kızım ben!..”</p>

    <p class="normal1">Bıraktığım, bildiğim, hep gördüğüm yerdeydi. Ona o anda sarılmak istedim. Ama yapamadım. Beni bir sınır daha engelliyordu. Konuşmalı ve anlatmalıydım üstelik. Paylaşmalıydım.</p>

    <p class="normal1">“Ama asıl sorun bu da değil...”</p>

    <p class="normal1">Yine o küçük kız sesiyle sordu. Artık daha da savunmasızdı.</p>

    <p class="normal1">“Ya ne?..”</p>

    <p class="normal1">Gülümsemeye çalıştım.</p>

    <p class="normal1">“Senin böyle gitmende...”</p>

    <p class="normal1">Sesi biraz da ağlamaklı çıktı bu kez.</p>

    <p class="normal1">“Gitmeme mi üzülüyorsun?..”</p>

    <p class="normal1">Benden farklı bir yanıt, bir çağrı, bir engelleme mi beklemişti bu sözleriyle?.. Kendisini durdurmamı mı istemişti?.. Bu soruyu aklıma getirememiştim o anda. Bu soru, kendime daha sonraki günlerimde soracağım sorulardandı. Ben o akşam başka bir yeri görmeye ve göstermeye çalışıyordum...</p>

    <p class="normal1">“Evet... Ama açıklamam gerekiyor galiba. Yalnız, açıklamadan önce senin neden bu kararı aldığını bilmek isterdim.”</p>

    <p class="normal1">Bakışlarını kaçırmaya çalıştı.</p>

    <p class="normal1">“Beni buraya bağlayan hiçbir şey kalmadı artık...”</p>

    <p class="normal1">Bu sesi tanıyordum... Ya da... Ya da tanıdığımı zannediyordum.</p>

    <p class="normal1">“Bir sitem var sanki burada...”</p>

    <p class="normal1">Karşı çıktı. Yanlış anlaşılmak istemiyordu sanki.</p>

    <p class="normal1">“Yok yok, öyle değil... Yani senle ilgisi yok tam... Geçmişimi, bugüne kadar yaşadıklarımı hatırlayınca böyle diyesim geldi... Gerçekten...”</p>

    <p class="normal1">Anlamıştım... İstendiğince yaşanamamış o kadar çok hikâyesi vardı ki... Avutucu birkaç söz söylemeyi denedim.</p>

    <p class="normal1">“Bir hayat birikimin var... Bir mesleğin var... İyi para kazanıyorsun...”</p>

    <p class="normal1">Söylediklerime inanmadığımı biliyordu. O da inanmamıştı.</p>

    <p class="normal1">“Bunlar o kadar önemli değil... Hem... Hem durumları biliyorsun. Hepimiz her an kendimizi kapıda bulabiliriz... Senin meslek dediğin, iş dediğin, kimi insanların iki dudağının arasında... Tam ‘Kendime bir düzen kurabildim işte’ dediğin bir anda, bir de bakıyorsun ki, oturduğun ve aslında hiçbir zaman senin olmayan o koltuğu birileri gelmiş, altından çekivermiş... Bu ülkenin insana verebileceği bir gelecek yok. En kötüsü, bu ülkede bir gelecek umudu yok...”</p>

    <p class="normal1">Böyle mi düşünüyordu gerçekten, hayatı adına verdiği bu kararın doğruluğuna, kendini inandırmaya mı çalışıyordu?.. Bunu bilemezdim, dahası, deşemezdim. Birçok insanın, böyle bir duruşla ayakta kalmaya çalıştığını biliyordum ama.</p>

    <p class="normal1">“Bu ülkede yüz binlerce genç senin gibi düşünüyor, senin gibi hissediyor, nereye olursa olsun gitmeyi hayal ediyor...”</p>

    <p class="normal1">Düşündüklerine bir destek verdiğim duygusuna kapıldı. Ona, böyle bir dönemeçte, başka bir gerçeği hatırlatmaya çalışıyordum oysa.</p>

    <p class="normal1">“İyi ya... Ben de onlardan biriyim işte!.. Ben de, gelecek korkusunun, endişesinin yaşanmadığı bir ülkede, kendime bir hayat kurmak istiyorum...”</p>

    <p class="normal1">Bir adım daha atmanın zamanıydı.</p>

    <p class="normal1">“Gelecek korkusunun yaşanmadığı bir hayat... Sen, gittiğin yerde, bu hayatı bulabileceğine mi inanıyorsun?..”</p>

    <p class="normal1">Yine o kendisini ve yaşadıklarını savunma zorunluluğunu duymuştu.</p>

    <p class="normal1">“Herhalde!.. İnanıyorum ki gidiyorum!..”</p>

    <p class="normal1">Sustum... Ona bu dilde ve topraklarda yaşadıklarımızla ilgili, başka söylemek istediklerim de vardı. Konuşacaklarımız, bizi çok farklı yerlere götürebilirdi. Ne var ki, o akşam ikimiz de başka yerlerdeydik. Bulunduğu yerden, kendisini duyurmaya çalışmıştı yine de.</p>

    <p class="normal1">“Biliyor musun?.. Otuz iki yaşıma geldim. Şöyle bir geriye baktığımda, ‘Elimde, sahip olduğum, gerçekten sahip olabildiğim hiçbir şey yok’ diyorum. Ne bir evim var, ne de kıyıda köşede birikmiş birkaç kuruşum. İşsiz kalsam, elimdeki para, beni ancak birkaç ay götürür. Zaten bu kadar az parayla da çekip gidiyorum... İlişkiler yaşadım, hiçbirinde dikiş tutturamadım. Evlenmek, bir aile kurmak isterdim ben de... Yani, ne bileyim... Akşam eve geleceğini bildiğim bir kocam, büyüteceğim bir çocuğum olsun, ben de böyle basit bir hedefin peşinden koşayım isterdim. Gördüğün gibi, öyle büyük amaçlarım, iddialarım falan da yoktu. Sana kaç kez, ‘Ben aslında çok sıradan bir kadınım’ dedim. Yine de olmadı işte, buna rağmen olmadı. Burada olmadı, başka bir ülkede, başka bir hayatta olur belki...”</p>

    <p class="normal1">Söyledikleri içime dokunmuştu. Başka bir zamanda, o eski suçluluk duygusuna bir daha kapılabilirdim. Fakat yapmadım, bunu kendime, en azından o akşam yapmadım. Başka yollara çıkmaya karar vermiştik... Bu gerçeğin sonuçlarına katlanmalıydık... Farklı hayatları öğrenmeliydik... Onda, belki de kendimde uyandırmak istediklerim vardı ama yine de...</p>

    <p class="normal1">“Burada olmayan, orada da olmaz...”</p>

    <p class="normal1">Söyleyebilmiş miydim?.. Direndi, anlamaya çalışır göründü. Farklı gerçeklere saplanmış gibiydik...</p>

    <p class="normal1">“Neden?.. Denemeden nasıl bilebilirsin ki?..”</p>

    <p class="normal1">Onunla, yeni hayatları denemenin, tehlikeleri ve başarısızlıkları göze almanın, yaşadıklarımıza nasıl da anlam verdiğini daha önce konuşmuştuk. Bu bakışta yeniden buluşmamız mümkündü. Hayat kendini hep denemekti, deneyerek öğrenmekti sonuçta. İnsan, farklı yerlere gitmeyi göze alabildikçe kendisini görüyor ve tanıyordu. Gitmek, sadece başka bir iklime, bir coğrafyaya, ya da bir insana gitmek değildi. Gitmek, öncelikle gitmeyi bilebilmek, gitmenin bedellerini taşıyabilmekti. İnsanı beklenmedik yerlere götürebilecek adımlardı bunlar... Bu gidişlerin anlamları ve olabilirlikleri üzerine de çok konuşmuştuk. Gelgelelim ona, hayatı adına böylesine önemli bir kararı aldığı bir zamanda, insanın, gittiği her yere, kendi kaderini de götürebileceğini söyleyemezdim o akşam. Ona, böyle bir yolculuğun, ya da umudun eşiğindeki birçok insan gibi, daha derinlerdeki kimi gerçekleri kendisinden bile kaçırdığını, sakladığını, görmek istemediğini de söyleyemezdim. O, gideceği o yer için, hayalleriyle yıllardır beslediği o özlemi yeniden doğurmak istiyordu. Kaçıyordu, bir kez daha kaçabileceği yere kadar kaçmaya çalışıyordu; kendini, başarabileceği yeni bir hayata inandırmak istiyordu. Bir kez daha kendinden, kendisine o güne dek veremediği bir insanı istiyordu... O akşam onunla bir daha iki ayrı konuşma yapıyordum. Konuşmalardan biri kendimde yaptığım, ötekiyse ona duyurduğum, duyurabildiğim konuşmaydı. Duyururken daha çok hissetmeye de ihtiyacım vardı bu yüzden.</p>

    <p class="normal1">“Orada ne bulmayı umuyorsun?”</p>

    <p class="normal1">Yüzüne belli belirsiz bir hüzün çöktü. Gülümsemeye çalıştı, başaramadı...</p>

    <p class="normal1">“Bilmiyorum, gerçekten bilmiyorum. Ama herkesin, tanıdığım herkesin çok, çok uzağına gitmek istiyorum artık...”</p>

    <p class="normal1">Gözleri dolmuştu. Onu biraz biraz güldürmeye ve umutlandırmaya çalıştım.</p>

    <p class="normal1">“Gideceğin yerden daha uzak bir yere gidemezdin zaten!..”</p>

    <p class="normal1">Söylediklerimi ciddiye aldı. O bildiğim, size hep anlatmaya çalıştığım gülümsemesini başka bir yerde bırakmıştı sanki.</p>

    <p class="normal1">“Beni en çok çeken de bu... Beni bugünlere getiren her şeyden ve herkesten kopmak istiyorum. Hayatımı sıfırlamak istiyorum. Hayatıma yeniden başlamak istiyorum işte...”</p>

    <p class="normal1">Hayatını sıfırlamak... Yeniden, bir daha başlamak, en azından bir daha başladığını, başlayabildiğini hissetmek... O, bu yolculuğa tek başına çıkıyordu artık... Tek başına... İstemediğim bir yere çekildiğim duygusuna kapıldım birden. İçimdeki bir el, onu durdurmak mı istiyordu yoksa?.. Eğer öyleyse, bana bu iç savaşı yaşatan neydi?.. Bilemezdim, böyle bir zamanda hiç bilemezdim. Ben de kendime göre, bir sınırda direniyordum çünkü. Bir sınırda... Bu sınırı gereğince göremesem de...</p>

    <p class="normal1">“Bir de dil sorunun olacak.”</p>

    <p class="normal1">Bu sözler de bizi çok uzaklara götürebilirdi. Dilin kaybolduğu yerde, sadece düşünceler değil, duygular da kayboluyordu. Dilin yaşanamadığı yerlerde, hayat da gereğince yaşanamıyordu. Ancak o, bu söylediklerimi ilk anlaşılabilecek şekliyle anladı.</p>

    <p class="normal1">“Biliyorum. Önce bir kursa gideceğim zaten, söyledim. Orada, bugüne kadar öğrendiğimden daha fazlasını öğrenirim artık. Salak değiliz ya!..”</p>

    <p class="normal1">İçime o eski konuşmalarımızdan bir sıcaklık dönmüştü. Bu sıcaklık ikimizde de, hayat adına bir sevinç uyandırmıştı. Hatırlamadan edemezdim.</p>

    <p class="normal1">“Değilsin tabii, elbette değilsin. Daha doğrusu birçok konuda süzme salak sayılabilirsin de, şimdi hakkını vermek gerek, nemelazım, hayatın pratiği düşünüldüğünde, bayağı zeki sayılırsın... Uyanık da diyebiliriz, ama sonuçta ikisi de senin için aynı kapıya çıkar.”</p>

    <p class="normal1">O da bir havaya girdi.</p>

    <p class="normal1">“Asıl salak sensin!.. Salak olmasaydın, benim gibi bir kızı bırakmazdın!..”</p>

    <p class="normal1">Bir çağrı, biraz da çaresizlikle dile gelen son bir çağrı mı vardı bu sözlerde; ilişkimize zaman zaman yön vermiş, size bendeki etkilerini daha önce de anlatmaya çalıştığım o sitemlerden biri mi?.. O akşam, bu soruyu sormayı da düşünememiştim. Sorsaydım da asıl yanıtı bulamazdım. Ayrı yollara çıkmaya kararlıydık çünkü artık. Başka yollarda direnmeye kararlıydık. Kendimize kapanmıştık bir kere. Bu kilidi, böyle bir ayrılıkta açmamız mümkün değildi. Ona o anda sadece, yaşadıklarına gülümseyen bir insanın yanıtını verebilirdim.</p>

    <p class="normal1">“Haklısın. Salaklıkta üstüme yoktur. Benim kafam bu işlere hiç çalışmadı...”</p>

    <p class="normal1">Oyunu görmüştü. Sık sık kullandığı o sözlere başvurdu bunun üzerine.</p>

    <p class="normal1">“Sen git poponla alay et!..”</p>

    <p class="normal1">Atışmayı devam ettirmedim. Zaman, benim için daha ciddi konuları konuşmanın zamanıydı.</p>

    <p class="normal1">“Dalga geçmeyi bırak!.. Şu İngilizce konusuna gerçekten önem vermelisin. Ne yap et, hazır böyle bir fırsat da yakalamışken, öğrenebileceğini öğren. Aksi halde iyi bir iş bulamazsın. Bunun farkındasın herhalde.”</p>

    <p class="normal1">Üzerine fazla gelinmesinden rahatsızlık duymuş gibi göründü bu ısrarım karşısında. Bu tepki de ona çok yakışıyordu.</p>

    <p class="normal1">“Biliyorum biliyorum, öff!.. Öğreneceğiz dedik ya işte!.. İçimi karartma şimdi akşam akşam!.. Hocalığa başlama yine!..”</p>

    <p class="normal1">Hocalığa başlama yine!.. Gündelik hayatlarımızın içinde, önemsizmiş gibi görünen sözlerimizle, yaşadıklarımıza dair çok önemli gerçekleri de dile getiririz zaman zaman. Bu sözler de böyle sözlerdendi işte. Bu sözlerin, ilişkimizdeki en hassas noktalardan birine dokunduğu da zamanla ortaya çıkacaktı. Yine bir yerlere geciktiğimi görecektim o günlerde de. O zırhların, bizi birbirimizden sık sık esirgeyen o zırhların da delindiği buluşmalar vardı. Zırhlar da delinirdi. Zırhlar da yeni çıplaklıklar, ya da başka çıplaklıkları örten, başka zırhlar için delinirdi. O çıplaklıklar üşütür, ürpertir elbet. Gelgelelim, kendimizi daha iyi anlamak için, bu üşümelere de ihtiyacımız vardır. Biz o akşam, bu üşümeyi yaşamaya da cesaret edememiştik...</p>

    <p class="normal1">İnci, bana göre, gidebileceği en uzak adaya gidiyordu. Onu, bu uzak suların bağrına giderken düşünmek ve hayal etmek zorundaydım artık. O artık yeni insanlara doğru, kendinde yeni bir insanı keşfetme ve inşa etme umuduyla yol alıyordu. Şehrimde, kaldığım yerde bu yeni sürgünün bendeki seslerini de yaşayacaktım... O akşam bu duygunun izinde de yürüyebildiğimizce yürüdük... Tepkisi karşısında, biraz da bu düşüncelere daldığımdan, sadece elimden geldiğince gülümsemekle yetinmiştim. Boşluğu doldurmaya çalıştı.</p>

    <p class="normal1">“Çok zor olacak biliyorum... Ama o ülkede direneceğim, her şeyi göze alıp direneceğim, göreceksin...”</p>

    <p class="normal1">Dostluğumu, bu içtenliğini gördüğüm halde, doğruları söyleyerek esirgememeyi tercih ettim.</p>

    <p class="normal1">“Başaramayabilirsin ama... Seni orada hiç kimse beklemiyor...”</p>

    <p class="normal1">Ona, başaramayabileceğini söylerken, bir başarısızlık temennisinde de mi bulunuyordum acaba?.. Onun orada, o uzak ülkede başarılı olmasından korkuyor muydum yoksa?.. Bu soruların duygusu da kaçamayacağım duygulardandı. Zamanı gelecekti. Bu duyguyu yaşamanın da zamanı gelecekti... Gözleri doldu bu sözlerimi duyunca. Bu gözlerde, uzun ve zorlu bir savaşa hazırlanmanın izleri de vardı.</p>

    <p class="normal1">“Bunu şimdi düşünmek istemiyorum, aklıma bile getirmek istemiyorum...”</p>

    <p class="normal1">O çok iyi bildiğim, kendisini gizlemeye çalışan, ama bir türlü gizleyemeyen küçük kızın sesini yine duydum o anda. Üzüldüm, öncelikle üzdüğümü gördüğüm için üzüldüm. Böyle bir etki yaratmak istememiştim. Ona bu üzüntüsünü, aslında pek inanmadığım bir olasılıktan söz ederek unutturmaya çalıştım sözlerimin etkisini görünce. Ses benim gerçek sesim değildi belki, ama o an için duyulması ve duyurulması gereken bir sesti. Bazı yalanlar, bazı zamanlarda doğru olmuyor muydu?..</p>

    <p class="normal1">“Ama yine de denemeye değer. Varsayalım ki, orada istediğini bulamadın, tutunamadın, sonunda da buralara dönmek zorunda kaldın. Bundan kötüsünü düşünemezsin şu anda biliyorum. Ama yine de bir şeyler kazanacaksın. O zaman da, ‘Benim artık başka bir ülke deneyimim var’ diyebileceksin...”</p>

    <p class="normal1">Gülümsedi. Söylediklerim, onu biraz rahatlatmış görünüyordu.</p>

    <p class="normal1">“İyi ki geldin... İyi ki bunları bunları konuşuyoruz... Aslında çok endişeliyim... Bu sözlere çok ihtiyacım vardı...”</p>

    <p class="normal1">Sesi yine çatlamıştı. Elini tuttum. Yaşadıklarına biraz daha sahip çıkmak istiyordum.</p>

    <p class="normal1">“Orada kalma işini de ayarladın mı?.. Yani nerede kalacaksın?.. Yurtta mı, bir evde mi?..”</p>

    <p class="normal1">Yine gülümsedi. Ancak bu gülümseme, az önceki tedirgin kadınınkinden çok, beni çok çeken o fettan ve muzip kızın gülümsemesiydi artık.</p>

    <p class="normal1">“Şimdi belki kıskanacaksın, ama ben bir daireyi bir adamla paylaşacağım.”</p>

    <p class="normal1">Bir açıklama beklercesine baktım. Anladı.</p>

    <p class="normal1">“Kursumu ayarlayan şirket, böyle imkânlar olduğunu bildirdi ve yine benim gibi, oraya daha önce giden bir adamın telefon numarasını verdi. Ben de telefon ettim, dairesini paylaşıp paylaşamayacağımı sordum, bir rakamda anlaştık, kabul etti. Bir süre orada kalacağım. Bir süreliğine öyle idare edeceğim. Ev, şehrin merkezindeymiş, kursa biraz uzakmış, ama birçok yere yakınmış. Bakalım...”</p>

    <p class="normal1">Bir rahatsızlık duymuştum kuşkusuz. “Bir başkasıyla, yabancı bir ülkede aynı ev” dedim kendi kendime. Hikâye, duyguları ve tedirginlikleriyle, beklenesi, çok bilinen seyrindeydi. Her olasılığa hazırlanmam gerektiğini biliyordum. Kendime bu gerçeği hatırlattım, “Ben bu hayat bilgisine sahibim” dedim. Sesimdeki titremeyi tutamadım, gizleyemedim ama yine de.</p>

    <p class="normal1">“Nasıl böyle kolay anlaşabildiniz?”</p>

    <p class="normal1">Sesimdeki titremeyi o da duydu. Bu titreyişin, onda bir sevinç uyandırmaması imkânsızdı. İkimiz de, kendi yerlerimizde, kendi yalnızlıklarımızla savaşıyorduk aslında. Güldü. Bu sefer de o elimi tuttu.</p>

    <p class="normal1">“Ya söylediklerimi anlamadın galiba!.. Adam Türk diyorum sana!.. İki yıldır oradaymış, birçok işe girmiş çıkmış, hayatını öyle sürdürüp gidiyormuş. İyiymiş. Dikiş tutturmak kolay değilmiş ama yapan yapıyormuş. O da bunu başarmış. Artık iyi de para kazanıyormuş...”</p>

    <p class="normal1">O adamın Türk olduğunu elbette anlamıştım. Ben bu soruyu, nasıl bir hayata gittiğini daha iyi anlamak için sormuştum zaten. Rakip ortaya çıkmıştı... Çıkmış mıydı gerçekten?.. Bunu bilemezdim tabii. Ama o andaki ruh halimle de, bu duyguyu yaşamadan edemezdim.</p>

    <p class="normal1">“Maşallah!.. Muhabbet de bayağı koyulaşmış!.. Bütün bunları telefonda mı konuştunuz?..”</p>

    <p class="normal1">Yine güldü. Bu gülüşte de hem o cinsel çekiciliğinin tadına varmak, hem de o şefkatini vermek isteyen bir kadın vardı.</p>

    <p class="normal1">“Yok, oturup bir yerlerde çay içtik!.. Mail’leşiyoruz salak!.. Teknoloji denen bir şey var!..”</p>

    <p class="normal1">Teknolojiyi kullanmaktaki acemiliğim, bilgisizliğim ve beceriksizliğim, onu zaman zaman çok kızdırmış, zaman zaman da çok eğlendirmişti. Bu sefer hem eğleniyor hem de hafiften küçümsüyordu. Kendimi, garip bir şekilde, bir yerlerden dışlanmış gibi hissettim. Bir tepki vermeye ihtiyaç duydum. Ama o anda, bu teknoloji konusunu tartışamazdım. Ona takılma yolunu seçtim ben de. Böyle bir zamanda bir kaygı, ancak bu kadar gizlenebilirdi.</p>

    <p class="normal1">“Eh, iki Türk, yabancı, uzak bir ülkede, zor koşullarla mücadele, aynı evi paylaşma... Bir kadın, bir erkek... Bakarsın bir şeyler olur!..”</p>

    <p class="normal1">Böylelikle ben de onu hafiften küçümsüyor, aşağılıyordum aklımca. Kime, neyi göstermeye çalışıyordum ki?.. Oyundaki korkuyu görmüş, durumun keyfini sürmeyi tercih etmişti elbette.</p>

    <p class="normal1">“Bakalım artık... Kısmet... Gidiyoruz, göreceğiz işte... Adı Hamdi...”</p>

    <p class="normal1">Gülümsedim. Gülümsedi. Biraz sustuk.</p>

    <p class="normal1">“Annen baban ne diyor bu işe?..” diye sordum.</p>

    <p class="normal1">Annesi ve babasının bizim ilişkimizde hiçbir yeri yoktu. Onlarla, bu uzun beraberliğe rağmen, bir kere bile karşılaşmamıştım. Bu soruyu neden sormuştum öyleyse?.. Bana, kimi anlattıklarından gelen bir karanlık vardı... Bu karanlık beni hep çekmişti... Sorum karşısında başını önüne eğdi. O suskunlukta bir daha kaldı. O suskunluğun, derin bir kırgınlığı beslediğini bir daha hissettirmek istedi. Sonra söyledikleriyse, yine sadece söylenebileceklerdi sanki...</p>

    <p class="normal1">“Ne diyebilirler ki?.. Gitmemi istemediler haliyle... Ama durumu kabullenmekten başka bir çareleri kalmadığını da gördüler... Zaten onlara kim, ne soruyor ki artık... Ne kadardır ayrı yaşıyoruz... Herkes kendi hayatında, kendi yolunda...”</p>

    <p class="normal1">Onun bir başka yumuşak yerine dokunmuştum, farkındaydım. Yine masaya bakıyordu, gözlerini benden kaçırıyordu. Bu duyguda kalmanın, bize bir kapı açabileceğine inandım bu görüntünün etkisiyle.</p>

    <p class="normal1">“Biliyor musun... Annen babanla ilgili, sanki hâlâ anlatmadığın bir şey, çok önemli bir şey varmış gibi geliyor bana... Sanki...”</p>

    <p class="normal1">Sözümü kesti. Yüzüne daha önce de kez gördüğüm o keder inmişti yine. Dokunsam ağlayacaktı dersiniz ya, kimi insanların kimi anlarını anlatmak için, o an böyle anlardandı işte. Ancak, böyle bir boşalmanın önüne geçmek için, kendini çok sertleştirmişti. Bu set, bu duvar, ne derseniz deyin artık, ancak kırık bir sesle dile gelebilirdi.</p>

    <p class="normal1">“Sana her şeyi anlattım!..”</p>

    <p class="normal1">Durmam, orada, o sözlerin ve gözlerin koyduğu engel karşısında o adımı atamayacağımı anlamam, kabullenmem gerekiyordu. Böyle zamanlar da yaşanır bazen, bilirsiniz. Bir insana atmanız gereken bir adım vardır, ama yaşadıklarınız sizi bir yerlerde tutar. Bir çaresizlik içinde kalmışsınızdır bir kez daha... Bir çaresizlik ve kendi sınırlarınızla yaşattığınız bir felç içinde... O anı kendim için, böyle bir duyguyla unutulmaz kılacaktım. Ona tüm sevgimle bakıyordum. Konuşmayı bizle ilgili bir başka yere çekti.</p>

    <p class="normal1">“Sen ne yapacaksın?..”</p>

    <p class="normal1">Bu çabayı karşılıksız bırakmadım. Ben de anlatabildiğimce anlatmak istiyordum zaten.</p>

    <p class="normal1">“Romana kuvvet vereceğim... Bir hayli yol aldım... Sona gelir gibiyim artık. Yaşadıklarım bunu söylüyor... Böyle giderse, birkaç aya kadar bitiririm herhalde...”</p>

    <p class="normal1">O bildiğiniz şirinliğiyle cevap verdi.</p>

    <p class="normal1">“Hasretimden hızlanırsın tabii!.. İşin içinde ben olacağım da, bir faydası dokunmayacak mı!..”</p>

    <p class="normal1">Gülümsedim. Bu şirinlik bana çok acıklı geldi birden. Biraz daha sustuk. Birbirimize bakamıyorduk.</p>

    <p class="normal1">“Boşanacak mısın?..” diye sordu sonra.</p>

    <p class="normal1">Sesi çatlamıştı yine. Bu soruyu sormasının birçok anlamı olabilirdi. Söyleyeceklerim onu yaralayabilirdi. Ama ben de kendime çizdiğim yolu, tüm içtenliğimle anlatmak zorundaydım artık.</p>

    <p class="normal1">“Evet... Selin’le konuştum. Ona senden ayrıldığımı söylediğimde, eve dönebileceğimi, bir daha deneyebileceğimizi söyledi. Bana yine bir suçluluk duygusu yaşatmak, önünde sonunda bitecek bir aşk adına, nasıl bir kadını ne kadar üzdüğümü söyletmek için mi böyle davrandı, ilişkimizi gerçekten kurtarmak ve tüm yaşananlara karşın, beni hâlâ sevdiğini göstermek için mi, anlayamadım. Kimilerine göre çok onursuz, kimilerine göreyse çok soylu bir davranış bu. Ben, açık söyleyeyim, buradaki soyluluğu görmek istiyorum daha çok. Ama bitti, bu isteğime ve inancıma rağmen, orası çoktan bitti benim için... Bunu söyledim, ondan özür diledim. Kendime artık başka bir hayat kurmak istediğimi de söyledim. Uzatmadı, direnmedi. Neye inanıyorsam onu yapmam gerektiğini söyledi. Bu tavrı da, neresinden bakılırsa bakılsın, çok etkileyiciydi, ne gizleyeyim. Ayrıntılarda anlaştık. Evi ona bırakacağım. Ben de yeni kuracağım evime, sadece aile yadigârı birkaç eşyamı, kitaplarımı ve plaklarımı taşıyacağım...”</p>

    <p class="normal1">Ben de ona, hayatımı kendime göre sıfırlamaya hazırlandığımı anlatmaya çabalıyordum. Ama birden durdum. Orada durdum. Son sözlerimi ne kadar yersiz ve zamansız kullandığımı fark ettim. Bazı sözlerimizle, sevdiklerimizi hiç istemediğimiz halde yaralayabileceğimizi, hem de çok derinden yaralayabileceğimizi yeniden hatırlamak zorundaydım ne yazık ki... Bu sözler, ilişkimizin belki de alevlenmesine yol açan sözlerdi... Ben bir zamanlar böyle bir cümleyi, ilişkimizin umudu için kurmuştum. Yapamamıştım ama işte... Başaramamıştım... Başaramamıştık... O kadar acıydı ki o anda o uzak akşamı hatırlamak... Yıllar sonra aynı cümleyi, tüm saflığımla, kendim ve yalnızlığım için, onsuzluğum için kurmuştum. Bir hayaldi bu. Kimileri için belki küçük, ama benim için büyük ve çok anlamlı bir hayaldi. Bu hayali o da hatırlamış mıydı?.. Hatırlamıştı bence, mutlaka hatırlamıştı. İnce ince birkaç gözyaşı dökülmüştü çünkü yanaklarından. Bu gözyaşlarının kaynağında, hayatım adına o adımı atabildiğimi görmekten kaynaklanan, içten, çok hakiki bir sevinç de vardı belki. Bedelleri ödenmiş, hak edilmiş sevinçler de ağlatırdı çünkü insanı. Ancak bu olasılık, onu hiç beklemediğim ve istemediğim bir anda yaralamış olabileceğim duygusundan beni kurtaramıyordu. Konuyu sessizce geçiştirebildik yine de. Hiçbir serzenişte bulunmadı. Bana kendisinden beklemediğim bir yeri gösterdi sadece.</p>

    <p class="normal1">“Bence ona dönsen daha iyi olur. Ailene dön. Yeni hayatını orada kur. Sen aslında oranın insanısın...”</p>

    <p class="normal1">Neden böyle söylemişti?.. Bunu gerçekten istemediğini biliyordum. Dahası böyle bir karar almamdan korktuğunu bile düşünebilirdim. Gelgelelim, onun da kırgınlığını bir şekilde gidermeye ihtiyacı vardı. Bana, çıktığım yola ne kadar çok inandığımı daha çok göstermek, anlatabilmek düşüyordu bu durumda.</p>

    <p class="normal1">“Oraya artık dönemeyeceğimi sen de biliyorsun. Kendime yeni bir ev de buldum zaten. O evi satın alacak ve istediğim gibi döşeyeceğim. Birçok eski hayalimi gerçek kılabilecek bir ev bu. Sabretmek gerekiyormuş demek ki... O evi görmeni isterdim...”</p>

    <p class="normal1">Bu sözler de benim kırgınlığımı dile getiriyordu kuşkusuz. Ben de ona bir pişmanlık duyurmak, dahası yüklemek istemiştim, “sabretmek gerekiyor” derken. Bu kadar kırgın mıydık birbirimize?.. Bu kadar kırgındık belki de, evet. Ya da... Ya da belki aslında kendimize kırgındık, kim bilir. Kendimize... Kendimize ve birbirimize yaşattıklarımız için... Bir karşılık vermedi. Ev hakkında bir soru da sormadı. Ben de devam etmedim. Radyo programlarıma çok yakında son vereceğimi söyledim bunun yerine. Nedenini sordu.</p>

    <p class="normal1">“Hem yoruldum, tüm vaktimi ve gücümü romanıma vermek istiyorum, hem de artık hiçbir anlamı kalmadı...” dedim.</p>

    <p class="normal1">Bu sözlerimle de bu ayrılığın bende doğuracaklarını anlatmak istemiştim. İçimde yeni bir ölüm vardı, o mektupları hiç kimseye gönderemeyecektim artık. O mektuplar bizi bir arada tutmuştu... O mektupları o eve, sadece ona ulaşamadığım yıllarda değil, izini kaybettiğim, hayatını başkalarıyla paylaştığını düşündüğüm yıllarda değil, ilişkimizdeki uzaklıkları yaşadığımız, paylaştığımız yıllarda da göndermiştim. Başkalarının hayat hikâyelerinde, bizim hayata dokunuşlarımız da vardı. Onun orada beni dinlediğini biliyordum, hissediyordum. Bu mektupların en temel varlık nedeni ortadan kalkıyordu bu durumda. Üstelik gerçekten yorulmuştum, her anlamda yorulmuştum. Bu inceliği anlamış mıydı?.. Bunu bilemezdim, bilsem de konuşamazdım. Bazı dokunuşlar çok hassas dokunuşlardı. Bazı duygularsa, paylaşılacakları varsa, konuşulmadan paylaşılabilirdi zaten... Daha kolay durabileceğimiz bir yeri, belki de bu nedenle seçtik o anda... Programları bırakma kararımı, romanıma daha çok vakit ayıracağım için destekledi. Bu destek bana, bir anlatma yürekliliği daha verdi.</p>

    <p class="normal1">“Bir roman, yeni bir ev, yeni bir hayat... Yeni yollar... Gördüğün gibi, ikimiz de umut edebiliyoruz hâlâ...”</p>

    <p class="normal1">“Elbette!.. Ölecek değiliz ya!..” dedi bu sözlerim üzerine.</p>

    <p class="normal1">Ölecek değiliz ya!.. Beklenebilecek bir İnci cevabıydı aldığım. Bazı ilişkilerde, istesek de istemesek de, biraz ölmüyor muyduk ama?.. Böyle bir duyguyu daha önce de, son yemeğimizi, hatırlayabildiğimiz o eski fotoğraflarımızla yediğimiz akşam da paylaşmıştık. Yollarımızda yürümeye, hayata elimizden geldiğince tutunmaya devam edecektik elbet. Ne var ki, o belli belirsiz gelecek adına beslediğimiz tüm umutlar bir yana, ben bu ayrılıkla, içimizdeki çok değerli bir parçayı öldürdüğümüzü de hissediyordum. İçimizden bir parçayı, bir daha dönemeyeceğimiz bir yere bırakıyorduk. İçimizde bir yerler yıkılıyordu. Bu ilişkiden harabelerimizle çıkabilmiştik ancak. Bu harabeleri görebilirdik. Ama anlatmaya gelince... Anlatmak zordu işte, çok zordu. Anlatabilmek için yeni sarsıntılar gerekiyordu çünkü. Bunun içinse, başka bir zamana, yolculuklara ve insanlara ihtiyacımız vardı. O zaman da gelecek miydi?.. Beklemeliydik, bir daha beklemeyi bilmeliydik... Denemeliydik, bir daha denemeliydik. İlişkimizin hangi hayaller, aldanmalar ve hazırlıklar adına başladığını daha iyi anlayabilmek için de başka denemeleri ve bekleyişleri göze almalıydık. Radyo programlarımı böyle yaşamamın beni nasıl bir yalanın izinde, nasıl bir yalnızlığa ittiğini daha iyi anlatabilmem ve itiraf edebilmem için de yeni denemeler gerekiyordu...</p>

    <p class="normal1">Romanımı da bir yalanın izinden giderek yazıyordum belki. Hikâyem bu ilişkiyle doğmuş, yürümüş ve hayat bulmuştu. Hikâyem bir tanıklıktı; bir çaresizliğin, bir aldanmanın, bir umudun, bir hayata tutunma, kendini anlatma çabasının tanıklığıydı biraz da... Ben bu ilişikiyi, bu hikâye için de mi yaşamıştım öyleyse?.. Bu sorunun gerçek yanıtı, bizi görmek istemediğimiz, dahası, hiç bilmediğimiz yüzlerimizle de karşılaştırabilirdi. İlişkimiz sadece bir yalnızlıktı, bir hayalin izini sürmekti belki de bu durumda... Bu korkuya ilk kez o akşam kapılmıyordum. Ben böyle korkuların da yabancısı değildim, böyle yalnızlıkların da. Ben herkesin kendi yalanının aynı zamanda doğrusu da olabileceği gerçeğinin de yabancısı değildim. Romanımı da bu gerçekle, en çok bu gerçekle birilerinin karşısına çıkarabileceğim belki günün birinde... Belki... Bu romanı da radyo programlarım gibi anlamsız bulmazsam elbet...</p>

    <p class="normal1">Ölecek değildik ya... Hepimiz bu ilişkilerde biraz ölmüyor muyduk ama?.. Ona o akşam bunları da söylemedim. Bazı sesleri, bazı zamanlarda sadece kendinize duyurmalıydınız. Bazı sesleri sadece içinizde taşıyabilirdiniz... Sesini böyle bir anda duydum. Konuşmamız, yapabildiğimiz o başka konuşmamız da vardı ya...</p>

    <p class="normal1">“O son yemeğimizi yediğimiz akşam, sana ‘Aslında bu ayrılık iyi oldu, bu ilişkinin iflah olacağı yoktu, yani bundan sonra boşuna çaba harcayacaktık, tadı kalmamıştı’ demiştim, hatırlıyor musun?..”</p>

    <p class="normal1">Hatırlıyordum elbette, hem de çok iyi hatırlıyordum. Bunu bilmesi gerekiyordu.</p>

    <p class="normal1">“Sonra, yalnız kaldığımda, bu sözlerin bana çok dokunduğunu fark ettim. O anda gerçeği tam görememiştim, bu ilişkinin böyle bittiğine sevinmiştim bile. Ancak eve döndüğümde... Haklıydın ne yazık ki... Haklıydın... Bugün sana yine hak veriyorum...”</p>

    <p class="normal1">Başını söylediklerimi onaylarcasına salladı.</p>

    <p class="normal1">Bu sözlerde de mi çağrı, son bir çağrı vardı?.. Yoksa... Yoksa ben mi bu çağrıyı duymak istemiştim?.. Romanımı yazarken bu soruları da soracağım elbet. Ne var ki, o akşam bu konuştuklarımız, başka bir yatakta akıyordu. O akşam onunla sadece ayrılığı konuşabilirdim.</p>

    <p class="normal1">“Şimdi bir de ne hissediyorum, biliyor musun?.. Aramızda o aşk, o tutku, o sarhoşluk da kalmadı sanki artık. Aramızda galiba yalnızca bir sevgi kaldı...”</p>

    <p class="normal1">“Belki de...” dedi ağlamaklı bir sesle.</p>

    <p class="normal1">Üzerine gittim.</p>

    <p class="normal1">“Ama seni çok sevdim... Seni hâlâ seviyorum, inan...”</p>

    <p class="normal1">Yüzüne çok sıcak bir gülümseme yayıldı.</p>

    <p class="normal1">“Ben de seni seviyorum. Sağol, çok sağol...”</p>

    <p class="normal1">Biraz sustuk... Birbirimize daha başka ne diyebilirdik ki?..</p>

    <p class="normal1">“Eh, artık kalksak...” dedi sonra.</p>

    <p class="normal1">Kalkmalıydık evet, daha fazla uzatmamalıydık. Artık son sözlerimi söyleyebilirdim.</p>

    <p class="normal1">“Tamam kalkalım... Ne demişler, yolcu yolunda gerek... Bak, kendimi bildim bileli bu söz hayatımda var, ama sanki ilk kez şimdi, bendeki anlamını buluyor... Sözler, bize gerçek anlamlarını buldurmak için, seyahat ediyor...”</p>

    <p class="normal1">Hafiften alaylı bir sesle karşılık verdi.</p>

    <p class="normal1">“İyi... Romanında bunu da kullanırsın artık...”</p>

    <p class="normal1">Bu sesin, aynı zamanda, birbirimize anlatmaya çalıştığımız o sevgiyi de barındırdığını biliyordum. Kimi seslenişler, kimi zamanlarda birçok anlama gelmiyor muydu?.. O sevgiden, giderayak, küçük bir cesaret alabilirdim...</p>

    <p class="normal1">“Kullanacağım... Nasıl kullanacağımı bilmiyorum, ama mutlaka kullanacağım...”</p>

    <p class="normal1">Yine başını gülümseyerek salladı. O masada biraz daha kaldık. Hesabı beklerken uzun uzun yüzüne baktım. Ben de yine kendime göre gülümsüyordum. İkimiz de duygulanmıştık. Sesindeki titremeyi duymamam imkânsızdı.</p>

    <p class="normal1">“Ya tamam!.. Yeter artık, çok bakma!..” dedi.</p>

    <p class="normal1">Benim de sesim titriyordu. İçimden gelen sözler, yine bir şeyleri duyurmayı, unutmamayı ve unutturmamayı bekliyordu.</p>

    <p class="normal1">“Bırak da bakayım... Bırak da bu yüz bir yerlerimde böyle kalsın... Seni... Seni bir daha hiç göremem belki...”</p>

    <p class="normal1">Başını önüne eğdi. Bir geriye dönülmezlik anına geldiğimizi o da biliyordu. Fısıltı halinde birkaç söz döküldü dudaklarından. Bana bakamıyordu.</p>

    <p class="normal1">“Kim bilir... Belki de birbirimizi bir daha göremeyiz gerçekten...”</p>

    <p class="normal1">Cevap veremedim. Hesap geldi, ödedim. Ayaklarının yanında duran, oraya gelir gelmez gördüğüm torbayı alıp uzattı o anda.</p>

    <p class="normal1">“Bunu al... Senden başka hiç kimseye veremezdim...” dedi gülümseyerek. Bakışları yine çok dokunaklıydı.</p>

    <p class="normal1">Torbayı aldım, içine baktım. Elektrikli tren orada duruyordu. Ne diyeceğimi bilemedim. Gözlerim doldu.</p>

    <p class="normal1">“Bak!.. Şimdi ağlayacaksan hemen git!.. Hiçbir şey de söyleme!..” dedi ama o da her an ağlayacak gibiydi. Gülümsedim.</p>

    <p class="normal1">“Peki ağlamam... Sana ağladığımı göstermem” dedim.</p>

    <p class="normal1">Gözleri dolu dolu güldü. O gözleri de, o gülüşü de bir daha göremeyecektim belki, evet.</p>

    <p class="normal1">“Salak!..” dedi o her zamanki şirinliğiyle.</p>

    <p class="normal1">Kalktık. Bizi ilk kez buluşturan o “cafe”nin dışına çıktık. Hava kararmış, biraz da serinlemişti. Baktı, kolunu boynuma doladı.</p>

    <p class="normal1">“Haydi hoşça kal...” dedi ve titreyen dudaklarını tutkuyla, ama hafifçe dudaklarıma kondurdu. Ona sarıldım, daha uzun öpmek istedim. Kendini çekti.</p>

    <p class="normal1">“Tamam, yapma!.. Ne olur!..” dedi.</p>

    <p class="normal1">Haklıydı. Yapmamam gerekiyordu. Bunu ona da, kendime de yapmamalıydım.</p>

    <p class="normal1">“Tamam... Haydi gidelim öyleyse...” dedim bunun üzerine.</p>

    <p class="normal1">Cevap vermedi. Kolumu iyice sıktı. Sırtını döndü, yürümeye başladı. Arkasından baktım. Birkaç adım atmıştı ki, seslendim.</p>

    <p class="normal1">“İnci bak!..”</p>

    <p class="normal1">Bana çok kızdığı kimi zamanlarda, onu güldürmek için yaptığımı yaptım. Ellerimi yumruk halinde sıktım, iki yanağıma yapıştırdım, başamı sağa sola sallamaya başladım. Yine güldü. Yine gözleri doldu. Uyandırmaya çalıştığım etki de buydu zaten. Onda kalabildiğimce kalmak istiyordum...</p>

    <p class="normal1">“Ya, salak!..” dedi gülümsemesini sürdürerek.</p>

    <p class="normal1">Aramızda birkaç metre vardı. Meydanın ortasındaydık. Birlikte, belki de yüzlerce kez yürüdüğümüz meydanın ortasında...</p>

    <p class="normal1">“Bunu hatırlayınca ne diyeceksin?” diye sordum.</p>

    <p class="normal1">“Ne diyeceğim... Maymunun tekiydi diyeceğim tabii!..” diye cevap verdi.</p>

    <p class="normal1">Gülümsedim. Gülümsemelerle hatırlanacak sayısız fotoğrafımızdan biriydi bu... Sonra biraz ciddileşti.</p>

    <p class="normal1">“Romanını yaz... Mutlaka yaz...” dedi.</p>

    <p class="normal1">Beni avutmak, avuttuğunu görerek de kendini avutmak ister gibiydi. Böyle bir ayrılıkta, romanımın tutunabileceğim en sağlam dal olduğunu görmüştü galiba... Ya da... Ya da belki o da giderayak bir şeyleri vasiyet etmek istemişti, kim bilir... Sonuçta bu sözler, kendisinden o akşam duyduğum son sözler oldu. Ayrı yollarımıza ilk adımlarımız atabileceğimize çok inanmış gibiydik artık...</p>
  </div>

  <div class="calibre1" id="calibre_pb_29"></div>
</body>
</html>
