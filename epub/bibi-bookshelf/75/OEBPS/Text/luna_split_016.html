<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>luna</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:d7b9ba3a-54b4-4058-b454-70ed39423624" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal1">Ertesi gün Taksim’de buluştuk ve “ameliyat”ın yapılacağı hastaneye, nereye, ne için gittiğimizi hiç konuşmadan gittik. Arabayı ben kullanıyordum, neşeliydik, bir tatile çıkıyor gibi neşeli... İkimiz de birbirimize neşeli görünmeyi oynamıştık bir başka söyleyişle... Bu oyunu görmüştük. Gördüğümüzü fark etmiş, ama yine de oynamıştık. O anlarımızın doğrularından biriydi bu. Hastaneye vardığımızda doktor henüz gelmemişti. Biraz bekledik.</p>

    <p class="normal1">Hayat ilginç tesadüflerle doludur denir ya, o gün, o “ameliyat”ın o hastanede yapılacak olması da böyle tasadüflerden biriydi işte. O hastane, dört yıl kadar önce, İnci’yle hayatımı bu kadar karıştırmadığım bir zamanda, Selin’in apandisit ameliyatı için birkaç gün yattığı hastaneydi. Her hastane gibi, o hastaneden de hatırladıklarım vardı tabii. Personelden birkaç kişi beni hatırlamıştı. Başhemşire hatırlamıştı, anestezist hatırlamıştı, hademelerden biri hatırlamıştı. Beni, bu yeni “ziyaretimde” bir başka kadınla birlikte görüyorlardı. Oraya neden geldiğimi biliyorlardı... “Suçüstü” yakalanmak gibi bir durumdu bu sanki. Yaşadıklarımı böyle algılamayabilirdim. Gelgelelim insan, kendisine her zaman en gerekli duyguları yaşatmıyor bildiğiniz gibi. Bu karşılaşmanın da o zamanda böyle yaşanması gerekiyordu demek ki... Ancak onlar, deyiş yerindeyse “profesyonelce” davrandılar ve beni tanımazlıktan geldiler. Orada bu halimle bulunmayı istemediğimi anlamaları için, insan olmaları yetiyordu zaten.</p>

    <p class="normal1">Sonra doktor geldi. Durumun pek de öyle abartılmaması gerektiğini söyleyerek, bizi, özellikle de İnci’yi rahatlatmaya çalıştı. Onun için sıradan, gündelik işlerdendi bunlar...</p>

    <p class="normal1">Yarım saat sonra da İnci’yi ameliyathaneye aldılar. Öpüştük, birbirimize sarıldık. Doğru bir karar aldığına inanmak istiyordu. Arabadaki neşesini bu yüzden o anlarda da sürdürdü. Herkese, kendisine bile neşeli görünmek istiyordu. Ameliyathaneye yürüyerek gitmek istediğini söyledi. Kapıya kadar ona eşlik ettim. İçeri girerken hâlâ gülümsüyordu. Elini “hoşça kal” dercesine salladı. O anda boğazında yine bir şeylerin düğümlendiğini hissettim. Onun bu hallerini çok iyi biliyordum.</p>

    <p class="normal1">Doktor yirmi-yirmi beş dakika sonra dönebileceklerini söyledi. Ben de bize ayrılan odaya giderek beklemeye koyuldum. Kızımın yıllar önce bu dünyaya gelirkenki bekleyişimden çok farklı bir bekleyişti bu... Bu bekleyiş zamanımda gözlerimi kapadım, geleceğimizi, yaşayabileceklerimizi görmeye, hayal etmeye çalıştım. Geriye dönüşü yokmuş gibi görünen bir yoldaydık sanki artık. Ayrılmamız daha da zorlaşmıştı. Ona kendimi “borçlu” hissediyordum. Selin’e bu yaşadıklarımızı anlatacak ve ayrılmamız gerektiğini söyleyecektim. İnci’yi bundan böyle yalnız bırakmamam gerekiyordu... Yeni bir umut dolmuştu içime. Bir kararı en nihayet alabilmekten, alabildiğimi öncelikle kendime göstermekten doğan bir umuttu bu...</p>

    <p class="normal1">Onu yarım saat sonra getirdiler... Uyumak ile uyanık durmak arasında bir yerlerdeydi. On-on beş dakika kadar yatakta öyle kaldı. Baktım, tüm hareketlerini, yüz ifadelerini görmeye çalıştım... Kendime, ona ve birbirimize bu durumu yaşatmaya hakkım olup olmadığını bir daha sordum... İçimde, aldığım karardan kaynaklanan bir sevinç de vardı ama artık...</p>

    <p class="normal1">Bir ara uyanır gibi oldu. Acılı, bitkin bir sesle konuştu.</p>

    <p class="normal1">“Ağzım kurudu... Bana biraz su versene...”</p>

    <p class="normal1">“Su içmemen gerekiyor” dedim.</p>

    <p class="normal1">Daha yüksek ve ısrarlı bir sesle karşılık verdi.</p>

    <p class="normal1">“Su ver!.. Yutkunamıyorum!..”</p>

    <p class="normal1">Kolumu sırtına destek yaparak biraz doğrulmasını sağladım, birkaç yudum su verdim. İçeceğini içtikten sonra kendisini yatağa bıraktı, gözlerini kapadı. Eliyle yaklaşmamı istedi. Kulağımı ağzına yaklaştırdım. Fısıldadı.</p>

    <p class="normal1">“İçim acıyor... İçim çok acıyor...”</p>

    <p class="normal1">Bir fısıldama değildi, derin bir iniltiydi bu sanki. Elini tuttum, acısını duymaya çalıştım. Ne demek istediğini anlıyordum. Yaşadığı acı, o iz bırakacak acılardandı... Havayı bu yüzden biraz yumuşatmak istedim.</p>

    <p class="normal1">“Ameliyat başarılı geçti... Ölmeyecekmişsin...”</p>

    <p class="normal1">Bu sözlerin böyle bir durumda yakışık alıp almayacağını hiç düşünmedim o anda. Tek düşündüğüm acısını biraz hafifletmekti, ona, bildiği bir dille biraz güç kazandırmaktı...</p>

    <p class="normal1">Gözlerini hafiften araladı, baktı. Biraz buruk, biraz da sitemli bir sesle, ama yine de gülümsemesini kaybetmemeye çalışarak cevap verdi.</p>

    <p class="normal1">“Öyle mi dersin?”</p>

    <p class="normal1">Cevap veremedim. Bu soru birçok anlama gelebilirdi çünkü, biliyordum. Sonra gülümsemesi kayboldu. Bu sefer de ağlamamaya çalışarak konuştu.</p>

    <p class="normal1">“Ama onu öldürdüler... Onu öldürdük...”</p>

    <p class="normal1">Kendimi, acısını elimden geldiğince hafifletme zorunluluğundan kurtaramıyordum. Yine, yaşananların eğlenceli yönünü ortaya çıkarma amacıyla karşılık verdim.</p>

    <p class="normal1">“Yenisini yaparız, üzülme. Ben sana bu konuda yardım ederim. Henüz çok yaşlanmadın!..”</p>

    <p class="normal1">Beni bu tavrım yüzünden şaklabanlık, hatta duyarsızlıkla suçlayabilirsiniz. Ne var ki, bu zorunluluk bana o anda sadece bu sözleri söyletebiliyordu. Söylediklerim karşısında gülümsedi.</p>

    <p class="normal1">“Sen bir salaksın!.. Nerden buldum ben seni yahu!..” dedi.</p>

    <p class="normal1">Biraz canlanmıştı. Sesindeki acı hafiften azalmış, ya da örtülmüş gibiydi. Sonra doğruldu, yan yattı, o çok sevdiği cenin pozisyonunu aldı, bacaklarını örtünün altından çıkardı.</p>

    <p class="normal1">“Şu anda acayip seksi görünüyorsun!” dedim.</p>

    <p class="normal1">Örtüyü kaldırdı, çıplak kıçını gösterdi. Bacaklarının arasındaki kanlı pedden hiç rahatsızlık duymadım. Hareketi o kadar doğal ve samimiydi ki... Tüm yaşananlar o kadar bizimdi ki...</p>

    <p class="normal1">Sonra doktor geldi, işaret edip beni dışarı çağırdı. Elini dostça omzuma koydu. Profesyonelce ve güven verici bir ses tonuyla konuştu.</p>

    <p class="normal1">“Geçmiş olsun... Her şey yolunda, hiç merak etmeyin, sorunsuz atlattık.”</p>

    <p class="normal1">Ödemeyi yaptım. Bir ilaç önerdi, aynı sesle devam etti.</p>

    <p class="normal1">“Yalnız... Bir iki gün içinde bir kanama olabilir... Olmayabilir de... Ama biz yine de hazırlığımızı yapalım. Bu ilacı o zaman kullanırsınız. Gerekirse...”</p>

    <p class="normal1">Teşekkür ettim. Benden, eğer varsa, en küçük sorunu bile gizlememesini istedim. Her şeyin gerçekten yolunda olduğunu bir daha duymak istiyordum. Profesyonelliğinin kazandırdıklarıyla, kendisinden başka sözler duymaya ihtiyaç duyduğumu anlamış olmalıydı. İstediğimi, bu kez çok dostça bir sesle verdi.</p>

    <p class="normal1">“Ben işimi şimdilik bitirdim... Bundan sonrası sizin. Size ihtiyaç duyacaktır. Ne yapacağınızı bilmiyorum, bilmek de istemiyorum, hayatınıza karışamam. Ancak böyle durumları kimi kadınlar çok kolay, kimi kadınlarsa çok zor atlatır, bilin. İnşallah günün birinde çocuğunuzu dünyaya getiririm... Hayat bu, hiç belli olmaz...”</p>

    <p class="normal1">“İnşallah...” diyebildim sadece, gülümseyerek. O da gülümsedi. Elimi iyice, bu söylediklerine yakışır bir biçimde, hem güven hem de cesaret vermek istercesine sıktı. Zor, hem de çok zor bir zamanımda uzanan bu elin, bana o anda bu duyguyu hissettirmesini istedim en azından. Sonra da öteki eliyle omzuma vurdu ve gitti...</p>

    <p class="normal1">Odaya döndüm. Artık iyiden iyiye kendine gelmiş gibiydi. Doğrulmak istedi, yardım ettim. Yanına oturdum. Dudağının kenarından yavaşça öptüm.</p>

    <p class="normal1">“Biraz dinlen, bol bol vaktimiz var” dedim.</p>

    <p class="normal1">“Doktor ne dedi?” diye sordu.</p>

    <p class="normal1">Anlattım. O ilacı almamız ve neden almamız gerektiğini söyledim.</p>

    <p class="normal1">“Kız mıymış,&nbsp;erkek mi?” diye sordu.</p>

    <p class="normal1">“Saçmalama!.. Bu kadar erkenden anlaşılmaz ki...” diye cevap verdim.</p>

    <p class="normal1">Anlaşılmaz mıydı gerçekten?.. Bilmiyorum. Ancak o anda böyle bir soruya, hem kendim hem de onun için verebileceğim en iyi yanıt buydu galiba.</p>

    <p class="normal1">Sesi titredi. Duyduğu acı onu bu konuda çok hassaslaştırmıştı. Bunu söylediklerinden, yaşananlara bakışından görmek için biraz dinlemeyi bilmek yeterliydi.</p>

    <p class="normal1">“Erkekti... Bence erkekti... Ben öyle hissediyorum.”</p>

    <p class="normal1">Sustum, sevgimi göstermeye çalışarak başımı salladım. Böyle bir durumda, tek bir sözcük bile bizi istemediğimiz bir yere götürebilirdi. Onu bu halinden uzaklaştırmak istiyordum. Onun bu haliyle yüzleşmek istemiyordum belki de. Diretti.</p>

    <p class="normal1">“Onu nereye attılar acaba?”</p>

    <p class="normal1">Bu soruyu karşılıksız bırakamazdım. Rahatsızlığının şiddeti giderek artacak gibiydi ve benim, sevgimden başka, onu ve kendimi koruyacak hiçbir silahım yoktu. Verdiğim cevap, kızını teselli etmeye çalışan çaresiz bir babanın cevabını andırıyordu.</p>

    <p class="normal1">“Bilmiyorum... Bunları düşünme, lütfen düşünme... Kendine bu kadar zarar verme...”</p>

    <p class="normal1">Onu nereye atmışlardı?.. Bu ayrıntı aklıma gelmemişti. Yaşananları elbette benden çok farklı algılıyordu. Bu duruma aynı yerden bakmamız mümkün değildi. Ona yaklaşmaya çalıştım yine de. Başaramayacağımı biliyordum ama yine de çalıştım. Bu soru, zamanı geldiğinde bana bir daha dönecekti. Bu soruyu farklı yanıtlar için, zamanla ben de soracaktım. O anlarda sadece çaresizliğim vardı ama... Sadece çaresizliğim... Sustum. Biraz daha uyumak istediğini söyledi. Yataktan kalktım, hemen yanındaki koltuğa oturdum... Gözlerini kapadı. Yarım saat sonra uyandı, kalkabileceğini, artık dışarı çıkmak istediğini söyledi. Hemşireyi çağırdım, giyinmesine yardım ettik. Sonra da yavaş yavaş hastaneden çıktık. Otoparka kadar yürümek istedi, yürüdük. Arabaya bindik, yola çıktık. Karnımın o anda çok acıktığını fark ettim.</p>

    <p class="normal1">“Karnın aç mı?” diye sordum.</p>

    <p class="normal1">“Aç” dedi.</p>

    <p class="normal1">“Gel iyi bir İskender yiyelim” dedim.</p>

    <p class="normal1">“Gidelim, nasıl istersen” dedi.</p>

    <p class="normal1">Sesinde bir rahatlık, bir huzur, ama aynı zamanda da bir durgunluk vardı. Vakit akşamüstüne geliyordu. O evin çok yakınında bulunduğu halde, bir türlü gitmeye fırsat bulamadığımız İskender kebabıyla meşhur o restorana gittik. Yemek yerken, hayatımızda çok derin izler bırakacağını bildiğimiz bu olayı hiç konuşmadık. Ona Bursa’da yıllar önce, ilk kez yediğim İskender kebabından ve o günün bende bıraktığı duygudan söz ettim. Aradan yirmi beş yılı aşkın bir süre geçmişti... O akşam, benim o çocuğu özlediğim ender akşamlardan biriydi...</p>

    <p class="normal1">Yemeğimizi yedikten sonra eve gittik. O eve yine dönmüştüm işte... O ev beni yine kabul etmişti. İçeri girer girmez birbirimize sarıldık. Bir süreliğine öyle kaldık. Çok güçsüz düştüğünü hissediyordum. Daha çok ayakta kalması gereken bendim elbet. Onu yavaş yavaş yatak odasına götürdüm, biraz daha dinlenmesini söyledim. Gidip hemen bir çay demleyebilirdim. İtiraz etmedi.</p>

    <p class="normal1">“Sağol... Çok uykum yok, ama biraz dinleneyim bari... Her şeyin yerini biliyorsun” dedi ve yatağa uzandı.</p>

    <p class="normal1">Üstünü örttüm, saçlarını okşadım. Saçlarının okşanmasından çok hoşlanırdı; uzun uzun, uyuduğunu görene kadar okşamaya devam ettim... Sonra kalktım, ses çıkarmamaya özen göstererek mutfağa gittim.</p>

    <p class="normal1">Her şeyin yerini biliyordum, en azından böyle bir zaman için gerekenlerin yerini biliyordum, evet. Çay suyunu koydum. Yatak odasına döndüm. Gözleri kapalıydı, uyuyor gibiydi. Bıraktım. Salona gittim, balkona çıktım, etrafıma baktım. O evin birçok köşesinde benim de bir tarihim vardı artık... Bu tarihi, günü geldiğinde birilerine mutlaka anlatacaktım...</p>

    <p class="normal1">O anların bendeki görüntülerinde, bu duyguyla gittim geldim bir ara. “Su kaynamıştır” dedim sonra, mutfağa gittim. Giderken de gözlerim birden çeşitli bibloları, küçük nesneleri koyduğu o sehpaya ilişti. Pipomun orada durduğunu gördüm. Bıraktığım yerdeydi. İçimden bir başka küçük sevinç geçti o anda. Çayı demledim, çaydanlığa yeniden su koydum. Ateşi iyice kıstım. Usulca yatak odasına gittim. Gözleri hâlâ kapalıydı. Yine uyandırmak istemedim. Tam dönecektim ki seslendi.</p>

    <p class="normal1">“Uyumuyorum, gelsene...”</p>

    <p class="normal1">Gittim.</p>

    <p class="normal1">“Gel biraz yanıma uzan” dedi.</p>

    <p class="normal1">Uzandım. Başını göğsüme, her zaman koyduğu yere koydu.</p>

    <p class="normal1">“Beni böyle bir günde yalnız bırakırsın sanmıştım” dedi.</p>

    <p class="normal1">“Seni yeterince yalnız bıraktım” dedim.</p>

    <p class="normal1">Doğruldu, boynumdan öptü. Sonra başını kalbimin üzerine koydu. Kalp atışlarım hızlanmıştı.</p>

    <p class="normal1">“Kalbin nasıl da atıyor” dedi.</p>

    <p class="normal1">“Evet, ilk günkü gibi... Bugün sanki ilk günümüz...” dedim.</p>

    <p class="normal1">Baktı. Bakışlarında beni her zaman tahrik etmiş o gülümseme vardı. Dudaklarını dudaklarıma götürdü, şehvetle öptü, sonra yine boynumu öptü, kulakmememi öptü. Sıcacık nefesini yine içimde hissediyordum. İyiden iyiye tahrik olmuştum. Anlamıştı. Ellerini önce göğsümde, sonra karnımda, sonra da organımda gezdirdi. Boynum ile kulağımın birleştiği yerde hızla nefes alıp vermeye başladı. Pantolonumun düğmelerini açtı, elini külotumun içine soktu. Organım iyice büyümüştü. Önce okşadı, sonra da eliyle gidip gelmeye başladı. Harika bir andı. Devamlı artan bir hızla nefes alıp veriyor, gidip geliyordu. Bir süre sonra dayanamadım, kendimi bıraktım, boşaldım. Hayatımın en unutulmaz orgazmlarından biriydi bu. İkimiz de nefes nefese kalmıştık.</p>

    <p class="normal1">“Sen ne yaptın öyle...” diyebildim sadece.</p>

    <p class="normal1">“Seni çok istedim” diye cevap verdi.</p>

    <p class="normal1">Bu anları belki de hiç unutamayacağım... Bu anları neden böyle yaşadığımı ve hatırladığımı benim açıklamama gerek yok, eminim. Açıklama, onun söylediklerinde gizliydi.</p>

    <p class="normal1">“Böyle bir durumda bile seni isteyebiliyorum, görüyorsun.”</p>

    <p class="normal1">Size şimdi söylediklerimi ona o zaman söylemiştim ben de.</p>

    <p class="normal1">“Görüyorum... Bunu kolay kolay unutamam artık.”</p>

    <p class="normal1">Sustu. Başını omzuma koydu yeniden. Aslında en sorulmaması gereken, ama o anda, belki de en çok sorulabilecek, sorulmak istenecek sorulardan birini sordu.</p>

    <p class="normal1">“Beni seviyor musun?”</p>

    <p class="normal1">Bu kaygıyı, o özel durumumuzu dikkate aldığımda, anlayabilirdim. Verdiğim cevapla, benden beklendiğini gördüğüm o güveni de gücümün yettiğince vermek istedim.</p>

    <p class="normal1">“Seni çok seviyorum. Sevmeseydim, burada olabilir miydim?”</p>

    <p class="normal1">Bana bir daha sarıldı, bu sözleri duyunca. Sonra biraz sustuk. Onun zihninden neler geçiyordu o suskunlukta bilemiyorum, ama ben kendi payıma, geride bıraktıklarımızı bir yerden bir yere atlayarak hatırlıyordum.</p>

    <p class="normal1">“Haydi, şimdi git temizlen... Canım çok çay içmek istiyor” dedi sonra da.</p>

    <p class="normal1">Kalktım.</p>

    <p class="normal1">“İstersen çayı buraya getireyim” dedim.</p>

    <p class="normal1">“Yok yok... Ben de ellerimi bir yıkayayım. İyiyim ben...” diye cevap verdi.</p>

    <p class="normal1">Onun bu konudaki “temizlenme” kaygısından ilk kez rahatsızlık duymamıştım.</p>

    <p class="normal1">Sonra salona geçtik. Çayları koydum. O akşam o çayı da çok sevmiştim. Her şey, nereden gelirse gelsin, zamanını beklerdi zaten. Her şey, tıpkı herkes gibi, zamanını beklerdi...</p>

    <p class="normal1">Çayımdan bir yudum aldım. Onun için, ilişkimiz ve geleceğimiz için hissettiklerimi, umut ettiklerimi anlattım. Kendimden beklediklerimi anlattım.</p>

    <p class="normal1">“Ameliyathaneden dönmeni beklerken bir karar aldım. Bu son yaşadıklarımızı Selin’e anlatacağım. Ona, evden ayrılmam gerektiğini söyleyeceğim. Sonra ne yapacağımıza bakarız. Kafamda birkaç fikir var. O evde kalamam artık. Bir çözüm bulacağım mutlaka. Yalnız bana birkaç gün süre tanıyacaksın. Bir hafta, on gün, on beş gün, neyse... Bu süre içinde, çok büyük bir sorun çıkmadıkça beni arama. Ben zaten seni devamlı yoklarım. Yalnız kalmam gerekiyor.”</p>

    <p class="normal1">Gülümsedi. Bu gülümseme birçok anlama gelebilirdi. Ama ben o anda o anlamların hiçbiri üzerinde durmak istemedim. Kederli bir sesle karşılık verdi.</p>

    <p class="normal1">“Keşke bunları hiç yaşamasaydık.”</p>

    <p class="normal1">O keder bana da geçti kaçınılmaz bir biçimde. Umutsuz değildim ama, hem de hiç değildim. Söylediklerim bu umudun izlerini taşıyordu.</p>

    <p class="normal1">“Keşke... Ama insan yaşayabileceklerini yaşıyor işte... Ben kader tasarısına eskisinden daha çok inanıyorum artık...”</p>

    <p class="normal1">Cevap vermedi. Oturduğu koltuğa yaslandı, gözlerini kapadı.</p>

    <p class="normal1">“Çok yoruldum ben...” dedi.</p>

    <p class="normal1">Yorgunluğunun sadece yaşadığımız günden kaynaklanmadığının farkındaydım. Ancak devam etmek de istemiyordum artık. İkimiz de çok zor bir gün geçirmiştik. Kalkmam, yine yola koyulmam ve daha çok düşünmem gerekiyordu. Kendimi daha çok deşmem ve görmeyi denemem gerekiyordu. Ama ben yalnızca günün yorgunluğunu bahane ettim. O gece orada durmalıydım çünkü. Daha fazlasını ikimiz de kaldıramazdık.</p>

    <p class="normal1">“Biliyorum, biliyorum... Ben de gidiyorum zaten... Gel seni yatağa götüreyim. Ben de ortalığı toplar giderim. Sabah seni ararım. Geceyi rahat geçirirsin inşallah. Ama dediğim gibi, bir sorun çıkarsa, mutlaka ara. Dinlen, uzun uzun uyu...”</p>

    <p class="normal1">Söylediklerimi gözlerini açmadan dinledi. Yine gözlerini açmadan cevap verdi.</p>

    <p class="normal1">“Tamam, çok uyuyacağım, söz... İşten iki gün izin aldım zaten...”</p>

    <p class="normal1">Kalktım, elinden tuttum, yatağına yatırdım. Üstünü örttüm. Burnunu ve dudaklarını hafifçe öptüm. Yatak odasının ışığını söndürdüm. Salona geçtim, ortalığı topladım. Sonra da usulca kapıya doğru yürüdüm. Son kavgamızdan ve kovuluşumdan sonra, o evden günün birinde böyle huzurlu bir şekilde çıkacağımı düşünemezdim. Bunun için o eve bir daha dönmem gerekiyordu. Dönmüştüm, yine dönebilmiştim işte... Bu ilişkide bir adım daha atmıştım. Kapıyı bu duyguyla açıp dışarı çıktım. Arabama bindim ve kendi yakama doğru yola çıktım. Bu oyun sık sık, hep aynı şekilde yineleniyordu gördüğünüz gibi. Bu oyun o gece de yinelenmişti. Ancak o gecenin bir başkalığı, bir “özel”liği de vardı. O gece ilk kez geride bıraktığım yakayı yabancılamamıştım. O gece ilk kez bir yerlere gecikmenin bana ileride büyük bir pişmanlık yaşatmasından korkmuştum...</p>
  </div>

  <div class="calibre1" id="calibre_pb_17"></div>
</body>
</html>
