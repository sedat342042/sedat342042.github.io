<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">II</h2>

  <p class="normal"><span class="ideitalik">Kral Oidipus</span>’un çok başarılı bir tragedya örneği sayıldığını söyledik. Şu noktayı da belirtmeliyiz ki, eserin yazıldığı tarihte belli başlı tiyatro çeşidi olarak tragedya tam şeklini bulmuştu. Bu sanatın babası, bütün Yunan tragedya şairlerinin ustası sayılan Aiskhylos her bakımdan olgun örneklerle oyunları zenginleştirmiş, onlara olgun şeklini vermişti. Ondan sonra gelen yazarlar, başta Sophokles olmak üzere, “hazır” denilebilecek bir kalıpla karşılaşmışlar, kendi buluşlarıyla özellikleriyle onu geliştirmişlerdi. Aiskhylos ile Sophokles’ten önceki Yunan tragedyası konuları, iç yapıları bakımından pek dağınık durumdaydı. Bilindiği gibi, tragedya kaynakları bakımından bağbozumu tanrısı Dionysos’u kutlamak için hazırlanan törenlere sıkı sıkıya bağlıdır. Bu törenlerde “dithyrambos” adı verilen ve musiki, raks gibi unsurları da içine alan lirik şiir sekli kullanılıyordu. Bu şekli milattan önce yedinci yüzyılda Lesboslu Arion’un yarattığı söylenir. Başlangıçta bir iki mısradan ibaretti. Şair bunu tek başına veya koro ile birlikte söylerdi. Thespis, milattan önce 535 yılında dithyrambos temsiline bir de oyuncu sokmakla tragedyayı ortaya çıkarmış oldu. Koronun karşısında yer alan, onunla konuşan bu oyuncuya “korobaşı” adı verilir. Böylelikle oyunda karşılıklı konuşma sağlanmıştır. Korobaşı, oyunda hayatı gösterilen tanrının veya kahramanın duygularını, acılarını seyirciye anlatır, adeta kendi başına oyunun havasına uygun bir “solo” yapar. Koro bu sözlere karşılık verir; bu haliyle tragedya belli başlı unsurlarını kazanmıştır. Halkın böyle bir oyunu sevmesi, tutması üzerine de şairler tragedyalar yazmaya başlarlar. Milattan önce altıncı yüzyılda, Pisistratides zamanında Atina’da ilk tiyatro yarışmaları tertiplenir. Atinalı şairlerden Khoirilos ile Phrynikhos Yunan tragedyasının ilk habercileridir. Bu iki şair eserleriyle Atinalılara bu sanatın zevkini aşılamışlardır. Eflatun, Phrynikhos’u Yunan tiyatrosunun ustaları arasında gösterir.</p>

  <p class="normal">Tragedyaya asıl şeklini, olgunluğunu veren, başta da söylediğimiz gibi Aiskhylos’tur. Koroya ikinci bir oyuncu daha katar; korodan ayrı olarak bu iki oyuncunun birbiriyle konuşmalarını sağlar. Böylelikle eserlerde koronun fazla yer tutmasını önler, konuşmaları ilk plana getirir. Aiskhylos’un eserlerinde insan, tanrıların büyük kudreti karşısında ezilir. Bu kudret Sophokles’in tragedyalarında da büyük ölçüde kendini belli eder; insan yine kaderinin çizdiği yoldadır, alınyazısından kurtulamaz, ama bunu bile bile, kendini yok etmek isteyen kuvvetlerin elinden kurtulmaya çalışır, uğraşmaktan yılmaz. Oidipus böyle bir davranışın en açık örneklerinden birini verir, işaret ettiğimiz gibi bu bakımdan onda bir nevi yeni çağ anlayışı sezilir. Tragedyalarda sık sık görülen, onlara konu olan Yunan tanrılarının kendi aralarındaki türlü münasebetleri, “beşeri” denilebilecek kavgaları zamanla seyircilerin, geniş halk topluluklarının din ve dünya görüşlerine etki etmiştir. Pindaros’un şu sözü bu gerçeği pek güzel anlatır: “İnsanların da, tanrıların da anası topraktır.” Sahneye en az tanrı çıkarmış Yunanlı denilebilir ki Sophokles’tir. Elde kalan yedi eserinde sadece iki yerde tanrılar görülür: <span class="ideitalik">Philoktetes</span>’in sonunda içinden çıkılmaz bir duruma son vermek üzere Herakles gelir; ilk eseri olan <span class="ideitalik">Aias</span>, Athena ile Odysseus arasında geçen bir konuşma ile başlar; hepsi bu kadar.</p>

  <p class="normal">Konuları bakımından tragedyayı Yunan mitolojisinin zengin efsaneleri beslemiştir. Bunların bilhassa çeşitli, garip ihtirasları, ölümle biten kanlı çatışmaları anlatanları, insanı korkunç akıbetlere sürükleyenleri eserlerin belli başlı maddesini teşkil etmiştir. Tragedyanın üç büyük şairinden (Aiskhylos, Sophokles, Euripides) elde kalan otuz üç eserden yirmi dördü gerçekten çok acı konuları ele alır; bütün Atreusoğullarını teker teker mahveden felaketler, Oidipus’un korkunç kaderi, Troia savaşının binbir faciayla dolu safhaları, Herakles’in başına gelenler, kanlı savaşlar, bütün bir aile fertlerinin birbirlerine düşmeleri; Euripides’in <span class="ideitalik">Bakkhalar</span>’ında, <span class="ideitalik">Medea</span>’sında görüldüğü gibi oğlunu parçalayan analar, babalarından öç almak için çocuklarını öldüren kadınlar...</p>

  <p class="normal">Atreus’lardan sonra (<span class="ideitalik">Agamemnon, İphigenia, Orestes, Elektra</span> vs.) müthiş kaderiyle Yunan tiyatrosunu besleyen aile Labdakos’lar, yani Oidipus ile çocukları olmuştur. “İnsanın en büyük suçu dünyaya gelmiş olmasıdır” diyen Calderon’a hak verdirecek bir aile. Yabancı diyarlardan gelip Yunanistan’da yedi kapılı Thebai kentini kuran Kadmos’un, Oidipus’un dedesinin başına gelenler gerçi pek dile düşmemiştir, ama torunundan daha az belaya da uğramamıştır; alın teriyle kurduğu, karısı Harmonia ile iyi günler geçirdiği Thebai’de birbiri ardından kızlarının feci şekilde ölmeleri onu bu kentten soğutmuş, acısından karısını alıp yollara düşmüş, bu da yetmiyormuş gibi sonunda tanrı her ikisini de yılan şekline sokmuştur...</p>

  <p class="normal">Oidipus ile ilgili efsane en eskilerinden biridir. <span class="ideitalik">Odysseia</span>’da (XI, 271) Odysseus’un ağzından ana çizgilerini buluruz. Yalnız Oidipus’un canavarı öldürmesi, kendi gerçek durumunu anladıktan sonra gözlerini kör etmesi anlattıkları arasında yer almaz. Çok eski zamanlardan beri hafızalarda yer eden, Sophokles’e gelinceye kadar dallanıp budaklanan efsanenin Oidipus’la ilgili olan kısmını özetliyoruz:</p>

  <p class="normal">Labdakos’un oğlu Laios, Thebai’de kraldır. Karısı İokaste bir çocuk doğurur. Tanrı Apollon çocuğun babasını öldüreceğini haber verir. Laios ile karısı böyle korkunç bir felaketten kurtulmak için ayaklarını bağlatıp çocuğu Kithairon dağına attırırlar. Böylelikle ondan kurtulduklarını sanırlar. Dağda sürülerini otlatmakta olan bir çoban çocuğu kurtarır, Korinthos kralı Polybos ile karısı Merope’ye verir; çocukları olmadığı için onu evlat edinirler. Bağlarının etkisiyle ayakları şiştiğinden çocuğa <span class="ideitalik">Oidipus</span> adını verirler. Çocuk Korinthos’ta Polybos’un sarayında büyür. Günün birinde bir tartışma sırasında kendisine “uydurma evlat” diye hakaret edildiğinden içine şüpheler düşer, kalkıp Delphoi’ye, Apollon’un kâhinine başvurur. Kâhin ona kimin oğlu olduğunu söylemez, ama babasını öldüreceğini, anasıyla evleneceğini haber verir. O da Polybos ile Merope’nin sarayından kaçar. Asıl felaketleri işte bundan sonra başlar, çünkü Oidipus anası babası bildiği insanlardan kaçmakla kendini tehlikeden uzaklaştırdığını sanmaktadır. Kithairon bölgesinde, bir üç yol ağzında bir arabaya rastlar. Arabada Thebai kralı, Oidipus’un öz babası Laios vardır. Kral da, yanındaki adamlar da yoldan çekilmesi için Oidipus’a bağırırlar; öfkelenen Oidipus arabaya saldırır, kendisini de hırpaladıkları için elindeki sopayla arabadaki adamı, yanındakileri yere serer, öldürür. Yoluna devam eder, Thebai kapılarına yaklaşır. Sphinks adlı canavar yol üzerinde oturmuş, gelip geçenlere bilmece sormakta, çözemeyeni parçalamaktadır. Laios’un ölümünden sonra Thebai’yi idare eden ve kraliçe İokaste’nin kardeşi Kreon, kenti canavardan kurtaracak olana Thebai tahtını vaat etmiştir. Oidipus talihini denemek ister; canavar ona bilmecesini sorar: “Sabahleyin dört, öğleyin iki, akşam üç ayakla yürüyen yaratık hangisidir?” Oidipus da şöyle cevap verir: “İnsandır; çocukluğunda iki eli, iki ayağıyla yürümeye çalışır; büyüdüğü zaman iki ayağıyla yürür; ihtiyarlığında da bir değneğe dayanır.” Yenilen canavar hırsından kendini öldürür. Oidipus böylece Thebai tahtına geçer, bilmeden anası kraliçenin kocası olur. Ondan iki erkek (Eteokles, Polyneikes), iki de kız çocuğu dünyaya gelir (Antigone, İsmene). Hiç farkına varmadan, Apollon’un bildirdiği felaketler de gerçekleşmiş olur. Thebai’de çok sevilen, sayılan bir kral hayatı yaşadığını sanır. Çok geçmez, kentte veba, kıtlık baş gösterir. Delphoi’deki kâhine danışırlar; Laios’u öldürenin Thebai’de yaşadığını, felaketin asıl sebebinin bu olduğunu, onu bulup kentten atmadıkça beladan kurtulamayacaklarını bildirir. Oidipus bu işi kendi üzerine alır, öldüreni araştırmaya başlar. Ne yazık ki, sonunda bütün şüpheler kendi üzerinde toplanır, gerçeği anlar. Duyduğu acının, utancın etkisiyle gözlerini kör eder, yanından ayrılmayan kızı Antigone’nin kılavuzluğunda kentinden çıkar, Atina yakınındaki Kolonos kasabasına sığınır. Orada, işlediği korkunç günahların kefaretini ödedikten sonra esrarlı bir şekilde dünya yüzünden kaybolur...</p>

  <p class="normal">Tragedya şairleri arasında bu efsaneden ilkin Aiskhylos faydalanmıştır. 467 yılında oynanan ve <span class="ideitalik">Laios, Oidipus, Thebai Önünde Yedi Kumandan</span> adlı üç eseri ihtiva eden trilogia’da [Tragedya şairleri tiyatro yarışmalarına üç eserle katılırlardı. Konuları birbirine bağlı olan bu oyunlara <span class="ideitalik">trilogia</span> adı verilir. Bu tarz, yazarlara konuyu daha geniş şekilde işlemek imkânını sağlıyordu.] Kadmosoğullarının başına gelenleri ele alır. Sophokles’in ikinci eserden, <span class="ideitalik">Oidipus</span>’tan faydalanmış olduğu söylenebilir. Bu üçlemenin ilk iki eseri kaybolduğundan aralarında bir kıyaslama yapmak imkânı kalmamıştır.</p>

  <p class="normal">Efsane ve edebiyat dünyasının bu gerçekten kara bahtlı insanının hayatı Sophokles’ten sonra birçok büyük yazarları ilgilendirmiştir. Filozof Seneca, daha sonra Corneille, Dryden, Voltaire, Oidipus’un korkunç kaderini çeşitli yönlerden ele almışlardır. Zamanımızda Gide, Cocteau aynı temayı kendi görüşleriyle işlemişlerdir. Kısacası Oidipus’un başına gelenler en eski zamanlardan beri bütün açılışıyla tiyatroyu beslemiş, üstelik çağımızda bir de psikanaliz meraklılarının eline düş-müştür...</p>
</body>
</html>
