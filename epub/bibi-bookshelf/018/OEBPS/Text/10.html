<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10.html" xml:lang="en-GB">
    <div class="Basic-Text-Frame">
      <p class="bolum-4" id="toc_marker-6" xml:lang="en-US">Karlarda</p>

      <p class="RES-4" xml:lang="en-US"><img alt="3.png" class="image" height="44" src="../Images/3_fmt5.jpeg" width="77" /></p>

      <p class="Normal-4 para-style-override-15"><span class="char-style-override-11">Almanya’da küçük bir ortaçağ kenti, Polonya sınırına çok yakın, on dördüncü yüzyıldan kalma yapılara özgü rahat görünümlü evler... Kentin renkliliği o akşam tek düze. Parıldayan, ışıldayan bir beyaz kalın duvarların, sivri kulelerin üzerine inmiş, yaklaşan gece donuk sisli peçesini yaymış...</span></p>

      <p class="Normal-4 para-style-override-15"><span class="char-style-override-11">Hava çok çabuk karardı. Sokaklardaki karmakarışık hareketlilik, çalışan, sağa sola giden insanların gürültüsüyle karışıyor, uzaklardan duyulan sesleri andırıyordu. Sadece kilise çanlarının tek düze sesi kentten yükselen gürültüyü parçalayıp bölüyordu. Her yerde mesai bitimi yorgunluk, uyku özlemi çeken işçilerin üzerine bütün ağırlığı ile çöküyor, ışıklar giderek azalıyor, kayboluyordu. Kent kocaman bir yaratık gibi derin uykuya dalıyordu...</span></p>

      <p class="Normal-4 para-style-override-15"><span class="char-style-override-11">Bütün sesler ölmüştü. Fundalıklardan gelen rüzgârın titrek sesi de usul bir uyku şarkısını andırıyordu. Yolculuklarının sonuna gelmiş kar tanecikleri uçuşuyor, sanki usulca hışırdıyorlardı...</span></p>

      <p class="Normal-4 para-style-override-15"><span class="char-style-override-11">Birdenbire tok bir ses duyuldu.</span></p>

      <p class="Normal-4 para-style-override-15"><span class="char-style-override-11">Uzaklardan gelen, gittikçe yaklaşan nal seslerini andırıyordu. Kapıların bekçisi, şaşkın ve uykulu, dışarıda ne olduğunu anlamak için pencereye sokuldu. Gerçekten de atlının biri dört nala yaklaşıyordu. Az sonra kapıda durdu ve buz gibi soğukta körleşmiş kısık sesiyle içeri girmek istediğini söyledi. Kapı açıldı, adam kente girdi, teri duman duman tüten atını yularından tutup kapı görevlisine teslim etti. Ne olduğunu soran adamın merakını birkaç sözle ve bol parayla yatıştırdı. Sonra da güvenli attığı acele adımlarla, ıssız ve bembeyaz ışıldayan pazar meydanını geçti, kentin öteki ucuna uzanan sessiz karlı sokaklarda yürüdü.</span></p>

      <p class="Normal-4 para-style-override-15"><span class="char-style-override-11">Küçük evler, yan yana, sıkışmış, birbirlerine destek vermek istermiş gibi omuz omuza yaslanmışlardı. Bakımsız, çirkince, boyaları dökülmüş, hafif yana eğik, gözden uzak bu sokaklarda sessiz, kendi hallerinde öyle durmaktaydılar. Sanki coşku dolu, taşan bir sevinç bu evlerin kapısından içeri girmemiş, küçük pencerelerin camları neşeli çığlıklarla titrememiş, altın sarısı parıldayan güneş ışınları odalarını tek bir gün bile ziyaret etmemişti. Ürkek ve yalnız, birbirlerinden korkan küçük çocuklar gibi bu Yahudi mahallesinde yan yana duruyorlardı.</span></p>

      <p class="Normal-4 para-style-override-15"><span class="char-style-override-11">Yabancı, içlerinden en büyüğü ve göze güzel görüneninin önünde durdu. Ev, bu mahallede yaşayan küçük cemaatin en zengin kişisinindi ve aynı zamanda sinagog olarak kullanılıyordu.</span></p>

      <p class="Normal-4 para-style-override-15"><span class="char-style-override-11">Çekili perdelerin aralığından dışarıya ışık sızıyordu. Aydınlık odadan da dini bir şarkı söyleyenlerin sesi duyuluyordu. Cahnuka bayramı idi. Dostluk ve özgürlük içinde kutlanan bir bayram... Sürülmüş ve boyunduruk altında yaşamış bir toplumun insanlarının kutladığı ve yasaların izin verdiği çok az mutlu günlerden biriydi. Fakat içerden duyulan şarkılarda hüzün ve özlem vardı. Seslerin parlak madeni, dökülmüş binlerce gözyaşıyla pas tutmaya başlamıştı. Bu şarkı, ümitsizlik dolu bir ağıt gibi ıssız sokakları dolduruyor, uzaklara uçup gidiyordu...</span></p>

      <p class="Normal-4 para-style-override-15"><span class="char-style-override-11">Yabancı bir süre hiç kıpırdamadan evin önünde durdu. Düşüncelere ve hayallere dalmıştı. O çok eski dini melodilere ruhunun derinliklerinden, tüm yürekten katılırken gözlerinden yaşlar dökülüyor, yutkunurken boğazı düğümleniyordu. Kendini içerdeki ayine vermişti.</span></p>

      <p class="Normal-4 para-style-override-15"><span class="char-style-override-11">Sonra birden toparlandı, kendine geldi. Ürkek adımlarla kapalı kapıya doğru yürüdü. Tokmak bütün ağırlığı ile kapıya indi, kapının tahtası boğuk bir sesle titredi.</span></p>

      <p class="Normal-4 para-style-override-15"><span class="char-style-override-11">Bu titreme sanki bütün eve, bütün odalara yayıldı, dalga dalga...</span></p>

      <p class="Normal-4 para-style-override-15"><span class="char-style-override-11">Bir an için yukarı odadan duyulan şarkılar kesildi. Sanki o anda önceden belirlenmiş bir işaret verilmişti. İnsanların yüzlerinin rengi attı, korka korka birbirleriyle bakıştılar. Törenin coşkulu havası gitmiş, düşlerinden uyanmışlardı. Şimdi yine titreyen, zavallı ve çaresiz Yahudilerdi. Gerçek yeniden dirilmişti.</span></p>

      <p class="Normal-4 para-style-override-15"><span class="char-style-override-11">Bunaltıcı bir sessizlikti odayı kaplayan. En ön sırada dua eden adamın titreyen elinden dua kitabı kayıp yere düştü, diğerlerinin dudaklarının rengi attı. Odayı aniden müthiş bir sıkıntı kaplamıştı. Sanki demirden bir yumruk toplanmış olanların boğazlarını tıkamıştı.</span></p>

      <p class="Normal-4 para-style-override-15"><span class="char-style-override-11">Herkes nedenini biliyordu.</span></p>

      <p class="Normal-4 para-style-override-15"><span class="char-style-override-11">Çok kötü bir haber kulaklarına gelmişti; yepyeni, o güne kadar hiç duymadıkları, kanlı anlamı toplumlarına uzanan bir sözü de duymuşlardı. Almanya’da kamçılılar ortaya çıkmıştı. Bu adamlar zevk ve hayranlık dolu, yaptıklarından mest olmuş, çılgınlıkla kudurmuş, binlerce Yahudi’ye zulüm çektirmiş, işkence yapmış, onları katletmişti. Dedelerinin kalıtı inançlarını da kaba kuvvet kullanarak ellerinden almak istiyorlardı. İşte en çok korktukları da bu idi.</span></p>

      <p class="Normal-4 para-style-override-15"><span class="char-style-override-11">Kovulmuşlardı, darbe yemişlerdi, mallarına mülklerine el konmuştu, köle yapılmışlardı. Hüzün dolu, başları önünde her şeye sabırla katlanmışlardı. Gece yarıları baskınları, talan ve yangınları hemen hemen hepsi yaşamıştı. O günleri anımsadıklarında herkesin tüyleri ürperirdi.</span></p>

      <p class="Normal-4 para-style-override-15"><span class="char-style-override-11">Daha birkaç gün önce bir dedikodu yayılmıştı ortalığa, kırbaçlılar akın akın topraklarına da girmek için yola koyulmuşlardı ve pek uzakta değillerdi. Belki şimdi kentlerine ulaşmak üzereydiler.</span></p>

      <p class="Normal-4 para-style-override-15"><span class="char-style-override-11">Bu müthiş korkuyla insanların yüreği duracak gibi oldu. Şarapla kendinden geçmiş, kana susamış güruhların çılgın adımlarla, ellerinde alev alev meşaleler evlere saldırdığı gözlerinin önüne geliyor, katillerin vahşi zevklerini kanlarıyla ödeyen kadınların yardım dilenen kısık haykırışları kulaklarda çınlıyordu. Işıldayan silahları da vücutlarında hissediyorlardı. Her şey çok canlı, çok berrak kötü bir rüya idi...</span></p>

      <p class="Normal-4 para-style-override-15"><span class="char-style-override-11">Dışarıdaki yabancı bir an bekledi. Kapı açılmayınca tokmağı bir daha vurdu. Boğuk uğultu, ürkek ve sessiz evde titreyen dalgalarla yine yayıldı...</span></p>

      <p class="Normal-4 para-style-override-15"><span class="char-style-override-11">Bu arada ev sahibi, az önce duasını kesmiş olan, uzun beyaz sakalı ve ilerlemiş yaşıyla bir patriği andıran adam kendini ilk toparlayan oldu. Usul sesle mırıldandı: “Tanrı ne istiyorsa, o olsun!” Sonra yanındaki torununa doğru eğildi. Korku içinde duran güzel kız, iri yalvaran gözleriyle peşinden gelen avcıya bakan bir karacayı andırıyordu. Yaşlı adam konuştu: “Bak bakayım dışarı, kim gelmiş, Lea!”</span></p>

      <p class="Normal-4 para-style-override-15"><span class="char-style-override-11">Odadakilerin bakışlarını yüzünde toplayan kız, ürkek adımlarla pencereye yaklaştı, perdeyi titreyen ve rengi atmış parmakları ile tutup, kenara çekti. Sonra yüksek, ruhunun ta içinden gelen bir sesle konuştu: “Tanrıya şükür, gelen tek başına bir adam!”</span></p>

      <p class="Normal-4 para-style-override-15"><span class="char-style-override-11">“Tanrıya şükürler olsun!” Odadakiler hep bir ağızdan iç geçirir gibi mırıldandılar. Az öncesine kadar korkudan buz kesilmiş insanlar hareket ettiler, gruplar oluşturdular. Kimileri dualar mırıldandı, kimileri de korku ve şüphe dolu, yabancının niçin gelmiş olacağından söz etti. Bu arada dışarıda bekleyen adam içeri alınmıştı.</span></p>

      <p class="Normal-4 para-style-override-15"><span class="char-style-override-11">Büyük odada bunaltıcı bir hava vardı. Sobada yanan odunlardan yükselen ağır kokuyla üzerinde sayısız yemeğin göze çarptığı zengin ziyafet masasını çevreleyen insanların korkusu odayı doldurmuştu. Masanın ortasında duran yedi kollu büyük şamdanın mumları da ağır ağır yanıyor, içerisini kaplamış olan buğuda ışık vermeye çalışıyorlardı. Kadınların üzerinde meşe renginde, taşlarla bezenmiş, yerlere kadar uzun giysiler vardı. Erkeklerin uçuşan giysileri de beyaz kurdelelerle süslüydü. Çok dindar insanların önemli bir dini günü kutladıkları hemen belli oluyordu.</span></p>

      <p class="Normal-4 para-style-override-15"><span class="char-style-override-11">Yabancının basamakları hızlı hızlı çıkan adımları duyuldu. Ve adam içeri girdi.</span></p>

      <p class="Normal-4 para-style-override-15"><span class="char-style-override-11">Aşağıdaki açık kapıdan gelen keskin rüzgâr aynı anda sıcak odayı dolduruverdi. Karın getirdiği buz gibi hava herkesi ürpertti. Şamdanda mumların titreşen alevi söndü, sadece biri zar zor ışık vermeye devam etti. Mumların sönmesiyle oda birdenbire rahatsız edici, derin bir karanlığa bürünmüştü. Sanki buz gibi bir gece duvarlardan aşağı inmişti. Odanın rahat ve huzur dolu havası aniden değişmişti. Kutsal mumların sönmesinin kötü anlama geldiğini herkes biliyordu. Bu boş inanç odadakileri yeniden ürpertti. Kimse ağzını açıp bir şey söyleyemiyordu.</span></p>

      <p class="Normal-4 para-style-override-15"><span class="char-style-override-11">Odanın kapısında iri, uzun boylu, kara sakallı bir adam durmaktaydı. En fazla otuz yaşındaydı. İçeri girdi, soğuktan korunmak için sarınmış olduğu kumaş ve örtüleri çabucak üzerinden sıyırdı. Ve son mumun ışığında yüzünün hatları belli olunca Lea hızla yanına sokuldu ve ona sarıldı.</span></p>

      <p class="Normal-4 para-style-override-15"><span class="char-style-override-11">Gelen Josua idi, komşu kentten nişanlısı.</span></p>

      <p class="Normal-4 para-style-override-15"><span class="char-style-override-11">Diğerleri de bir an heyecanlandılar. Adamın çevresini sarıp, neşeyle onu selamladılar. Fakat sonra yine sustular. Lea’nın nişanlısının yüzü ciddiydi, hüzün doluydu. Alnındaki kırışıklar çok üzüntülü bir haber getirmiş olduğunun belirtisiydi. Odadaki herkes korkuyla ona bakıyordu. İri yarı adam yanında duranların ellerini kavradı ve getirmiş olduğu sırrı dudaklarının arasından fısıldar gibi açıkladı:</span></p>

      <p class="Normal-4 para-style-override-15"><span class="char-style-override-11">“Kamçılılar geldi!”</span></p>

      <p class="Normal-4 para-style-override-15"><span class="char-style-override-11">Karşısındaki insanların soru dolu bakışları bir anda donmuş gibiydi. Ellerini tuttuğu adamın nabzının bir an için durduğunu hissetti. Az önce yüksek sesle dua etmiş olan yaşlı adam hemen yanındaki masaya tutundu. Üzerindeki kristal bardaklar titreyen tonlarla usul bir şarkıya başladı. Korku yine geçirmişti pençelerini ürkek insanların yüreklerine, çekiyordu en son kan damlasını haberi getirene bakan bitkin yüzlerden.</span></p>

      <p class="Normal-4 para-style-override-15"><span class="char-style-override-11">Şamdandaki tek mum en son bir kez titredi ve söndü...</span></p>

      <p class="Normal-4 para-style-override-15"><span class="char-style-override-11">Odanın bir köşesindeki küçük masa lambasının donuk ışığı, az önce duydukları ile sarsılmış ve yıkılmış insanları aydınlatmaya çalışıyordu.</span></p>

      <p class="Normal-4 para-style-override-15"><span class="char-style-override-11">Odadakilerin biri kadere inanmış, her şeyi kabullenmişlerin “Tanrı böyle istedi!” sözünü hafifçe mırıldandı.</span></p>

      <p class="Normal-4 para-style-override-15"><span class="char-style-override-11">Diğerleri şaşkın, ne yapacaklarını bilmeden öyle duruyordu.</span></p>

      <p class="Normal-4 para-style-override-15"><span class="char-style-override-11">Yeni gelen konuşmaya devam etti. Heyecanlı, kopuk kopuk cümlelerle, söylediklerini duymak istemez gibi...</span></p>

      <p class="Normal-4 para-style-override-15"><span class="char-style-override-11">“Geliyorlar... yüzlerce... yığınla... Peşlerinde başkaları. Ellerine kanlar bulaşmış... Öldürmüşler... binlerce insanı... Hepsi de bizlerden, doğuda. Bizim kente de geldiler...”</span></p>

      <p class="Normal-4 para-style-override-15"><span class="char-style-override-11">Bir kadın çığlığı adamın sözlerini kesti. Akan gözyaşları çığlıklarına engel olamadı. Genç kadındı, daha yeni evlenmişti, adama saldırır gibi üzerine gitti.</span></p>

      <p class="Normal-4 para-style-override-15"><span class="char-style-override-11">“Onlar orada! Annemle babam, kardeşlerim de! Onların başına bir şey geldi mi?”</span></p>

      <p class="Normal-4 para-style-override-15"><span class="char-style-override-11">Adam başını eğdi, kadının yüzüne bakarak usul bir sesle konuştu. Sözleri onu teselli etmek istermiş gibiydi. “Bu kişiler insan kederi nedir bilmiyor!” diye konuştu.</span></p>

      <p class="Normal-4 para-style-override-15"><span class="char-style-override-11">Odaya yine bir sessizlik yayıldı, derin bir sessizlik... Ölüm korkusunun o iğrenç hayaleti şimdi aralarına girmiş, hepsini ürpertiyordu... Beyazı gümüşe çalan uzun sakalından gözyaşları inen yaşlı adam kısık sesiyle, kopuk kopuk kelimelerle çok eski, dini törenlerde söylenen bir ölü duasına başladı. Diğerleri de yavaş yavaş ona eşlik ettiler. Fakat hiçbiri şarkı söylediğinin doğru dürüst farkında değildi, melodisinin, sözlerinin de. Sadece yaşlı adama eşlik ediyorlardı, bütün düşünceleri sevdiklerindeydi. Şarkı giderek güçlendi, sesler yükseldi, duyguları frenlemek gittikçe daha zorlaştı, sözler birbirine karıştı. Ve sonunda inanılmaz bir hüzün hepsinin içini doldurdu. Sonsuz acı insanları kardeşçe bir araya getirmişti.</span></p>

      <p class="Normal-4 para-style-override-15"><span class="char-style-override-11">Derin bir sessizlik...</span></p>

      <p class="Normal-4 para-style-override-15"><span class="char-style-override-11">Arada bir tutulamayan bir iç çekmesi, derinden gelen bir hıçkırık...</span></p>

      <p class="Normal-4 para-style-override-15"><span class="char-style-override-11">Sonra haberci kalın, buğulu sesiyle anlatmaya devam etti:</span></p>

      <p class="Normal-4 para-style-override-15"><span class="char-style-override-11">“Hepsi şimdi Tanrının huzurunda. Kimse kurtulamadı ellerinden. Sadece ben kaçabildim, Tanrının alınyazısı...”</span></p>

      <p class="Normal-4 para-style-override-15"><span class="char-style-override-11">“Ona şükürler olsun!” Herkes aynı anda derinden mırıldandı. Yıkılmış, korkudan titreyen insanlar ardı ardına bu sözleri tekrar etti.</span></p>

      <p class="Normal-4 para-style-override-15"><span class="char-style-override-11">“Ben bir yolculuktan dönmüştüm kente. Yahudiler mahallesini çoktan yağmacılar doldurmuştu... Beni tanımadılar... Hemen kaçabilirdim... Fakat içimdeki bir duygu beni, şehit olmuş kardeşlerimin arasına itti. Aniden atlının biri üzerime saldırdı, elindeki kırbaçla beni yuvarlamak istedi, fakat beceremedi, eyerin üzerinde dengesini kaybeder gibi oldu. İşte o anda yaşama gücüm bütün ruhumu kapladı, bana cesaret verdi. Adamı çekip, attan aşağı devirdim ve atladığım gibi atı uzaklara, gecenin karanlığına sürdüm, sizlerin yanına vardım. Bir gün ve bir gece...”</span></p>

      <p class="Normal-4 para-style-override-15"><span class="char-style-override-11">Bir an için sustu, derin bir nefes aldı ve güç gelen sesiyle devam etti: “Yeter bunlar! Şimdi düşünelim, ne yapabiliriz?”</span></p>

      <p class="Normal-4 para-style-override-15"><span class="char-style-override-11">Odadaki insanlar hep bir ağızdan bağırdı:</span></p>

      <p class="Normal-4 para-style-override-15"><span class="char-style-override-11">“Kaçalım!” – “Kaçmamız gerek!” – “Karşıya kaçalım, Polonya’ya!”</span></p>

      <p class="Normal-4 para-style-override-15"><span class="char-style-override-11">Kaçmak, hep kullanılan, utanılacak da olsa, güçsüzün güçlü karşısındaki tek mücadele olanağı idi. O anda kimse karşı çıkmayı düşünmüyordu. Bir Yahudi’nin savaşması, kendini koruması mı? Şimdi onların gözünde bu gülünç, üzerinde düşünülemeyecek bir şeydi. Kölelik dönemi yine gelmişti. Toplumlarına güçsüz ve köle damgasını vuruyorlardı. Yüzyıllar bunu silememişti.</span></p>

      <p class="Normal-4 para-style-override-15"><span class="char-style-override-11">Öyle ise kaçacaklardı!</span></p>

      <p class="Normal-4 para-style-override-15"><span class="char-style-override-11">İçlerinden biri, kentteki diğer insanların koruması altına girmeyi önermiş, fakat ötekilerin yanıtı sadece aşağılayıcı bir gülümseme olmuştu. Köleliğin alınyazısı onları sonunda hep kendi kendilerine ve Tanrılarına götürmüştü. Bir başkasına hiç güvenmemişlerdi.</span></p>

      <p class="Normal-4 para-style-override-15"><span class="char-style-override-11">Sonra oturup, kaçışı nasıl yapacaklarını planladılar. O güne kadar para biriktirmiş olan, zenginliği insan mutluluğunun ve hükmetmenin doruğu kabul eden bu insanların hepsi şimdi aynı düşüncedeydi: Bir an önce buradan kaçmak için her türlü özveriyi göze alacaklardı. Ellerindeki bütün serveti, değer yitirecek olsa da, atlı arabalar ve soğuğa dayanıklı giyim eşyaları almak için bir an önce paraya çevirmeleri gerekiyordu. O anda ölüm korkusu bütün özelliğini yitirmiş, insanlar tek bir istekle birleşmişti. Solgun ve yorgun yüzlerden okunuyordu, artık hepsinin tek bir hedefi vardı.</span></p>

      <p class="Normal-4 para-style-override-15"><span class="char-style-override-11">Sabahın meşaleleri alev alev yanmaya başlarken her şey düşünülüp taşınılmış, kararlar verilmişti. Bütün dünyaya yayılmış toplumun insanlarının esnekliği ile içinde bulundukları durumun ağır alınyazısını kabullenmişlerdi. Aldıkları kararlar şimdi ağızlarından dua gibi çıkıyordu.</span></p>

      <p class="Normal-4 para-style-override-15"><span class="char-style-override-11">Sonra herkes üzerine düşen görevi yapmaya gitti.</span></p>

      <p class="Normal-4 para-style-override-15"><span class="char-style-override-11">Parıldayan sokaklarda yığınlar oluşturmuş kar tanelerinin usul şarkısında kimi oflama kaybolup gidiyordu...</span></p>

      <p class="Normal-4 para-style-override-15"></p>

      <p class="Normal-4 para-style-override-15"></p>

      <p class="Normal-4 para-style-override-15"><span class="char-style-override-11">Kocaman kent kapısı en son atlı arabanın arkasından gürültüyle kapandı...</span></p>

      <p class="Normal-4 para-style-override-15"><span class="char-style-override-11">Gökyüzünde ay çok güçsüz parıldıyordu, ışıltısında gümüş renginde kar taneleri küstah danslar yapıyor, insanların giysilerine konuyor, kumaş aralarına saklanıyor, nefes nefese atların burun deliklerinin çevresinde oynaşıyor, kalın karlarda zorla yol açan araba tekerleklerinin altında hışırdıyordu.</span></p>

      <p class="Normal-4 para-style-override-15"><span class="char-style-override-11">Arabalardan birbirleriyle fısıldaşan insanların sesleri duyuluyordu. Kadınlar, uzaklaşmaya başladıkları, fakat henüz gözden kaybolmamış doğup büyüdükleri o kentten hüzünlü, şarkıyı andıran kelimelerle söz ediyor, ince sesli çocuklar merakla binlerce soru soruyor, sonra susuyorlar, tuhaflaşıyorlar, sesleri çınlayan erkekler aralarında geleceğin planlarını yapıyor, sessizce dualar ediyorlar... Birbirlerine bağlı olduklarının bilincinde ve her açık yerden, her delikten içeri giren, buz gibi nefesini üzerlerine üfleyen, sürücülerin ellerini donduran soğuktan korunmak için insanlar iyice birbirlerine sokuluyordu.</span></p>

      <p class="Normal-4 para-style-override-15"><span class="char-style-override-11">En önde giden araba birden durdu. Peşinden giden diğerleri de hemen duruverdi. Arabaların üzerini örten tentelerin arasından, durmalarının nedenini bilmek isteyen soluk yüzler göründü. Öndeki arabada giden en yaşlıları aşağı indi. Onu diğerleri takip etti, herkes arabalardan aşağı atladı. Durmalarının nedenini anlamışlardı.</span></p>

      <p class="Normal-4 para-style-override-15"><span class="char-style-override-11">Kentten pek uzaklaşmış sayılmazlardı. Lapa lapa yağan karın arasından, ovanın ötesinde, ihtar eden bir parmak gibi gökyüzüne uzanan kule henüz seçiliyordu. Kulenin ucu, bir elin parmağındaki değerli bir yüzük taşı gibi ışıldıyordu.</span></p>

      <p class="Normal-4 para-style-override-15"><span class="char-style-override-11">Burada her yer buz tutmuştu, bembeyazdı. Üzeri donmuş dümdüz bir gölü andırıyordu. Şurada burada, ağaçların arasında küçük tepecikler göze çarpıyordu. Arabalardan inmiş insanlar buralarda sevdiklerinin yattığını biliyordu. İtilmiş, dışlanmış, yapayalnız bu topraklarda bulmuşlardı sonsuz huzuru...</span></p>

      <p class="Normal-4 para-style-override-15"><span class="char-style-override-11">Her yeri ölüm sessizliği kaplamıştı. Sadece birkaç hıçkırık duyuldu. Donmuş, ıstırap dolu yüzlerden sıcak gözyaşları aktı, karlara damlayıp donuverdi.</span></p>

      <p class="Normal-4 para-style-override-15"><span class="char-style-override-11">Bu derin, suskun huzurun karşısında insanlar bir an için ölüm korkularını unutuverdi. Sonsuz, çılgınca bir özlem duydular, sevdikleri insanlarla birlikte bu mekânın huzuruna... Şu bembeyaz örtünün altında, ömürlerinde bir daha yaşayamayacakları ne mutlu anılar, ne çok mutluluklar yatıyordu... Bu duyguları hepsi içinde taşıyordu. Her biri bu huzur dolu mekânın özlemini ruhunda hissediyordu.</span></p>

      <p class="Normal-4 para-style-override-15"><span class="char-style-override-11">Fakat yine yola devam etmek zorundaydılar.</span></p>

      <p class="Normal-4 para-style-override-15"><span class="char-style-override-11">Arabalarına bindiler, köşelerine sıkıştılar, yine birbirlerine iyice sokuldular. Az önce dışarıda o kesici soğuğu fark etmemişlerdi. Şimdi ise dondurucu soğuk yine ürperen, titreyen vücutlara giriyordu. Arabaların karanlığında sonsuz korku ve sonsuz acı dolu bakışlar birbirlerini buluyordu...</span></p>

      <p class="Normal-4 para-style-override-15"><span class="char-style-override-11">Düşünceleri, tekerleklerin karlarda bırakmış olduğu derin izleri takip ediyor, özlemlerinin yerine, o huzur dolu mekâna geri gidiyordu.</span></p>

      <p class="Normal-4 para-style-override-15"><span class="char-style-override-11">Çoktan gece yarısı olmuştu. Arabalar kentten artık çok uzaklaşmışlardı. Şimdi mehtap ışığında apaydınlık uzanan, ışıldayan karların yansımasının oluşturduğu bembeyaz peçelerin dalgalanarak sardığı koskocaman ovaya çıkmışlardı. Güçlü beygirler artık gittikçe kalınlaşan, tekerlere yapışıp, ilerlemelerini güçleştiren, arabaları sarsan karlarda ilerlemeye çabalıyordu. Sanki her an duracaklardı.</span></p>

      <p class="Normal-4 para-style-override-15"><span class="char-style-override-11">Gittikçe artan soğuk, hareketleri zorlaşan insanları kemiklerine kadar buzdan bıçaklar örneği kesiyordu. Bu arada rüzgâr da uyanmıştı. Giderek sertleşiyor, çılgınca şarkılar söylüyor, arabaları sarsıyordu. Kendine kurban ararmış gibi aç ellerini uzatıyor, tenteleri yırtmak istiyordu. İnsanlar donmuş elleriyle ipleri güçlükle yine bağlıyor, sağlamlaştırıyorlardı.</span></p>

      <p class="Normal-4 para-style-override-15"><span class="char-style-override-11">Fırtına gittikçe daha yüksek sesle şarkı söylüyor, erkeklerin zor oynattıkları dudakları arasından fısıldar gibi çıkan, sözleri pek anlaşılmayan dualar fırtınanın şarkısına karışıyordu. Rüzgârın keskin ıslığının altında, soğukkanlılıklarını çoktan yitirmiş, başlarına geleceklerden korkan kadınların hıçkırıkları ve soğuktan yorgunluklarını unutmuş çocukların aralıksız ağlamaları hemen hemen duyulmaz olmuştu.</span></p>

      <p class="Normal-4 para-style-override-15"><span class="char-style-override-11">Tekerlekler inleyerek karlarda yol açmaya çabalıyordu.</span></p>

      <p class="Normal-4 para-style-override-15"><span class="char-style-override-11">En arkadaki arabada Lea nişanlısına iyice sokulmuştu. Erkek ona hüzünlü, tekdüze sesiyle sonsuz dertlerden söz ediyordu. Güçlü koluyla, onu sanki soğuğun saldırısından ve acılardan korumak istermiş gibi genç kadının kızımsı, incecik vücudunu sarmıştı. Lea’nın bakışlarında teşekkür borcu vardı. Arabadakilerin acı dolu sözlerine fırtınanın sesi karışıyor, kadınla erkeğin birbirlerine söyledikleri özlem ve şefkat dolu sözler onlara ölümü ve tehlikeleri unutturuyordu.</span></p>

      <p class="Normal-4 para-style-override-15"><span class="char-style-override-11">Birdenbire araba sallandı, insanlar oturdukları yerde düşer gibi oldu. Ve durdular.</span></p>

      <p class="Normal-4 para-style-override-15"><span class="char-style-override-11">Az öteden, en öndeki arabalardan, rüzgârın uğultusu arasından bağırıp çağırmalar, kırbaç sesleri, heyecanlı insanların yüksek sesle homurdanmaları kulağa geldi. Arabalardan aşağı indiler, kesici soğukta zorla ön tarafa doğru yürüdüler. Arabalardan birinin atı tökezlenmiş, yuvarlanırken ötekini de devirmişti. Atların çevresinde toplanmış erkekler yardım etmek için çaba gösteriyor, fakat ellerinden bir şey gelmiyordu. Hızla esen rüzgâr insanları küçücük oyuncak bebekler örneği sağa sola savuruyor, donmuş parmakları ince sopaları andırıyordu. Hiçbir yerden yardım gelemezdi onlara. Göz alabildiğine, sonsuzluğu ile gurur duyan ova dümdüz uzanıyor, fırtına insanların bağırmalarını önemsemiyor, yutuyordu.</span></p>

      <p class="Normal-4 para-style-override-15"><span class="char-style-override-11">İnsanlar içinde bulundukları durumun hüzün dolu bilincini kavradılar. Ölüm bu kez, yeni, korkunç bir görünümde yine onlara doğru ellerini uzatıyordu, doğanın mücadele edilmesi, yenmesi mümkün olmayan güçlerine, dondurucu soğuğun baş edilemeyen silahına karşı çaresiz ve korunmasız öyle duran insanlara...</span></p>

      <p class="Normal-4 para-style-override-15"><span class="char-style-override-11">Fırtınanın borazanı sürekli, arka arkaya kulaklarına hep aynı sözleri üflüyordu: Sen burada öleceksin... öleceksin...</span></p>

      <p class="Normal-4 para-style-override-15"><span class="char-style-override-11">Ve insanların içindeki ölüm korkusu teslim olmaya dönüştü, kendilerini ümitsizce alınyazılarına bıraktılar.</span></p>

      <p class="Normal-4 para-style-override-15"><span class="char-style-override-11">Hiçbiri kafasından geçenleri ötekilere söylemedi, hepsi aynı anda aynı şeyi düşündü. Vücutları tutulmuş, bitkin, zorla arabalara bindiler, yan yana oturup birbirlerine sokuldular ve ölümü beklediler.</span></p>

      <p class="Normal-4 para-style-override-15"><span class="char-style-override-11">Yardım geleceğinden ümitlerini kesmişlerdi.</span></p>

      <p class="Normal-4 para-style-override-15"><span class="char-style-override-11">İyice birbirlerine sarıldılar, ölümde birleşmek için her biri en çok sevdiğine. Yola çıktıklarından bu yana onlara sürekli eşlik etmiş olan fırtına dışarıda bir ölüm şarkısı söylüyor, kar da arabaların çevresine kocaman, parıldayan bir tabut örüyordu...</span></p>

      <p class="Normal-4 para-style-override-15"><span class="char-style-override-11">Yavaş yavaş geliyordu ölüm. Buz gibi ısırıcı soğuk arabaların her yanından, her köşesinden giriyor, başarısından emin bir zehir gibi vücutlara ağır ağır işliyor, organlar elde ediyordu...</span></p>

      <p class="Normal-4 para-style-override-15"><span class="char-style-override-11">Dakikalar yavaş yavaş geçiyordu, sanki ölüme, insanları kurtuluşa götüren çabasını gerçekleştirmesi için ona zaman tanımışlardı... Zor, sonsuz saatler geçiyor, ümidini yitirmiş ruhları yavaş yavaş sonsuzluğa götürüyor.</span></p>

      <p class="Normal-4 para-style-override-15"><span class="char-style-override-11">Fırtına ise neşeyle şarkılarını söylüyor, oynanan trajediyle alay eder gibi kahkahalar atıyor. Mehtap da umursamazca gümüş ışığını yaşamla ölümün üzerine serpiyor...</span></p>

      <p class="Normal-4 para-style-override-15"><span class="char-style-override-11">En arkadaki arabada derin bir sessizlik var. Birkaçı ölmüş, bazıları ise artık olup biteni algılamaktan uzak, bambaşka bir dünyada donarak ölmenin güzelliğini yaşıyor... Hiç kimse konuşmuyor, hepsi cansız gibi. Sadece düşünceler yakıcı şimşekler gibi karmakarışık çakıyor...</span></p>

      <p class="Normal-4 para-style-override-15"><span class="char-style-override-11">Josua soğuk parmakları ile nişanlısına sarılmış. Genç kız çoktan ölmüş, fakat adam bunun farkında değil...</span></p>

      <p class="Normal-4 para-style-override-15"><span class="char-style-override-11">O, düş görüyor...</span></p>

      <p class="Normal-4 para-style-override-15"><span class="char-style-override-11">Sıcacık, büyük bir salonda oturuyor, altın şamdanda yedi mum yanıyor, bütün dostları da aynı salonda, hep bir arada oturuyorlar, her zamanki gibi. İnsanların gülümseyen yüzlerinde, dostça sözlerinde ve dualarında bu bir arada olmanın mutluluk ışığı belirtisi var... Ve çok yıllar önce ölmüş insanlar kapıdan içeri giriyor, annesiyle babası da... O hiçbir şeye şaşırmıyor. Herkes birbiriyle cana yakın öpüşüyor, senli benli konuşup, sohbet ediyor. Ve gelenler artıyor, yüzyıllar önce ölmüş Yahudiler, toplumlarının kahramanları, çok eski, renkleri atmış, yerlere kadar uzanan kisveler ve giysiler içinde. Hep birlikte oturuyorlar, yan yana, konuşuyorlar, hepsi de neşeli... Gelenlerin ardı arkası kesilmiyor. Oda bir sürü insanla doluyor, hızlı hızlı gelip gidiyorlar, karmakarışık, hangisine bakacağını şaşırıyor, gözleri yoruluyor, konuşmalarla kulakları uğulduyor... Nabzı aralıksız atıyor, hızlanıyor, giderek bir ateş içini daha çok yakmaya başlıyor...</span></p>

      <p class="Normal-4 para-style-override-15"><span class="char-style-override-11">Ve birden her yere bir sessizlik çöküyor, her şey bir son buluyor...</span></p>

      <p class="Normal-4 para-style-override-15"></p>

      <p class="Normal-4 para-style-override-15"></p>

      <p class="Normal-4 para-style-override-15"><span class="char-style-override-11">Güneş çıkmıştı. Lapa lapa yağmaya devam eden kar elmas gibi parıldıyordu. Ovanın bir kenarında gece yağan karın oluşturduğu tepecikler de güneşte değerli taşlar gibi ışıldıyorlardı...</span></p>

      <p class="Normal-4 para-style-override-15"><span class="char-style-override-11">Neşeli, güçlü bir güneşti az önce ışınlarını yollamaya başlayan, parıldayan, sanki bir ilkyaz güneşiydi. Ve gerçekten de ilkyaza az kalmıştı. Kısa süre sonra çiçekleri tomurcuklandıracak, her yeri yeşertecek ve yollarını kaybetmiş, donarak ölmüş zavallı Yahudilerin, ömürleri boyunca ilkyazı yaşamamış o insanların üzerindeki bembeyaz keten örtüyü kaldıracaktı...</span></p>
    </div>

    <div class="Basic-Text-Frame">
      <p class="Basic-Paragraph-4"></p>
    </div>

    <div class="Basic-Text-Frame">
      <p class="Basic-Paragraph-4"></p>
    </div>
  </div>
</body>
</html>
