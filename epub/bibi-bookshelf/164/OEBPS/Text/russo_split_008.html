<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>russo</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_8">II</h2>

  <p class="normal">Mısırlılardan Yunanlılara geçmiş eski bir geleneğe göre bilimleri icat eden, insanların rahatına düşman bir tanrıdır.1 Demek ki Mısırlılar, kendi yurtlarında doğan bilimler hakkında hiç de iyi bir düşünce beslemiyorlardı: Çünkü onlar bilimlerin hangi kaynaklardan çıktığını yakından görmüşlerdi. Gerçekten ister dünyanın eski tarihlerini karıştırın, ister şüpheli belgeleri felsefe yoluyla aydınlatın, insan bilgilerinin sanıldığı gibi güzel bir kaynağı olmadığını göreceksiniz. Astronomi, boş inançlardan doğmuştur; güzel söz söylemek hırstan, kinden, dalkavukluktan, yalandan; geometri cimrilikten; fizik, boş bir meraktan ve hepsi birden, hattâ ahlâk bile, insanın kendini beğenmesinden doğmuştur. Demek ki bilimleri ve sanatları doğuran bizim kötü yanlarımızdır; iyi yanlarımızdan doğsalardı meziyetlerinden daha az şüphe ederdik.</p>

  <p class="normal">Doğuşlarındaki kötülük, amaçlarına bakınca büsbütün ortaya çıkar. Lüks olmasaydı, lüksün beslediği sanatları ne yapardık? Haksızlıklar olmasaydı, hukuk bilimi ne işimize yarardı? Zalim hükümdarlar, savaşlar, isyanlar olmasaydı tarih ne olurdu? Kısacası herkes yalnız insanlık görevlerini ve doğal ihtiyaçlarını düşünseydi, yalnız vatanını, mutsuz insanları ve sevdiklerini korumaya zaman bulsaydı, hayatını bu boş düşüncelere dalmakla geçirmek kimin aklına gelirdi? Biz gerçeğin saklandığı kuyunun duvarlarına asılıp ölmek için mi yaratıldık? Yalnız bu düşünce, kendini felsefeye verip gerçekten bilgi edinmek, isteyen insanı daha ilk adımlarında durdurmalıdır.</p>

  <p class="normal">Bilim araştırmalarında ne tehlikeler, ne çıkmaz yollar vardır! Gerçeğe ulaşmak için, ondan gelecek iyilikten bin kez daha zararlı nice yanlışlıklardan geçmek gerekiyor! Bu işte zararlı olduğumuz ortada: Çünkü yanlış sonsuz biçimlere girebilir; doğru ise yalnız bir türlü olur. Zaten gerçeği gerçekten ve yürekten arayan nerede? En iyi niyetlerle yola çıksak bile, bulduğumuz şeyin doğru olduğundan nasıl emin olabiliriz?<a href="../Text/russo_split_015.html#footnote-600-10" id="footnote-600-10-backlink">[10]</a> Bütün bu karışık duygularımız arasında, doğruyu kestirecek olan kriteryum ne olacak? İşimiz rast gidip sonunda gerçeği bulsak bile onu iyiye kullanmasını bilecek miyiz? İşte işin en güç tarafı budur.</p>

  <p class="normal">Amaçları bakımından boş olan bilimlerimiz etkileri bakımından çok daha zararlıdırlar. İşsizlikten doğdukları için onlar da işsizliği besler; topluma verdikleri ilk zarar, bir defa geçince artık geri gelmeyen vakitlerin yitirilmesidir. Siyasette de ahlâkta olduğu gibi, iyilik etmemek kötülük etmektir. Yararlı olmayan her yurttaş zararlı bir insan sayılır. Söyleyin bana ünlü filozoflar, siz ki bize boşlukta cisimlerin niçin birbirini çektiğini, gezegen yıldızların dönüşlerinde oranlarını, birleşme, ayrılma, gerileme noktalarının nasıl eğriler çizdiğini, insanın nasıl her şeyi Tanrıda gördüğünü, ruhla bedenin nasıl iki çalar saat gibi birbirine dokunmadan uyuştuğunu, hangi yıldızlarda hayat olabileceğini, hangi böceklerin inanılmaz bir şekilde çoğaldığını öğrettiniz;<a href="../Text/russo_split_015.html#footnote-600-11" id="footnote-600-11-backlink">[11]</a> siz ki bizi bu kadar yüksek bilgilere ulaştırdınız, şu sözüme cevap verin: Bütün bunların hiçbirini bize öğretmemiş olsaydınız, yeryüzünde daha az kalabalık mı olacaktık? Daha mı kötü yönetilecektik? Daha az güçlü, daha az sağlıklı, daha az ahlâklı mı olacaktık? Yarattığınız eserlerin değeri üzerinde bir düşünün; en büyük bilginlerimizin, en iyi vatandaşlarımızın eserleri bu kadar az işimize yaradığına göre, devletin gelirini boşu boşuna sömüren o meçhul yazarlar, işsiz edebiyatçılar sürüsü hakkında ne düşünelim dersiniz?</p>

  <p class="normal">İşsiz mi dedim? Keşke işsiz olsalardı! O zaman ahlâk daha temiz kalır, toplum daha rahat yaşardı. Ama kendilerini beğenmiş bu boş adamlar parlak sözleriyle her tarafa girer çıkarlar; uğursuz paradokslarıyla inancı temelinden yıkar, erdemi kökünden çürütürler; din ve vatan gibi eski sözcüklere dudak bükerler; bütün sanatlarını ve felsefelerini insanların kutsal saydığı her şeyi baltalamaya, kötülemeye harcarlar. Bunu erdemden ve imandan nefret ettiklerinden yapmazlar: Bu adamlar herkesin inandığı şeye düşmandırlar. Onları dinsizler arasına katın, hemen kiliseye dua etmeye koşarlar. Ah, bu parlamak hırsı, insana neler yaptırmaz!</p>

  <p class="normal">Zaman kaybı büyük bir zarardır; ama bilim ve sanatlar çok daha büyük zararlar getirir. Örneğin: Lüks; o da işsizlikten ve insanın kendini beğenmesinden doğar. Lüksün bilim ve sanatlardan ayrıldığı pek az görülür; bilim ve sanatların lüksten ayrıldığı ise hiç görülmemiştir. Durmadan garip fikirler doğuran filozoflarımız, bütün yüzyılların deneylerine aykırı olarak, lüksün devletlere kudret getirdiğini ileri sürerler, biliyorum; ama lüks vergisi üstüne yasaların bir zorunluluktan doğduğunu unutan bu filozoflar, imparatorlukların yaşaması için ahlâk düzgünlüğünün şart olduğunu, lüksün ise ahlâk düzgünlüğü ile hiç uzlaşamadığını inkâr mı edecekler? Lüksün her zaman zenginliğin sembolü olduğunu, hattâ isterlerse, zenginliğin artmasına yardım ettiğini kabul edelim: Zamanımıza pek yaraşan bu paradokstan çıkaracağımız düşünce nedir? Her ne pahasına olursa olsun zenginleşmek istenirse, erdem ne olur? Eski devlet adamları hep erdemden ahlâktan söz ederlerdi; bizimkiler yalnız ticaretten, paradan söz ediyorlar. Kimisi size filân memlekette bir insanın, Cezayir’de kaç paraya satılırsa o kadar değeri olduğunu söyler; kimisi de, bu hesabı ileri götürerek, bazı memleketlerde insan değerinin hiç yahut hiçten de aşağı olduğu sonucuna varır. İnsanlara hayvan sürüleri gibi değer biçiyorlar… Onlara göre bir insanın devletçe değeri, harcadığı paradır: Bu hesaba göre bir Sybarisli otuz Ispartalı demektir. Ama, sorarım size, bu iki cumhuriyetten hangisi, Isparta mı, Sybaris mi, bir avuç köylüye boyun eğdi? Hangisi bütün Asya’yı titretti?</p>

  <p class="normal">İran satraplarının en küçüğünden daha fakir bir prens<a href="../Text/russo_split_015.html#footnote-600-12" id="footnote-600-12-backlink">[12]</a> otuz bin kişi ile Keyhusrev’in hükümdarlığını elinden aldı. Milletlerin en fakiri olan İskitler, dünyanın en kudretli hükümdarlarından birine karşı koydular. İki ünlü cumhuriyet dünya imparatorluğu için savaştı; birisi çok zengin, öteki çok fakirdi: Fakiri yendi, zengini yenildi. Roma İmparatorluğu da, dünyanın bütün zenginliklerini sömürdükten sonra, zenginliğin ne demek olduğunu bile bilmeyen insanların eline düştü. Franklar Galya’yı, Saksonlar İngiltere’yi ele geçirdikleri zaman cesaret ve fakirliklerinden başka hazineleri yoktu. Koyun postlarından başka bir şeyde gözleri olmayan birkaç yüz fakir dağ köylüsü, mağrur Avusturya’yı ezdikten sonra, Avrupa’nın en büyük krallarını korkutan zengin ve heybetli Burgonya Dükalığı’nı yere serdi. Charles Quint’in vârisi bütün kudreti, tedbirleri ve üstelik Amerika’nın bütün hazineleriyle bir avuç balıkçının önünde tutunamadı. Devlet adamlarımız lütfen hesaplarını biraz bıraksınlar da bu örnekler üzerinde düşünsünler; ve artık anlasınlar ki para ile her şey satın alınır, ama ahlâk ve vatandaş satın alınmaz.</p>

  <p class="normal">Bu lüks meselesinde asıl düşünülecek nokta hangisidir? İmparatorluklara gereken, parlak ve süreksiz olmak mıdır, yoksa erdemli ve sürekli olmak mı, mesele budur. Parlak dedim, ama nasıl parlak? Ruhlarda parlamak isteği hiçbir zaman namuslu olmak isteğiyle bir arada yaşayamaz. Hayır, bir sürü küçük ve boş kaygılarla alçalmış ruhların büyük şeylere yükselmeleri mümkün değildir. Buna kudretleri olsa bile cesaretleri yoktur.</p>

  <p class="normal">Her sanatçı alkışlanmak ister. Beraber yaşadığı insanların övgüleri onun için en değerli armağandır. Bugünkü gibi, bilginlerin moda olduğu, eğlence düşkünü bir gençliğin zevklere hükmettiği, erkeklerin kadınlara kul köle olup onların istediği gibi yaşadığı,<a href="../Text/russo_split_015.html#footnote-600-13" id="footnote-600-13-backlink">[13]</a> kadınların ürkek huylarına uygun gelmediği için dram şiirinin şaheserlerine, müzik hârikalarına değer verilmediği bir çağda ve ülkede doğmak felâketine uğramış bir sanatçı kendini beğendirmek için ne yapar? Ne mi yapar, baylar? Dehasını zamanın düzeyine indirir; ölümünden çok sonra beğenilebilecek eşsiz eserler yaratacak yerde, yaşadığı sürece hoşa gidecek eserler vermeye çalışır. Söyleyin ünlü Arouet,<a href="../Text/russo_split_015.html#footnote-600-14" id="footnote-600-14-backlink">[14]</a> bizim sahte nezaketimize uymak için nice kudretli ve erkekçe güzellikleri feda ettiniz! Kadınların hoşuna giden bir sürü küçük şeylere kapılmak, sizi ne büyük işler görmekten alıkoydu!</p>

  <p class="normal">İşe lüks yüzünden bozulan ahlâk böylece zevkin de bozulmasının nedeni olur. Yüksek istidatlı insanlar arasında rastlantıyla sağlam ruhlu bir sanatçı çıkar da zamanının düşüncelerine uymaya, çocukça eserlerle kendini küçültmeye razı olmazsa, vah haline! Bir köşede unutularak yoksulluk içinde ölür. Carle, Pierre,<a href="../Text/russo_split_015.html#footnote-600-15" id="footnote-600-15-backlink">[15]</a> sizin soylu ve kutsal resimlerle tapınaklarımızın ihtişamını artırmak için yaratılmış fırçanız pek yakında elinizden düşecek; yahut bir salon mobilyasına şehvet kabartan resimler yapmak bayağılığına katlanacaktır. Ve sen, eşsiz Pigalle, Praksiteles’lerin, Phydias’ların rakibi, (sen ki Eskiler arasında yaşasaydın sana, putperestliklerini hoşgörüyle karşılatacak kadar güzel tanrılar yaptırırlardı), sen de bir maymun heykelinin karnını yontmaya razı olacaksın, yahut da büsbütün işsiz kalacaksın!</p>

  <p class="normal">Ahlâk üzerinde düşünürken, ilk çağların sadeliğini anmamak mümkün değildir. O çağlar yalnız doğanın eliyle süslenmiş güzel bir kıyıdır: Her an biraz daha uzaklaştığımız bu kıyıya dönüp dönüp üzüntüyle bakarız. Her işlerini tanrıların gözü önünde yapmaktan zevk alan insanlar, o zaman kulübelerinde, tanrılarla birlikte yaşarlardı. Kötülük başlayınca insanlar, bu rahat kaçıran seyircilerden usandılar ve onları heybetli tapınaklara koyup kendilerinden uzaklaştırdılar. En sonunda tanrıları bu tapınaklardan da attılar ve içlerine kendileri yerleştiler. Daha doğrusu, tanrıların tapınakları vatandaşların evlerinden ayırt edilmez oldu. İşte o zaman ahlâk bozukluğu son haddine vardı. Kötülüklerin en ileri gittiği zaman, onların, büyüklerin sarayları önünde mermer sütunlar üzerine dikildiği, Korinthos başlıklarına kazıldığı zaman olmuştur.</p>

  <p class="normal">Hayatta rahatlıklar arttıkça, sanatlar ilerledikçe, lüks her tarafa yayıldıkça, mertlik bozuluyor; askerlik değerleri kayboluyor: Bu da yine, kapanık odalarda türeyen bilimlerin ve sanatların işidir. Gotlar Yunanistan’ı yağma ettikleri sırada bütün kitapların yangından kurtulmasına, içlerinden birinin ortaya attığı şu fikir sebep oldu: “Düşmanlarımızı askerlikten uzaklaştırmaya birebir olan bu eşyayı kendilerine bırakalım; oturdukları yerde kalıp onlarla boşu boşuna oyalansınlar.”</p>

  <p class="normal">VIII. Charles, Toskana’yı ve Napoli’yi, hemen hiç kılıcına el sürmeden ele geçirdi; yanındakiler bu umulmadık başarıyı İtalya prenslerinin ve soylularının gürbüz ve savaşçı olmaya çalışacak yerde, ince fikirler ve bilgilerle vakit geçirdiklerine yordular. Bu iki fıkrayı anlatan sağduyulu insan<a href="../Text/russo_split_015.html#footnote-600-16" id="footnote-600-16-backlink">[16]</a> diyor ki: “Gerçekten, bütün bu örnekler bize şunu öğretiyorlar: Savaşa hazırlayan düzende ve ona benzer daha başka düzenlerde, bilimlerle uğraşmak yüreklere dirilik ve sağlık vermekten çok, onları yumuşatıp kadınlaştırmaya yarıyor.”</p>

  <p class="normal">Romalılar, tabloları, gravürleri, süslü vazoları anlatmakta, güzel sanatları yaymakta ileri gittikçe askerlik değerlerinin söndüğünü gizlememişlerdir. Sanki Tanrı bu memleketin her zaman başka milletlere ibret olmasını istemiş gibi, birkaç yüzyıl önce İtalya’nın yeniden kazanmaya başladığı savaşçılık ünü, Medici’lerin yükselmesi ve bilimlerle sanatların gelişmesiyle bir kez daha ve belki de artık dirilmemek üzere tarihe karışmıştır.</p>

  <p class="normal">Eski Yunun cumhuriyetleri, kurumlarının çoğunda görülen parlak hikmete uyarak vatandaşları evlerine kapayıp uyuşturan, bedeni çökertip az zamanda ruhun gücünü de körleten hareketsiz zanaatları yasak etmişlerdi. Gerçekten, en küçük bir ihtiyaç karşısında bunalan, en hafif bir zahmetten kaçan insanların açlık, susuzluk, yorgunluk, tehlike ve ölüm karşısında ne duruma geleceklerini düşünün! Bir asker, hiç alışık olmadığı bunaltıcı işlere hangi yürekle katlanabilir? Ata binmeye bile gücü yetmeyen subayların buyruğu altında askerler hangi coşkunlukla durmadan yürüyebilirler? Bana itiraz edip zamanımızda bilimsel bir biçimde düzene sokulmuş modern savaşçılardan söz etmeye kalkışmasınlar. Onların bir savaş günü gösterdikleri yararlığı över dururlar; ama insan gücünü aşan işlere, büyük sıcaklara, soğuklara, kötü havalara nasıl katlandıklarından söz eden yoktur. Biraz güneş, biraz kar, ufak tefek bazı şeylerden yoksunluk, bizim bu ordularımızın en iyisini birkaç gün içinde darmadağın edebilir. Siz, yürekli askerler! İşitmeye hiç de alışık olmadığınız gerçeği bir kez olsun işitmeye katlanın. Yüreklisiniz, biliyorum; Annibal sizinle Cannae’de yahut Trasymene’de muzaffer olurdu; sizinle Caesar, Rubico’yu geçip memleketini hükmü altına sokabilirdi; ama sizinle ne Annibal Alp dağlarını aşabilir, ne de Ceasar sizin atalarınızı yenebilirdi.</p>

  <p class="normal">Savaşı kazandıran yalnız çarpışmalar değildir ve kumandanlar için, çarpışmalarda kazanmaktan daha üstün bir sanat vardır. Bir insanın hiç korkmadan ateşe atılması, çok kötü bir subay olmasına engel değildir. Neferin bile, o kadar yürekli olacağına, biraz daha güçlü, biraz daha dayanıklı olması belki daha iyidir: Yüreklilik onu ölümden korumaz ki. Devlet için, ordularının hastalıktan, soğuktan yok olmasıyla düşmanın kılıcından geçmesi arasında ne fark vardır!</p>

  <p class="normal">Bilimler ve sanatlar askerlik değerleri kadar ahlâk değerleri için de zararlıdır. Hayatımızın daha ilk yıllarından kafalarımıza yerleşen anlamsız bir eğitim, düşüncemizi kötü bir yola sokuyor. Her tarafta açılmış büyük kurumlarda, birçok masraflarla yetiştirilen gençlere, asıl ödevlerinden başka, öğretilmeyen şey yoktur. Çocuklarımız kendi dillerini bilmezler, ama hiçbir yerde konuşulmayan başka diller öğrenirler; anlamlarını zor anladıkları mısralar düzerler; doğruyu yanlıştan ayırt etmesini bilmezler, ama onları, aldatıcı düşünce oyunlarıyla kimsenin anlayamayacağı bir duruma sokmak sanatını edinirler; mertlik, hakseverlik, fedakârlık, insanlık, yiğitlik kelimelerinin ne olduğunu bilmezler; güzel yurt sözü kulaklarına hiç çalınmaz; Tanrının adını işitirler, ama ondan çekinmez, sadece korkarlar.</p>

  <p class="normal">Bir bilge<a href="../Text/russo_split_015.html#footnote-600-17" id="footnote-600-17-backlink">[17]</a> der ki: “Ben öğrencimin, vaktini top oynamakla geçirmesine razıyım; hiç olmazsa gürbüzleşir. Biliyorum, çocuğu bir şeyle uğraştırmak gereklidir, ve boş oturmak çocuklar için en büyük tehlikedir. Öyleyse ne öğrensinler diyeceksiniz; bu da sorulur mu? Adam olunca ne yapacaklarsa onu öğrensinler; unutacakları şeyi değil.<a href="../Text/russo_split_015.html#footnote-600-18" id="footnote-600-18-backlink">[18]</a></p>

  <p class="normal">Bahçelerimiz heykellerle, galerilerimiz tablolarla doludur. Halka beğendirilmek istenen bu sanat şaheserlerinde neler tasvir ediliyor dersiniz? Vatanı koruyanlar mı? Yahut vatanı değerleriyle zenginleştirmiş insanlar mı? Hayır, Bu eserlerde, insanın aklının ve duygularının düştüğü bütün sapkınlıklar tasvir edilmiştir. Yunan mitolojisinden özene bezene çıkarılmış olan bu tasvirler çocuklarımıza genç yaşlarında merakla seyrettirilir. Bundan maksat, okumayı bile öğrenmezden önce gözlerinin önüne ahlâksızlık örnekleri koymak olsa gerektir.</p>

  <p class="normal">Bütün bu kötülükler, bilim ve sanat değerlerinin yükselmesi ve ahlâk değerlerinin alçalmasıyla insanlar arasına giren eşitsizlik belâsından değil de neden doğmuştur? İşte bütün öğrenimlerimizin en açık etkisi ve en tehlikeli sonucu budur. Artık bir insanın namuslu olup olmadığına değil, bir sanata kabiliyeti olup olmadığına bakılıyor; bir kitabın yararlı olması değil, iyi yazılmış olması isteniyor. Parlak zekâ insanı bütün nimetlere kavuşturuyor; erdem ise hiçbir şeref getirmiyor. Güzel söylevlere yüzlerce armağan veriliyor; güzel eylemlere ise hiçbir şey verildiği yok. Ama söyleyin, bu akademinin birincilik vereceği söylevlerin en iyisinin kazanacağı şeref, bu armağanı ortaya koymuş olmanın şerefiyle kıyaslanabilir mi?</p>

  <p class="normal">Bilge adam talihin ardından koşmaz; ama şan ve şerefe karşı duygusuz da değildir. Bunların pek haksızca dağıtıldığını görünce erdemli insanın çabası gevşer, yoksulluk içinde unutularak söner gider. Oysa bu insanın ruhundaki kudret biraz olsun şeref kazanma isteği ile harekete gelip topluma yararlı olabilirdi. İşte hoş yetenekleri yararlı yeteneklerden üstün tutmanın eninde sonunda her yerde vereceği sonuç budur; bilimlerin ve sanatların yeniden kurulduğu zamandan beri geçirdiğimiz deneyler bunu açıkça göstermiştir… Fizikçilerimiz, matematikçilerimiz, kimyacılarımız, astronomlarımız, şairlerimiz, müzikçilerimiz, ressamlarımız var; ama değerli yurttaşlarımız yok; yahut varsa bile onlar hor görülmekte, ıssız köylerimizde yoksul ve perişan sürünmektedirler. İşte bize ekmek, çocuklarımıza süt veren insanların düştükleri durum ve bizden gördükleri saygı budur.</p>

  <p class="normal">Bütün bunlara rağmen itiraf ederim ki, kötülük henüz olabileceği kadar büyük değildir. Tanrının hikmeti, birçok zararlı otların yanında yararlı otlar da yaratmakla, birçok zehirli hayvanların bünyesine, onların açacakları yaranın merhemini de koymakla, kendisinin yeryüzünde bakanları demek olan büyüklere bu tedbirini taklit etmeyi öğretmiştir. Onlardan aldığı dersledir ki, şan ve ünü yüzyıldan yüzyıla artacak olan o büyük hükümdar<a href="../Text/russo_split_015.html#footnote-600-19" id="footnote-600-19-backlink">[19]</a> yüzlerce kötülüğün kaynağı olan bilim ve sanatların içinden bu ünlü akademileri çıkardı. Hem insan bilgilerinin tehlikeli kaynaklarını hem de ahlâkın kutsal hazinesini korumaya memur olan bu kurumlar onları en temiz taraflarıyla yaşatmaya dikkat eder ve üyelerini en temiz insanlar arasından seçerler.</p>

  <p class="normal">Ünlü kralın büyük vârisinin<a href="../Text/russo_split_015.html#footnote-600-20" id="footnote-600-20-backlink">[20]</a> kuvvetlendirdiği ve bütün Avrupa krallarının taklit ettiği bu hikmetli kurumlar hiç olmazsa, düşünce adamlarının daha fazla bozulmasını önleyeceklerdir. Akademilere girmek şerefini kazanmak isteyenler kendilerini düzeltmeye, lekesiz bir ahlâk ve yararlı eserlerle bu şerefe lâyık olmaya çalışacaklardır. Edebî değeri mükâfatlandırmak için açtıkları yarışmalarda yurttaşların yüreklerinde erdem sevgisini uyandıracak konuları seçmesini bilen akademiler bu sevginin kendilerinde yaşadığını gösterecek ve insanlara yalnız güzel bilgiler değil, yararlı öğütler de veren bilginleri bir arada görmek, milletler için bulunmaz ve doyulmaz bir zevk olacaktır.</p>

  <p class="normal">Görülüyor ki bana, akademilerle itiraz edilemez: Onların varlığı benim için yeni bir delildir. Bu kadar tedbir alınması tedbirin gerekli olduğunu gösteriyor; dert olmayan yerde deva aranmaz. Kaldı ki bulunan devalar da yetersizlik yüzünden henüz basit birer ilâç niteliği taşımaktadır. Bilginleri korumak için açılan bunca kurumlar, bilimlerin değerini daha çok artırarak zihinleri büsbütün kültüre götürebilir. İnsan, alınan tedbirlere bakınca, memlekette çiftçilerin pek fazla, filozofların pek az olmasından korkulduğunu sanır. Burada tarımla felsefeyi kıyaslamak istemiyorum: Buna kimse dayanamaz. Yalnız şunu soracağım: Felsefe nedir? En tanınmış filozofların kitaplarında bulduğumuz nedir? Bu hikmet âşıklarının bize verdikleri dersler nelerdir? Onları dinlerken insan kendini bir pazar yerinde avaz avaz müşteri çağıran bir sürü madrabaz arasında sanır; her biri: Bana gelin, bana gelen aldanmaz, diye bağırır durur. Kimi cisimlerin var olmadığını, her şeyin kafamızda var olduğunu iddia eder; kimi maddelerden gayrı varlık olmadığını ileri sürer ve, Tanrı dünyanın kendisidir, der; birisi ispata kalkar ki dünyada iyilik kötülük yoktur, iyilik ve kötülük birer kuruntudan ibarettir; öteki der ki, insanlar birer canavardır, birbirlerini parçalayıp yemeleri suç sayılmaz.<a href="../Text/russo_split_015.html#footnote-600-21" id="footnote-600-21-backlink">[21]</a> En büyük filozoflar, bu yararlı dersleri yalnız kendi dostlarınıza, kendi çocuklarınıza verseniz ne olur! Hem siz fikirlerinizin meyvasını daha çabuk elde edersiniz, hem de bizim çocuklarımız sizin mezhebinize girmek tehlikesinden kurtulmuş olurlar.</p>

  <p class="normal">İşte hayatlarında herkesten itibar gören, öldükten sonra da ölmezliğe kavuşan büyük adamlar! İşte onlardan aldığımız ve ilettiğimiz hikmet dolu düşünceler! İnsan aklının bütün sapkınlıklarına düşmüş olan Yunanlılardan kalan eserler, Hıristiyanlıkta matbaanın çıkardığı utanılacak eserlerin yanında hiç kalır. O zaman henüz, insan kafasının bütün saçmalarını ebedileştirme sanatı icat edilmemişti: Ama matbaa harfleri sayesinde artık Hobbes’ların, Spinoza’ların tehlikeli hayalleri hep ortada kalacaktır.<a href="../Text/russo_split_015.html#footnote-600-22" id="footnote-600-22-backlink">[22]</a> Ey ünlü eserler, kırlarda yaşayan bilgisiz atalarımızın düşünemeyeceği yüksek kitaplar, haydi siz de, yüzyılımızın bozulmuş ahlâkını yansıtan daha tehlikeli birçok eserlerle birlikte torunlarımıza gidin; gelecek yüzyıllara bilim ve sanatların gelişmesinden bizim neler kazandığımızı sadakatle anlatın! Sizi okurlarsa, bugün bizi düşündüren bu sorun üzerinde hiç de duraksamayacaklar ve bizden daha akılsız değillerse, ellerini göğe kaldırıp acı bir hayal kırıklığı içinde şöyle diyeceklerdir: “Ey ruhlarımızı elinde tutan ulu Tanrı, sen bizi babalarımızın bilgilerinden ve uğursuz sanatlarından kurtar; bize bilgisizliğimizi, saflığımızı, fakirliğimizi geri ver; bizi mutlu edebilecek olan, senin de en değerli saydığın bu nimetlerdir.”</p>

  <p class="normal">Bilimler ve sanatlardaki ilerleme gerek mutluluğumuza bir şey katmamış, ahlâkımızı bozmuş, bu yüzden zevkimizi de berbat etmiş olduğuna göre, kendi yollarında ileri bile gitmemiş olan sayısız yazar taslaklarına ne diyeceğiz? Onlar ki bilim ve sanatların tapınağına herkesi yaklaştırmayan engelleri, bilgilere varmak isteyenleri sınamak için doğanın çıkardığı zorlukları ortadan kaldırmışlar; çalma çırpma eserleriyle bilimlerin kapılarını saygısızca kırmışlar, lâyık olmadıkları bir tapınağı bayağı bir kalabalıkla doldurmuşlardır. Oysa, edebiyatta ileri gidemeyecek olanların daha başlangıçta geri dönmeleri ve topluma yararlı olacak işlere atılmaları gerekirdi. Bütün hayatında kötü bir ozan, sönük bir matematikçi kalacak bir adam, belki büyük bir kumaş fabrikacısı olabilirdi. Doğanın, çırak yetiştirmek için yarattığı insanların ustaya ihtiyaçları olmamıştır. Verulam’lara,<a href="../Text/russo_split_015.html#footnote-600-23" id="footnote-600-23-backlink">[23]</a> Descartes’lara, Newton’lara, insanların bu ünlü rehberlerine kimse rehberlik etmemiştir. Hangi rehber onları dehalarının götürdüğü yere götürebilirdi? Küçük hocalar, onların düşüncesini kendi dar kafalarının çemberine sokup daraltmaktan başka bir şey yapamazlardı. Onlar çalışmayı ilk rastladıkları zorluklardan öğrenmişler ve aştıkları büyük mesafeleri bu zorlukları yene yene aşmışlardı. Bilim ve sanatlarla uğraşmalarına izin verilecek kimseler, kendilerinde büyük ustaların izlerinde yürümek ve onlardan ileri gitmek kudretini bulan sayılı insanlar olmalıdır. İnsan zekâsının anıtlarını dikmek yalnız bu birkaç kişinin hakkıdır; ama bu insanların dehalarıyla her şeyi aşmaları isteniyorsa, ümitlerini aşan hiçbir şeyin de bulunmaması gereklidir; onlar yalnız böyle bir teşvike muhtaçtırlar. Ruh hiç farkında olmadan uğraştığı işlerin düzeyine alçalır veya yükselir: Büyük adamları yaratan büyük fırsatlardır. Hatiplerin en büyüğü<a href="../Text/russo_split_015.html#footnote-600-24" id="footnote-600-24-backlink">[24]</a> Roma’da konsül, filozofların belki en büyüğü<a href="../Text/russo_split_015.html#footnote-600-25" id="footnote-600-25-backlink">[25]</a> İngiltere’de şansölye olmuştur. Bunlardan birine herhangi bir üniversitede bir kürsü, ötekine akademilerin birinde ufak bir ücret verilmiş olsaydı, eserleri, bulunacakları durumdan dolayı hiç zarar görmez miydi sanıyorsunuz? Krallar meclislerine, düşüncelerinden yararlanacakları en değerli insanları almaya tenezzül buyursunlar; büyüklerin gururundan doğmuş olan bir boş inanca uyarak, “Halkı yönetmek onu aydınlatmaktan zordur” demesinler: İnsanları iyiliğe kendi istekleriyle götürmek zorla götürmekten nasıl daha kolay olabilir? Krallar gerçek bilginlere saraylarında şerefli mevkiler versinler; insanlara hikmeti öğretecek olan bu bilginler halkın mutluluğu için çalışmakla lâyık oldukları en güzel mükâfatı görmüş olsunlar; işte o zaman erdemin, bilimin ve iktidarın soylu bir yarışma hırsı ile gayrete gelerek, insanları mutlu etmek amacıyla birleşip anlaşarak neler yapabileceklerini görürüz. Ama iktidar bir yanda, bilgi ve hikmet diğer yanda kaldıkça, bilginler büyük şeyleri pek az düşünecekler, krallar büyük işleri pek az başaracaklar ve halk yoksul, ahlâksız, mutsuz bir durumda yaşayıp gidecektir.</p>

  <p class="normal">Bizim gibi, Tanrının yüksek yetenekler vermediği, büyük şereflere ulaşmak için yaratmadığı basit insanlara gelince, bizler bilinmeyen köşelerimizde kalalım. Ulaşamayacak olduğumuz ve dünyanın bugünkü durumunda zahmetine de değmeyecek bir ünün peşinde koşmayalım. Kendi içimizde bulabileceğimiz mutluluğu, başkalarının bizi beğenmesinde aramak neye yarar? İnsanlara görevlerini öğretmek işini başkalarına bırakalım ve kendi görevimizi iyi bilip yapmaya çalışalım; bizim daha çoğunu düşünmemiz gerekli değildir.</p>

  <p class="normal">Ey erdem, basit ruhların yüksek bilgisi, sana ulaşmak için bu kadar zahmete ve külfete gerek mi var? Senin ilkelerin bütün yüreklerde yazılı değil mi? Yasalarını öğrenmek için herkesin kendi içine bakması, tutkuların sustuğu bir anda vicdanını dinlemesi yetişmiyor mu? Gerçek felsefe işte budur; biz onunla yetinmesini bilelim; edebiyat dünyasında ölmezlik kazanan ünlü insanların şan ve şerefini kıskanmadan kendimizi onlardan ayıralım; aramızdaki ayrım, eskiden iki büyük milleti birbirinden ayıran şerefli ayrım olsun: Onların da biri iyi söz söylemesini, öteki iyi iş görmesini biliyordu.</p>
</body>
</html>
