<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>russo</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_10">I.</h2>

  <p class="normal">İnsanın, kendi gayretleriyle âdeta yokluk içinden çıkışını, etrafına tabiatın sarmış olduğu karanlıkları aklının ışıklarıyla dağıtışını, kendi üstüne yükselişini, zekâsı ile göklere doğru atılışını, hudutsuz kâinat içinde dev adımlarıyla yürüyüşünü, daha büyük, daha güç bir iş olarak da kendi içine kapanıp insanı tanımaya, onun tabiatını, vazifelerini ve gayesini öğrenmeye çalıştığını görmek bizim için ne büyük, ne güzel bir temaşadır. Son asırlarda insanlık bu harikaları yeniden gösterdi.</p>

  <p class="normal">Avrupa yeniden ilkçağın vahşiliğine düşmüştü. Bugün çok münevver olan kıtamızdaki milletler birkaç asır evvel cehaletten daha fena bir halde idiler. Cehaletten daha menfur, acayip bir ilim taslağı hakiki ilmin yerini almış ve onun yeniden doğmasına engel olmuştu. İnsanları sapıtmadan kurtarıp doğru yola sokmak için bir ihtilâl lâzımdı. Bu ihtilâl en az beklenilen yerden geldi: Edebiyatın bizde yeniden doğmasına, edebiyatın ezelden düşmanı olan Müslümanlar sebep oldu. İmparator Konstantin’in tahtı yıkılınca eski Yunan dünyasının enkazı İtalya’ya geçti. Daha sonra Fransa da bu enkazdan feyiz aldı. Az sonra edebiyatı ilimler takip etti: Yazmak sanatından sonra düşünmek sanatı doğdu. Garip görünmekle beraber belki de en tabiî tekâmül şekli budur. Netice itibariyle insanlar Musalarla düşüp kalkmanın asıl faydasını idrak etmeye başladılar ki bu da onlar sayesinde insanların biribirlerine daha fazla yaklaşmaları idi. Çünkü Musalar, insanlara, karşılıklı takdirlerine lâyık eserlerle, biribirlerinin hoşuna gitmek arzusunu veriyorlardı.</p>

  <p class="normal">Ruhun da vücut gibi ihtiyaçları vardır. Vücudun ihtiyaçları cemiyetin temeli, diğerleri de ziynetidir. Hükümet ve kanunlar, bir araya toplanmış insanların cemiyet ve huzur içinde yaşamalarını temin eder. Onlar kadar müstebit olmamakla beraber belki onlardan daha kudretli olan ilim, edebiyat ve sanatlar insanları bağlıyan zincirleri çiçeklerle örter; hür yaşamak için doğmuş görünen insanların damarlarında taşıdıkları hürriyet duygusunu söndürür; onlara kölelik hayatını sevdirir; onları medenî milletler dediğimiz kütleler haline sokar.</p>

  <p class="normal">İhtiyacın doğurduğu kral tahtlarını ilim ve sanatlar tahkim etmiştir. Ey dünyanın hâkimleri, sanata istidadı olanları sevin; sanat için çalışanları himaye edin.<a href="../Text/russo_split_015.html#footnote-600-29" id="footnote-600-29-backlink">[29]</a> Ey medenî milletler, ilimleri ve sanatları besleyin; ey mesut köleler, o sizin özene bezene teşhir ettiğiniz kibar ve ince zevki onlara borçlusunuz. Aranızdaki münasebetleri pek tatlı, pek kolay bir hale getiren, o yumuşak huylarınızı, medenî şehir âdetlerinizi, hulâsa hiçbir fazilete sahip olmadan bütün faziletlere sahipmiş gibi görünmek maharetini onlar sayesinde elde ettiniz.</p>

  <p class="normal">Kendini hissettirmemeğe çalışan pek sevimli ve ince bir nezaket şekli vardır ki, vaktiyle Atina ve Roma, dillere destan olan satvet ve ihtişam günlerinde, onunla temayüz etmişlerdir. Bu hususta, bizim asrımız ve bizim milletimiz muhakkak bütün devirleri ve bütün milletleri aşmıştır. Ukalâlığa varmıyan felsefî bir eda, ne Germenlerin kabalığına ne de İtalyanların nezaket maskaralığına düşmiyen tabiî ve aynı zamanda mültefit muameleler, işte iyi bir tahsille elde edilen ve kibar muhitlerde gelişen zevkin mahsulleri.</p>

  <p class="normal">Dış hallerimiz her zaman kalbimizdeki temayüllerin tam bir ifadesi olsaydı, hakikî felsefe, filozof adını taşıyanların hepsinde bulunsaydı, bizim aramızda yaşamak ne tatlı bir şey olurdu! Fakat bütün bu meziyetler kolay kolay bir araya gelmez ve fazilet bu kadar süs ve gösteriş içinde yürümez. Servet ve ziynet bir insanın refah içinde yaşadığını, zarafeti de zevk sahibi olduğunu gösterebilir. Sıhhatli ve gürbüz bir adamın alâmetleri başkadır; saray dalkavuğunun kuvvet ve kudretini bir kurtizanın yaldızları altında değil, bir çiftçinin kaba elbisesi altında bulursunuz. Ruhun kuvvet ve kudreti olan faziletin de süslerle hiç alâkası yoktur. Faziletli adam, çıplak döğüşmeyi seven bir atlettir; kuvvetlerini kullanmaya mâni olan ve zaten birçoğu vücuttaki bir sakatlığı gizlemek için icat edilen bütün o bayağı süslere kıymet vermez.</p>

  <p class="normal">Sanatın tavır ve hareketlerimizi henüz kalıplara sokmamış ve hislerimize sunî bir ifade vermemiş olduğu zamanlar, âdetlerimiz kaba fakat tabiî idi. İnsanların hareket tarzları arasındaki farklar ilk bakışta karakterleri arasındaki farkı gösterirdi. İnsan tabiatı o zaman daha iyi değildi; fakat insanlar birbirlerinin ruhuna kolayca nüfuz ettikleri için endişesiz yaşıyabiliyorlardı. Bugün artık kıymetini bilmediğimiz bu kolaylık onları birçok fena itiyatlardan koruyordu.</p>

  <p class="normal">Zamanımızda hoşa gitmek sanatı daha ince bir zevk ve daha mahirane özentilerle birtakım düstur ve kaidelere boğulmuş olduğu için ahlâk ve âdetlerde bayağı ve aldatıcı bir yeknesaklık hüküm sürmekte, bütün ruhlar aynı kalıba dökülmüş gibi görünmektedir. Hep nezaket icapları, kibarlık zaruretleri içindeyiz; hep âdetlere, usullere uymaktayız. Hiç kendi ruhumuza uyduğumuz yoktur. Kimse olduğu gibi görünmeye cesaret edemez olmuş. Zaruretlerin mütemadi tazyiki altında cemiyet denilen bu sürüyü teşkil eden insanlar muayyen vaziyetler karşısında hep aynı şeyleri yapacaklardır; başka türlü hareket edebilmeleri için çok mühim sebepler olması lâzım. Bu yüzden karşımızdakinin nasıl bir adam olduğunu hiç bilemiyeceğiz; bu yüzden dostumuzu tanıyabilmek için büyük hâdiseleri bekliyeceğiz; o zaman da iş işten geçmiş olacak; çünkü onu tanımak zaten bu hâdiseler için lâzımdı.</p>

  <p class="normal">Bu sarahatsizliğin doğuracağı sayısız fenalıkları düşünün. Artık ne samimi bir dostluk kalacak, ne hakikî bir takdir kalacak, ne esaslı bir itimat kalacaktır. Şüphe, itimatsızlık, korku, soğukluk, çekingenlik, nefret, hıyanet hep o basmakalıp ve aldatıcı nezaket perdesinin arkasına saklanacak, asrımızın ilim ve irfanına borçlu olduğumuz o meşhur medenîlik kisvesine bürüneceklerdir. Kâinatın yaratanına karşı hürmetsizlik sayılacak kaba sözler ağza alınmayacak, fakat hassas kulaklarımızı incitmemek şartıyla ona en ağır hakaretler yapılacaktır. Kimse kendi değerini sayıp dökmiyecek, fakat başkasının değerini düşürmeye çalışacaktır. Kimse düşmanına kaba hareketler yapmıyacak, fakat mahirane bir şekilde iftira edecektir.</p>

  <p class="normal">Millî kinler sönecek, fakat vatan aşkından da eser kalmıyacaktır. Hakir görülen cehaletin yerine tehlikeli bir imansızlık kaim olacaktır. Birçok ifratlar bırakılacak, birçok fena itiyatlar kötülenecek; fakat birçokları da fazilet adını alacaklardır. Bunların herkeste bulunması, yahut varmış gibi gösterilmesi lâzım gelecektir. Zamanımızdaki hakimlerin kanaatkârlığını kim methederse etsin; ben kendi hesabıma bu kanaatkârlıkta ruh oburluğunun incelmiş bir şeklini görüyorum ve yapmacık sadelikleri gibi bunu da methe lâyık bulmuyorum.<a href="../Text/russo_split_015.html#footnote-600-30" id="footnote-600-30-backlink">[30]</a></p>

  <p class="normal">İşte ahlâkımız böyle bir safiyet kazandı, ve biz böyle iyi insanlar haline geldik. Bu kadar hayırlı bir neticede edebiyat, ilim ve sanat kendi hisselerine düşeni arayadursunlar, ben yalnız bir mülâhazamı ilâve edeceğim: Uzak ülkelerden birinde oturan bir adam bizdeki ilimlerin haline, sanatlarımızdaki tekâmüle, sahne eserlerimizdeki zarafete, tavır ve hareketlerimizdeki nezakete, sözlerimizdeki iltifatkârlığa, mütemadi hayırhahlık tezahürlerine, sabahtan akşama kadar biribirine iyilik yapmaya uğraşır görünen, her yaştan, her zümreden insanların gürültülü kaynaşmasına bakarak biz Avrupalıların ahlâkı hakkında bir fikir edinmeye çalışırsa, bu yabancının varacağı fikir hakikatin tam bir tersi olacaktır.</p>

  <p class="normal">Hiçbir eserin bulunmadığı yerde illet aramaya lüzum yoktur; fakat burada eser aşikârdır; tefessüh meydandadır; ilimlerimiz ve sanatlarımız tekâmüle doğru gittikçe ruhlarımız bozulmuştur. Bu yalnız bizim devrimize ait felâket midir, diyeceksiniz. Hayır, efendiler; insandaki boş tecessüsün doğurduğu fenalıklar, yeryüzü kadar eskidir. Nasıl okyanus sularının alçalıp yükselmesi gece bizi aydınlatan seyyarenin muntazam tesirine bağlı ise, namus ve ahlâkın akıbeti de ilim ve sanatların tekâmülüne bağlıdır. Onların ışıkları ufkumuzda yükseldikçe faziletin kaybolduğu görülmüş ve ayın hâdise her devirde ve her yerde vaki olmuştur.</p>

  <p class="normal">Eski Mısır’a, dünyanın bu ilk okuluna, tunçtan bir semanın altında bereket saçan bu iklime, vaktiyle Sesostris’in dünyayı fethe çıktığı bu meşhur ülkeye bakın; felsefenin ve güzel sanatların anası olduktan az sonra Keykâvus’un, daha sonra Yunanlıların, Romalıların, Arapların ve nihayet Türklerin eline düşüyor.</p>

  <p class="normal">Yunanistan’a vaktiyle Asya’yı bir defa Troia’da, bir defa da kendi yurtlarında yenmiş kahramanlarla dolu olan bu memlekete bakın; edebiyat ilk çağında henüz ahlâk düşkünlüğünü bütün halkın kalbine sirayet ettirmemiştir; fakat sanatların terakkisi, ahlâkın bozulması, Makedonyalıların istibdadı birbiri ardından geldi; daima bilgili, daima zevkine düşkün ve daima esir olan Yunanistan artık bütün inkılâplarında efendi değiştirmekten başka bir şey yapamadı.</p>

  <p class="normal">Demosthenes’in bütün talâkatı lüksün ve sanatların uyuşturmuş olduğu vücudu diriltemedi.</p>

  <p class="normal">Bir çobanın kurmuş ve çiftçilerin şereflere yükseltmiş olduğu Roma, Ennius ve Terentius’lar zamanında bozulmaya başlıyor. Ovidius’lardan, Catullus’lardan, Martialis’lerden, yalnız isimleriyle iffetli insanlarda endişe uyandıran bütün bu hayasız muharrirlerden sonra, evvelce faziletin tapınağı olan Roma, cinayetlerin yatağı, milletlerin yüzkarası ve barbarların oyuncağı oluyor. Cihanın merkezi olan ve bunca milletlere boyunduruk vurmuş olan Roma, nihayet boyunduruk altına giriyor ve sukut ettiği gün, bir vatandaşa “iyi zevkin hakemi” unvanı verildiği günün arifesi oluyor.<a href="../Text/russo_split_015.html#footnote-600-31" id="footnote-600-31-backlink">[31]</a></p>

  <p class="normal">Bizans da öyle olmadı mı? Şark İmparatorluğu’nun metropolü olan bu belde, cihanın merkezi olacak vaziyette idi; ve belki barbarlıktan ziyade bir hikmet eseri olarak Avrupa’dan kovulmuş olan ilim ve sanatların sığınağı olmuştu. Sefahet ve ahlâksızlığın en utanılacak şekilleri, en korkunç hıyanetler, katiller, zehirler; üstüne işlenen en korkunç cinayetler. İşte Konstantinopolis’in tarihini dolduran hâdiseler; işte asrımızın iftihar ettiği bilgilerin çıkmış olduğu sâf kaynak!</p>

  <p class="normal">Fakat eserleri gözümüzün önünde duran bir hakikatin delillerini niçin eski devirlerde aramalı? Asya’da bugün muazzam bir memleket var ki, edebiyat orada büyük bir rağbet görmekte ve devletin en yüksek mevkilerine yol açmaktadır. İlimler ahlâkı düzeltseydi, insanlara vatan için kan dökmeyi öğretseydi, mertliği artırsa idi, Çin’deki milletlerin hakim, hür ve yenilmez olmaları icap ederdi. Halbuki bu milletlerin yapmadıkları ahlâksızlık, işlemedikleri cinayet yoktur. Ne nazırlarının bilgisi, ne kanunlarının sözde hikmeti, ne de bu geniş imparatorluktaki nüfusun çokluğu onu cahil ve kaba Tatarların boyunduruğu altına girmekten kurtaramadı. O halde bütün âlimleri ne işine yaramış oldu? Onlara bol bol verdiği şereflere karşılık ne kazandı? Yoksa halkın köleliğe ve ahlâksızlığa düşmesi bir kazanç mı oldu?</p>

  <p class="normal">Bu tablodan sonra boş bilgilerin sirayetinden masun kalmış ve vazifeleriyle hem kendi saadetlerini temin etmiş hem de başka milletlere örnek olmuş nadir birkaç milletin ahlâk ve âdetlerine bakalım. Bu milletlerden birisi eski İranlılar olmuştur. Bizde ilim nasıl öğreniliyorsa bu garip millette de fazilet öyle öğrenilirdi.</p>

  <p class="normal">Bu millet Asya’yı kolayca zapt etti ve müesseselerinin tarihini insanlara felsefî bir roman gibi okutmak şerefi yalnız ona nasip oldu. Tarihe parlak methiyelerle geçmiş olan İskitler de böyle bir milletti. Germenler de öyle idi; zevk ve safa içinde yaşayan münevver bir milletin cinayet ve rezaletlerini yazmakta yorulmuş bir kalem<a href="../Text/russo_split_015.html#footnote-600-32" id="footnote-600-32-backlink">[32]</a> onların sadeliklerini, temiz yüreklerini ve faziletlerini inşirah duyarak tasvir eder. Roma da fakir ve cahil olduğu zamanlar öyle idi. Nihayet, şu bildiğiniz dağlı millet de bugüne kadar öyle kalmıştır; nikbet günlerinin söndürmediği şecaatı, fena örneklerin bozamadığı sadakati ile meşhurdur.<a href="../Text/russo_split_015.html#footnote-600-33" id="footnote-600-33-backlink">[33]</a></p>

  <p class="normal">Bu milletlerin tefekkürden başka faaliyetleri tercih etmiş olmaları budalalıklarından değildir. Başka memleketlerde işsiz birtakım insanların hayatlarını iyi ve kötü hakkında münakaşa etmekle geçirdikleri, birçok böbürlü ukalâların kendi kendilerini en parlak övüşlerle yükseltip başka milletlere barbarlar deyip geçtiklerini bilmiyor değillerdi; fakat onların ahlâklarına baktılar ve fikirlerini bile bile küçük gördüler.<a href="../Text/russo_split_015.html#footnote-600-34" id="footnote-600-34-backlink">[34]</a> Unutmıyalım ki, Yunanistan’ın tam ortasında, mesut cehaleti kadar makul kanunlarıyla meşhur bir site, kahramanlıkları insanlığın sınırlarını aşmış, yarı tanrı olmuş insanların kurduğu bir cumhuriyet doğmuştur. Ey Isparta, boş bir telâkkinin lânetle andığı memleket, fenalıklar güzel sanatlarla birlikte Atina’ya girerken zorba bir hükümdar orada bütün gayretini şairler şairinin eserlerini toplamağa sarf ederken, sen sanatkârları, ilimleri, âlimleri duvarlarından dışarı kovuyordun.</p>

  <p class="normal">Hâdiseler bu farkı iyice meydana çıkardı. Atina zarifliğin ve zevkin merkezi, hatipler ve filozofların memleketi oldu. Orada binaların zarafeti lisanın zarafetine uyuyor, her tarafta en mahir üstatların elleri mermere ve beze hayat veriyordu. Ahlâkın bozulduğu bütün devirlerde taklit edilecek olan o harikulâde eserler hep Atina’dan çıkmıştır. Lakedaimon’un görünüşü o kadar parlak değildir. Orası için diğer milletler: “İnsanlar orada faziletli doğar ve memleketin havası bile sanki fazilet ilhamıyla doludur” derlerdi. Bu insanlardan bize kahramanlıklarından başka hâtıra kalmamıştır. Onların mânevi âbideleri bizim için Atina’dan kalan güzel mermerlerden daha az mı değerlidir?</p>

  <p class="normal">Gerçi bazı hakimler Atina’nın umumi akışına mukavemet etmişler ve Musalar diyarında ahlâksızlıktan kaçınabilmişlerdir. Fakat onların en büyüğü ve en bahtsızı, zamanın âlimleri ve sanatkârları hakkında bakın ne diyor:</p>

  <p class="normal">“Şairleri tetkik ettim; bu adamlar kabiliyetlerini kendilerine veya başkalarına zorla kabul ettiriyorlar, birer hakim geçiniyorlar, herkes de onları öyle biliyor, halbuki hiç de böyle değiller.</p>

  <p class="normal">Şairlerden sonra sanatkârlara geçtim. Sanat işinde hiç kimse benim kadar cahil değildi; sanatkârların çok güzel sırları olduğuna benden fazla inanan yoktu. Fakat gördüm ki onların hali de şairlerinkinden daha iyi değil; onlar da aynı vehim içinde yaşıyorlar. İçlerinden en kudretli birkaç sanatkâr memlekette yükseldi diye kendilerini insanların en akıllıları görüyorlar. Bu boş gururları benim gözümde bütün bilgilerini büsbütün kıymetten düşürdü. O kadar ki kendimi bir tanrı yerine koyarak nefsime şu suali sordum: ‘Olduğun gibi kalmak mı, yoksa onlar gibi olmak mı, onların bildiklerini bilmek mi, yoksa hiçbir şey bilmediğini bilmek mi istersin?’ Kendime ve orada tanrıya verdiğim cevap şu oldu: ‘Olduğum gibi kalmak isterim.’</p>

  <p class="normal">Doğrunun, iyinin ve güzelin ne olduğunu hiçbirimiz bilmiyoruz: Ne sofistler, ne şairler, ne hatipler, ne sanatkârlar, ne de ben. Fakat aramızda şu fark var ki bu adamlar bir şey bilmedikleri halde her şeyi bildiklerini sanıyorlar; bense bir şey bilmemekle beraber hiç olmazsa bilmediğimden şüphe etmiyorum. Bundan da anlaşılıyor ki Tanrının bende gördüğü akıl ve hikmet üstünlüğü sadece benim bilmediğimi bilmediğimden emin oluşumdur.”</p>

  <p class="normal">İşte, tanrıların yanında insanların en akıllısı ve bütün Yunanistan’ın gözünde Atinalıların en bilgilisi saydığı adam böyle söylüyor; Sokrates cehaleti övüyor. Zannediyor musunuz ki Sokrates yeniden doğup aramızda yaşasa idi bizim âlimlerimiz ve sanatkârlarımız hakkında başka türlü düşünürdü? Hayır, efendiler; bu doğru adam bizim boş ilimlerimizi de küçük görürdü. Bizi her taraftan saran kitap yığınlarının artmasına yardım etmezdi ve kendi tilmizlerine olduğu gibi bizim çocuklarımıza da tek düstur olarak faziletinin hâtırasını bırakırdı. İşte güzel olan, insanları böyle terbiye etmektir.</p>

  <p class="normal">Atina’da Sokrates, yurttaşlarının cesaretini yumuşatan, faziletlerini gevşeten o yapmacıklı, ince fikirli Yunanlılara karşı amansız bir savaş açmıştı. İhtiyar Cato aynı savaşa Roma’da devam etti; ama ilimler, sanatlar ve fikir hokkabazlıkları yine rağbet kazandı; Roma filozoflar ve hatiplerle doldu; ziraat hor görüldü; mezhepler türedi ve vatan unutuldu. Hürriyet, feragat, kanunlara itaat gibi kutsal sözlerin yerini Epikuros’un, Zenon’un, Arkesilaos’un isimleri tuttu. Kendi filozofları da diyor ki: “Aramızda âlimler yetişmeye başlıyalı, iyi insanlar ortadan kayboldu.”<a href="../Text/russo_split_015.html#footnote-600-35" id="footnote-600-35-backlink">[35]</a> O zamana kadar Romalılar fazileti yaşayışlarında göstermekle kalmışlardı: faziletin ilmini yapmaya başladıkları gün her şey mahvoldu.</p>

  <p class="normal">Ey Fabricius! İyi ki mezarından çıkıp da, kılıcınla kurtardığın Roma’yı, bütün fetihlerinden çok senin yüce adınla şeref kazanmış olan Roma’yı, böyle süsler, gösterişler içinde görmedin. Senin büyük ruhun bu hale kim bilir ne derdi! “Tanrılar! diye haykırırdın, “nerede o tok gözlü, temiz yürekli insanların oturdukları kamış tavanlı kulübeler, toprak döşemeli evler! Nerede Roma’nın sadeliği! Bu uğursuz saraylar nereden çıktı? Bu acayip lisan nedir? Nedir bu heykeller, bu tablolar, bu âbideler? Çılgınlar, ne yaptınız? Siz, milletlerin efendisi, yendiğiniz zevk düşkünü insanların kölesi olmuşsunuz. Sizi lâf ustaları idare ediyor! Yunanistan’da, Asya’da döktüğünüz kanlar mimarları, ressamları, heykelcileri, tarihçileri zengin etmiye yaramış. Kartaca’dan aldığınız ganimetler bir flüt meraklısının eline düşmüş. Romalılar, çabuk bu amfiteatrları yıkın; kırın mermerleri, yakın bu tabloları; kovun bu size boyunduruk vuran, uğursuz sanatlarıyla ahlâkınızı bozan köleleri! Bu boş maharetlerle başka eller ün kazansın! Roma’ya yaraşan tek maharet, dünyayı fethetmek ve fazileti yaymaktır. Kineas<a href="../Text/russo_split_015.html#footnote-600-36" id="footnote-600-36-backlink">[36]</a> bizim Senatomuzu bir krallar meclisine benzettiği zaman hayran olduğu şey, bu boş gösterişler, ince zarafetler değildi; orada dinlediği sözlerde, faydasız insanların işi ve gösterişi olan bu sudan belâgat yoktu. Kineas’a o kadar heybetli görünen şey ne idi? Vatandaşlar! Kineas sizin bütün zenginliklerinizin, sanatlarınızın yaratamıyacağı bir sahneyi, yeryüzünde görülebilecek sahnelerin en güzelini görmüştü: Roma’ya baş olmaya ve dünyayı idare etmeye lâyık iki yüz faziletli insanın toplandığı bir yere girmişti.”</p>

  <p class="normal">Şimdi asırları ve ülkeleri aşıp kendi memleketimizde, gözlerimizin önünde olup bitenlere bakalım. Yahut da hayır; bizi tiksindirecek olan bu çirkin levhaları bırakalım; başka başka isimler altında aynı şeyleri tekrarlamak zahmetine ne diye katlanalım? Ben Fabricius’un ruhunu boşuna çağırmadım: Bu büyük adama söylettiğim sözlerin hangisini XII. Louis yahut IV. Henri söyliyemezdi; ama ölümden yüz kere beter acı alaylara, hakaretlere katlanırdı.</p>

  <p class="normal">İşte, Tanrı hikmetinin bize uygun gördüğü bilgisizlikten kurtulmak için sarf ettiğimiz boş gayretlerin cezası her zaman böyle lükse, ahlâksızlığa ve köleliğe düşmek olmuştur. O hikmet, bütün yaptığı işlerin üzerine kalın bir örtü çekmekle bizi boş araştırmalara dalmaktan korumak istemişti. Ama biz onun hangi dersinden istifade etmesini bildik? Yahut, hangi dersini ihmal ettik de başımıza belâ gelmedi? Milletler, şunu bilmiş olun ki, tabiat, çocuğunun elinden tehlikeli bir silâhı çekip alan bir ana gibi sizi ilimden korumak istemiştir. Bize açmadığı her sır, başımıza dert getirecek bir şeydir; bilgi edinmekte zahmet çekmemiz, onun en hayırlı tedbirlerinden biridir. Böyle iken insanlar bozulmuş; ya bir de bilgili doğmak felâketine uğramış olsalardı o zaman ne kadar daha kötü olurlardı.</p>

  <p class="normal">Bu düşünceler insanlık için ne kadar ağır, gururumuz için ne kadar ezici. Nasıl olur? Ahlâk bilgisizlikten mi gelir? İlimle fazilet biribirine aykırı şeyler midir? Böyle bir fikre inanmak insanı nerelere götürür? Doğru ama, insan bilgilerine hiç ölçüp biçmeden verdiğimiz iddialı ve göz kamaştırıcı kıymetlerin ne kadar mânasız, ne kadar boş olduğunu yakından görürsek, bu düşüncelerde hiç de aykırılık olmadığı meydana çıkar. O halde ilimlerin ve sanatların özlerine bakalım, ileri gitmelerinden neler doğabileceğini görelim ve tarihten çıkardıklarımızla düşüncelerimizin uygun düştüğü noktalarda artık hakikatı tereddütsüz kabul edelim.</p>
</body>
</html>
