<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>russo</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_7">I</h2>

  <p class="normal">İnsanın, kendi çabaları ile hemen hemen yokluk içinden çıkışını, çevresine doğanın sarmış olduğu karanlıkları aklının ışıkları ile dağıtışını, kendi üstüne yükselişini, zekâsı ile göklere doğru atılışını, sınırsız evren içinde dev adımları ile yürüyüşünü, daha büyük, daha güç bir iş olarak da kendi içine kapanıp insanı tanımaya, onun yapısını, ödevlerini ve amacını öğrenmeye çalıştığını görmek bizim için ne büyük, ne güzel bir şey görmektir. Son yüzyıllarda insanlık bu harikaları yeniden gösterdi.</p>

  <p class="normal">Avrupa yeniden ilkçağın vahşiliğine dönüşmüştü. Bugün çok aydınlanmış olan kıtamızdaki ülkeler, birkaç yüzyıl önce bilgisizlikten daha kötü bir durumdaydılar. Bilgisizlikten daha beter, acayip bir bilim taslağı, gerçek bilimin yerini almış ve onun yeniden doğmasına engel olmuştu. İnsanları sapıtmadan kurtarıp doğru yola sokmak için bir devrim gerekliydi. Bu devrim en az beklenilen yerden geldi: Edebiyatın bizde yeniden doğmasına, edebiyatın ezelden düşmanı olan Müslümanlar sebep oldu. İmparator Konstantin’in tahtı yıkılınca, eski Yunan dünyasının kalıntıları İtalya’ya geçti. Daha sonra Fransa da bu kalıntılarla beslendi. Çok geçmeden edebiyatı bilimler izledi: Yazmak sanatından sonra düşünmek sanatı doğdu. Garip görünmekle beraber belki de en doğal evrim yolu budur. Sonuç olarak, insanlar Musalarla düşüp kalkmanın asıl yararını anlamaya başladılar; bu da onlar sayesinde insanların birbirlerine daha fazla yaklaşmaları idi. Çünkü Musalar, insanlara, karşılıklı övgülerine yaraşır eserlerle, birbirlerinin hoşuna gitmek isteğini veriyorlardı.</p>

  <p class="normal">Ruhun da vücut gibi ihtiyaçları vardır. Vücudun ihtiyaçları toplumun temeli, diğerleri de ziynetidir. Hükümet ve yasalar, bir araya toplanmış insanların, birlik ve huzur içinde yaşamalarını sağlar. Onlar kadar egemen olmamakla beraber, belki onlardan daha güçlü olan bilim, edebiyat ve sanatlar insanları bağlayan zincirleri çiçeklerle örter; özgür yaşamak için doğmuş görünen insanların damarlarında taşıdıkları özgürlük duygusunu söndürür. Onlara kölelik hayatını sevdirir; onları uygar milletler dediğimiz topluluklar durumuna sokar.</p>

  <p class="normal">İhtiyacın doğurduğu kral tahtlarını bilim ve sanatlar güçlendirmiştir. Ey dünyanın egemenleri! Sanata yeteneği olanları sevin, sanat için çalışanları koruyun.<a href="../Text/russo_split_015.html#footnote-600-2" id="footnote-600-2-backlink">[2]</a> Ey uygar milletler! Bilimleri ve sanatları besleyin. Ey mutlu köleler! O sizin özene bezene ortaya serdiğiniz kibar ve ince zevki onlara borçlusunuz. Aranızdaki ilişkileri pek tatlı, pek kolay bir duruma getirin, o yumuşak huylarınızı, uygar şehir âdetlerinizi, kısacası hiçbir erdeme sahip olmadan bütün erdemlere sahipmiş gibi görünmek ustalığını onlar sayesinde elde ettiniz!</p>

  <p class="normal">Kendini göstermemeye özendiği ölçüde sevimli ve ince bir nezaket biçimi vardır ki, bir zamanlar Atina ve Roma dillere destan olan şan ve şeref günlerinde, onunla tanınmışlardır. Bu konuda, bizim yüzyılımız ve bizim milletimiz gerçekten bütün çağları ve bütün milletleri aşmıştır. Ukalâlığa varmayan filozofça bir davranış, ne Cermenlerin kabalığına ne de İtalyanların nezaket maskaralığına düşmeyen doğal ama titizce nazik davranışlar; işte iyi bir öğrenimle elde edilen ve kibar çevrelerde gelişen zevkin ürünleri.</p>

  <p class="normal">Dış görünüşümüz, davranışlarımız, her zaman yüreğimizdeki eğilimlerin tam bir belirtisi olsaydı, gerçek felsefe, filozof adını taşıyanların hepsinde bulunsaydı, bizim aramızda yaşamak ne tatlı bir şey olurdu! Ama bütün bu meziyetler kolay kolay bir araya gelmez ve erdem bu kadar süs ve gösteriş içinde yürümez. Servet ve ziynet bir insanın bolluk içinde yaşadığını, inceliği de zevk sahibi olduğunu gösterebilir. Sağlıklı ve gürbüz bir adamın görünüşü başkadır; bedenin gücünü ve sağlamlığını bir saray dalkavuğunun yaldızları altında değil, bir çiftçinin kaba elbisesi altında bulursunuz. Ruhun gücü ve sağlamlığı olan erdemin de süslerle hiç ilişkisi yoktur. Erdemli adam, çıplak dövüşmeyi seven bir atlettir; gücünü kullanmaya engel olan ve aslında, birçoğu, vücuttaki bir sakatlığı gizlemek için icat edilen bütün o bayağı süslere değer vermez.</p>

  <p class="normal">Sanatın davranış ve eylemlerimizi henüz kalıplara sokmamış ve duygularımıza yapma bir anlatım vermemiş olduğu zamanlar, âdetlerimiz kaba ama doğaldı. İnsanların davranış biçimleri arasındaki ayrıntılar ilk bakışta karakterleri arasındaki ayrımı gösterirdi. İnsanın yapısı o zaman daha iyi değildi; ama insanlar birbirlerinin ruhunu kolayca anladıkları için endişesiz yaşıyabiliyorlardı. Bugün artık değerini bilmediğimiz bu kolaylık onları birçok kötü alışkanlıklardan koruyor.</p>

  <p class="normal">Zamanımızda hoşa gitmek sanatı daha ince bir zevk ve daha ustaca özentilerle birtakım kalıp ve kurallara boğulmuş olduğundan ahlâk ve âdetlerde bayağı ve aldatıcı bir yeknesaklık hüküm sürmekte, bütün ruhlar aynı kalıba dökülmüş gibi görünmektedir. Hep nezaket gerekleri, kibarlık zorunlulukları içindeyiz; hep âdetlere, kurallara uymaktayız. Hiç kendi ruhumuza uyduğumuz yok. Kimse olduğu gibi görünmeye cesaret edemez olmuş. Zorunlulukların sürekli baskısı altında toplum denilen bu sürüyü meydana getiren insanlar belli durumlar karşısında hep aynı şeyleri yapacaklardır; başka türlü davranabilmeleri için çok önemli sebepler olması gerekli. Bu yüzden karşımızdakinin nasıl bir adam olduğunu hiç bilemeyeceğiz; bu yüzden dostumuzu tanıyabilmek için büyük olayları bekleyeceğiz; o zaman da iş işten geçmiş olacak; çünkü onu tanımak zaten bu olaylar için gerekliydi.</p>

  <p class="normal">Bu güvensizliğin doğuracağı sayısız kötülükleri düşünün. Artık ne içten bir dostluk, ne gerçek bir saygı, ne temelli bir bağlılık kalacak. Kuşku, güvensizlik, korku, soğukluk, çekingenlik, nefret, hıyanet, hep o basmakalıp ve aldatıcı nezaket perdesinin arkasına saklanacak, yüzyılımızın bilim ve anlayışına borçlu olduğumuz o övüldükçe övülen uygarlık kisvesine bürünecekler. Evrenin yaratıcısına karşı saygısızlık sayılacak kaba sözler ağza alınmayacak, ama hassas kulaklarımızı incitmemek şartıyla ona en ağır hakaretler yapılacak. Kimse kendi değerlerini sayıp dökmeyecek, ama başkasının değerini düşürmeye çalışacak. Kimse düşmanına kabaca sataşmayacak, ama ustalıklı bir biçimde iftira edecek.</p>

  <p class="normal">Millî kinler sönecek, ama yurt sevgisinden de eser kalmayacak. Hor görülen bilgisizliğin yerine tehlikeli bir inançsızlık gelecek. Birçok aşırılıklar bırakılacak, birçok kötü alışkanlık kötülenecek, ama birçokları da erdem adını alacak. Bunların herkeste bulunması ya da varmış gibi gösterilmesi gerekecek. Zamanımızdaki bilgelerin azla yetinirliğini kim överse övsün, ben kendi hesabıma bu yetinirlikte ruh oburluğunun incelmiş bir biçimini görüyorum, yapmacık sadelikleri gibi buna da övgüye değer bulmuyorum.<a href="../Text/russo_split_015.html#footnote-600-3" id="footnote-600-3-backlink">[3]</a></p>

  <p class="normal">İşte ahlâkımız böyle bir saflık kazandı ve biz böyle iyi insanlar durumuna geldik. Böylesine hayırlı bir sonuçta edebiyat, bilim ve sanat kendi paylarına düşeni arayadursunlar. Ben yalnız bir düşüncemi ekleyeceğim: Uzak ülkelerden birinde oturan bir adam bizdeki bilimlerin durumuna, sanatlarımızdaki gelişmeye, sahne eserlerimizdeki inceliğe, davranış ve eylemlerimizdeki nazikliğe, sözlerimizdeki sürekli iyilikseverlik belirtilerine, sabahtan akşama kadar birbirlerine iyilik yapmaya uğraşır görünen, her yaştan, her sınıftan insanların gürültülü kaynaşmasına bakarak, biz Avrupalıların ahlâkı üzerine bir fikir edinmeye çalışırsa, bu yabancının varacağı fikir gerçeğin tam tersi olacaktır.</p>

  <p class="normal">Hiçbir etkinin bulunmadığı yerde etken aramaya gerek yoktur; ama burada etki ortadadır; bozulma gerçekten vardır; bilimlerimiz ve sanatlarımız geliştikçe ruhlarımız bozulmuştur. Bu yalnız bizim çağımıza ait bir felâket midir, diyeceksiniz. Hayır baylar! İnsandaki gereksiz merakın doğurduğu kötülükler, yeryüzü kadar eskidir. Nasıl okyanus sularının alçalıp yükselmesi gece bizi aydınlatan gezegenin düzenli etkisine bağlıysa, namus ve ahlâkın akıbeti de bilim ve sanatların gelişmesine bağlıdır. Onların ışıkları ufkumuzda yükseldikçe erdemin kaybolduğu görülmüş ve aynı olay her çağda, her yerde olmuştur.</p>

  <p class="normal">Eski Mısır’a dünyanın bu ilk okuluna, tunçtan bir göğün altında bereket saçan bu iklime, bir zamanlar Sesostris’in dünyayı ele geçirmeye çıktığı bu ünlü ülkeye bakın; felsefenin ve güzel sanatların anası olduktan az sonra Keykâvus’un, daha sonra Yunanlıların, Romalıların, Arapların, sonunda da Türklerin eline düşüyor.</p>

  <p class="normal">Yunanistan’a, bir zamanlar Asya’yı bir kez Troya’da, bir kez de kendi yurtlarında yenmiş kahramanlarla dolu olan bu ülkeye bakın: Edebiyat ilk çağında henüz ahlâk düşüklüğünü bütün halkın yüreğine işletmemiştir; ama sanatların ilerlemesi, ahlâkın bozulması Makedonyalıların baskısı birbiri ardından geldi; her zaman bilgili, hep zevkine düşkün ve hep esir olan Yunanistan artık devrimlerinde efendi değiştirmekten başka bir şey yapamadı. Demosthenes’in bütün söz ustalığı lüksün ve sanatların uyuşturmuş olduğu vücudu diriltemedi.</p>

  <p class="normal">Bir çobanın kurmuş ve çiftçilerin şereflere yükseltmiş olduğu Roma, Enninus ve Terentius’lar zamanında bozulmaya başlıyor. Ovidius’lardan, Catullus’lardan, Martialis’lerden, yalnız isimleriyle namuslu insanlarda endişe uyandıran bütün bu hayasız yazarlardan sonra önceleri erdemin tapınağı olan Roma, cinayetlerin yatağı, milletlerin yüzkarası ve barbarların oyuncağı oluyor. Dünyanın merkezi olan, bunca milletlere boyunduruk vurmuş Roma, sonunda boyunduruk altına giriyor ve düştüğü gün, bir vatandaşa “iyi zevkin hakemi” ünvanı verildiği günün arifesi oluyor.<a href="../Text/russo_split_015.html#footnote-600-4" id="footnote-600-4-backlink">[4]</a></p>

  <p class="normal">Bizans da öyle olmadı mı? Doğu İmparatorluğu’nun başkenti olan bu belde, dünyanın merkezi olacak durumdaydı; ve belki barbarlıktan çok, bir hikmet eseri olarak Avrupa’dan kovulan bilim ve sanatların sığınağı olmuştu. Sefahat ve ahlâksızlığın en utanılacak biçimleri, en kara hıyanetler, katiller, zehirler; topluca işlenen en korkunç cinayetler… İşte Bizans’ın tarihini dolduran olaylar; işte yüzyılımızın övündüğü bilgilerin çıkmış olduğu saf kaynak!</p>

  <p class="normal">Ama eserleri gözümüzün önünde duran bir gerçeğin tanıtlarını niçin eski çağlarda aramalı? Asya’da bugün çok büyük bir ülke var ki, edebiyat orada büyük ilgi görmekte ve devletin en yüksek katlarına yol açmaktadır. Bilimler ahlâkı düzeltseydi, insanlara vatan için kan dökmeyi öğretseydi, mertliği artırsaydı, Çin’deki milletlerin bilge, özgür ve yenilmez olmaları gerekirdi. Oysa bu milletlerin yapmadıkları ahlâksızlık, işlemedikleri cinayet yoktur. Ne bakanlarının bilgisi, ne yasalarının sözde hikmeti, ne de bu geniş imparatorluktaki nüfusun çokluğu, onu bilgisiz ve kaba Tatarların boyunduruğu altına girmekten kurtarabildi. Öyleyse bütün bilginleri ne işe yaramış oldu? Onlara bol bol verdiği şereflere karşılık ne kazandı? Yoksa halkın köleliğe ve ahlâksızlığa düşmesi bir kazanç mı oldu?</p>

  <p class="normal">Bu tablodan sonra boş bilgilerin buluşmasından uzak kalmış ve görevleriyle hem kendi mutluluklarını sağlamış hem de başka milletlere örnek olmuş nadir birkaç milletin ahlâk ve âdetlerine bakalım. Bu milletlerden birisi eski İranlılar olmuştur. Bizde bilim nasıl öğreniliyorsa bu garip millette de erdem öyle öğrenilirdi.</p>

  <p class="normal">Bu millet Asya’yı kolayca ele geçirdi ve kurumların tarihini insanlara felsefi bir roman gibi okutmak şerefini yalnız o kazandı. Tarihe parlak övgülerle geçmiş olan İskitler de böyle bir milletti. Cermenler de öyleydi; zevk ve sefa içinde yaşayan aydın bir milletin cinayet ve rezaletlerini yazmaktan yorulmuş bir kalem<a href="../Text/russo_split_015.html#footnote-600-5" id="footnote-600-5-backlink">[5]</a> onların sadeliklerini, temiz yürekliliklerini ve erdemlerini içi açılarak anlatır. Roma da fakir ve bilgisiz olduğu zamanlar öyleydi. Son olarak, şu bildiğiniz dağlı millet de bugüne kadar öyle kalmıştır; kara günlerinin söndürmediği kahramanlığı, kötü örneklerin bozamadığı bağlılığı ile ünlüdür.<a href="../Text/russo_split_015.html#footnote-600-6" id="footnote-600-6-backlink">[6]</a></p>

  <p class="normal">Bu milletlerin, kafa çabalarına başka çabaları yeğlemiş olmaları budalalıklarından değildir. Başka ülkelerde işsiz birtakım insanların, hayatlarını iyi ve kötü üstüne tartışmakla geçirdikleri, birçok böbürlü ukalâların kendi kendilerini en parlak övgülerle yüceltip başka milletlere barbarlar deyip geçtiklerini bilmiyor değillerdi; ama onların ahlâklarına baktılar ve düşünlerini bile bile küçük gördüler.<a href="../Text/russo_split_015.html#footnote-600-7" id="footnote-600-7-backlink">[7]</a></p>

  <p class="normal">Unutmayalım ki, Yunanistan’ın tam ortasında mutlu bilgisizliği kadar, akla uygun yasaları ile ünlü bir site, kahramanlıkları insanlığın sınırlarını aşmış, yarı tanrı olmuş insanların kurduğu bir cumhuriyet doğmuştur. Ey Isparta! Boş bir inancın lânetle andığı ülke! Kötülükler güzel sanatlarla birlikte Atina’ya girerken, zorba bir hükümdar orada bütün çabasını şairler şairinin eserlerini toplamaya harcarken, sen sanatçıları, bilimleri, bilginleri duvarlarından dışarı kovuyordun.</p>

  <p class="normal">Olaylar bu ayrımı iyice ortaya çıkardı. Atina zarifliğin ve zevkin merkezi, hatipler ve filozofların ülkesi oldu. Orada yapıların inceliği dilin inceliğine uyuyor, her yanda en usta sanatçıların elleri mermere ve beze can veriyordu. Ahlâkın bozulduğu bütün çağlarda taklit edilecek olan o olağanüstü eserler hep Atina’dan çıkmıştır. Lakedaimon’un görünüşü o kadar parlak değildir. Orası için diğer milletler: “İnsanlar orada erdemli doğar, ülkenin havası bile sanki erdemin soluğuyla doludur” derlerdi. Bu insanlardan bize kahramanlıklarından başka anı kalmamıştır. Onların manevî anıtları bizim için Atina’dan kalan güzel mermerlerden daha az mı değerlidir?</p>

  <p class="normal">Gerçi bazı bilgeler Atina’nın genel gidişine karşı koymuşlar ve Musalar diyarında ahlâksızlıktan kaçınabilmişlerdir. Ama onların en büyüğü ve en mutsuzu, zamanın bilginleri ve sanatçıları üstüne bakın ne diyor:</p>

  <p class="normal">“Şairleri inceledim; bu adamlar yeteneklerini kendilerine ya da başkalarına zorla kabul ettiriyorlar, birer bilge geçiniyorlar, herkes de onları öyle biliyor, oysa hiç de böyle değiller.</p>

  <p class="normal">Şairlerden sonra sanatçılara geçtim. Sanat içinde hiç kimse benim kadar bilgisiz değildi; sanatçıların çok güzel sırları olduğuna benden fazla inanan yoktu. Fakat gördüm ki onların durumu da şairlerinkinden daha iyi değil; onlar da aynı vehim içinde yaşıyorlar. İçlerinden en kudretli birkaç sanatçı memlekette yükseldi diye kendilerini insanların en akıllıları görüyorlar. Bu boş gururları benim gözümde bütün bilgilerini büsbütün değerden düşürdü. O kadar ki kendimi bir tanrı yerine koyarak kendime şu soruyu sordum: ‘Olduğun gibi kalmak mı, yoksa onlar gibi olmak mı, onların bildiklerini bilmek mi, yoksa hiçbir şey bilmediğini bilmek mi istersin?’ Kendime ve Tanrıya verdiğim cevap şu oldu: ‘Olduğum gibi kalmak isterim.’</p>

  <p class="normal">Doğrunun, iyinin ve güzelin ne olduğunu hiçbirimiz bilmiyoruz: Ne sofistler, ne şairler, ne hatipler, ne sanatçılar, ne de ben. Fakat aramızda şu ayrım var ki bu adamlar bir şey bilmedikleri halde her şeyi bildiklerini sanıyorlar; bense bir şey bilmemekle beraber hiç olmazsa bilmediğimden şüphe etmiyorum. Bundan da anlaşılıyor ki Tanrının bende gördüğü akıl ve hikmet üstünlüğü sadece benim bilmediğimi bilmediğimden emin oluşumdur.”</p>

  <p class="normal">İşte, tanrıların yanında insanların en akıllısı ve bütün Yunanistan’ın gözünde Atinalıların en bilgilisi saydığı adam böyle söylüyor; Sokrates bilgisizliği övüyor. Sanıyor musunuz ki, Sokrates yeniden doğup aramızda yaşasaydı bizim bilginlerimiz ve sanatçılarımız hakkında başka türlü düşünürdü? Hayır baylar; bu doğru adam bizim boş bilimlerimizi de küçük görürdü. Bizi her taraftan saran kitap yığınlarının artmasına yardım etmezdi; ve kendi öğrencilerine olduğu gibi bizim çocuklarımıza da tek yol gösterici olarak erdeminin anısını bırakırdı. İşte güzel olan, insanları böyle eğitmektir.</p>

  <p class="normal">Atina’da Sokrates, yurttaşlarının cesaretini yumuşatan, erdemlerini gevşeten o yapmacıklı ince fikirli Yunanlılara karşı amansız bir savaş açmıştı. İhtiyar Cato aynı savaşa Roma’da devam etti; ama bilimler, sanatlar ve fikir hokkabazlıkları yine rağbet kazandı; Roma filozoflar ve hatiplerle doldu; tarım hor görüldü; mezhepler türedi ve vatan unutuldu. Özgürlük, feragat, yasalara bağlılık gibi kutsal sözlerin yerini Epikuros’un, Zenon’un Arkesilaos’un isimleri tuttu. Kendi filozofları da diyor ki: “Aramızda bilginler yetişmeye başlayalı, iyi insanlar ortadan kayboldu.”<a href="../Text/russo_split_015.html#footnote-600-8" id="footnote-600-8-backlink">[8]</a> O zamana kadar Romalılar erdemi yaşayışlarında göstermekle kalmışlardı: Erdemin bilimini yapmaya başladıkları gün her şey mahvoldu.</p>

  <p class="normal">Ey Fabricius! İyi ki mezarından çıkıp da, kılıcınla kurtardığın Roma’yı, bütün fetihlerinden çok senin yüce adınla şeref kazanmış olan Roma’yı böyle süsler, gösterişler içinde görmedin. Senin büyük ruhun bu duruma kim bilir ne derdi! “Tanrılar!” diye haykırırdın, “nerede o tok gözlü, temiz yürekli insanların oturdukları kamış tavanlı kulübeler, toprak döşemeli evler! Nerede Roma’nın sadeliği! Bu uğursuz saraylar nereden çıktı? Bu acayip dil nedir? Nedir bu heykeller, bu tablolar, bu anıtlar? Çılgınlar, ne yaptınız? Siz, milletlerin efendisi, yendiğiniz zevk düşkünü insanların kölesi olmuşsunuz. Sizi lâf ebeleri yönetiyor! Yunanistan’da, Asya’da döktüğünüz kanlar, mimarları, ressamları, heykelcileri, tarihçileri zengin etmeye yaramış. Kartaca’dan aldığınız ganimetler bir flüt meraklısının eline düşmüş. Romalılar, çabuk bu amfiteatrları yıkın; kırın mermerleri; yakın bu tabloları; kovun bu size boyunduruk vuran, uğursuz sanatlarıyla ahlâkınızı bozan köleleri! Bu boş ustalıklarla başka eller ün kazansın! Roma’ya yaraşan tek ustalık, dünyayı fethetmek ve erdemi yaymaktır. Kineas<a href="../Text/russo_split_015.html#footnote-600-9" id="footnote-600-9-backlink">[9]</a> bizim Senatomuzu bir krallar meclisine benzettiği zaman hayran olduğu şey, bu boş gösterişler, incelikler değildi; orada dinlediği sözlerde, yararsız insanların işi ve gösterişi olan bu sudan belâgat yoktu. Kineas’a o kadar heybetli görünen şey ne idi? Vatandaşlar! Kineas sizin bütün zenginliklerinizin, sanatlarınızın yaratamayacağı bir sahneyi, yeryüzünde görülebilecek sahnelerin en güzelini görmüştü: Roma’ya baş olmaya ve dünyayı yönetmeye lâyık iki yüz erdemli insanın toplandığı bir yere girmişti.”</p>

  <p class="normal">Şimdi yüzyılları ve ülkeleri aşıp kendi memleketimizde, gözlerimizin önünde olup bitenlere bakalım. Yahut da hayır; bizi tiksindirecek olan bu çirkin görüntüleri bırakalım; başka başka adlar altında aynı şeyleri tekrarlamak zahmetine ne diye katlanalım? Ben Fabricius’un ruhunu boşuna çağırmadım: Bu büyük adama ne söylettim ki XII. Louis yahut IV. Henri’ye söyletemezdim?</p>

  <p class="normal">Bizim aramızda Sokrates baldıran zehirini içmezdi, orası doğru, ama daha acı bir kupada ölümden bin beter alayları, hakaretleri içerdi.</p>

  <p class="normal">İşte Tanrı hikmetinin bize uygun gördüğü bilgisizlikten kurtulmak için harcadığımız boş çabaların cezası her zaman böyle lükse, ahlâksızlığa ve köleliğe düşmek olmuştur. O hikmet, bütün yaptığı işlerin üzerine kalın bir örtü çekmekle bizi boş araştırmalara dalmaktan korunmak istemişti. Ama biz onun hangi dersinden yararlanmasını bildik? Yahut, hangi dersini ihmal ettik de başımıza belâ gelmedi? Milletler, şunu bilmiş olsun ki doğa, çocuğunun elinden tehlikeli bir silahı çekip alan bir ana gibi sizi bilimden korumak istemiştir. Bize açmadığı her sır, başımıza dert getirecek bir şeydir; bilgi edinmekte zahmet çekmemiz, onun en hayırlı tedbirlerinden biridir. Böyle iken insanlar bozulmuş; ya bir de bilgili doğmak felâketine uğramış olsalardı o zaman ne kadar daha kötü olurlardı.</p>

  <p class="normal">Bu düşünceler insanlık için ne kadar ağır, gurumuz için ne kadar ezici. Nasıl olur? Ahlâk bilgisizlikten mi gelir? Bilimle erdem birbirine aykırı şeyler midir? Böyle bir düşünceye inanmak insanı nerelere götürür? Doğru ama, insan bilgilerine hiç ölçüp biçmeden verdiğimiz iddialı ve göz kamaştırıcı değerlerin ne kadar anlamsız ne kadar boş olduğunu yakından görürsek, bu düşüncelerde hiç de aykırılık olmadığı meydana çıkar. O halde bilimlerin ve sanatların özlerine bakalım, ileri gitmelerinden neler doğabileceğini görelim ve tarihten çıkardıklarımızla düşüncelerimizin uygun düştüğü noktalarda artık gerçeği duraksamadan kabul edelim.</p>
</body>
</html>
