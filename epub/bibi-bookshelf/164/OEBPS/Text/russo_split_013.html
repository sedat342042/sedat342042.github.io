<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>russo</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_11">II.</h2>

  <p class="normal">Mısırlılardan Yunanlılara geçmiş eski bir geleneğe göre ilimleri icat eden, insanların rahatına düşman bir tanrıdır.<a href="../Text/russo_split_015.html#footnote-600-37" id="footnote-600-37-backlink">[37]</a> Demek ki Mısırlılar, kendi yurtlarında doğan ilimler hakkında hiç de iyi bir fikir beslemiyorlardı: Çünkü onlar ilimlerin hangi kaynaklardan çıktığını yakından görmüşlerdi. Gerçekten, ister dünyanın eski tarihlerini karıştırın, ister şüpheli vesikaları felsefe yoluyla aydınlatın, insan bilgilerinin sanıldığı gibi güzel bir kaynağı olmadığını göreceksiniz. Astronomi, hurafelerden doğmuştur; belâgat, hırstan, kinden, dalkavukluktan, yalandan; hendese, cimrilikten; fizik, boş bir tecessüsten ve hepsi birden, hattâ ahlâk bile, insanın kendini beğenmesinden doğmuştur. Demek ki ilimleri ve sanatları doğuran bizim kötü taraflarımızdır; iyi taraflarımızdan doğsalardı meziyetlerinden daha az şüphe ederdik.</p>

  <p class="normal">Doğuşlarındaki kötülük, gayelerine bakınca büsbütün meydana çıkar. Lüks olmasaydı, lüksün beslediği sanatları ne yapardık? Haksızlıklar olmasaydı, hukuk ilmi ne işimize yarardı? Zalim hükümdarlar, harpler, isyanlar olmasaydı, tarih ne olurdu? Kısacası herkes yalnız insanlık vazifelerini ve tabiî ihtiyaçlarını düşünseydi, yalnız vatanını, bahtsız insanları ve sevdiklerini korumaya vakit bulsaydı, hayatını bu boş düşüncelere dalmakla geçirmek kimin aklına gelirdi? Biz hakikatin saklandığı kuyunun duvarlarına asılıp ölmek için mi yaratıldık? Yalnız bu düşünce, kendini felsefeye verip gerçekten bilgi edinmek istiyen insanı daha ilk adımlarında durdurmalıdır.</p>

  <p class="normal">İlim araştırmalarında ne tehlikeler, ne çıkmaz yollar vardır! Hakikate ulaşmak için, ondan gelecek hayırdan bin kere daha zararlı nice hatalardan geçmek lâzım gelir! Bu işte zararlı olduğumuz meydanda: Çünkü yanlış sonsuz şekillere girebilir; doğru ise yalnız bir türlü olur. Zaten hakikati gerçekten ve yürekten arıyan nerede? En iyi niyetlerle yola çıksak bile, bulduğumuz şeyin doğru olduğundan nasıl emin olabiliriz?<a href="../Text/russo_split_015.html#footnote-600-38" id="footnote-600-38-backlink">[38]</a> Bütün bu karışık duygularımız arasında, doğruyu kestirecek olan kriterium ne olacak? İşimiz rast gidip sonunda hakikati bulsak bile onu hayıra kullanmasını bilecek miyiz? İşte işin en güç tarafı da budur.</p>

  <p class="normal">Amaçları bakımından boş olan ilimlerimiz tesirleri bakımından çok daha zararlıdırlar. İşsizlikten doğdukları için onlar da işsizliği besler; cemiyete verdikleri ilk zarar, bir defa geçince artık geri gelmiyen vakitlerin kaybedilmesidir. Siyasette de, ahlâkta olduğu gibi, iyilik etmemek kötülük etmektir: Faydalı olmıyan her vatandaş zararlı bir insan sayılır. Söyleyin bana ünlü filozoflar, siz ki bize boşlukta cisimlerin niçin birbirini çektiğini, gezegen yıldızların devirlerinde eşit zamanlarda dolaşılan satıhların oranlarını, birleşme, ayrılma, gerileme noktalarının nasıl eğriler çizdiğini, insanın nasıl her şeyi Allahta gördüğünü, ruhla bedenin nasıl iki çalar saat gibi birbirine dokunmadan uyuştuğunu, hangi yıldızlarda hayat olabileceğini, hangi böcekleri inanılmaz bir şekilde çoğaldığını öğrettiniz;<a href="../Text/russo_split_015.html#footnote-600-39" id="footnote-600-39-backlink">[39]</a> siz ki bizi bu kadar yüksek bilgilere ulaştırdınız, şu sözüme cevap verin: Bütün bunların hiçbirini bize öğretmemiş olsaydınız, yeryüzünde daha az kalabalık mı olacaktık? Daha mı kötü idare edilecektik? Daha az kuvvetli, daha az sıhhatli, daha az ahlâklı mı olacaktık? Yarattığınız eserlerin değeri üzerinde bir düşünün; en büyük bilginlerimizin, en iyi vatandaşlarımızın eserleri bu kadar az işimize yaradığına göre, devletin gelirini boşu boşuna sömüren o meçhul muharrirler, işsiz edebiyatçılar sürüsü hakkında ne düşünelim dersiniz?</p>

  <p class="normal">İşsiz mi dedim? Keşke işsiz olsalardı! O zaman ahlâk daha temiz kalır, cemiyet daha rahat yaşardı. Ama kendilerini beğenmiş bu boş adamlar parlak sözleriyle her tarafa girer çıkarlar; uğursuz paradokslarıyla imanı temelinden yıkar, fazileti kökünden çürütürler; din ve vatan gibi eski kelimelere dudak bükerler; bütün sanatlarını ve felsefelerini insanların mukaddes saydığı her şeyi baltalamaya, kötülemeye sarf ederler. Bunu faziletten ve imandan nefret ettiklerinden yapmazlar: Bu adamlar herkesin inandığı şeye düşmandırlar. Onları dinsizler arasına katın, hemen kiliseye dua etmeye koşarlar. Ah, bu parlamak hırsı, insana neler yaptırmaz!</p>

  <p class="normal">Zaman kaybı büyük bir zarardır; ama ilim ve sanatlar çok daha büyük zararlar getirir. Meselâ lüks; o da işsizlikten ve insanın kendini beğenmesinden doğar. Lüksün ilim ve sanatlardan ayrıldığı pek az görülür; ilim ve sanatların lüksten ayrıldığı ise hiç görülmemiştir. Durmadan garip fikirler doğuran filozoflarımız, bütün asırların tecrübesine aykırı olarak, lüksün devletlere kudret getirdiğini ileri sürürler, biliyorum; ama lüks vergisine ait kanunların bir zaruretten doğduğunu unutan bu filozoflar, imparatorlukların yaşaması için ahlâk düzgünlüğünün şart olduğunu, lüksün ise ahlâk düzgünlüğü ile hiç uzlaşamadığını inkâr mı edecekler? Lüksün her zaman zenginliğe alâmet olduğunu, hattâ, isterlerse, zenginliğin artmasına yardım ettiğini kabul edelim: Zamanımıza pek yaraşan bu paradokstan çıkaracağımız fikir nedir? Her ne pahasına olursa olsun zenginleşmek istenirse, fazilet ne olur? Eski devlet adamları hep faziletten, ahlâktan bahsederlerdi; bizimkiler yalnız ticaretten, paradan bahsediyorlar. Kimisi size filân memlekette bir insanın, Cezayir’de kaç paraya satılırsa o kadar değeri olduğunu söyler; kimisi de, bu hesabı ileri götürerek, bazı memleketlerde insan değerinin hiç, yahut hiçten de aşağı olduğu neticesine varır. İnsanlara hayvan sürüleri gibi değer biçiyorlar. Onlara göre bir insanın devletçe değeri, sarf ettiği paradır: Bu hesaba göre bir Sybarisli otuz Ispartalı demektir. Ama, sorarım size, bu iki cumhuriyetten hangisi, Isparta mı, Sybaris mi, bir avuç köylüye boyun eğdi? Hangisi bütün Asya’yı titretti?</p>

  <p class="normal">İran satraplarının en küçüğünden daha fakir bir prens<a href="../Text/russo_split_015.html#footnote-600-40" id="footnote-600-40-backlink">[40]</a> otuz bin kişi ile Keyhusrev’in hükümdarlığını elinden aldı. Milletlerin en fakiri olan İskitler, dünyanın en kudretli hükümdarlarından birine karşı koydular. İki ünlü cumhuriyet, cihan imparatorluğu için savaştı; birisi çok zengin, öteki çok fakirdi: Fakiri yendi, zengini yenildi. Roma İmparatorluğu da, dünyanın bütün zenginliklerini sömürdükten sonra, zenginliğin ne demek olduğunu bile bilmiyen insanların eline düştü. Franklar Galya’yı, Saksonlar İngiltere’yi zapt ettikleri zaman cesaret ve fakirliklerinden başka hazineleri yoktu. Koyun postlarından başka bir şeyde gözleri olmıyan birkaç yüz fakir dağ köylüsü, mağrur Avusturya’yı ezdikten sonra, Avrupa’nın en büyük krallarını korkutan zengin ve heybetli Burgonya Dükalığı’nı yere serdi. Charles-Quint’in vârisi bütün kudreti, tedbirleri ve üstelik Hindistan’ın bütün hazineleriyle bir avuç balıkçının önünde tutunamadı. Devlet adamlarımız lûtfen hesaplarını biraz bıraksınlar da bu misaller üzerinde düşünsünler; ve artık anlasınlar ki para ile her şey satın alınır, ama ahlâk ve vatandaş satın alınmaz.</p>

  <p class="normal">Bu lüks meselesinde asıl düşünülecek nokta hangisidir? İmparatorluklara lâzım olan parlak ve devamsız olmak mıdır, yoksa faziletli ve devamlı olmak mı, mesele budur. Parlak dedim ama nasıl parlak? Ruhlarda parlamak arzusu hiçbir zaman namuslu olmak arzusu ile bir arada yaşıyamaz. Hayır, bir sürü küçük ve boş kaygılarla alçalmış ruhların büyük şeylere yükselmeleri mümkün değildir: Buna kudretleri olsa bile cesaretleri yoktur.</p>

  <p class="normal">Her sanatçı alkışlanmak ister. Beraber yaşadığı insanların övmeleri onun için en değerli mükâfattır. Bugünkü gibi, bilginlerin moda olduğu, eğlence düşkünü bir gençliğin zevklere hükmettiği, erkeklerin kadınlara kul köle olup onların istediği gibi yaşadığı,<a href="../Text/russo_split_015.html#footnote-600-41" id="footnote-600-41-backlink">[41]</a> kadınların ürkek tabiatlarına uygun gelmediği için dram şiirinin şaheserlerine, musiki harikalarına değer verilmediği bir devirde ve memlekette doğmak felâketine uğramış bir sanatkâr kendini beğendirmek için ne yapar? Ne mi yapar, efendiler? Dehasını zamanın seviyesine indirir; ölümünden çok sonra beğenilebilecek eşsiz eserler yaratacak yerde, yaşadığı müddetçe hoşa gidecek eserler vermeye çalışır. Söyleyin ünlü Arouet,<a href="../Text/russo_split_015.html#footnote-600-42" id="footnote-600-42-backlink">[42]</a> bizim sahte nezaketimize uymak için nice kudretli ve erkekçe güzellikleri feda ettiniz! Kadınların hoşuna giden bir sürü küçük şeylere kapılmak, sizi ne büyük işler görmekten alıkoydu!</p>

  <p class="normal">İşte lüks yüzünden bozulan ahlâk böylece zevkin de bozulmasına sebep olur. Yüksek istidatlı insanlar arasında tasadüfen sağlam ruhlu bir sanatkâr çıkar da zamanının düşüncelerine uymaya, çocukça eserlerle kendini küçültmeye razı olmazsa, vay haline! Bir köşede unutularak yoksulluk içinde ölür. Carle, Pierre,<a href="../Text/russo_split_015.html#footnote-600-43" id="footnote-600-43-backlink">[43]</a> sizin, asil ve kutsal resimlerle mâbetlerimizin ihtişamını artırmak için yaratılmış fırçanız pek yakında elinizden düşecek; yahut bir salon mobilyasına şehvet kabartan resimler yapmak bayağılığına katlanacaktır. Ve sen, eşsiz Pigalle, Praksiteles’lerin, Phydias’ların rakibi (sen ki Eskiler arasında yaşasaydın sana, putperestliklerini mâzur gösterecek kadar güzel tanrılar yaptırırlardı), sen de bir maymun heykelinin karnını yontmaya razı olacaksın, yahut da büsbütün işsiz kalacaksın!</p>

  <p class="normal">Ahlâk üzerinde düşünürken, ilk çağların sadeliğini hasretle anmamak mümkün değildir. O devir, yalnız tabiatın eliyle süslenmiş güzel bir kıyıdır: Her an biraz daha uzaklaştığımız bu kıyıya dönüp dönüp yeisle bakarız. Her işlerini tanrıların gözü önünde yapmaktan zevk alan insanlar, o zaman kulübelerinde, tanrılarla birlikte yaşarlardı. Kötülükler başlayınca insanlar, bu rahat kaçıran seyircilerden usandılar ve onları heybetli mâbetlere koyup kendilerinden uzaklaştırdılar. En sonunda tanrıları bu mâbetlerden de attılar ve içlerine kendileri yerleştiler. Daha doğrusu, tanrıların mâbetleri, vatandaşların evlerinden ayırt edilmez oldu. İşte o zaman ahlâk bozukluğu son haddine vardı. Kötülüklerin en ileri gittiği zaman onların, büyüklerin sarayları önünde mermer sütunlar üzerine dikildiği, Korinthos başlıklarına kazıldığı zaman olmuştur.</p>

  <p class="normal">Hayatta rahatlıklar arttıkça, sanatlar ilerledikçe, lüks her tarafa yayıldıkça mertlik bozuluyor; askerlik değerleri kayboluyor: Bu da yine, kapanık odalarda türeyen ilimlerin ve sanatların işidir. Gotlar Yunanistan’ı yağma ettikleri sırada bütün kütüphanelerin yangından kurtulmasına, içlerinden birinin ortaya attığı şu fikir sebep oldu: “Düşmanlarımızı askerlikten uzaklaştırmaya birebir olan bu eşyayı kendilerine bırakalım; oturdukları yerde kalıp onlarla boşu boşuna oyalansınlar.”</p>

  <p class="normal">VIII. Charles, Toskana’yı ve Napoli’yi, hemen hiç kılıcına el sürmeden zapt etti; yanındakiler bu umulmadık başarıyı İtalya prenslerinin ve asillerinin gürbüz ve savaşçı olmaya çalışacak yerde, ince fikirler ve bilgilerle vakit geçirdiklerine hamlettiler. Bu iki fıkrayı anlatan sağduyulu insan1 diyor ki: “Gerçekten, bütün bu misaller bize şunu öğretiyor: Savaşa hazırlıyan düzende ve ona benzer daha başka düzenlerde, ilimlerle uğraşmak yüreklere dirilik ve sağlık vermekten çok, onları yumuşatıp kadınlaştırmaya yarıyor.”</p>

  <p class="normal">Romalılar, tabloları, gravürleri, süslü vazoları anlamakta, güzel sanatları yaymakta ileri gittikçe askerlik değerlerinin söndüğünü gizlememişlerdir. Sanki Tanrı bu memleketin her zaman başka milletlere ibret olmasını istemiş gibi, birkaç asır önce İtalya’nın yeniden kazanmaya başladığı savaşçılık şöhreti, Medici’lerin yükselmesi ve ilimlerle sanatların gelişmesiyle bir defa daha ve belki de artık dirilmemek üzere tarihe karışmıştır.</p>

  <p class="normal">Eski Yunan cumhuriyetleri, kurumların çoğunda görülen parlak hikmete uyarak vatandaşları evlerine kapayıp uyuşturan, bedeni çökertip az zamanda ruhun kudretini de körleten hareketsiz zanaatları yasak etmişlerdi. Gerçekten, en küçük bir ihtiyaç karşısında bunalan, en hafif bir zahmetten kaçan insanların açlık, susuzluk, yorgunluk, tehlike ve ölüm karşısında ne hale geleceklerini düşünün! Bir asker, hiç alışık olmadığı bunaltıcı işlere hangi yürekle katlanabilir? Ata binmeye bile gücü yetmiyen subayların emri altında askerler hangi gayretle durmadan yürüyebilirler? Bana itiraz edip zamanımızda fennî bir şekilde düzene sokulmuş modern savaşçılardan bahsetmeye kalkışmasınlar. Onların bir savaş günü gösterdikleri yararlığı över dururlar; ama insan gücünü aşan işlere, büyük sıcaklara, soğuklara, kötü havalara nasıl katlandıklarından bahseden yoktur. Biraz güneş, biraz kar, ufak tefek bazı şeylerden mahrumluk, bizim bu ordularımızın en iyisini birkaç gün içinde darmadağın edebilir. Siz, cesur askerler! İşitmeye hiç de alışık olmadığınız hakikati bir defa olsun işitmeye katlanın. Cesursunuz, biliyorum; Annibal sizinle Cannae’de yahut Trasymene’de muzaffer olurdu; sizinle Caesar, Rubico’yu geçip memleketini hükmü altına sokabilirdi; ama sizinle ne Annibal Alp dağlarını aşabilir, ne de Caesar sizin atalarınızı yenebilirdi.</p>

  <p class="normal">Savaşı kazandıran yalnız çarpışmalar değildir ve kumandanlar için, çarpışmalarda kazanmaktan daha üstün bir sanat vardır. Bir insanın hiç korkmadan ateşe atılması, çok fena bir subay olmasına mâni değildir. Neferin bile, o kadar cesur olacağına, biraz daha kuvvetli biraz daha dayanıklı olması belki daha iyidir: Cesurluk onu ölümden korumaz ki. Devlet için, ordularının hastalıktan, soğuktan yok olmasıyla düşmanın kılıcından geçmesi arasında ne fark vardır!</p>

  <p class="normal">İlimler ve sanatlar askerlik değerleri kadar ahlâk değerleri için de zararlıdır. Hayatımızın daha ilk senelerinden kafalarımıza yerleşen mânasız bir terbiye, düşüncemizi kötü bir yola sokuyor. Her tarafta açılmış büyük kurumlarda, birçok masraflarla yetiştirilen gençlere, asıl ödevlerinden başka, öğretilmiyen şey yoktur. Çocuklarımız kendi dillerini bilmezler, ama hiçbir yerde konuşulmıyan başka diller öğrenirler; mânalarını zor anladıkları mısralar düzerler; doğruyu yanlıştan ayırt etmesini bilmezler, ama onları, aldatıcı fikir oyunlarıyla kimsenin anlıyamıyacağı bir hale sokmak sanatını edinirler; mertlik, hakseverlik, fedakârlık, insanlık, yiğitlik kelimelerinin ne olduğunu bilmezler; güzel vatan sözü kulaklarına hiç çalınmaz; Allahın adını işitirler, ama ondan çekinmez, sadece korkarlar.</p>

  <p class="normal">Bir bilge<a href="../Text/russo_split_015.html#footnote-600-44" id="footnote-600-44-backlink">[44]</a> der ki: “Ben talebemin, vaktini top oynamakla geçirmesine razıyım; hiç olmazsa vücudu gürbüzleşir. Biliyorum, çocuğu bir şeyle uğraştırmak lâzımdır ve boş oturmak çocuklar için en büyük tehlikedir. Öyleyse ne öğrensinler, diyeceksiniz; bu da sorulur mu? Adam olunca ne yapacaklarsa onu öğrensinler; unutacakları şeyi değil.”<a href="../Text/russo_split_015.html#footnote-600-45" id="footnote-600-45-backlink">[45]</a></p>

  <p class="normal">Bahçelerimiz heykellerle, galerilerimiz tablolarla doludur. Halka beğendirilmek istenen bu sanat şaheserlerinde neler tasvir ediliyor dersiniz? Vatanı koruyanlar mı? Yahut vatanı değerleriyle zenginleştirmiş insanlar mı? Hayır. Bu eserlerde, insan aklının ve duygularının düştüğü bütün sapkınlıklar tasvir edilmiştir. Yunan mitolojisinden özene bezene çıkarılmış olan bu tasvirler çocuklarımıza genç yaşlarında merakla seyrettirilir. Bundan maksat okumayı bile öğrenmezden önce gözlerinin önüne ahlâksızlık örnekleri koymak olsa gerektir.</p>

  <p class="normal">Bütün bu kötülükler, ilim ve sanat değerlerinin yükselmesi ve ahlâk değerlerinin alçalmasıyla insanlar arasına giren müsavatsızlık belâsından değil de neden doğmuştur? İşte bütün tahsilimizin en açık tesiri ve en tehlikeli neticesi bu müsavatsızlıktır. Artık bir insanın namuslu olup olmadığına değil, bir sanata kabiliyeti olup olmadığına bakılıyor; bir kitabın faydalı olması değil, iyi yazılmış olması isteniyor. Parlak zekâ insanı bütün nimetlere kavuşturuyor; fazilet ise hiçbir şeref getirmiyor. Güzel nutuklara yüzlerce mükâfat veriliyor; güzel hareketlere ise hiçbir şey verildiği yoktur. Ama söyleyin, bu akademinin birincilik vereceği nutukların en iyisinin kazanacağı şeref, bu mükâfatı ortaya koymuş olmanın şerefiyle mukayese edilebilir mi?</p>

  <p class="normal">Hakim adam talihin ardından koşmaz; ama şan ve şerefe karşı duygusuz da değildir. Bunların pek haksızca dağıtıldığını görünce faziletli insanın gayreti gevşer, sefalet içinde unutularak söner gider. Halbuki bu insanın ruhundaki kudret biraz olsun şeref kazanma arzusu ile harekete gelip cemiyete faydalı olabilirdi. İşte cazip kabiliyetleri faydalı kabiliyetlerden üstün tutmanın eninde sonunda her yerde vereceği netice budur; ilimlerin ve sanatların yeniden kurulduğu zamandan beri geçirdiğimiz tecrübeler bunu açıkça göstermiştir. Fizikçilerimiz, hendesecilerimiz, kimyacılarımız, astronomlarımız, şairlerimiz, musikişinaslarımız, ressamlarımız var; ama değerli vatandaşlarımız yok; yahut varsa bile onlar da hor görülmekte, ıssız köylerimizde yoksul ve perişan, sürünmektedirler.</p>

  <p class="normal">İşte, bize ekmek, çocuklarımıza süt veren insanların düştükleri hal ve bizden gördükleri itibar da budur.</p>

  <p class="normal">Bütün bunlara rağmen itiraf ederim ki, kötülük henüz olabileceği kadar büyük değildir. Tanrının hikmeti, birçok zararlı otların yanında faydalı otlar da yaratmakla, birçok zehirli hayvanların bünyesine, onların açacakları yaranın merhemini de koymakla, kendisinin yeryüzünde nazırları demek olan büyüklere bu tedbirini taklit etmeyi öğretmiştir. Ondan aldığı dersledir ki, şan ve şöhreti asırdan asıra artacak olan o büyük hükümdar,<a href="../Text/russo_split_015.html#footnote-600-46" id="footnote-600-46-backlink">[46]</a> yüzlerce kötülüğün kaynağı olan ilim ve sanatların içinden bu ünlü akademileri çıkardı. Hem insan bilgilerinin tehlikeli kaynaklarını hem de ahlâkın mukaddes hazinesini korumaya memur olan bu cemiyetler, onları en temiz taraflarıyla yaşatmaya dikkat eder ve üyelerini en temiz insanlar arasından seçerler.</p>

  <p class="normal">Ünlü kralın büyük vârisinin<a href="../Text/russo_split_015.html#footnote-600-47" id="footnote-600-47-backlink">[47]</a> kuvvetlendirdiği ve bütün Avrupa krallarının taklit ettiği bu hikmetli kurumlar hiç olmazsa, fikir adamlarının daha fazla bozulmasını önliyeceklerdir. Akademilere girmek şerefini kazanmak istiyenler kendilerini düzeltmeye, lekesiz bir ahlâk ve faydalı eserlerle bu şerefe lâyık olmaya çalışacaklardır. Edebî kıymeti mükâfatlandırmak için açtıkları müsabakalarda, yurttaşların kalplerinde fazilet sevgisini uyandıracak konuları seçmesini bilen akademiler bu sevginin kendilerinde yaşadığını gösterecekler ve insanlara yalnız güzel bilgiler değil, faydalı öğütler de veren bilginleri bir arada görmek, milletler için nadir ve doyulmaz bir zevk olacaktır.</p>

  <p class="normal">Görülüyor ki bana, akademilerle itiraz edilemez: Onların varlığı benim için yeni bir delildir. Bu kadar tedbir alınması tedbire lüzum olduğunu gösteriyor; dert olmıyan yerde deva aranmaz. Kaldı ki bulunan devalar da kifayetsizlikleri yüzünden henüz basit birer ilâç mahiyeti taşımaktadır. Bilginleri korumak için açılan bunca kurumlar, ilimlerin değerini daha fazla artırarak zihinleri büsbütün kültüre götürebilir. İnsan, alınan tedbirlere bakınca, memlekette, çiftçilerin pek fazla, filozofların pek az olmasından korkulduğunu sanır. Burada ziraatle felsefeyi mukayese etmek istemiyorum: Buna kimse tahammül etmez. Yalnız şunu soracağım: Felsefe nedir? En tanınmış filozofların kitaplarında bulduğumuz nedir? Bu hikmet âşıklarının bize verdikleri dersler nelerdir? Onları dinlerken insan kendini bir pazar yerinde avaz avaz müşteri çağıran bir sürü madrabaz arasında sanır; her biri: Bana gelin, bana gelen aldanmaz, diye bağırır durur. Kimi cisimlerin mevcut olmadığını, her şeyin tasavvurla yaşadığını iddia eder; kimi maddeden gayrı varlık olmadığını ileri sürer ve Allah dünyanın kendisidir, der; birisi ispata kalkar ki dünyada iyilik kötülük yoktur, hayır ve şer birer kuruntudan ibarettir; öteki der ki, insanlar birer canavardır, birbirlerini parçalayıp yemeleri cürüm sayılmaz.<a href="../Text/russo_split_015.html#footnote-600-48" id="footnote-600-48-backlink">[48]</a> Ey büyük filozoflar, bu faydalı dersleri yalnız kendi dostlarınıza, kendi çocuklarınıza verseniz ne olur! Hem siz fikirlerinizin meyvasını daha çabuk elde edersiniz, hem de bizim çocuklarımız sizin mezhebinize girmek tehlikesinden kurtulmuş olurlar.</p>

  <p class="normal">İşte hayatlarında herkesten itibar gören, öldükten sonra da ölmezliğe kavuşan büyük adamlar! İşte onlardan aldığımız ve nesilden nesile naklettiğimiz hikmet dolu fikirler! İnsan aklının bütün sapkınlıklarına düşmüş olan Yunanlılardan kalan eserler, Hıristiyanlıkta matbaanın çıkardığı utanılacak eserlerin yanında hiç kalır. O zaman henüz, insan kafasının bütün saçmalarını ebedîleştirme sanatı icat edilmemişti; ama matbaa harfleri sayesinde artık Hobbes’ların, Spinoza’ların tehlikeli hulyaları daima ortada kalacaktır.<a href="../Text/russo_split_015.html#footnote-600-49" id="footnote-600-49-backlink">[49]</a> Ey ünlü eserler, kırlarda yaşıyan cahil atalarımızın düşünemiyeceği yüksek kitaplar, haydi siz de, asrımızın bozulmuş ahlâkını aksettiren daha tehlikeli birçok eserlerle birlikte torunlarımıza gidin; gelecek asırlara ilim ve sanatların terakkisinden bizim neler kazandığımızı sadakatle anlatın! Sizi okurlarsa, bugün bizi düşündüren bu mesele üzerinde hiç de tereddüde düşmiyecekler ve bizden daha akılsız değillerse, ellerini göğe kaldırıp acı bir yeis içinde şöyle diyeceklerdir: “Ey ruhlarımızı elinde tutan ulu Tanrı, sen bizi babalarımızın bilgilerinden ve uğursuz sanatlarından kurtar; bize cehaletimizi, saflığımızı, fakirliğimizi iade et; bizi mesut edebilecek olan, senin de en değerli saydığın bu nimetlerdir.”</p>

  <p class="normal">İlimler ve sanatlardaki ilerleme gerçek saadetimize bir şey katmamış, ahlâkımızı bozmuş, bu yüzden zevkimizi de berbat etmiş olduğuna göre, kendi yollarında ileri bile gitmemiş olan sayısız muharrir taslaklarına ne diyeceğiz? Onlar ki, ilim ve sanatların mâbedine herkesi yaklaştırmıyan engelleri, bilgilere varmak istiyenleri imtihan için tabiatın çıkardığı zorlukları ortadan kaldırmışlar; çalma çırpma eserleriyle ilimlerin kapılarını saygısızca kırmışlar; lâyık olmadıkları bir mâbedi bayağı bir kalabalıkla doldurmuşlardır. Halbuki, edebiyatta ileri gidemiyecek olanların daha başlangıçta geri dönmeleri ve cemiyete faydası olacak işlere atılmaları gerekirdi. Bütün hayatında kötü bir nazımcı, sönük bir hendeseci kalacak bir adam, belki büyük bir kumaş fabrikacısı olabilirdi. Tabiatın, çırak yetiştirmek için yarattığı insanların ustaya ihtiyaçları olmamıştır. Verulam’lara<a href="../Text/russo_split_015.html#footnote-600-50" id="footnote-600-50-backlink">[50]</a> Descartes’lara, Newton’lara, insanların bu ünlü rehberlerine kimse rehberlik etmemiştir. Hangi rehber onları dehalarının götürdüğü yere götürebilirdi? Küçük hocalar, onların düşüncesini kendi dar kafalarının çemberine sokup daraltmaktan başka bir şey yapamazlardı. Onlar çalışmayı ilk rastladıkları zorluklardan öğrenmiş ve aştıkları büyük mesafeleri bu zorlukları yene yene aşmışlardır. İlim ve sanatlarla uğraşmalarına izin verilecek kimseler, kendilerinde büyük üstatların izlerinde yürümek ve onlardan ileri gitmek kudretini bulan sayılı insanlar olmalıdır. İnsan zekâsının anıtlarını dikmek yalnız bu birkaç kişinin hakkıdır; ama bu insanların dehalarıyla her şeyi aşmaları isteniyorsa, ümitlerini aşan hiçbir şeyin de bulunmaması lâzımdır; onlar yalnız böyle bir teşvike muhtaçtırlar. Ruh hiç farkında olmadan meşgul olduğu işlerin seviyesine alçalır veya yükselir: Büyük adamları yaratan büyük fırsatlardır. Hatiplerin en büyüğü<a href="../Text/russo_split_015.html#footnote-600-51" id="footnote-600-51-backlink">[51]</a> Roma’da konsül, filozofların belki en büyüğü<a href="../Text/russo_split_015.html#footnote-600-52" id="footnote-600-52-backlink">[52]</a> İngiltere’de şansölye olmuştur. Bunlardan birine herhangi bir üniversiteden bir kürsü, ötekine akademilerin birinde ufak bir ücret verilmiş olsaydı eserleri, bulunacakları halden hiçbir zarar görmez miydi sanıyorsunuz? Krallar meclislerine, fikirlerinden istifade edecekleri en değerli insanları almaya tenezzül etsinler; büyüklerin gururundan doğmuş olan bir hurafeye uyarak, “Halkı idare etmek, onu tenvir etmekten zordur” demesinler: İnsanları iyiliğe kendi istekleriyle götürmek zorla götürmekten nasıl daha kolay olabilir? Krallar gerçek bilginlere saraylarında şerefli mevkiler versinler; insanlara hikmeti öğretecek olan bu bilginler halkın saadeti için çalışmakla lâyık oldukları en güzel mükâfatı görmüş olsunlar: İşte o zaman faziletin, ilmin ve iktidarın asil bir yarışma hırsı ile gayrete gelerek, insanları mesut etmek gayesiyle birleşip anlaşarak neler yapabileceklerini görürüz. Ama iktidar bir tarafta, bilgi ve hikmet bir tarafta kaldıkça, bilginler nadiren büyük şeyler düşünecekler; krallar nadiren büyük işler başaracaklar ve halk sefil, ahlâksız ve bedbaht bir halde yaşayıp gidecektir.</p>

  <p class="normal">Bizim gibi, Tanrının yüksek kabiliyetler vermediği, büyük şereflere ulaşmak için yaratmadığı basit insanlara gelince, bizler meçhul köşelerimizde kalalım. Ulaşamıyacak olduğumuz ve dünyanın bugünkü halinde zahmetine de değmiyecek bir şöhretin peşinde koşmıyalım. Kendi içimizde bulabileceğimiz saadeti, başkalarının bizi beğenmesinde aramak neye yarar? İnsanlara vazifelerini öğretmek işini başkalarına bırakalım ve kendi vazifemizi iyi bilip yapmaya çalışalım; bizim daha fazlasını düşünmemize lüzum yoktur.</p>

  <p class="normal">Ey fazilet, basit ruhların yüksek bilgisi, sana ulaşmak için bu kadar zahmete ve külfete lüzum mu var? Senin ilkelerin bütün kalplerde yazılı değil mi? Kanunlarını öğrenmek için herkesin kendi içine bakması, ihtirasların sustuğu bir anda vicdanını dinlemesi yetişmiyor mu? Gerçek felsefe işte budur; biz onunla yetinmesini bilelim; edebiyat âleminde ölmezlik kazanan ünlü insanların şan ve şöhretini kıskanmadan kendimizi onlardan ayıralım; aramızdaki fark, eskiden iki büyük milleti birbirinden ayıran şerefli fark olsun: Onların da biri iyi söz söylemesini, öteki iyi iş görmesini biliyordu.</p>

  <div class="calibre1" id="calibre_pb_14"></div>
</body>
</html>
