<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_78">II<br class="chapter"/>
				Yumurcaklar</h2>
				<p class="normal">O soğuk, puslu kasım sabahı Kolya Krasotkin evde oturuyordu. Günlerden pazardı, okul yoktu. Saat on biri çalmıştı; Kolya’nın “çok önemli bir iş için” sokağa çıkması gerekiyordu. Oysa evin büyükleri hayli garip ve acele bir iş yüzünden dışarı çıktıkları için evde kimse kalmamıştı, ev ona emanetti.</p>
				<p class="normal">Dul Krasotkina’nın evinde, kendi oturduğu daireyi ayıran koridorun öte yanında tek bir kiralık daire vardı; bu minnacık iki odada iki küçük çocuğuyla bir doktor karısı oturuyordu. Anna Fyodorovna ile aynı yaştaydı, çok iyi arkadaştılar, doktor kocası bir yıldır ilkin Orenburg’da kalmış, oradan da Taşkent’e geçmişti, altı aydır haber alamıyorlardı. Bayan Krasotkina’nın yüzüstü bırakılmış kadını birazcık avutan arkadaşlığı olmasa zavallıcık gözyaşlarında boğulacaktı nerdeyse... Talihin bütün bu kötü cilveleri yetmiyormuş gibi doktor karısının hizmetçisi Katerina o gün hanımına hiç beklenmedik bir haber verdi: sabaha kadar bir çocuk dünyaya getireceğini söyledi. Bu işi önceden kimsenin fark etmemiş olması bir mucizeydi. Şaşkına dönen doktor karısı daha vakit varken Katerina’yı böyle durumlarda başvurulan bir ebeye götürmeye karar verdi. Hizmetçisine çok önem verdiği için hemen götürdü, kendisi de yanında kaldı. Sabah, nedense Bayan Krasotkina’nın arkadaşça ilgisiyle yardımına ihtiyaç belirdi: Kolya’nın annesi böyle nazik bir durumda etraftan bir şeyler isteyebilir, onları koruyabilirdi. Böylece bayanların ikisi evden çıktı. Krasotkin’lerin hizmetçisi Agafya kadın da çarşıya gitti.</p>
				<p class="normal">Kolya bir süre doktorların evde yalnız kalan “yumurcaklarının”, yani kızıyla oğlunun bekçiliğini yaptı. Kolya’nın ev beklemekten korktuğu yoktu, yanında Perezvon vardı. Kolya ona antredeki tahta sıranın altında kıpırdanmadan yatmasını emretmişti. Köpek, odaları dolaşan Kolya’nın antreye her girişinde başını silkeleyerek kuyruğunun tok ama yaltaklanan çift vuruşlarıyla onu karşılıyordu, gelgelelim beklediği çağrı ıslığını duyamıyordu bir türlü. Sahibi, bahtsız köpeğe kötü kötü bakmakla yetiniyor, o da yeniden usulca yere yapışıyordu. Zaten Kolya’nın aklında o anda sadece yumurcaklar vardı. Tabii Katerina’nın başına gelen o hesap dışı maceraya karşı derin bir küçümseme duyuyordu. Yalnız kalan bücürleri çok sevdiği için hemen yanlarına gitti, bir de çocuk kitabı götürdü onlara. Sekiz yaşındaki büyük kız Nastya okuyordu artık, yumurcakların küçüğü yedi yaşındaki Kostya ablasının okuduklarını dinlemeye bayılırdı. Şüphesiz, Krasotkin onları daha iyi eğlendirebilirdi, ikisini yan yana dizip askercilik ya da bütün evin içinde saklambaç oynayabilirdi. Bu her zaman yaptığı şeydi, kendisi için küçüklük saymazdı. Sınıfta Krasotkin’in küçük kiracılarıyla arabacılık oynadığı, at olarak koştuğu söylenirdi. Ama Krasotkin bu suçlamayı büyük bir soğukkanlılıkla karşılamış, “Yüzyılımızda on üç yaşında çocukların akranlarıyla atçılık, arabacılık oynamaları gerçekten ayıp sayılabilir” demişti; ne var ki, o bunu çok sevdiği yumurcaklar için yapıyordu, duyguları yüzünden de kimseye hesap verecek değildi. Tabii yumurcaklar da ona tapıyorlardı. Fakat şimdi oyunun sırası değildi, özel, çok önemli, hatta görünüşte esrarlı bir işi vardı Kolya’nın. Zaman geçiyor, çocukları emanet edebileceği Agafya da bir türlü pazardan dönmek bilmiyordu. Kolya birkaç kere koridordan geçip doktorunkinin kapısını açtı, kaygılı bakışlarla yumurcakları süzdü. Çocuklar ağabeylerinin emrine uyarak verdiği kitapla oyalanıyor, kapıyı her açışında sessizce, ağızları kulaklarına vararak sırıtıyor, girmesini, güzel, eğlenceli bir oyun getirmesini bekliyorlardı. Fakat Kolya’nın içi rahat değildi, yanlarına gitmiyordu. Saat on biri vururken Kolya, Allahın belası Agafya on dakikaya kadar dönmezse onu beklemeden sokağa çıkmaya kesin olarak karar verdi. Şüphesiz, giderken, yumurcaklardan onsuz korkmayacakları, yaramazlık etmeyip korkudan ağlamayacakları konusunda söz alacaktı. Bunları düşünerek içi pamuklu, kürk yakalı kışlık paltosunu giydi, çantasını omzuna astı. Annesinin tekrarlamaktan dilinde tüy biten “Sokağa böyle soğuklarda çıkarken lastiklerini giy!” tembihine aldırmadan, antreden geçerken lastiklerine dudak bükmekle yetindi.</p>
				<p class="normal">Kolya’yı sokak kılığında gören Perezvon kuyruk vuruşlarını hızlandırdı; bütün gövdesi sinirli bir ürperme içindeydi, hatta sonunda dayanamadı, acı acı uludu. Ama Kolya köpeğinin bu heyecanlı sabırsızlığını disipline aykırı buldu; onu tahta sıranın altında hiç olmazsa bir dakika fazla tutmadan yapamadı. Ancak ondan sonra koridorun kapısını açarken ıslıkla çağırdı onu. Köpek çılgın gibi yerinden fırladı, Kolya’nın önünde taşkın bir sevinçle zıplamaya başladı. Kolya koridoru geçip yumurcakların kapısını açtı. İkisi hâlâ masanın başındaydılar, ama artık kitap okumuyor, hararetle bir şeyler tartışıyorlardı. Bu iki yavru dikkatlerini çeken çeşitli konular üzerine sık sık tartışırlardı. Büyük Nastya her zaman küçük kardeşine üstün çıkardı. Kostya ondan yana olmayınca çoğu zaman Kolya’dan imdat arardı. Kolya’nın kararı her iki taraf için de kesindi.</p>
				<p class="normal">Yumurcakların bu defaki tartışma konusu Kolya Krasotkin’i biraz ilgilendirdi, dinlemek için kapıda durdu. Çocuklar onun dinlediğini görünce büsbütün coşarak tartışmaya devam ettiler.</p>
				<p class="normal">— Yo, dünyada inanmam! diye hararetle cıyıldadı Nastya. Bebekleri ebeannelerin bostanda lahanalar arasında bulduklarına dünyada inanmam! Bir kere şimdi kış, bostanda lahana ne gezer, ebeanne Katerina’ya bostandan kız falan getirmiş olamaz.</p>
				<p class="normal">— Vay be! diye kendi kendine mırıldandı Kolya. </p>
				<p class="normal">— Hem şu da var: bebekleri evli olanlara getirirler.</p>
				<p class="normal">Kostya gözlerini ablasından ayırmadan bakıyor, düşünceli bir tavırla dinliyor, duyduklarını kavramaya çalışıyordu. Sonunda hiç heyecanlanmadan, kesin bir sesle,</p>
				<p class="normal">— Çok aptalsın Nastya, dedi, Katerina evli değil, bebeği olamaz ki onun.</p>
				<p class="normal">Nastya iyice heyecanlanmıştı.</p>
				<p class="normal">— Anlamıyorsun sen, diye ters ters sözünü kesti. Belki kocası var, ama hapiste yatıyor, o da doğurdu işte...</p>
				<p class="normal">Ağırbaşlı Kostya,</p>
				<p class="normal">— Hapiste mi onun kocası? diye sordu.</p>
				<p class="normal">Fakat ilk tahminini unutan Nastya atılarak,</p>
				<p class="normal">— Ya da şöyle olmuştur, dedi, Katerina’nın kocası yok, bunda haklısın, ama evlenmek istiyordu; nasıl evleneceğini düşüne düşüne sonunda kocası değil, çocuğu oldu.</p>
				<p class="normal">Buna Kostya’nın da aklı yattı.</p>
				<p class="normal">— Böyleyse başka, dedi. Bana önce söylemedin ki, nereden bilirim ben!</p>
				<p class="normal">Kolya odalarına bir adım atarak,</p>
				<p class="normal">— Ne tehlikeli şeylersiniz! dedi.</p>
				<p class="normal">Kostya’nın dudaklarına bir gülümseme yayıldı:</p>
				<p class="normal">— Perezvon yanında mı Kolya ağabey? diye sordu, parmaklarını şaklatarak köpeği çağırmaya başladı.</p>
				<p class="normal">Kolya büyük adam tavrıyla,</p>
				<p class="normal">— Bücürler, zor durumdayım, dedi, bana yardım edin. Agafya şimdiye kadar gelmediğine göre bacağını kırmış olmalı, başka bir neden olamaz. Benim de mutlaka sokağa çıkmam gerekiyor. Bırakacak mısınız beni, bırakmayacak mısınız?</p>
				<p class="normal">Çocuklar kuşkulu bir tavırla bakıştılar, gülümseyen yüzlerinde bir hüzün belirdi. Gene de onlardan ne istediğini tam olarak anlayamamışlardı.</p>
				<p class="normal">— Ben yokken yaramazlık yok, değil mi? Uslu duracak mısınız? Dolabın üstüne tırmanmazsınız ya? Elinizi ayağınızı sakatlamadan, korkup ağlamadan oturmaya söz veriyor musunuz?</p>
				<p class="normal">Çocukların sıkıntıları yüzlerinden okunuyordu. </p>
				<p class="normal">— Ben de size buna karşılık bir şey göstereceğim: barutla ateş eden pirinçten küçük bir top... </p>
				<p class="normal">Küçüklerin yüzleri o anda güldü.</p>
				<p class="normal">Neşelenen Nastya,</p>
				<p class="normal">— A, gösterin! dedi.</p>
				<p class="normal">Kolya Krasotkin elini çantasına daldırarak pirinçten küçücük bir top çıkardı, masaya koydu.</p>
				<p class="normal">— “Gösterin...” ha? İşte, tekerlekli! (Oyuncağı masanın üstünde sürdü.) Ateş de ediyor. Saçmayla doldurup atabilirsiniz.</p>
				<p class="normal">— Vurur mu?</p>
				<p class="normal">— Nişan aldın mı hiç kaçırmaz.</p>
				<p class="normal">Kolya, barutun nereye konulacağını, saçma tanelerinin nasıl yerleştirileceğini, geri tepmenin ne olduğunu açıkladı. Çocuklar kulak kesilmiş dinliyorlardı. Geri tepme işi pek şaşırttı onları.</p>
				<p class="normal">— Barut var mı sizde? diye sordu Nastya.</p>
				<p class="normal">— Var.</p>
				<p class="normal">Yalvaran bir gülümsemeyle,</p>
				<p class="normal">— Barutu da gösterin ne olur! dedi.</p>
				<p class="normal">Kolya yeniden çantasını yokladı, ufak bir şişe çıkardı, içinde gerçekten azıcık barutla kâğıda sarılı bir tutam saçma vardı. Şişeyi açarak avucuna biraz barut döktü, sonra cakayla,</p>
				<p class="normal">— Sakın etrafta ateş olmasın, hepimiz havaya uçarız! dedi. Çocuklar barutu zevklerini büsbütün artıran saygılı bir korkuyla seyrediyorlardı. Ama Kostya saçmadan daha çok hoşlandı:</p>
				<p class="normal">— Saçmanızdan biraz verir misin bana Kolya ağabey? diye yalvaran bir sesle sordu.</p>
				<p class="normal">— Al, biraz vereyim, ama ben gelene kadar annene gösterme. Barutu görünce kadının yüreğine iner, siz de sopayı yersiniz.</p>
				<p class="normal">— Annem bize hiç sopa atmaz! dedi hemen Nastya.</p>
				<p class="normal">— Biliyorum, lafın gelişi söyledim. Siz de annenizi hiç aldatmayın, yalnız bu defalık, ben gelene kadar... Hadi şimdi söyleyin, gideyim mi, gitmeyeyim mi, bücürler? Ben gidince korkudan ağlamazsınız ya?</p>
				<p class="normal">Ağlamaya şimdiden hazırlanan Kostya,</p>
				<p class="normal">— Ağ... ağ... ağla... yacağız... diye uzattı.</p>
				<p class="normal">Ardından Nastya da korkuyla, çabuk çabuk tekrarladı:</p>
				<p class="normal">— Ağlarız ya, mutlaka ağlarız!</p>
				<p class="normal">— Aah çocuklar çocuklar, çağınız ne kadar tehlikeli... Ne yapalım, kalalım yanınızda yavrular! Ama kim bilir ne zamana kadar... Oysa vakit öyle dar ki!</p>
				<p class="normal">— Kolya ağabey, ne olur Perezvon’a söyle ölü taklidi yapsın! dedi Kostya.</p>
				<p class="normal">— Başka çare yok zaten, Perezvon da yardım etsin bize. İci<sup class="calibre2"><a href="karamazov_split_114.html#footnote-600-132" id="footnote-600-132-backlink" name="footnote-600-132-backlink">[132]</a></sup>
 Perezvon!</p>
				<p class="normal">Kolya köpeğine emirler vermeye, o da bildiği hünerleri göstermeye başladı.</p>
				<p class="normal">Perezvon uzun tüylü, orta irilikte, mora çalan boz tüylü bir sokak köpeğiydi. Sağ gözü kör, sol kulağı nedense yırtıktı. Tiz bir sesle cırlıyor, sıçrıyor, susta duruyor, art ayakları üstünde yürüyor, kendini sırtüstü yere atıp dört ayağını havaya dikerek ölü gibi kıpırdanmadan yatıyordu. Son hünerini yaparken kapı açıldı, eşikte elinde torbasıyla Bayan Krasotkina’nın Agafya’sı göründü. Kırkında, çopur, şişman bir kadındı. Kapıda durdu, torbası sol elinden sarkarak köpeği seyretmeye koyuldu. Agafya’nın gelişini sabırsızlıkla beklediği halde Kolya gösteriyi kesmedi. Perezvon’a belirli bir süre ölü taklidi yaptırdıktan sonra ıslık çaldı; köpek doğruldu, ödevini başardığına sevinerek zıplamaya başladı.</p>
				<p class="normal">— İte bakın, dedi Agafya beğenerek.</p>
				<p class="normal">Kolya sert bir tavırla,</p>
				<p class="normal">— Nerelerde kaldın, hatun kişi? diye sordu.</p>
				<p class="normal">— Hatun kişiymiş… cücüğe bakın!</p>
				<p class="normal">— Cücük müyüm?</p>
				<p class="normal">— Cücüksün ya. Geç kaldımsa sana ne oluyor; geç kalmam gerekmiş ki, genç kaldım.</p>
				<p class="normal">Agafya sobayla uğraşmaya başladı. Sesi hiç öfkeli, hırçın değildi, tam tersine memnundu, neşeli küçük beyle çene yarıştırmaya fırsat bulduğuna seviniyor gibiydi.</p>
				<p class="normal">Kolya kanepeden kalkarak,</p>
				<p class="normal">— Beni dinle, düşüncesiz kocakarı, dedi, bana dünyada en kutsal bildiğin, hatta bundan da üstün şeyler üzerine, ben yokken şu yumurcakları gözden ayırmayacağına yemin eder misin? Ben sokağa çıkıyorum.</p>
				<p class="normal">Agafya güldü:</p>
				<p class="normal">— Ne diye yemin edeyim, yeminsiz bakarım onlara. </p>
				<p class="normal">— Yo, olmaz. Ruhunun selameti adına yemin edeceksin. Yoksa gitmem.</p>
				<p class="normal">— Gitme, bana ne. Zaten dışarısı buz gibi... otur evceğizinde.</p>
				<p class="normal">Kolya çocuklara döndü:</p>
				<p class="normal">— Bücürler, bu kadın, ben ya da anneniz gelene kadar sizi burada bekleyecek. Anneniz de gelir nerdeyse. Kahvaltınızı da verecek: bir şeyler verirsin, değil mi Agafya?</p>
				<p class="normal">— Olur.</p>
				<p class="normal">— Hadi hoşça kalın yavrular! İçim rahat gidiyorum.</p>
				<p class="normal">Agafya’nın önünden geçerken yavaşça, ağırbaşlı bir adam tavrıyla,</p>
				<p class="normal">— Sen de anacağızım inşallah, bunlara şu sizin mahalle karılarının saçmalıklarından söz etmezsin, dedi, çocuklarıma kıymazsın. “Perezvon, ici!”</p>
				<p class="normal">Agafya öfkelendi bu defa:</p>
				<p class="normal">— Şuna da bakın... Maskara! Basmalı sopayı sana, böyle lafların için...</p>
				</body>
</html>