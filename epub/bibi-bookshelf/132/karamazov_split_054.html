<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_57">II<br class="chapter"/>
				Böyle Bir Dakikacık...</h2>
				<p class="normal">Paisiy Peder, “Sevgili çocuğun” gene döneceğini söylerken şüphesiz hatta belki (tamamen değilse de gene de hayli nüfuz ederek) Alyoşa’nın içinde bulunduğu gerçek ruh halini kavramıştı. Öte yandan açık söyleyeyim ki, ben hikâyemin pek sevdiğim ve henüz çok genç olan kahramanımın o anda yaşadığı garip, kararsız dakikanın açık, kesin anlamını kolaylıkla kestiremezdim. Gene de Paisiy Pederin Alyoşa’ya acıyla sorduğu: “Sen de mi imanı kıt olanlarla birliksin?” sorusuna Alyoşa’nın yerine, kesin olarak, “Hayır, onlarla değilim!” diyebilirdim. Hatta durum tam tersineydi: içindeki kargaşalık imanının bütünlüğünden ileri geliyordu. Her ne olursa olsun, Alyoşa bir ruh bunalımı içindeydi ve bundan o kadar acı duyuyordu ki, uzun zaman sonra bile o acıklı günü hayatının en çetin, en acı günlerinden biri olarak hatırladı. Bütün bu üzüntü ve kaygının sırf ölen Staretzin vücudunun hastalara şifa vermeye başlayacak yerde, tam tersine, vaktinden önce çürümesinin bir sonucu olup olmadığı sorulsa, hemen, “Evet, öyledir,” karşılığını verirdim. Yalnız okuyucudan da delikanlının temiz kalbini alaya almakta acele etmemesini rica ederdim. Öte yandan onun hesabına özür dilemek ya da saf inanışlarını gençliğine, okulda hayatının pek başarılı geçmemiş olmasına vererek onu haklı çıkarmak, vb. vb. şöyle dursun, tam tersini yapacağım. Bu gencin kalbine saygı, en içten bir saygı duyduğumu açıkça söyleyeceğim. Şüphesiz, kalpten gelen duygulara pek kendini kaptırmayan sevgisi ateşli değil, sadece ılık, aklın çemberinde, sadık, ama çağına göre fazla hesaplı (bu yüzden de pek değerli olmayan) başka bir genç benim delikanlının başına gelenden kendisini kurtarabilirdi. Fakat bazı hallerde inanın bana, akılsızca da olsa büyük bir sevginin yol açtığı bir zaafa kendini kaptırmak, kaptırmamaktan daha şereflidir. Hele gençliğe bu hal büsbütün yaraşır, çünkü aşırı derecede, hiç açık vermeden her zaman kafasıyla hareket eden bir delikanlıya pek güven olmaz, değeri de ona göredir... Benim inancım bu! Belki aklı başında kimseler, “İyi ama, her genç sizin delikanlı gibi kör inançlara bağlı olacak değil ya, başkalarına nasıl örnek olur o!” diye itiraz edeceklerdir. Buna da şöyle bir karşılık vereceğim: “Evet, benim delikanlının böyle inançları vardı, ama imanla, ölesiye inanıyordu. Ama gene de onun adına özür dilemeyeceğim.”</p>
				<p class="normal">Yalnız az önce (belki biraz acele davranarak) kahramanım hesabına bazı açıklamalar yapıp özür dileyerek onu haklı çıkarmaya kalkışmayacağımı söylemiştim. Ama hikâyenin ilerde iyi anlaşılması için bazı noktaları açıklamak gerekiyor. Doğrusu, Alyoşa’yı rahatsız eden, bir mucize olmayışı değildi. O şu ya da bu inancın, ya da öteden beri kökleşmiş bir düşüncenin bir başkasına galip gelmesi için züppece bir mucize bekleyişi içinde değildi zaten. Körpe, temiz kalbinde gizli “herkese ve her şeye” karşı sevgi o sırada ve ondan önceki yıl, belki zaman zaman pek de doğru olmayarak, ama daima aşırı bir kalp coşkunluğuyla mazur görülecek şekilde yalnız bir varlığa, şimdi hayatta olmayan sevgili Staretzine yönelmişti. Staretz onun gözünde bir idealdi. Bütün taze gücünü, ruh eylemlerini, hatta bazen “herkesi ve her şeyi” unutarak bile yalnız bu ideale bağlamadan edemiyordu. (Sonraları, o acı günde, daha bir gün önce kendisi için pek meraklandığı Dmitri ağabeyini nasıl unuttuğunu hatırladı. Aynı gün içten bir heyecanla İlyuşeçkalara iki yüz ruble götürmeye niyetli olduğu halde o da aklından çıkmıştı.) Hayır, mucize beklemiyordu o, ama “yüce adaleti” görmek istiyordu; kanımca, bu adalet bozulmuş, kalbini parçalayacak kadar hunharca, beklenmedik bir şekilde yok edilmişti. Bu “adalet” tapınağı önderin cansız bedeninden hemen o anda oluverecek bir mucize halinde kendini gösterse ne çıkardı sanki? Manastırda herkes, Alyoşa’nın aklına en derin saygı duyduğu kimseler bile mesela Paisiy Peder aynı şeyi düşünüyor, bekliyorlardı. Alyoşa da hiç kuşku duymadan, herkes gibi bu bekleyişe bırakmıştı kendini. Manastırda kaldığı bir yıl süresince bunlar içinde iyice yer etmişti, bir bekleme alışkanlığı peydah olmuştu. Ama özlemle beklediği şey yalnız mucize değildi: adaletin, hakkın tecellisini görmek istiyordu, yüce saydığı birisinin şanı, şerefi çiğnenmişti. Neden olmuştu? Kimin hükmüydü bu?.. Kim verebiliyordu bu kararı?.. Alyoşa’nın tecrübesiz, tertemiz kalbini hırpalayan sorular bunlardı. Kutsalların kutsalı bir varlığın, ondan çok aşağı, düşüncesiz bir kitlenin eğlencesi oluşuna incinmemesi, hatta hiddet duymaması mümkün değildi. Mucize ya da mucizeye benzer bu hava olmayabilir, nice zamandır umdukları hemen gerçekleşmeyebilirdi, ama bu şerefsizliğe, rezalete, zehir saçan rahiplerin dedikleri gibi, “doğadan öne geçen” çürümeye ne gerek vardı? Ferapont Baba’yla birlikte sevine sevine çığırtkanlığını ettikleri “işaret”in nedeni neydi? Neden kendilerinde istedikleri gibi hüküm verebilecekleri kanısı uyanmıştı? Tanrısal, Kutsal Güç neredeydi, neden “en önemli anda” kendini çekerek kör, dilsiz, acımasız doğa yasalarına boyun eğmeye razı olmuştu?</p>
				<p class="normal">Alyoşa bütün bunları içi parçalanarak düşünüyor, dünyada her şeyden çok sevdiği varlığın “lekelenmiş”, “düşürülmüş” olmasını unutamıyordu. Varsın delikanlımın sızlanması boş, akılsızca bir üzüntüden ibaret olsun, üçüncü defadır tekrarlıyorum (hem bunun belki ciddiliğe uygun düşmediğini de baştan kabul ediyorum): benim delikanlının böyle bir anda fazla akıllıca davranmadığına memnunum, çünkü aklı başında bir adam akılla hareket etme olanağını her zaman bulur, ama bir gencin kalbinde sevgi böyle bir anda yer almaz da ne zaman alır? Ayrıca, Alyoşa’nın kara, zihnini allak bullak eden anda belirmesiyle kaybolması bir olan garip halinden söz açmadan edemeyeceğim. Onun için yeni ve bir daha gelip geçen bu hal Alyoşa’nın ağabeyi İvan’la bir gün önceki konuşmalarından doğmuş ve şimdi rahat vermemeye başlamış üzücü bir etkiydi. Ruhunda temel inançlarından herhangi biri sarsılmış değildi, hayır. Tanrısını seviyor, bir an için siteme kalkıştığı halde ona sonuna kadar inanıyordu. Gene de kardeşi İvan’la dünkü konuşmasını hatırladıkça içinde pek açık olmamakla beraber acı, kötü bir duygunun başkaldırdığını, gitgide artan bir sabırsızlıkla dışa taşmak isteğini gizleyemiyordu. Hava iyice karardığı sırada, keşişhane ile manastır arasındaki çam korusundan geçen Rakitin, birdenbire, yerde yüzükoyun, hareketsiz, uyur gibi yatan Alyoşa’yı gördü. Yanına gelerek seslendi:</p>
				<p class="normal">— Burada mısın, Aleksey? Yoksa...</p>
				<p class="normal">Rakitin hayret içinde, başladığı sözü bitirmeden durdu. “Yoksa bu hale mi geldin?” diyecekti.</p>
				<p class="normal">Alyoşa başını kaldırarak ona bakmadı, ama Rakitin, hafifçe kıpırdanmasından, onu duyup anladığını fark etti.</p>
				<p class="normal">Değişmeyen hayretiyle,</p>
				<p class="normal">— Nen var, ne oluyorsun? dedi, yüzündeki şaşkınlık yerini gitgide alaylı bir gülümsemeye bırakmaya başladı.</p>
				<p class="normal">— İki saattir seni arıyorum. Durup dururken ortadan kayboldun. Ne işin var burada? Nedir bu şapşallığın? Yüzüme baksana, Aleksey!</p>
				<p class="normal">Alyoşa başını kaldırdı, doğrularak sırtını ağaca dayadı. Ağlamıyordu, ama yüzü ıstırap, bakışları öfke doluydu. Hep Rakitin’e değil, öteye bakıyordu.</p>
				<p class="normal">— Sana bir şey söyleyeyim mi, Aleksey, suratın tanınmaz hale gelmiş... O her zamanki yumuşaklığından eser kalmamış; niye öyle, birisine mi kızdın? Birisi incitti mi seni?</p>
				<p class="normal">Alyoşa birdenbire, gene eskisi gibi Rakitin’e bakmadan,</p>
				<p class="normal">— Bırak, dedi, yorgun bir halle elini oynattı.</p>
				<p class="normal">— Ya!.. Demek böyle! Herkes gibi biz de sesimizi yükselttik demek... İyi ama, sen bir melek değil miydin! Vallahi beni iyice şaşırttın, Alyoşka, açık söylüyorum! Epey zamandır hiçbir şeye şaştığım yoktu. Bilir misin, şimdiye kadar ben seni tam anlamıyla bir aydın sayardım.</p>
				<p class="normal">Alyoşa, sonunda Rakitin’in yüzüne baktı, ama gözleri dalgındı, söylediklerini iyice anlamıyor gibiydi.</p>
				<p class="normal">Rakitin tekrar en içten bir hayretle,</p>
				<p class="normal">— Yoksa moruğun koktuğu için mi bu hale geldin? diye bağırdı. Mucizeler yaratacağına gerçekten inanıyor muydun?</p>
				<p class="normal">Alyoşa, hırçınlıkla,</p>
				<p class="normal">— İnandım, inanıyorum, inanmak istiyorum ve inanacağım! Sana ne? diye bağırdı.</p>
				<p class="normal">— Hiç canım, hiç. Tüh... vay canına! Bugün on üç yaşında bir okullu bile inanmaz buna... Neyse, canı cehenneme... Demek sen de hemen Tanrına küstün, isyan bayrağını çektin; hak ettiğin rütbeyi vermemişler ya da bayramda nişan takmamışlar gibi... Ah sizler yok musunuz!</p>
				<p class="normal">Alyoşa gözlerini kısarak Rakitin’i uzun uzun süzdü, gözlerinde bir parıltı yanıp söndü. Ama bu, Rakitin’e yönelmiş bir hiddet kıvılcımı değildi. Çarpık bir gülümsemeyle, birdenbire, </p>
				<p class="normal">— Tanrıma isyan ettiğim yok, dedi. Sadece “dünyasını kabul etmiyorum”.</p>
				<p class="normal">Rakitin bir an bu karşılık üzerine düşündü.</p>
				<p class="normal">— Dünyasını kabul etmemek de ne demekmiş? Saçmalık bu.</p>
				<p class="normal">Alyoşa ses çıkarmadı.</p>
				<p class="normal">— Pekâlâ. Bırakalım şimdi gevezeliği de ciddi şeyler konuşalım: bugün yemek yedin mi sen?</p>
				<p class="normal">— Unuttum... Yedim galiba.</p>
				<p class="normal">— Suratına bakılırsa biraz kendini toplamaya ihtiyacın var. Halin yürekler acısı, işittiğime göre, gece de uyumamışsın, toplantınız mı varmış ne... Sonra da bütün bu telaş, numaralar... Kursağına bir iki lokma Kutsal Ekmekten başka şey girmedi besbelli. Cebimde salam var, şehirden gelirken her ihtimale karşı almıştım; ama sen salam da yemezsin ki...</p>
				<p class="normal">— Ver şu salamdan...</p>
				<p class="normal">— Vay canına! Demek durum bu, bayrağı tam açtın! Pekâlâ, fırsatı kaçırmayalım bari. Hadi bize gidelim. Ben kendi hesabıma bir iki kadeh votka parlatmak niyetindeyim; yorgunluktan canım çıktı. Ama sen yapmazsın tabii... yoksa içer misin?</p>
				<p class="normal">— Votkanı da içerim.</p>
				<p class="normal">Rakitin, ona şaşkın şaşkın baktı.</p>
				<p class="normal">— Şuna bak!.. Şaştım kaldım doğrusu. Neyse biz salamla votka fırsatını kaçırmayalım; hadi!</p>
				<p class="normal">Alyoşa sessizce kalktı, Rakitin’in peşinden yürüdü.</p>
				<p class="normal">— Ağabeyin Vaneçka bunu görse küçük dilini yutardı! Ha, aklıma geldi: ağabeyin İvan Fyodoroviç bu sabah Moskova yolunu tuttu, haberin var mı?</p>
				<p class="normal">Alyoşa ilgisizce,</p>
				<p class="normal">— Biliyorum, dedi. O anda aklına Dmitri ağabeyi geldi. Dmitri’yi düşündüğü pek kısa sürede üzerinde çok önemli, geri bırakılması olanaksız bir ödevi olduğunu da hatırladı. Ama üstünde durmadı bunun, aynı anda unutuverdi. Sonraları bu çok kereler aklına gelmişti.</p>
				<p class="normal">— Aziz kardeşin Vaneçka benim için “yeteneksiz bir serbest fikirlilik torbası” buyurmuştu!.. Sen de bir gün kendini tutamayarak “namussuzluğumdan” dem vurdun... Olsun. Göreyim şimdi yeteneklerinizle namusunuzu...</p>
				<p class="normal">Rakitin son sözleri kendi kendine mırıldanmıştı. Sonra yüksek sesle,</p>
				<p class="normal">— Şey, bana bak! diye devam etti. Manastıra girmeden doğruca patikadan şehre gidelim... Ha, benim Hohlakova’ya uğramam gerekiyor. Ona burada olanı biteni yazdım, anlıyor musun; o da hemen kurşun kalemle bana bir cevap göndermiş. (Bu hanımefendi mektup yazmaya pek meraklı!) “Staretz Zosima gibi saygıdeğer bir ihtiyardan böyle bir hareketi hiç beklemediğini” yazıyor. Hem aynen hareket kelimesini kullanmış. O da kızmış... hepiniz de!..</p>
				<p class="normal">Rakitin, birdenbire,</p>
				<p class="normal">— Dur, diye bağırdı, kendisi durdu ve Alyoşa’nın omzuna yapışarak onu da durdurdu. Aklına ansızın gelen yepyeni bir düşüncenin etkisine kendini tamamen kaptırmış, gözlerinin içine bakıyordu.</p>
				<p class="normal">— Aklıma bir şey geldi Alyoşka!</p>
				<p class="normal">Rakitin gülerek konuşuyordu, ama Alyoşa’daki olağanüstü ve hiç beklenmedik değişikliğe inanamadığı için içindekini açığa vurmaya adeta çekiniyordu. Sonunda çekingen, yaltaklanan bir tavırla,</p>
				<p class="normal">— Şimdi seninle nereye gidelim biliyor musun, dedi.</p>
				<p class="normal">— Nereye istersen... fark etmez benim için...</p>
				<p class="normal">— Gruşenka’ya gidelim mi? Gider misin?</p>
				<p class="normal">Bunu ürkekçe bir bekleyiş içinde titreyerek söyledi.</p>
				<p class="normal">Alyoşa hemen, sakin bir tavırla,</p>
				<p class="normal">— Hay hay, gidelim Gruşenka’ya, karşılığını verdi. </p>
				<p class="normal">Bu da, yani önerisinin bu kadar çabuk, sakin sakin kabul edilmesi de Rakitin için hiç umulmadık şeydi; nerdeyse birkaç adım geri sıçrayacaktı.</p>
				<p class="normal">— E... vallahi!.. diye şaşkınlıkla bağırdı. Sonra Alyoşa’nın koluna girerek patikadan hızla sürüklemeye başladı, kararından vazgeçmesinden korkuyordu. Sessizce yürüyorlardı. Rakitin’in konuşmaya bile cesareti yoktu. Bir aralık, </p>
				<p class="normal">— Öyle sevinecek, öyle sevinecek ki... diye mırıldandı, sonra gene sustu. Alyoşa’yı Gruşenka’ya onu sevindirmek için götürmüyordu: ciddi bir adamdı, çıkarı olmayan hiçbir işe girişmezdi. Bu seferki iş çift amaçlıydı. İlkin öç almayı düşünüyordu; temiz, doğru bir adamın rezaletini görecek, hatta belki Alyoşa’nın “ermişlikten günahkârlığa yönelişine” tanık olacaktı. Bunu düşündükçe şimdiden zevke doyamıyordu. İkinci olarak, kendine göre maddi, hem de hayli kârlı bir çıkar gözetiyordu; bundan aşağıda söz açacağız.</p>
				<p class="normal">Kötü bir sevinçle, “Demek böyle bir dakikacık yakalayabildik...” diye düşündü. “Kaçırmayalım bu fırsatı, işimize yarayacak çünkü...”</p>
				</body>
</html>