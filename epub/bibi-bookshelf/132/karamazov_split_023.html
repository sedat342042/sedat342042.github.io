<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_30">III<br class="chapter"/>
				Ateşli Bir Kalbin Manzum İtirafı</h2>
				<p class="normal">Alyoşa, babasının manastırdan çıkarken, arabadan bağırdığı emri duyunca bir süre şaşkınlık içinde durdu. Ama öyle taş kesilip kalmadı, böyle âdeti yoktu onun. Tam tersine, hemen davranarak Başrahibin mutfağına koştu, babasının az önceki marifetlerini öğrendi. Hemen arkasından yola çıktı. Şehre varıncaya kadar onu üzen meseleyi halledebileceğini umut ediyordu. Baştan söyleyeyim, Alyoşa babasının bağırmasından, “yastığıyla, yorganıyla” eve taşınması için verdiği emirden zerre kadar korkmuyordu. Yüksek sesle, hatta bağıra bağıra verilen bu taşınma emri yapmacıktan, gösterişten başka bir şey değildi. Geçenlerde kasabalılardan biri, isim gününde, konukların yanında, evdekiler ona artık votka vermiyorlar diye kızarak kapkacak kırıp kendisinin, karısının elbisesini parçalamaya, oda takımlarını kırmaya, camı çerçeveyi indirmeye başlamış; bunları hep gösteriş olsun diye yapıyormuş. Demin babasının yaptıkları da tıpkı buna benziyordu. Hovarda kasabalı ertesi gün sarhoşluğu geçince şüphesiz kırdığı kadehlerle tabaklara acımıştır. Alyoşa, ihtiyarın yüzde yüz ertesi gün, hatta belki o gün bile ona manastıra dönmesi için izin vereceğini biliyordu. Zaten babasının başkasına belki haşin davranabileceğine, ama kendisini hiçbir zaman kırmak istemeyeceğine iyice inanıyordu. Alyoşa dünyada hiç kimsenin onun kötülüğünü istemediğine, sadece istemediğine değil, ona kötülük etmeyeceğine emindi. Bu, Alyoşa’nın öteden beri bel bağladığı bir kuraldı. Böylece bu bakımdan tereddüt duymadan yoluna devam ediyordu.</p>
				<p class="normal">Fakat tam o sırada içinde bambaşka, kendisi de iyice açıklayamadığı için daha çok azap veren bir kadın korkusu kabarıyordu. Korktuğu kadın, demin Bayan Hohlakova’nın verdiği mektupta nedense evine gelmesi için yalvaran Katerina İvanovna’ydı. Bu istek ve oraya gitmek zorunda oluşu Alyoşa’nın kalbini acıyla doldurdu; sabahleyin, daha sonra manastırda, demin de Başpapazın yanında geçen sahnelere, yaşanan maceralara vb., vb. rağmen bu duygu onu gitgide sarıyor, acı veriyordu. Korktuğu, Katerina İvanovna’nın ne hakkında konuşacağını ve ona ne karşılık vereceğini kestirememesi değildi. Zaten Katerina İvanovna’da onu korkutan kadınlığı değildi. Kadınları az tanıdığı halde manastıra girene kadar küçüklüğü hep kadınlarla, yalnız kadınlar arasında geçmişti. Alyoşa o kadından, doğrudan doğruya Katerina İvanovna’dan korkuyordu, ilk gördüğü anda ürkmüştü ondan. Alyoşa onu bir, iki, belki de üç kez görmüş, rastlantı sonucu bir keresinde birkaç kelime konuşmuşlardı. Kafasında onu güzel, gururlu, hükmetmeye alışkın bir genç kız olarak canlandırıyordu. Alyoşa’ya azap veren kızın güzelliği de değildi. Üstelik nedenini açıklayamaması korkusunu bir kat daha artırıyordu. Kızın amacı son derece soyluydu, bunu biliyordu. Kendisine karşı şimdiden suçlu olan ağabeyi Dmitri’yi kurtarmak istiyor, bunu sadece iyi yürekliliğinden yapıyordu. Kızın güzel, yüksek duygularını anladığı, takdir ettiği halde, gene de evine yaklaştıkça Alyoşa sırtına kadar ürpermekten kendini alamıyordu.</p>
				<p class="normal">Katerina İvanovna ile sık sık görüşen kardeşi İvan Fyodoroviç’i orada bulamayacağını hesapladı: İvan’ın o sırada babasının yanında olması olasılığı vardı. Dmitri’yi yüzde yüz görmeyecekti, bunun nedenini de aşağı yukarı tahmin ediyordu. Şu halde konuşmaları baş başa olacaktı. Oysa Alyoşa bu kaçınılmaz konuşmadan önce Dmitri’yi görmeyi çok isterdi. Ağabeyine mektubu göstermeden bir iki söz edebilirdi. Fakat Dmitri’nin evi uzaktı, ayrıca o saatte herhalde evde değildi. Bir an olduğu yerde durarak sonunda kesin kararını verdi. Alışkın acele bir hareketle istavroz çıkardıktan sonra nedense gülümsedi, kesin bir tavırla onu korkutan bayana yollandı.</p>
				<p class="normal">Evini biliyordu. Ama Bolşaya<sup class="calibre2"><a href="karamazov_split_114.html#footnote-600-32" id="footnote-600-32-backlink" name="footnote-600-32-backlink">[32]</a></sup>
 Sokağı’na çıkıp meydandan falan yürüse yol hayli uzayacaktı. Bizim şehir ufak olduğu halde epey dağınıktır, bazen uzun mesafeler yürümek gerekir. Hem de evde belki henüz emri aklından çıkmamış olan babası bekliyordu, huysuzlanabilirdi. Bunun için ayağını çabuk tutması, her iki yere yetişmesi gerekiyordu. Bu kararı verdikten sonra Alyoşa kestirmeden, avucunun içi gibi bildiği arka yoldan gitti elma, ıhlamur, kayın ağaçları, akçaağaçlar yalnız çitler boyunca birtakım geçitlerden ibaretti. Bazen başkalarına ait çitlerden atlayarak ötekinin berikinin avlusuna giriyordu, ama herkes onu tanıyor, selamlaşıyordu. Bu yol ona iki kat zaman kazandırıyordu. Bir aralık babasının evinin bitişiğindeki komşu bahçeye geldi. Bahçe eski, yan yatmış dört pencereli bir evceğize aitti. Alyoşa’nın bildiğine göre evin sahibi ayakları olmayan kasabalı ihtiyar bir kadındı. Kocakarı, yakın zamanlara kadar hep general evlerinde çalışan ve o günlerde epey gün görmüş bir oda hizmetçisi olan kızıyla oturuyordu. Kız, kocakarının hastalığı yüzünden bir yıldır eve dönmüştü. Süslü elbiseler içinde etrafa caka satıyordu. Bununla birlikte, ana kız son derece yoksuldu, hatta her gün komşuları Fyodor Pavloviç’in mutfağına çorbayla ekmek almaya giderlerdi. Marfa İgnatyevna seve seve veriyordu. Kız çorba dilenirdi ama, elbiselerinden bir tekini satmaya kıyamazdı; hele bir tanesinin upuzun bir kuyruğu vardı. Bu son ayrıntıyı Alyoşa, şehirde ne olup bittiğini pek iyi bilen arkadaşı Rakitin’den duymuş, duyar duymaz da unutmuştu. Fakat komşularının bahçesi hizasına gelince, durup dururken bu kuyruğu hatırladı. Dalgın, düşünceli bir halle yere bakarak yürürken birden başını kaldırdı. O anda hiç umulmadık bir karşılaşma oldu.</p>
				<p class="normal">Komşunun bahçesinde bir şey üzerinde durarak, çitin üstünde göğsüne kadar yükselmiş ağabeyi Dmitri Fyodoroviç ona telaşlı bir halle el işaretleri yapıyor, yanına çağırıyordu. Dışarıdan duyulmasın diye bağırmak şöyle dursun, sesini yükseltmeye çekiniyordu. Alyoşa hemen çitin yanına koştu.</p>
				<p class="normal">Dmitri Fyodoroviç, memnun bir halle, çabuk çabuk,</p>
				<p class="normal">— Ne iyi ettin de bu tarafa baktın, az kalsın seslenecektim sana! diye fısıldadı. Çık yukarı. Çabuk! Ah ne iyi ettin de geldin; ben de şimdi seni düşünüyordum.</p>
				<p class="normal">Alyoşa da sevinmişti, yalnız çiti nasıl aşacağını kestiremiyordu. Fakat “Mitya” pehlivan eliyle dirseğinden tutarak çiti aşmasına yardım etti. Alyoşa cüppesinin eteğini toplayarak bir sokak çocuğu çevikliğiyle atladı.</p>
				<p class="normal">Mitya sevinç dolu bir fısıltıyla,</p>
				<p class="normal">— Hadi bas, gidiyoruz! dedi.</p>
				<p class="normal">— Nereye?</p>
				<p class="normal">Alyoşa da onun gibi fısıldayarak konuşuyor, etrafa bakınıyordu; ikisinden başka kimse olmayan bomboş bahçedeydiler. Bahçe büyük sayılmazdı, ama sahibinin kulübeciği gene de en aşağı elli adım ötedeydi.</p>
				<p class="normal">— Burada kimse yok, niye fısıldayarak konuşuyorsun?</p>
				<p class="normal">— Niye mi? Vay canına!..</p>
				<p class="normal">Dmitri Fyodoroviç bunu olanca sesiyle bağırdı.</p>
				<p class="normal">— Sahi, ne diye fısıldayarak konuşuyorum. Bak, insan ne kadar da saçmalıyor. Buraya bir sır peşinde, gizlice geldim. Bunu sana ileride anlatacağım; iş esrarlı diye gereksiz yere aptal gibi fısıl fısıl konuşuyorum. Yürü gidelim! Oraya!.. Ama şimdi hiç sesini çıkarma. Dur öpeyim seni!</p>
				<p class="normal">Ulu Tanrıya yeryüzünden övgüler!</p>
				<p class="normal">İçimizdeki Ulu Tanrıya şükürler olsun!</p>
				<p class="normal">Sen buraya gelmeden önce hep bunu tekrarlıyordum.</p>
				<p class="normal">Bahçe ya bir dönümdü ya da az daha büyüktü, ama içindeki elma, ıhlamur, kayın ağaçları, akçaağaçlar yalnız çitin dört yanını çevreliyordu. Orta kısım geniş bir çayırlıktı, yazın birkaç pud ot biçiliyordu. Ev sahibi bahçeyi bahardan birkaç ruble karşılığında kiraya veriyordu, içinde ahududu, kırmızı ve yeşil frenküzümü fidanları da vardı, bunlar da çit kenarındaydı. Yeni hazırladıkları sebze bahçesi evin yakınındaydı.</p>
				<p class="normal">Dmitri Fyodoroviç konuğunu bahçenin en uzak köşesine götürdü. Ihlamur ağaçları yaşlı frenküzümü, mürver, kartopu ve leylak fidanları arasından birdenbire yeşil bir kameriye harabesi ortaya çıktı. Kameriyenin rengi kararmıştı; çarpık, kafesli duvarları ve yağmurdan koruyabilen çatısı hâlâ duruyordu. Tanrı bilir ne zaman yapılmıştı. Eskilerin anlattıklarına göre, kameriyeyi aşağı yukarı elli yıl önce, o zamanki ev sahibi emekli yarbay Aleksandr Karloviç von Schmidt kurdurmuştu. Tahtaları peynir gibi olmuştu, döşeme tahtaları çürümüş, esniyordu, içi küf kokuyordu. Kameriyede ayakları yere gömülü, tahtadan yeşil bir masa vardı, masanın etrafına gene yeşile boyalı sıralar diziliydi, hepsi oturulacak gibiydi.</p>
				<p class="normal">Ağabeyinin coşkun hali Alyoşa’nın gözünden kaçmamıştı. Kameriyeye girince masada yarım şişe konyakla bir kadeh gördü.</p>
				<p class="normal">Mitya kahkahayı bastı:</p>
				<p class="normal">— Konyak canım. “Gene içiyor!” diye bakıyorsun, değil mi? Ama,</p>
				<p class="normal">Görünüşe aldanma, </p>
				<p class="normal">Boş, yalancı kütleye kanma,</p>
				<p class="normal">Şüphelerini unut...<sup class="calibre2"><a href="karamazov_split_114.html#footnote-600-33" id="footnote-600-33-backlink" name="footnote-600-33-backlink">[33]</a></sup></p>
				<p class="normal">İçmiyorum, şu senin domuz Rakitin’in dediği gibi sadece “keyifleniyorum”. Herif yedinci dereceden memur bile olunca hep böyle konuşacak. Otur. Seni bağrıma basmak istiyorum Alyoşka, ama şöyle, eze eze... çünkü bütün dünyada gerçekten... ger-çek-ten... (dikkat et buna!) yalnız seni seviyorum!</p>
				<p class="normal">Dmitri son sözlerini büsbütün coşarak söyledi.</p>
				<p class="normal">— Yalnız seni seviyorum. Bir de “kaltağın” birine abayı yaktım, bu da beni mahvetti. Fakat âşık olmak sevmek değildir. İnsan nefret ederken de âşık olur. Aklından çıkarma bunu! Şimdilik neşem yerinde. Şuraya, masanın başına otur, ben de yanına geçeyim, sana bakarak boyuna konuşacağım. Sen ses çıkarmayacaksın, ben de içimde ne varsa dökeceğim. Zamanı geldi artık. Gene de düşündüm; burada gerçekten yavaş konuşmak lazım, çünkü burada... burada yerin kulağı vardır. Dedim ya, hepsini anlatacağım: devamı ileride. Sana neden bu kadar kavuşmak istiyordum; şimdi, bugünlerde, hemen şu anda seni bu derece özlememin nedeni ne? (Beş gündür buraya demir attım.) Niçin bugünlerde hep bu haldeyim? Çünkü yalnız sana her şeyi söyleyeceğim, çünkü böyle olması gerekiyor, çünkü sana ihtiyacım var, çünkü yalnız gökten tepetakla yere yuvarlanacağım, çünkü yarın hayatım bitip yeniden başlayacak... Hiç düşünde bir dağın tepesinden uçuruma yuvarlanır gibi oldun mu? İşte ben şimdi aynı durumdayım, uykuda değil, gerçekten düşüyorum... Hem korkmuyorum da, sen de korkma. Daha doğrusu korkuyorum, ama tatlı bir duygu bu. Tatlı da değil, bir coşkunluk... Adam sen de, ne olursa olsun, vız gelir bana! Kuvvetli ruh, zayıf ruh, kadın ruhu ne olursa olsun! Şu doğaya bak: güneşin bolluğuna, göğün berraklığına dikkat et, ağaçların yaprakları yemyeşil, hâlâ yaz gibi... Saat dörde geliyor, her yanda sessizlik! Sen nereye gidiyorsun?</p>
				<p class="normal">— Babama gidiyordum, ama önce Katerina İvanovna’ya uğrayacaktım. </p>
				<p class="normal">— Ona ve babama... Ooff, ne tesadüf bu! Peki, ben seni ne diye çağırdım, neden bu kadar özledim, bütün varlığımla, bütün ruhum, hatta vücudumla gelmeni neden istedim, neden?.. Sadece seni benim adıma babama, sonra da ötekine, Katerina İvanovna’ya yollamak, onunla da, babamla da hesabımı temizlemek için... Bir meleğin elçiliğine ihtiyacım vardı. Kimi olsa gönderebilirdim, ama bir melek yollamam gerekiyordu. Oysa sen kendiliğinden hem ona, hem babama gidiyorsun.</p>
				<p class="normal">— Gerçekten beni göndermek mi istiyordun?</p>
				<p class="normal">Alyoşa’nın yüzünde acı belirdi.</p>
				<p class="normal">— Dur, sen bunu biliyordun. Hemen her şeyi anladığını da görüyorum. Ama şimdilik sus. Ne acı, ne de ağla.</p>
				<p class="normal">Dmitri Fyodoroviç doğruldu, düşünceye dalarak parmağını alnına götürdü.</p>
				<p class="normal">— Seni o mu çağırdı, mektup falan yazdı da mı gidiyordun, yoksa gitmeyecek miydin?</p>
				<p class="normal">— İşte mektup.</p>
				<p class="normal">Alyoşa mektubu cebinden çıkardı, Mitya çabucak göz gezdirdi.</p>
				<p class="normal">— Giderken de arka yolu seçtin! Hey Tanrılar, bunu arka yoldan gönderdiğiniz için sizlere şükürler olsun! Masaldaki<sup class="calibre2"><a href="karamazov_split_114.html#footnote-600-34" id="footnote-600-34-backlink" name="footnote-600-34-backlink">[34]</a></sup>
 altın balığın ihtiyar budala balıkçının ağına düşmesi gibi elime geçti. Dinle Alyoşa, dinle kardeşim. Artık hepsini anlatmaya karar verdim. Çünkü nasıl olsa birisine söylemeliyim. Gökteki meleğe anlattım, bir de yerdeki meleğe anlatayım. Sen yerdeki meleksin. Beni dinler, hükmünü verir ve bağışlarsın... Zaten benden yüksek birinin beni bağışlamasını istiyorum. Dinle: iki insanın ya da hiç olmazsa birinin birdenbire bu dünyadaki her şeyden sıyrılarak ulaşılmaz yüksekliğe uçacağını düşün. Uçmadan ya da mahvolmadan önce öbürüne gelerek, “Bana şunu yap!” diye kimseden istenemeyecek ama ancak ölüm döşeğindeyken kabul edilebilecek bir istekte bulunursa; yapmaz mı bunu hiç?.. Hele bu bir dost, bir kardeş olursa?..</p>
				<p class="normal">— Ben yaparım; nedir söyle, hem çabuk söyle!</p>
				<p class="normal">— Çabuk mu?.. Hımm... Acele etme Alyoşa, telaşlanarak üzme kendini. Şimdi aceleye hiç gerek yok. Dünya yeni bir devre girdi. Aah Alyoşa, yazık ki sen heyecan nedir bilmezsin! Hoş, benimki de laf. Sen mi bilmezsin! Nah kafa! </p>
				<p class="normal">İnsan soylu ol!<sup class="calibre2"><a href="karamazov_split_114.html#footnote-600-35" id="footnote-600-35-backlink" name="footnote-600-35-backlink">[35]</a></sup></p>
				<p class="normal">— Acaba kimin şiiri bu?</p>
				<p class="normal">Alyoşa beklemeye karar verdi. Gerçekten bütün işinin belki burada olduğunu anlamıştı. Mitya dirseğini masaya dayadı, başını avuçları arasına alarak bir an düşünceye daldı, ikisi de sustu.</p>
				<p class="normal">Mitya,</p>
				<p class="normal">— Lyoşa, dedi; yalnız sen alay etmezsin! Ben... İtirafıma...</p>
				<p class="normal">Schiller’in Sevinç Kasidesi ile başlamak isterdim. An die Freude.<sup class="calibre2"><a href="karamazov_split_114.html#footnote-600-36" id="footnote-600-36-backlink" name="footnote-600-36-backlink">[36]</a></sup>
 Fakat Almanca bilmiyorum; An die Freude’yi biliyorum, o kadar. Sarhoşluktan saçmaladığımı sanma. Hiç sarhoş değilim. Konyaktır, ama sarhoş olmam için bunun iki şişesi gerek bana.</p>
				<p class="normal">Ve kırmızı suratlı Silen<sup class="calibre2"><a href="karamazov_split_114.html#footnote-600-37" id="footnote-600-37-backlink" name="footnote-600-37-backlink">[37]</a></sup></p>
				<p class="normal">Tökezlenen eşeğin üstünde...</p>
				<p class="normal">Oysa ben şişemin dörtte birini içmedim, hem Silen de değilim. Silen değilim ama silyon’um,<sup class="calibre2"><a href="karamazov_split_114.html#footnote-600-38" id="footnote-600-38-backlink" name="footnote-600-38-backlink">[38]</a></sup>
 çünkü kesin bir karara vardım. Bu kelime oyunumu hoş gör. Bugün yalnız kelime oyunlarını değil, daha pek çok şeyi bağışlaman lazım. Merak etme, bunlar tıraş değil, işin özü, meseleye çabuk girerim ben. “Şeytan azapta gerek” diye, lafı uzattıkça uzatmam. Dur, nasıldı o?..</p>
				<p class="normal">Dmitri başını kaldırarak daldı, sonra birdenbire heyecanla başladı:</p>
				<p class="normal">Ürkek, çıplak ve vahşi bir troglodit</p>
				<p class="normal">Kayalıklar arasındaki mağaralarda saklanırdı,</p>
				<p class="normal">Tarlalardan geçen göçebeler</p>
				<p class="normal">Onun yağmasına uğradı.</p>
				<p class="normal">Dehşet saçan avcı oku ve yayıyla</p>
				<p class="normal">Ormanları dolaşıyordu...</p>
				<p class="normal">Dalgaların bu yabancı kabul etmez sahillere</p>
				<p class="normal">Attıklarının vay haline!</p>
				<p class="normal">Olympos’un tepesinden</p>
				<p class="normal">Bir anne Ceres<sup class="calibre2"><a href="karamazov_split_114.html#footnote-600-39" id="footnote-600-39-backlink" name="footnote-600-39-backlink">[39]</a></sup>
 iner, </p>
				<p class="normal">Çalınmış Proserpina’nın<sup class="calibre2"><a href="karamazov_split_114.html#footnote-600-40" id="footnote-600-40-backlink" name="footnote-600-40-backlink">[40]</a></sup>
 peşinde...</p>
				<p class="normal">Dünya ona pek garip görünüyor</p>
				<p class="normal">Tanrıçaya hiçbir yerde</p>
				<p class="normal">Ne bir barınak, ne ikram var.</p>
				<p class="normal">Hiçbir mabette ona tapınan kalmamış...</p>
				<p class="normal">Tarla meyveleri, nefis salkımlar</p>
				<p class="normal">Ziyafetleri süslemiyor;</p>
				<p class="normal">Sadece kanlı mihraplarda</p>
				<p class="normal">Ateşe verilmiş gövdeler tütüyor.</p>
				<p class="normal">Ve Ceres kederli bakışını</p>
				<p class="normal">Nereye çevirse</p>
				<p class="normal">Her yerde derin bir küçülme içinde</p>
				<p class="normal">İnsanı görür!</p>
				<p class="normal">Mitya’nın göğsünden bir hıçkırık koptu. Alyoşa’nın elini heyecanla yakaladı.</p>
				<p class="normal">— Küçülme içinde dostum, şimdi de küçülme içinde... İnsan yeryüzünde neler çeker, ne felaketlere katlanır. Beni konyak içip kendini sefahate veren subay rütbesinde düpedüz bir hımbıl sanma. Yalan söylemediğim zaman hemen hemen hep bunu, küçülen insanı düşünürüm. Tanrı yardım etsin de yalan söyleyip kendimi övmeyeyim. Çünkü böyle insanları düşünürken kendimi de onlardan sanıyorum.</p>
				<p class="normal">İnsan, ruhunu alçaklıktan</p>
				<p class="normal">Kurtarabilmek için</p>
				<p class="normal">İhtiyar toprak anayla</p>
				<p class="normal">Ölümsüz bir birlik kurdu.</p>
				<p class="normal">İyi ama toprakla ölümsüz birliği nasıl kurayım?.. Ne toprağı öpüyor, ne de göğsünü yarıyorum; rençper ya da çoban mı olayım? Yürüyorum; ama çirkefe, rezilliğe mi, yoksa aydınlığa, sevince mi gittiğimi bilmiyorum. Bütün felaket bunda. Zaten bu dünyada muamma olmayan ne var ki! Sefahatin en derin çirkeflerine battığım zaman (hoş, her zaman bu haldeyim ya!) daima Ceres’e ve insana ait bu şiiri okurdum. Faydası dokunur muydu bari? Asla! Çünkü ben bir Karamazov’um... Çünkü uçuruma düşerken tam tepetakla, ayaklarım havada gider, üstelik bu rezilane yuvarlanmada kendim için bir güzellik bulurum. Kepazeliğin göbeğindeyken birdenbire kasideye başlarım. Varsın lanetlenmiş, adi, alçağın biri olayım, gene de Tanrımı saran libasın eteğini öperim. Varsın aynı zamanda şeytanın peşinden gitmiş olayım, her şeye rağmen Senin oğlunum Tanrım, Seni seviyorum, insanları ayakta diri tutan sevinci bütün varlığımla duyuyorum.</p>
				<p class="normal">Tanrı yaratığının ruhunu</p>
				<p class="normal">Ölümsüz sevinç besler,</p>
				<p class="normal">Tahammürün gizli kuvveti</p>
				<p class="normal">Hayat kadehini alevlendirir;</p>
				<p class="normal">Otları toprak altından ışığa çeker,</p>
				<p class="normal">Kaostan güneşler yaratıp</p>
				<p class="normal">Yıldız sayarların ulaşamayacağı</p>
				<p class="normal">Boşluklara dağıtır.</p>
				<p class="normal">Bereketli tabiatın bağrında</p>
				<p class="normal">Soluyan ne varsa bu sevinçten nasibini alır.</p>
				<p class="normal">Bu sevinç bütün yaratıkları, bütün milletleri</p>
				<p class="normal">Peşine katar götürür.</p>
				<p class="normal">Kara günümüzün dostu</p>
				<p class="normal">Üzüm suyunu, Kharit<sup class="calibre2"><a href="karamazov_split_114.html#footnote-600-41" id="footnote-600-41-backlink" name="footnote-600-41-backlink">[41]</a></sup>
 çelenklerini,</p>
				<p class="normal">Böceklerinin şehvetini verdi...</p>
				<p class="normal">Melek, Tanrının huzurunda durur.</p>
				<p class="normal">Eh, şiire paydos artık! Ağlamamı hoş gör. Başkaları belki bu halimi münasebetsizlik sayar, alay eder, fakat sen yapmazsın bunu. Bak, gözlerin parladı. Şiir yeter. Şimdi sana “böceklerden” söz açmak istiyorum, Tanrının şehvet bağışladığı böceklerden...</p>
				<p class="normal">Böceklerin şehvetini verdi!</p>
				<p class="normal">İşte o böcek benim, kardeşim, bu mısra sadece benim için söylenmiştir. Hem hepimiz, bütün Karamazov’lar böyleyiz. Melek olan sende bile bu böcek yaşıyor, kanında fırtına yaratıyor.</p>
				<p class="normal">Fırtınadır bu, şehvet fırtınadır, fırtınadan da ileridir! Güzellik korkunç, dehşet verici bir şey! Tarif edilemediği, tarife sığamadığı için korkunç. Tanrının yarattığı ne varsa muammadır zaten. Burada kıyılar birbirine yaklaşır, zıtlar yan yana yaşar. Ben koyu cahilim kardeşim, ama bunlara epey kafa yordum. Sayısız esrar var. İnsanın yeryüzünde rahatını kaçıran muammaların haddi hesabı yok! Bildiğin gibi çöz, sonra da zeytinyağı gibi üste çık. Hele o güzellik! Hem kalbi, hem zekâsı çok yüksek bir adamın bazen Meryem Ana ideali ile başlayıp Sodom’da karar kılmasına dayanamıyorum. Daha korkuncu, Sodom idealini içinde taşırken ruhu Meryem Ana’yı inkâr edemiyor; tıpkı temiz, ilk gençlik yıllarındaki gibi bunun uğruna için için yanıyor. Yo, insan varlığı çok geniş, gereğinden fazla geniş; ben kendi hesabıma bunu sınırlardım doğrusu. Şeytanın bile içinden çıkamayacağı bir karışıklık var. Aklın aşağılık saydığında kalp çoğu zaman güzellik buluyor. Sodom’da mı bu güzellik? İnan ki, insanların çoğu için bundadır; bu sırrı biliyor muydun? Feci olan yanı, güzelliğin yalnız korkunç değil, aynı zamanda esrarlı oluşu... Bu, şeytanın Tanrıyla boy ölçüşmesi; dövüş alanı olarak insan kalbini seçmiş. Kısacası, herkes kendi derdine yansın bakalım. Biz asıl konumuza geçelim. Dinle.</p>
				</body>
</html>