<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_27">VIII<br class="chapter"/>
				Rezalet</h2>
				<p class="normal">Miusov’la İvan Fyodoroviç Başrahibin yanına girerken Pyotr Aleksandroviç ansızın, gerçekten namuslu, kibar bir adama özgü ince bir duyguya kapıldı: hiddetinden utanıyordu. Staretzin hücresinde yaptığı gibi, soğukkanlılığı elden bırakarak kendini kaybetmemesi, şu mendebur Fyodor Pavloviç’e saygı göstermesi gerektiğini hissetti. Merdivenden çıkarken, “Ne de olsa rahiplerin bu işte suçu yok,” diye karar verdi. “Buradakiler de temiz kimselerse (Başrahip Nikolay Peder de soylulardanmış) onlara karşı sevimli, nazik ve terbiyeli davranmamak için neden yok... Tartışmayacağım, fikirlerine katılmış görünür, nezaketimle onları kendime çekerim. Hem... hem de... nihayet, şu soytarının, Pierrot’nun dengim olmadığını; tıpkı onlar gibi benim de gafil avlandığımı göstereceğim.”</p>
				<p class="normal">Dava konusu olan ormandan ağaç kesme ve balık avı işlerine gelince: (bunların nerede yapıldığını kendisi de bilmiyordu ya!) Miusov hemen o gün, her şeyi onlara bağışlayıp manastıra karşı açtığı davadan vazgeçmeye kesin olarak karar verdi. Bu onun için büyük bir özveri sayılmazdı zaten.</p>
				<p class="normal">Başrahip Pederin yemek odasına girdikleri zaman iyilikçi niyetleri büsbütün kesinleşti. Oda tam anlamıyla yemek odası değildi. Başrahibin dairesinde topu topu iki oda vardı; gene de bunlar Staretzin odalarından çok daha geniş, rahattı. Ama buranın döşeme tarzı da fazla konforlu sayılamazdı. Maundan, deri kaplı koltuklar eski, 1820 modasına göre yapılmıştı. Döşeme tahtaları da boyalı değildi, ama temizlikten yana diyecek yoktu: ortalık pırıl pırıdı, pencereler değerli çiçeklerle doluydu. Fakat o anda odanın en göz alan yanı, çevresine göre lüks sayılabilecek oldukça zengin sofraydı. Yaygı tertemiz, kaplar ışıl ışıldı. Masada pişkin üç çeşit ekmek, iki şişe şarap, iki şişe manastır yapısı nefis bal şerbeti ve manastırın bütün bölgede ün salmış kvasından<sup class="calibre2"><a href="karamazov_split_114.html#footnote-600-21" id="footnote-600-21-backlink" name="footnote-600-21-backlink">[21]</a></sup>
 büyük bir cam sürahi dolusu vardı. Hiç votka yoktu. Rakitin’in sonraları anlattığına göre, o günkü yemek beş kaptan ibaretti. İlk olarak içi balıklı ufak böreklerle çığa balığı çorbası vardı; arkasından pek güzel ve özel bir şekilde hazırlanmış bir balık haşlaması, mersin balığı köftesi, dondurma, komposto, sonunda da blanc-manger’yi<sup class="calibre2"><a href="karamazov_split_114.html#footnote-600-22" id="footnote-600-22-backlink" name="footnote-600-22-backlink">[22]</a></sup>
 andıran bir pelte geliyordu. Bunları, sırf merakını yenmek için, o tarakta da bezi olan Rakitin, Başrahibin mutfağına uğrayarak haber almıştı. Zaten her köşede, her lafı yetiştirecek adamları vardı. Huzursuz, kıskanç yaradılışlıydı. Bazı yetenekleri olduğunu biliyor, fakat gururu yüzünden bunları dev aynasında görmekten kendini alamıyordu. Kendi tarzında yetkin bir iş adamı sayılacağı kanısındaydı. Öte yandan ona çok bağlı olan Alyoşa, arkadaşı Rakitin’in şerefsizin biri olup bunu fark edemediğini biliyor, hatta bir masada para görse bunları çalmadığı için kendini son derece namuslu bir insan saymasına üzülüyordu. Buna ne Alyoşa, ne de başkası çare bulabilirdi.</p>
				<p class="normal">Rakitin, önemsiz bir kişi olduğu için yemeğe davet edilemezdi. Buna karşılık Yosif Pederle Paisiy Peder ve başka bir rahip ziyafete çağırılmıştı. Bunlar, Pyotr Aleksandroviç, Kalganov ve İvan Fyodoroviç Başrahibin yemek odasına girdikleri zaman orada bekliyorlardı. Derebeyi Maksimov da bir köşedeydi. Başrahip konukları karşılamak için odanın ortasına kadar ilerledi. Uzun boylu, zayıf yapılı olduğu halde, gücü hâlâ yerinde bir ihtiyardı. Hayli aklaşmış siyah saçları, uzun, solgun, azametli bir yüzü vardı. Konukları başıyla sessizce selamladı, bu kez kutsanmak için hepsi önünde eğildiler, hatta Miusov oldu olacak gibilerden elini de öpmek istedi, ama Başrahip tam o sırada elini çektiği için öpemedi. İvan Fyodoroviç’le Kalganov gene de pek safça, halk usulü şapırtılı bir öpücük kondurmayı başardılar.</p>
				<p class="normal">Pyotr Aleksandroviç nazik bir gülümseme ve vakarlı, saygılı bir sesle,</p>
				<p class="normal">— Her şeyden önce sizden yürekten af dilemek zorundayız Sayın Peder, diye başladı. Davetinize arkadaşımız Fyodor Pavloviç olmadan geldiğimiz için affınızı diliyoruz. O, bir olaydan ötürü yemeğinize katılamadı. Kutsal Staretz Zosima’nın hücresinde oğluyla aile kavgasına tutuşarak pek yersiz... daha doğrusu tamamıyla yersiz birkaç söz söyledi... (Rahiplere bakarak) Galiba Sayın Pederin haberleri var. Bu nedenle Fyodor Pavloviç kendini suçlu hissederek içten pişman olmuş, utanç duymuş; utancını yenemediği için bizlerden, oğluyla benden, en candan üzüntülerini, keder ve pişmanlığını bildirmemizi rica etti. Kısacası, olanları ileride onarmak umudu ve isteğiyle şimdilik onu kutsamanızı ve olayı unutmanızı diliyor.</p>
				<p class="normal">Miusov sustu. Söylevini kendinden pek hoşnut bir edayla bitirdi. O kadar ki, ruhunda deminki kızgınlıktan eser kalmadı. Yeniden, hem de bütün varlığıyla, içten bir ilgiyle insanları sevmeye başlamıştı. Başrahip onu vakarla dinledikten sonra başını hafifçe eğerek, </p>
				<p class="normal">— Olanlara içten üzgünüm, diye karşılık verdi. Belki yemeğimize buyursaydı birbirimize kızgınlığımız kalmazdı. Sofraya buyurun beyler.</p>
				<p class="normal">İkonun önüne geçerek yüksek sesle dua etmeye başladı. Hepsi saygıyla başlarını eğdiler. Derebeyi Maksimov hepsinin önüne çıkarak ellerini bitiştirdi, huşu içinde durdu.</p>
				<p class="normal">İşte tam o sırada Fyodor Pavloviç son numarasını yaptı. Her şeyden önce şunu söylemek gerekir ki, gerçekten eve gitmek kararındaydı. Staretzin hücresinde çıkardığı rezillikten sonra bir şey olmamış gibi, rahibin yemeğine gitmenin olanaksızlığını gerçekten fark etmişti. Ama bunu halinden utandığı, kendi kendini suçladığı için yapmıyordu; belki de durum tam tersineydi. Ama gene de yemeğe gitmenin pek yersiz kaçacağını hissediyordu. Fakat tangırtılı arabası misafirhane kapısına yanaşınca Karamazov, arabaya binecek yerde birdenbire duruverdi. Staretzin yanındayken, “Bir yere girdiğim zaman kendimi herkesten aşağı görüyor, oradakilerin bana bir soytarı gözüyle baktıklarını sanıyorum. Mademki öyledir, varsın ben de soytarı kılığına gireyim, çünkü karşımdakiler benden çok daha aptal ve aşağılıktır!” dediğini hatırladı. Birdenbire canı, yaptığı rezilliklerin acısını çıkarmak istedi. O anda pek yerinde bir anısı canlandı. Bir gün ona, “Filancadan bu kadar nefret etmenizin anısı ne?” diye sormuşlar; o da şeytanca bir arsızlıkla, “Söyleyeyim, demişti; bu zatın bana hiçbir kötülüğü yoktu. Ama ben ona bir kere pek hayasızca, adice bir şey yaptım ve o saat ondan nefret etmeye başladım.” Karamazov bunu hatırlayınca sessizce, kötü kötü sırıttı. Bakışları kıvılcımlandı, dudakları titredi. “Başlayınca sonunu getirmeli,” diye ani bir karar verdi. O sırada ruhunun ta derinlerinde kıpırdanan duyguyu şöyle ifade etmek mümkündü: “Bundan sonra nasıl olsa kendini temize çıkaramazsın, hiç olmazsa battı balık yan gider hesabı, daha beterini yap da kimseden utanıp çekinmediğini görsünler!” Arabacıya beklemesini söyledi, hızlı adımlarla manastıra yönelerek Başrahibin dairesine çıktı. Henüz yaptığının pek farkında değildi. Yalnız artık kendine hâkim olamadığını biliyor, en ufak bir dokunmayla kepazeliğin daniskasını çıkaracağını hissediyordu. Hoş, yapacağı, mahkemece suç sayılıp ceza görecek herhangi bir hareket değil, sadece kepazelikti. İşi o dereceye getirmeyecek kadar kendini tutabiliyor, hatta zaman zaman bu haline şaşıyordu. Başrahibin yemek odasında duanın bittiği ve bulunanların sofraya davrandığı anda birdenbire ortaya çıkıverdi. Eşikte durarak etrafı süzdü, cüretle gözlerinin içine baka baka uzun, arsız, kötü bir gülüşle güldü. </p>
				<p class="normal">— Gittiğim sanıldı, oysa buradayım işte! diye salonu çınlattı. Bir an herkes sessizce onu seyretti. O anda, hemen arkasından, çirkin, anlamsız, kaçınılmaz bir rezalet kopacağını hissettiler. Pyotr Aleksandroviç’in tatlı neşesi bir anda korkunç bir hiddete döndü, içinde sönmeye yüz tutmuş ateş yeniden alevleniverdi.</p>
				<p class="normal">— Yo, buna dayanamam artık! diye bağırdı. Dünyada yapamam... asla yapamam...</p>
				<p class="normal">Kan beynine sıçradı. Dili dolaşıyordu, ama üslubuna özenecek durumda değildi. Şapkasını kaptı.</p>
				<p class="normal">Fyodor Pavloviç bağırarak,</p>
				<p class="normal">— Neyi yapamazmış? diye karşılık verdi. “Dünyada, asla yapamayacağı” neymiş? Gireyim mi, girmeyeyim mi, sayın Peder? Beni de sofranıza kabul eder misiniz?</p>
				<p class="normal">— Buyurunuz, başımla beraber.</p>
				<p class="normal">Sonra Başrahip,</p>
				<p class="normal">— Beyler, diye ekledi, izin verirseniz hepinizden geçici anlaşmazlıklarınızı bırakarak bir aile uyumu içinde mütevazı soframızda birleşmemizi rica ediyorum.</p>
				<p class="normal">Pyotr Aleksandroviç kendini kaybetmişçesine,</p>
				<p class="normal">— Hayır, hayır, olamaz! diye haykırdı.</p>
				<p class="normal">— Eh, mademki Pyotr Aleksandroviç için olamazmış, ben de kalmam. Bunun için geliyordum zaten. Bundan sonra hep Pyotr Aleksandroviç’le birlikte olacağım: siz giderseniz ben de giderim Pyotr Aleksandroviç, kalırsanız ben de kalırım. Aile uyumundan söz etmekle fena halde onuruna dokundunuz, Başrahip Peder. Pyotr Aleksandroviç beni akrabadan saymaz, öyle değil mi, von-Sohn? Ya, von-Sohn da burada. Merhaba, von-Sohn!</p>
				<p class="normal">Derebeyi Maksimov şaşırdı.</p>
				<p class="normal">— Şey... bana mı söylüyorsunuz?</p>
				<p class="normal">Fyodor Pavloviç,</p>
				<p class="normal">— Elbette sana söylüyorum, ya kime olacak! diye bağırdı. Başrahip Peder, von-Sohn olacak değil ya!</p>
				<p class="normal">— Ben de von-Sohn değilim, Maksimov’um.</p>
				<p class="normal">— Yo, von-Sohn’sun. Von-Sohn’un kim olduğunu bilir misiniz sayın Peder? Bir cinayet davası vardı: Herifi günahkârlar evinde —öyle dersiniz değil mi?— vurmuş ve soymuşlar. Saygı görmesi gereken bir çağda oluşuna bakmadan bir sandığa çivileyip bagaj vagonunda, numaralı olarak Petersburg’dan Moskova’ya yollamışlar. Sandık çivilenirken evin kızları şarkı söyleyerek santur, daha doğrusu piyano çalıyorlarmış. Von-Sohn bu işte, ölmüş de dirilmiş; değil mi von-Sohn?</p>
				<p class="normal">Rahipler arasında,</p>
				<p class="normal">— Nedir bu?.. Ne demek bu? diye söylenmeler duyuldu.</p>
				<p class="normal">Pyotr Aleksandroviç, Kalganov’a dönerek,</p>
				<p class="normal">— Gidelim! diye bağırdı.</p>
				<p class="normal">Fyodor Pavloviç bir adım daha ilerledi, tiz bir sesle sözünü kesti:</p>
				<p class="normal">— Yo, müsaade buyurun da ben de sözümü bitireyim. Orada, Staretzin hücresinde kayabalığından söz açtık. Güya saygısızlık ettiğim için beni rezil ettiler. Akrabam Pyotr Aleksandroviç Miusov konuşurken sözlerinde plus de noblesse que de sincérité<sup class="calibre2"><a href="karamazov_split_114.html#footnote-600-23" id="footnote-600-23-backlink" name="footnote-600-23-backlink">[23]</a></sup>
 olmasını sever. Ben ise tam tersine, sözlerimde plus de sincérité que de noblesse’i<sup class="calibre2"><a href="karamazov_split_114.html#footnote-600-24" id="footnote-600-24-backlink" name="footnote-600-24-backlink">[24]</a></sup>
 tercih ederim. Noblesse’in<sup class="calibre2"><a href="karamazov_split_114.html#footnote-600-25" id="footnote-600-25-backlink" name="footnote-600-25-backlink">[25]</a></sup>
 içine tükürürüm ben! Öyle değil mi, von-Sohn? Müsaade buyurun Başrahip Peder, her ne kadar bir soytarıysam, soytarı gibi görünüyorsam da, gene de namus silahşoruyum ben, içimi dökmek istiyorum. Evet, namus silahşoruyum, oysa Pyotr Aleksandroviç’in sadece incinmiş bir gururu var, o kadar. Belki de buraya yalnızca bu yerleri görüp açık açık konuşmak için geldim. Oğlum Aleksey ruhunu kurtarmak için buraya sığındı; babasıyım, halini düşünüyorum, düşünmek zorundayım. Şimdiye kadar dinledim, oyun yaptım, belli etmeden her şeyi gözden geçirdim. Şimdi size oyunun son perdesini sunmak istiyorum. Bizde malum, düşmemeye bakmalı, düştün mü bir daha sonuna kadar belini doğrultamazsın. Niye böyle olsun? Ben kalkınmak istiyorum! Yaptıklarınızı size yakıştıramadım kutsal Pederler. Günah çıkarmak büyük bir din sırrıdır; ona karşı derin bir huşu duyar, önünde yere kapanırım. Oysa hücredekilerin diz çökerek yüksek sesle günah çıkardıklarını gördüm. Yüksek sesle günah çıkarmaya cevaz var mı? Ermişlerimiz kulağa fısıldayarak günah çıkarma usulünü koymuşlardı. Günah ancak böyle çıkarılırsa sır olur, öteden beri öyledir. Yoksa ben elalemin içinde karşımdakine şunu bunu... yani o türlü şeyleri —anlıyorsunuz ya— nasıl açıklayabilirim? Çoğu zaman söylenilmeyecek, ayıp şeylerdir bunlar. Rezalet bu işte!.. Yoo Pederlerim, insan sizinle burada Hılıstovcu<sup class="calibre2"><a href="karamazov_split_114.html#footnote-600-26" id="footnote-600-26-backlink" name="footnote-600-26-backlink">[26]</a></sup>
 olur çıkar. İlk fırsatta Sinod’a<sup class="calibre2"><a href="karamazov_split_114.html#footnote-600-27" id="footnote-600-27-backlink" name="footnote-600-27-backlink">[27]</a></sup>
 yazacak, oğlum Aleksey’i de çekip eve götüreceğim.</p>
				<p class="normal">Buracıkta ufak bir noktayı belirtmeden geçmeyelim. Fyodor Pavloviç’in kulağına bir şeyler çalınmıştı. Bir zamanlar Başpiskoposun bile kulağına giden birtakım kötü dedikodular çıkmıştı. (Bu dedikodular yalnız bizimki için değil, Staretzler bulunduran bütün manastırlar hakkındaydı.) Güya Staretzlere, Başrahiplik mevkiine zarar verecek derecede saygı gösteriliyor; Staretzler, kutsal bir sır olan günah çıkarmayı kötüye kullanıyorlarmış, vb.. vb... Anlamsız, her yerde olduğu gibi, bizde de tutunamayan suçlamalar bunlar. Fakat Fyodor Pavloviç’i kapıp sinirlerine takan bir budala şeytan onu gitgide artan bir hızla rezilane bir uçuruma sürüklüyordu. Hep o şeytan, Fyodor Pavloviç’in tek sözünü bile benimsemediği o eski suçlanmayı fısıldamıştı. Bunu doğru dürüst dile getirmekten acizdi, ayrıca, Staretzin hücresinde ne diz çöken, ne de yüksek sesle günah çıkaran vardı. Böylece Fyodor Pavloviç görmeden, sırf aklında yarım yamalak kalmış eski söylenti ve dedikodulara dayanarak konuşuyordu. Ama saçmalığını yumurtlar yumurtlamaz nasıl zırvaladığını kendisi de fark etti. Hemen karşısındakilere ve en çok kendi kendine, söylediğinin saçma olmadığını kanıtlamaya kalkıştı. O andan itibaren söylediği her sözün, zırvalığını çoğaltmaktan başka işe yaramayacağını bildiği halde kendini alamıyor, tepetakla yuvarlanıp gidiyordu.</p>
				<p class="normal">Pyotr Aleksandroviç elinde olmadan,</p>
				<p class="normal">— Ne alçaklık bu! diye bağırdı.</p>
				<p class="normal">Başrahip birdenbire söze karıştı:</p>
				<p class="normal">— Affedersiniz; bir zamanlar, “Hakkımda pek çok, hatta çok fena şeyler söylenecektir. Hepsini duyduktan sonra, kendi kendime, bunlar, kibirli ruhumu ıslah etmek için İsa’nın gönderdiği ilaçtır, diyeceğim...”<sup class="calibre2"><a href="karamazov_split_114.html#footnote-600-28" id="footnote-600-28-backlink" name="footnote-600-28-backlink">[28]</a></sup>
 denmişti. Bunun için size içten teşekkür ederiz, aziz konuğumuz!</p>
				<p class="normal">Fyodor Pavloviç’in önünde yarı beline kadar eğildi. Öteki,</p>
				<p class="normal">— Te-te-te!.. Ham sofuluk, eski laflar bunlar! dedi. Eski laflar, geçkin jestler! Eski yalanlar, yere kapanma gibi kalıplaşmış resmiyet!.. Biliriz bu yere kapanmaları... Schiller’in Haydutlar’ındaki gibi: “Dudaklardan öp, kalbe hançer sapla!..” İkiyüzlülükten hoşlanmam Pederler, gerçek isterim. Ama gerçeğin kayabalığında olmadığını da söyledim, değil mi? Sorarım size Rahip Pederler: niçin oruç tutarsınız? Neden bu iş için göklerden ödül umuyorsunuz? Ödül olduktan sonra orucu ben de tutarım. Yok, sen hayatta, aramızdayken erdemli ol, kutsal Peder; manastıra kapanıp hazıra konmadan, yukarıdan ödül beklemeden topluma yararlı ol; çetin olan bu... Görüyor musunuz, ben de düzgün konuşmayı beceririm, Başrahip Pederim.</p>
				<p class="normal">Yemek masasına yaklaşarak,</p>
				<p class="normal">— Neler de hazırlamışlar, diye devam etti. Yıllanmış Porto şarabı. Yeliseyev Kardeşlerden Médoc...<sup class="calibre2"><a href="karamazov_split_114.html#footnote-600-29" id="footnote-600-29-backlink" name="footnote-600-29-backlink">[29]</a></sup>
 Aferin Pederlere! Kayabalıklarına benzemiyor bu. Şu dizdikleri şişelere bakın, he-he- he... Ama bunları buraya kim getiriyor? Rus köylüsü, değil mi? Nasırlı elleriyle kazandığı devlet meteliklerini ihtiyaçlarından, ailesinden keserek buraya taşır. Milleti sömürüyorsunuz, kutsal Pederler!</p>
				<p class="normal">Yosif Peder,</p>
				<p class="normal">— Ayıp ediyorsunuz! diye karşılık verdi. </p>
				<p class="normal">Paisiy Peder hâlâ ses çıkarmıyordu. Miusov koşarak odadan çıktı, Kalganov onu izledi.</p>
				<p class="normal">— Ben de Pyotr Aleksandroviç’in arkasından gidiyorum, Pederler. Bir daha da ayaklarıma kapansanız bile size gelecek değilim. Bin papel gönderdim diye ilikleriniz gevşedi. He-he-he. Ama geçmiş ola!.. Yitirdiğim gençliğimle gördüğüm hakaretlerin öcünü alıyorum.</p>
				<p class="normal">Yapmacık bir duygulanma krizi içinde masayı yumruklamaya başladı.</p>
				<p class="normal">— Manastırcığınızın bana nelere mal olduğunu ben bilirim! Onun yüzünden az gözyaşı dökmedim. Havaleli karımı bana karşı kışkırtıyordunuz. Aforoz ederek yedi düvele kepaze çıkardınız beni. Artık yeter Pederlerim, yeter; liberalizm çağında, vapur, demiryolu çağında yaşıyoruz. Ne bin, ne de yüz ruble, hatta yüz kapik bile göremezsiniz benden artık!</p>
				<p class="normal">Bir nokta daha. Manastırımızın Fyodor Pavloviç’in hayatında hiçbir zaman özel yeri olmamıştı, onun yüzünden gözyaşı döktüğü de doğru değildi. Fakat yapmacık hali onu öyle heyecanlandırdı ki, az kalsın bir an için kendi kendine inanarak gerçekten ağlayacaktı. Ama hemen o anda kirişi kırmak zamanı geldiğini anladı. Başrahip ifritçe yalanına karşı başını eğdi, ağır bir tavırla,</p>
				<p class="normal">— Gene Kitapta, “Karşılaştığın iftiraya iftira edenden nefret etmeden, sabırla, üzülmeden dayan,” yazılı, dedi. Biz de öyle hareket edeceğiz.</p>
				<p class="normal">— Vah, vah, vah! “Nefret etmeden” ve bir sürü saçmalık!.. Etmeyin Pederler, siz nefret etmeyin ama ben gideyim. Babalık hakkımı kullanarak oğlum Aleksey’i de buradan temelli alıyorum. Saygılı oğlum İvan Fyodoroviç, siz de beni izleyin lütfen. Sen ne yapacaksın burada von-Sohn? Bize, şehirdeki evime gel. İyi vakit geçiririz. Topu topu bir verstçik mesafede; sana ayçiçeği yağı değil, doldurulmuş domuz yavrusu ikram ederim. Yemek yeriz, konyak, likör çıkarırım, kızlar filan da var... Hadi fırsatı kaçırma, von-Sohn.</p>
				<p class="normal">Bağırıp el hareketleri yaparak dışarı çıktı. Rakitin onu o anda, çıkarken gördü, Alyoşa’ya gösterdi. Oğlunu uzaktan gören Fyodor Pavloviç, </p>
				<p class="normal">— Aleksey! diye seslendi Hemen bugün eve dön. Yastığını, döşeğini de getir; burada en ufak izin kalmasın.</p>
				<p class="normal">Alyoşa durduğu yerde taş kesilmiş, sahneyi sessizce, dikkatli dikkatli seyrediyordu. Fyodor Pavloviç o aralık arabaya bindi, arkasından İvan Fyodoroviç asık suratla, Alyoşa’dan yana bakıp vedalaşmaya bile gerek görmeden binmeye hazırlanıyordu. Ama tam o anda soytarıca, son derece garip bir sahne olayı tamamladı.</p>
				<p class="normal">Arabanın basamağının önünde derebeyi Maksimov belirdi. Yetişebilmek için soluksuz kalmıştı; Rakitin’le Alyoşa nasıl koştuğunu gördüler. Aceleyle, sabırsızlık içinde, İvan Fyodoroviç’in henüz sol ayağını attığı basamağa bir ayağını yerleştirdi, elleriyle kenarlara tutunarak arabaya atlamak için hız aldı.</p>
				<p class="normal">Sıçrarken ince, neşeli bir gülüşle,</p>
				<p class="normal">— Ben de... ben de sizinle geliyorum! diye bağırıyordu. Haz dolu, her şeye razı olan bir adam yüzü vardı.</p>
				<p class="normal">— Beni de alın! diye tekrarladı.</p>
				<p class="normal">Fyodor Pavloviç, hayranlıkla,</p>
				<p class="normal">— Hah, ben bunun von-Sohn olduğunu söylememiş miydim! diye bağırdı. Gerçekten von-Sohn, yeni dirilmiş! E, yakayı nasıl ayırdın oradan? Ne von-Sohnluklar yaptın gene, üstelik yemekten kaçtın. Doğrusu insanda surat olmalı!.. Bende de surat yoktur, ama seninki kösele maşallah! Atla bakalım, atla çabuk! Bırak onu Vanya, eğleniriz. Şuracıkta, ayaklarımızın dibine yatıverir. Yatar mısın von-Sohn? Yahut arabacının yanına sıkış... Hadi arabacının yanına atla, von-Sohn!</p>
				<p class="normal">Fakat yerine oturan İvan Fyodoroviç birdenbire, sessizce ve olanca hızıyla Maksimov’u göğsünden itti. Adam birkaç adım geriye sıçradı, nerdeyse düşecekti.</p>
				<p class="normal">İvan Fyodoroviç arabacıya dönerek, hırçın bir sesle, </p>
				<p class="normal">— Hadi çek! diye bağırdı.</p>
				<p class="normal">Babası,</p>
				<p class="normal">— Ne oluyorsun canım, ne yapıyorsun? diye söylendi. Ne yaptın adamcağıza?</p>
				<p class="normal">Araba hareket etti. İvan Fyodoroviç karşılık vermedi. Fyodor Pavloviç bir iki dakika sustuktan sonra oğluna yan yan baktı.</p>
				<p class="normal">— Yaptığına bak. Şu manastır meselesini ortaya çıkaran sensin; kışkırttın, hak verdin, şimdi de kızıyorsun.</p>
				<p class="normal">İvan Fyodoroviç sertçe,</p>
				<p class="normal">— Bırakın bu saçmalıkları, yeter artık; burada dinlenin bari, diye kesti.</p>
				<p class="normal">Fyodor Pavloviç yeniden bir iki dakika sustu. Sonra hikmet savurur gibi,</p>
				<p class="normal">— Birer konyak yuvarlamalı şimdi, dedi.</p>
				<p class="normal">İvan Fyodoroviç ses çıkarmadı.</p>
				<p class="normal">— Eve varınca sen de içersin.</p>
				<p class="normal">İvan Fyodoroviç hâlâ susuyordu. Babası kısa bir beklemeden sonra,</p>
				<p class="normal">— Her ne kadar hoşunuza gitmezse de Alyoşka’yı manastırdan çekeceğim, pek saygılı Karl von Moor’um; dedi.</p>
				<p class="normal">İvan Fyodoroviç küçümser bir tavırla omuzlarını oynattı, başını öteye çevirerek yola bakmaya başladı. Eve kadar hiç konuşmadılar.</p>
				</body>
</html>