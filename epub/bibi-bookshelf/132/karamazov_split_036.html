<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_42">IV<br class="chapter"/>
				Hohlakovlar’da</h2>
				<p class="normal">Az sonra Bayan Hohlakova’nın evine vardı. Ev kendilerinindi, kâgir, iki katlı, güzel, şehrimizin en iyi yapılarındandı. Bayan Hohlakova, çoğu zaman başka bir eyaletteki malikânesinde ya da Moskova’daki evinde kalırdı, ama şehrimizdeki ata yadigârı evinden de vazgeçmemişti. Hem bölgemizdeki mülkü üçünün en büyüğüydü; gene de Bayan Hohlakova eyaletimize hayli seyrek gelirdi. Alyoşa’yı giriş kapısında karşıladı.</p>
				<p class="normal">Hızlı hızlı, sinirli bir şekilde konuşmaya başladı:</p>
				<p class="normal">— Aldınız, yeni mucizeyle ilgili mektubumu aldınız, değil mi?</p>
				<p class="normal">— Evet, aldım.</p>
				<p class="normal">— Yaydınız mı, herkese gösterdiniz mi?.. Bir anaya oğlunu getirtmiş…</p>
				<p class="normal">Alyoşa,</p>
				<p class="normal">— Bugün ölecek o, dedi.</p>
				<p class="normal">— Duydum, biliyorum; ah sizinle konuşmayı öyle istiyorum ki! Sizinle ya da başka biriyle, bütün bunlar hakkında... Ama hayır, sizinle, sizinle!.. Yazık ki onu göremem! Bütün şehir heyecan içinde... bekliyorlar. Ama şimdilik... Katerina İvanovna bizde, haberiniz var mı?</p>
				<p class="normal">— A, bu çok iyi! diye sevindi Alyoşa. Bari size gelmişken onunla da görüşeyim. Dün kendisine mutlaka gelmem için haber yollamıştı.</p>
				<p class="normal">— Biliyorum, hepsini biliyorum. Dün ondan olanı biteni başından sonuna kadar öğrendim... O yaratıkla aralarında geçen korkunç şeyleri de... C’est tragique!<sup class="calibre2"><a href="karamazov_split_114.html#footnote-600-59" id="footnote-600-59-backlink" name="footnote-600-59-backlink">[59]</a></sup>
 Onun yerinde olsam bilmem ne yapardım. Ama kardeşiniz Dmitri Fyodoroviç de az değil! Aman Yarabbi, şaşkına döndüm ben Aleksey Fyodoroviç, düşünün bir kere: şu anda kardeşiniz, yani öteki, dünkü korkunç olanı değil de öbürü İvan Fyodoroviç oturmuş, onunla görüşüyor; önemli şeyler konuşuyorlar... Aralarında geçeni bir bilseniz; korkunç, başından sonuna kadar acı, dehşet dolu bir masal... Kim bilir niçin ikisi de kendi kendilerini mahvediyorlar, bunu isteyerek, zevk alarak yapıyorlar. Sizi bekliyordum. Hasretle bekliyordum! Asıl bunlara dayanamıyorum. Size hepsini anlatacağım, ama şimdi başka, en önemlisini söyleyeyim. Hoş onun ne olduğu da aklımdan çıktı ya... Şey, Lise neden isteri krizine tutuldu acaba? Geldiğinizi duyar duymaz krize tutuldu.</p>
				<p class="normal">Bitişik odanın aralık duran kapısından Lise’in,</p>
				<p class="normal">— İsteri krizi geçiren ben değilim, sizsiniz maman! diye cıvıltılı sesi duyuldu.</p>
				<p class="normal">Kapının aralığı pek dardı, Lise’in sesi gülmesini güçlükle tuttuğu için kopu kopuveriyordu. Alyoşa aralığı hemen fark etti, anlaşılan Lise oturduğu koltuktan onu gözetliyordu, ama onun kızı seçmesine olanak yoktu.</p>
				<p class="normal">— Bunun şaşacak yanı yok Lise, hiç yok. Senin kaprislerin beni de hasta etti... Hasta olmasına o da hasta doğrusu, Aleksey Fyodoroviç. Bütün gece hastaydı, ateşler içinde inledi durdu! Sabahı iple çektim, hemen Herzenstube’ye haber saldım. Adam buna hiç akıl erdiremediğini, beklemek gerektiğini söylüyor. Bu Herzenstube hep böyledir zaten, her gelişte hastalıktan hiçbir şey anlamadığını söyler. Siz evimize yaklaşırken çığlık çığlığaydı, fenalık geçirdi, odasına götürmemizi söyledi.</p>
				<p class="normal">— Onun geldiğinden haberim bile yoktu; odama gitmeyi de bu yüzden istemedim.</p>
				<p class="normal">— Doğru değil, Lise; Yuliya koşa koşa, Aleksey Fyodoroviç’in geldiğini haber verdi; onu, kollamak için koymuştun.</p>
				<p class="normal">— İlahi anneciğim, söylediklerinizi düzeltmek istiyorsanız daha uygun bir şey bulun bari... Sonra sayın Aleksey Fyodoroviç’e de şunları söyleyin: dün olanlardan ve herkesin diline düştükten sonra buraya gelmesi pek ince bir zekâya sahip olduğunu göstermiyor.</p>
				<p class="normal">— İleri gidiyorsun Lise, sana karşı sert davranmak zorunda kalacağım. Kimin diline düşmüş ki? Bize geldiğine çok memnunum, bana son derece lazım, çok ihtiyacım var ona... Ah Aleksey Fyodoroviç, çok mutsuzum ben, çok!..</p>
				<p class="normal">— Peki ama neniz var anneciğim? </p>
				<p class="normal">— Hep senin kaprislerin, ne istediğini bilmeyişin, hastalığın, ateşler içinde geçirdiğin müthiş gece, o korkunç, değişmez, evet, değişmek bilmeyen Herzenstube! Kısacası her şey, her şey... Hatta bu mucize bile. Ah, azizim Aleksey Fyodoroviç, bu mucize beni nasıl şaşırttı, nasıl şaşırttı bilemezsiniz! Artık dayanamayacağım, şimdiden söylüyorum; dayanamam artık bu trajediye... Belki trajedi değil de, komedi bu. Söyleyin bana, Staretz Zosima yarına kadar yaşar mı dersiniz; yaşar mı? Aman Yarabbi, bana da bir hal oluyor, gözlerim ikide bir kapanıyor, saçma sapan şeyler görüyorum.</p>
				<p class="normal">Alyoşa, ansızın sözlerini keserek,</p>
				<p class="normal">— Sizden parmağımı bağlamak için temiz bir bez rica edecektim, dedi. Yaralandı, çok ağrıyor.</p>
				<p class="normal">Alyoşa çocuğun ısırdığı parmağını açtı. Mendili iyice kana bulanmıştı. Bayan Hohlakova çığlığı basarak gözlerini yumdu.</p>
				<p class="normal">— Tanrım, ne korkunç yara!</p>
				<p class="normal">Kapının aralığından Alyoşa’nın parmağını gören Lise o anda kapıyı ardına kadar açtı. Israrla, emredercesine, </p>
				<p class="normal">— Gelin, odama gelin! diye bağırdı. Budalalık etmeyin. Aman Yarabbim, ne diye deminden beri ses çıkarmadan durdunuz... Kan kaybından ölebilir, anne! Nerede oldu bu, nasıl oldu?.. Su, ilkin su... yarayı yıkamak, sonra ağrıyı dindirmek için parmağı soğuk suya daldırıp uzun zaman öylece bırakmak lazım... Çabuk su verin anne, çabuk... Bir tasa koyun... hem çabuk olun!..</p>
				<p class="normal">Lise çok korkmuştu; Alyoşa’nın yarası şaşkına çevirmişti onu.</p>
				<p class="normal">Bayan Hohlakova,</p>
				<p class="normal">— Herzenstube’ye haber verelim mi? diyecek oldu ama kızı,</p>
				<p class="normal">— Beni çatlatacaksınız anne! diye sözünü kesti. Gelsin de gene bir şey anlamadığını mı söylesin? Su, su!.. Allah aşkınıza kendiniz gidin anne, şu yerinden kıpırdanmayan Yuliya’yı harekete getirin, aceleye hiç gelemez mübarek. Hadi anne, çabuk olun yoksa şuracıkta ölüveririm...</p>
				<p class="normal">Anneyle kızın korkularından ürken Alyoşa,</p>
				<p class="normal">— Aman efendim, önemsiz bir şey bu... dedi.</p>
				<p class="normal">Yuliya koşarak su getirdi. Alyoşa parmağını içine daldırdı.</p>
				<p class="normal">— Anne, sargı bezi getirin, Allah aşkınıza sargı bezi!.. Bir de kesikler için o yakıcı bulanık su var ya, ne derler ona!.. Var bizde biliyorum, var... Şişe sizin odanızda; küçük dolapta, sağda, büyük bir şişe... sargı bezleri de orada...</p>
				<p class="normal">— Peki Lise, hepsini getiririm, sen yalnız bağırma ve üzülme. Nasıl yaralandınız böyle Aleksey Fyodoroviç?</p>
				<p class="normal">Bayan Hohlakova aceleyle odadan çıktı. Lise’in beklediği de buydu. Çabuk çabuk konuşmaya başladı:</p>
				<p class="normal">— İlkin şu soruma karşılık verin: nerede becerdiniz böyle yaralanmayı? Sonra sizinle bambaşka şeyler konuşacağız. Hadi!</p>
				<p class="normal">Lise’in, annesinin yokluğundan yararlanmak istediğini hisseden Alyoşa, okul çocuklarıyla karşılaşmasıyla ilgili az önceki garip hikâyeyi hayli kısaltarak, çabuk çabuk, ama gene de düzgün ve açık bir şekilde anlattı.</p>
				<p class="normal">Lise dinledikten sonra ellerini birbirine vurdu. Hiddetle, sanki hakkıymış gibi,</p>
				<p class="normal">— Yapılacak iş mi bu? diye çıkıştı. Hele bu kılıkla uyulur mu çocuklara? Demek siz de onlardan farklı değilsiniz, siz de tam anlamıyla küçük bir çocuksunuz! Gene de o pis yumurcak hakkında bir şeyler öğrenmeye çalışın, bana da anlatırsınız, çünkü bunda mutlaka bir sır var. Şimdi ikinci meseleye gelelim. Yalnız önce şunu sorayım: bu kadar canınız acırken önemsiz bir konuda, gene de tam aklı başında olarak konuşabilir misiniz?</p>
				<p class="normal">— Tabii. Zaten ağrı filan duymuyorum artık.</p>
				<p class="normal">— Parmağınız suda da ondan. Suyu hemen değiştirelim, bir anda ılınıveriyor... Yuliya, mahzenden buz getir, tastaki suyu da değiştir. Eh, o yokken ben de asıl meseleyi anlatayım: aziz Aleksey Fyodoroviç, size dün gönderdiğim mektubu hemen verin; hemen şimdi, çünkü annem girebilir, istemem ki...</p>
				<p class="normal">— Mektup yanımda değil.</p>
				<p class="normal">— Yalan, yanımızda böyle söyleyeceğinizi biliyordum, işte şu cebinizde. Yaptığım saçma sapan şakayı bütün gece düşünüp pişman oldum. Mektubu geri verin bana, hemen verin!</p>
				<p class="normal">— Orada bıraktım onu...</p>
				<p class="normal">— Ama bu ahmakça mektup şakamdan sonra bana çocuk, küçük bir çocuk gözüyle bakmayacaksınız değil mi? Saçma sapan şakam için özür dilerim, ama mektubum gerçekten yanınızda yoksa hemen bugün getirin, mutlaka getirin!</p>
				<p class="normal">— Bugün olanaksız, manastıra dönüp iki, üç belki de dört gün gelemem size, çünkü Staretz Zosima...</p>
				<p class="normal">— Dört gün mü?.. Lafa bakın!.. Doğru söyleyin, benimle çok alay ettiniz mi?</p>
				<p class="normal">— Asla, hiç alay etmedim.</p>
				<p class="normal">— Neden?</p>
				<p class="normal">— Yazdıklarınıza tamamen inandım da ondan.</p>
				<p class="normal">— Bana hakaret ediyorsunuz!</p>
				<p class="normal">— Asla. Mektubu okur okumaz, her şeyin tıpkı böyle olacağını düşündüm. Staretz Zosima ölür ölmez manastırdan çıkmam gerekiyor, öğrenimime devam edeceğim, sınavlarımı verdikten sonra yasal izninizi alıp evleniriz. Sizi seveceğim. Böyle şeyleri düşünmenin henüz sırası değil ama, kendime sizden daha iyi bir eş bulamayacağımı düşündüm. Staretz de evlenmemi istiyor...</p>
				<p class="normal">— Ama ben sakatım, koltukta taşıyorlar beni.</p>
				<p class="normal">Lise, yanakları pembeleşmiş, gülüyordu.</p>
				<p class="normal">— Koltuğunuzu ben çekerim, ama o zamana kadar iyileşeceğinize eminim.</p>
				<p class="normal">Lise sinirli bir sesle,</p>
				<p class="normal">— Delisiniz, dedi, basit bir şakadan ne saçmalıklar uyduruyorsunuz! Hah, işte annem de geliyor, hem tam zamanında... Yuliya da buzu getiriyor!</p>
				<p class="normal">— Aman bağırma Lise, Allah aşkına bağırma. Ben bu bağırmalarından... Suçum ne benim, sargı bezini başka yere koymuşsun... Aradım aradım... Bana bunu mahsus yaptın gibi geliyor.</p>
				<p class="normal">— Aleksey Fyodoroviç’in ısırılmış parmakla geleceğini nereden bilirdim. Bilseydim belki mahsus yapardım. Benim melek anneciğim, bana takılmaya bayılıyorsunuz!</p>
				<p class="normal">— Hadi öyle olsun; asıl mesele şu Aleksey Fyodoroviç’in parmağı ve ötekiler... Ah aziz Aleksey Fyodoroviç, ayrıntılar mahvediyor beni, bir Herzenstube falan değil, hepsi, toplu olarak... Buna dayanamıyorum!</p>
				<p class="normal">Lise, neşeyle güldü.</p>
				<p class="normal">— Peki peki, bırakın şu Herzenstube’yi anne! Sargı beziyle su verin çabuk. Bu kurşun sirkesi suyudur Aleksey Fyodoroviç, adı şimdi aklıma geldi, mükemmel bir ilaçtır. Biliyor musunuz anne, yolda sokak çocuklarıyla dövüşmüş, yumurcaklardan biri parmağını ısırmış. Kendisi de küçük, küçücük bir çocuk, değil mi? Böyle şeyler yapan bir insan evlenebilir mi anneciğim; evlenmek istiyor, düşünün bir kere! Evliliğini göz önüne getirsenize, ne gülünç, ne müthiş, değil mi?</p>
				<p class="normal">Lise, Alyoşa’yı kurnaz bir bakışla süzerek sinirli bir tavırla kıkır kıkır gülüyordu. </p>
				<p class="normal">— Neden evlensin? Lise, ne münasebet; sen de tadını kaçırıyorsun artık. Sakın o çocuk kuduz olmasın Aleksey Fyodoroviç?</p>
				<p class="normal">— Aman anne, çocuk kuduz olur mu?</p>
				<p class="normal">— Neden olmasın Lise, dediğim olmayacak şey mi? Çocuğu bir kuduz köpek ısırmışsa o da kuduz olmuştur. Bakın, parmağınızı ne güzel sardı, Aleksey Fyodoroviç, ben böylesini dünyada beceremezdim. Nasıl, hâlâ acıyor mu?</p>
				<p class="normal">— Şimdilik pek az.</p>
				<p class="normal">— Sudan korkuyor musunuz? diye sordu Lise.</p>
				<p class="normal">— A, yeter artık Lise, belki ben kuduz çocuktan söz açmakta acele ettim, ama sen de hemen alaya aldın beni. Katerina İvanovna geldiğinizi duyar duymaz yapıştı bana. İlle sizi görmek istiyor Aleksey Fyodoroviç.</p>
				<p class="normal">— Aman anne, siz yalnız gitsenize, görüyorsunuz, çocuk acı çekiyor.</p>
				<p class="normal">— Yo, hiçbir şeyim yok, gidebilirim!</p>
				<p class="normal">— Nasıl?.. Gidiyorsunuz ha? Demek gidiyorsunuz, öyle mi?</p>
				<p class="normal">— Ne var bunda? Konuştuktan sonra gene gelirim, gene istediğiniz kadar konuşuruz. Ben de Katerina İvanovna’yı bir an önce görmek istiyordum, çünkü hemen bugün manastıra dönmeliyim.</p>
				<p class="normal">— Pekâlâ. Alın onu anne, götürün çabuk! Siz de Aleksey Fyodoroviç, Katerina İvanovna’dan çıkınca hiç zahmet edip yanıma gelmeyin; doğruca, güle güle manastırınıza gidin. Zaten uykum var, bütün gece gözümü kırpmadım.</p>
				<p class="normal">Bayan Hohlakova,</p>
				<p class="normal">— Hep işin alayındasın Lise, dedi, ama gerçekten uyusan iyi olurdu.</p>
				<p class="normal">Alyoşa bozuldu.</p>
				<p class="normal">— Bilmem ki ne yaptım... İsterseniz daha iki üç, hatta beş dakika kalayım...</p>
				<p class="normal">— Hatta beş dakika bile!.. Aman anne, çabuk götürün onu. Ne canavar şey bu!</p>
				<p class="normal">— Lise, çıldırdın mı sen? Aleksey Fyodoroviç, bugün pek hırçınlığı üstünde, kızdırmaya gelmez. Aah, sinirli kadınlarla baş etmek kolay değil, Aleksey Fyodoroviç! Ama belki gerçekten yanınızda uykusu geldi. Ne de çabuk ağırlık verdiniz ona, ne iyi!</p>
				<p class="normal">— Şu güzel konuşmanıza bayılıyorum, ağzınızı öpeyim anneciğim! </p>
				<p class="normal">— Ben de seni öpeyim Lise.</p>
				<p class="normal">Alyoşa ile odadan çıkan Bayan Hohlakova, esrarlı bir edayla,</p>
				<p class="normal">— Bakın, Aleksey Fyodoroviç, diye hızlı hızlı fısıldamaya başladı. Sizi ne etkilemek, ne de önünüzdeki perdeyi aralamak istiyorum. Girin, gözünüzle görün, müthiş şey, ancak hayalde doğabilecek bir komedi: Katerina, kardeşiniz İvan Fyodoroviç’i sevdiği halde, kendi kendini ağabeyiniz Dmitri Fyodoroviç’i sevdiğine inandırmaya çalışıyor. Müthiş bir şey!.. Ben de sizinle geleyim; dışarı çıkarmazlarsa sonunun ne olacağını beklerim.</p>
				</body>
</html>