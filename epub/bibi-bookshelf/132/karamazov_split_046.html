<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_51">VI<br class="chapter"/>
				Karanlık Henüz Dağılmamış...</h2>
				<p class="normal">İvan Fyodoroviç, Alyoşa’dan ayrılınca doğruca eve, Fyodor Pavloviç’in evine gitti. Ama garip şey, içini birdenbire dayanılmaz bir sıkıntı kapladı. İşin tuhafı bu sıkıntı onu eve yaklaştıran her adımda bir kat daha artıyordu. Tuhaflık sıkıntıda değil, İvan Fyodoroviç’in bu sıkıntının nereden kaynaklandığını anlayamamasındaydı. Eskiden de sık sık canının sıkıldığı olurdu. Ertesi gün, onu burada tutan bütün bağlarını kopararak yolunu değiştirmeye, yani hiç bilmediği bir âleme girmeye hazırlanıyordu. Tekrar, önceleri olduğu gibi, yeni umutlar besleyecek, hayattan çok, pek çok şey bekleyecekti; ama ne beklediğini, neler istediğini bir türlü bilemeyecekti. Gene de o anda, yeni, bilinmedik özlemin etkisi altında olduğu halde, içini kemiren başka bir şey vardı. “Baba evine karşı duyduğum nefret olmasın bu?” diye düşündü. “Buna benziyor; buradan öylesine soğudum ki, bugün bu uğursuz yere son olarak ayak basacağım halde gene de tiksinti duyuyorum...” Ama hayır, o da değil! Belki de Alyoşa ile vedalaşmaları ve aralarında geçen konuşmaydı?.. “Bunca yıl bütün dünyaya karşı sustum, sustum, kimseyi açılmaya değer bulmadım da şimdi durup dururken saçmalayıverdim.” Gerçekten bu genç, tecrübesiz bir varlığın, içindekileri gereken şekilde açıklamayı beceremediği için kendi kendine duyduğu öfke olabilirdi, hele bu Alyoşa gibi bir insana karşı olursa... Şüphesiz can sıkıntısında bunun da payı vardı, hatta mutlaka vardı, ama gene de tam o değildi. “Bulantı verici bir can sıkıntısı, ama ne istediğimi bir türlü bilemiyorum. Hiç düşünmesem daha iyi...”</p>
				<p class="normal">İvan Fyodoroviç “düşünmemeyi” denedi, ama bu da kâr etmedi. İçinde bulunduğu durumun onu en çok kızdıran yanı, can sıkıntısının ona yabancı, tamamen dışında bir nitelik taşımasıydı. Önünüze dikilmiş gereksiz bir varlık ya da eşya gibiydi bu. Tıpkı bazen gözünüzün önünde duran, ama konuşmanın coşkunluğuna kapılarak düzeltmeyi akıl etmediğiniz bir aksaklığa benziyordu; yere düşmüş bir mendil, dolaba kaldırılmış bir kitap, vs. gibi; çoğu zaman pek önemsiz, hatta gülünç şeylerin hem farkına varmaz, hem de çevrenizde bir düzensizlik olduğunu hissederek sıkılır, rahatsız olursunuz nerdeyse... Neden sonra bunu fark ederek yerine koyarsınız.</p>
				<p class="normal">Sonunda İvan Fyodoroviç, sinirleri gerilmiş bir halde baba evine ulaştı. Kapıya tam on beş adım kala, ansızın, onu üzen, keyfini kaçıran şeyin ne olduğunu anladı.</p>
				<p class="normal">Kapının önünde, tahta sırada, uşak Smerdyakov akşam keyfi yapıyordu. İvan Fyodoroviç ona bakar bakmaz içindeki rahatsızlığın uşak Smerdyakov’dan geldiğini, bu adama dayanamadığını anladı. Birdenbire her şey aydınlanıverdi. Daha demin Alyoşa Smerdyakov’la karşılaşmasını anlatırken yüreğine kötü bir duygu saplanıvermiş, sinirlenmişti. Konuşmaları sırasında Smerdyakov olayı sadece küllenmişti. İvan Fyodoroviç, Alyoşa’dan ayrılıp yalnız başına ev yolunu tutunca içinde aynı duygu yeniden kabarmaya başladı. Olanca hırsıyla, “Nasıl olur da böyle bir mendebur beni bu derece rahatsız eder!” diye düşündü.</p>
				<p class="normal">Aslına bakılırsa, İvan Fyodoroviç son zamanlarda, hele şu son günlerde bu adamı gerçekten çekemez olmuştu. Hatta içinde gitgide ona karşı bir nefret kabardığını fark ediyordu. Nefret duygusunun artması belki de İvan Fyodoroviç’in ilk geldiği sıralar durumun tam ters olmasından ileri geliyordu. O sıralar İvan Fyodoroviç, Smerdyakov’a özel bir ilgi göstermiş, hatta onu çok ilgi çekici bulmuştu. Smerdyakov’u kendisiyle konuşmaya alıştırdı. Gene de adamın sersemce hallerine, daha doğrusu içini kemiren tedirginliğe her zaman şaşıyor, böyle bir “hayat seyircisi”ni durup dinlenmeden rahatsız edenin neler olabileceğini anlayamıyordu. Felsefeyle ilgili konular üzerine tartışırlarken dünyanın yaratılışına geldiler; güneş, ay ve yıldızlar dördüncü gün yaratıldığına göre ilk gün ışığının nereden geldiğini konuştular. Ama İvan Fyodoroviç, güneş, ay ve yıldızlar çok ilginç bir konu olduğu halde Smerdyakov için ancak üçüncü derecede önem taşıdığını, kafasında bambaşka şeyler olduğunu hemen anlamıştı. Sınırsız onur düşkünlüğü daha o zamanlardan baş vermeye başlamıştı. İvan Fyodoroviç bundan hoşlanmadı. Smerdyakov’a karşı nefreti de böyle uyandı. Daha sonra evdeki tatsızlıklar, Gruşenka olayı, Dmitri ağabeyiyle meseleler, bir sürü telaş, üzüntü geldi... Bunlar üzerine konuştukları da olurdu. Smerdyakov bu konularda her zaman büyük bir heyecan gösterdiği halde, niçin böyle davrandığı bir türlü anlaşılmıyordu. Ayrıca, bazen, elinde olmadan açığa vurduğu, ama gene de tam olarak anlaşılmayan isteklerinin mantıksızlığına, karışıklığına şaşmamak mümkün değildi. Smerdyakov hep sorguya çeker gibi konuşuyor, soruları dolambaçlı, besbelli önceden hazırlanmış şeyler oluyordu. Ama bunları ne diye sorduğunu açıklamıyor, çoğu zaman da sorgusunun en hararetli anında bambaşka bir konuya geçiyordu. İvan Fyodoroviç’in sabrını taşıran ve Smerdyakov’dan nerdeyse nefret ettiren şey, adamın ona karşı aşırı ölçüde senlibenli davranması oldu. Üstelik bu senlibenlilik gitgide artıyordu. Terbiyesini bozduğu söylenemezdi; tam tersine, her zaman çok saygılı konuşuyordu. Ama ne olursa olsun, Smerdyakov’un kendisini İvan Fyodoroviç’le —neden ve ne bakımdan olduğunu Tanrı bilir— fikir arkadaşı saydığı anlaşılıyordu. Onunla konuşurken aralarında gizli, önceden konuşulmuş, yalnız ikisinin bildiği ve etrafta kaynaşıp duran basit ölümlü yaratıkların akıl erdiremeyeceği şeyler varmış gibi davranıyordu. İvan Fyodoroviç gene de içinde artan nefretin gerçek nedenini bir türlü bulamıyordu; bunun ne olduğunu ancak son zamanlarda anlayabildi. Hırçın bir halle, tiksinerek ve Smerdyakov’u görmemiş davranarak geçmek istedi. Ama Smerdyakov ayağa kalktı, İvan Fyodoroviç sırf bu hareketinden, uşağın onunla özel olarak konuşmak istediğini anladı. Yüzüne baktı, durdu. Az önce düşündüğü gibi geçip gitmediği için de kendi kendine kızdı. Smerdyakov’un solgun, hadımlarınkine benzeyen suratını, özenle taranmış şakaklarını, alnında kabartılmış saçlarını öfkeyle, nefretle süzdü. Uşak hafiften kısılmış sol gözüyle sanki gülümsüyor, “Nereye gidiyorsun, geçemezsin işte! Bilmiyor musun, bizim gibi iki akıllı insanın konuşacakları var...” demek istiyordu. İvan Fyodoroviç silkindi. “Defol karşımdan kerata, senin akranın mıyım, hayvan!” diye bağırmak üzereyken nasıl olduğunu kendisi de bilmeden usul usul, hiç beklenmeyen bir şekilde, </p>
				<p class="normal">— Babam uyuyor mu, uyandı mı? dedi. Aynı umulmaz tavırla da sıraya oturdu. Bir an adeta ürktüğünü sonraları hatırladı.</p>
				<p class="normal">Smerdyakov, elleri arkasında bağlı olarak, kendinden emin, hatta sert bir tavırla karşısındaydı. Acele etmeden,</p>
				<p class="normal">— Henüz uyanmadılar, diye karşılık verdi. Halinde, “İlk konuşan ben değilim, sensin...” edası vardı. Biraz sustuktan sonra, kırıtarak, gözlerini indirdi, sağ ayağını ileriye uzatarak, rugan ayakkabısının ucunu oynattı.</p>
				<p class="normal">— Size şaşıyorum, beyefendi, diye ekledi.</p>
				<p class="normal">İvan Fyodoroviç olanca gücüyle kendini tutarak sert, kesik bir sesle,</p>
				<p class="normal">— Neyime şaşıyormuşsun? dedi ve o anda, nerdeyse tiksintiyle, son derece merak duyduğunu, merakını gidermeden buradan dünyada ayrılmayacağını anladı.</p>
				<p class="normal">Smerdyakov ansızın gözlerini ona kaldırarak laubali bir tavırla sırıttı:</p>
				<p class="normal">— Çermyaşnaya’ya neden gitmiyorsunuz, beyefendi? </p>
				<p class="normal">Sol gözünün, “Akıllı adamsın, neye güldüğümü anlaman gerekir,” demek isteyen bir hali vardı.</p>
				<p class="normal">— Çermyaşnaya’ya gidip ne yapacağım? dedi hayretle İvan Fyodoroviç. </p>
				<p class="normal">Smerdyakov gene ses çıkarmadı. Sonra, acelesiz, sanki verdiği karşılığı kendisi de değersiz sayıyormuş, laf olsun diye söylüyormuş gibi,</p>
				<p class="normal">— Fyodor Pavloviç kendisi size o kadar yalvardılar da... diye geveledi.</p>
				<p class="normal">İvan Fyodoroviç yumuşaklıktan vazgeçip kabalaştı, öfkeyle, </p>
				<p class="normal">— Açık konuşsana be cehennemlik herif! diye bağırdı. </p>
				<p class="normal">Smerdyakov ayaklarını bitiştirdi, vücudunu dikleştirdi, ama hep o soğukkanlı gülümsemesiyle,</p>
				<p class="normal">— Ne var yani... öyle söyleyiverdim işte... dedi.</p>
				<p class="normal">Gene sessizlik oldu. Bir dakika kadar konuşmadan durdular. İvan Fyodoroviç hemen yerinden kalkarak adama kızması gerektiğini anlıyordu. Smerdyakov da karşısına geçmiş, “Görelim bakalım, nasıl kızacaksın bana!..” der gibi bir tavır takınmıştı. Ya da İvan Fyodoroviç’e öyle geliyordu. Sonunda kalkmak için öne eğildi, Smerdyakov bu anı kolluyordu sanki. Kesin bir tavırla, tane tane,</p>
				<p class="normal">— Durumum çok korkunç, İvan Fyodoroviç, nereden yardım göreceğimi bilemiyorum, dedi, sözünü tamamladıktan sonra göğüs geçirdi.</p>
				<p class="normal">İvan Fyodoroviç yeniden oturdu. Smerdyakov,</p>
				<p class="normal">— İkisinin de aklı başında değil, çocuktan farksız oldular, diye devam etti. Pederinizle ağabeyiniz Dmitri Fyodoroviç’i kastediyorum. Fyodor Pavloviç şimdi kalkar, dakika başı, “Daha gelmedi mi? Neden gelmedi?..” diye beni sıkıştırmaya başlar. Gece yarısına kadar, hatta gece yarısından sonra da devam ediyor bu. Hele Agrafena Aleksandrovna gelmezse (belki de onun gelmeye zaten niyeti yok) o zaman mutlaka saldırır: “Neden, niçin gelmedi? Ne zaman gelecek?” diye, sanki suç bendeymiş... Öte yandan şu durum da var: ortalık kararır kararmaz, hatta daha önce, ağabeyiniz tüfeğiyle şuraya, yakınımıza geliyor... “Sen bana baksana aşçı bozuntusu, madrabaz herif, onu kaçırır da bana haber vermezsen hepsinden önce seni gebertirim!” diyor. Gece gelince bey bana cehennem azabı çektirmeye başlıyor: “Niçin gelmedi, ne zaman gelecek?” Sanki kadının gelmeyişi bendenmiş, bunda benim suçum varmış gibi... İkisi de günden güne, saatten saate öylesine hırçınlaşıyor ki, anlar oluyor, korkudan canıma kıymayı düşünüyorum. Güvenim kalmadı onlara beyefendi.</p>
				<p class="normal">İvan Fyodoroviç, öfkeyle,</p>
				<p class="normal">— Niye karıştın, ne diye Dmitri Fyodoroviç’e habercilik etmeye başladın? diye karşılık verdi.</p>
				<p class="normal">— Karışmayıp ne yapayım? Aslına bakarsanız, karışmadım da... Başlangıçta hep sustum, ağzımı açmaya cesaret edemiyordum. Yanlarında uşak olarak bulunmamı emrettiler. Ama o zamandan beri de, “Onu kaçırırsan kendini ölmüş bil kerata!” lafını ağızlarından düşürmüyorlar. Öyle sanıyorum ki beyefendi, yarın bana uzun bir sara nöbeti gelecek.</p>
				<p class="normal">— Nasılmış bu uzun sara nöbeti?</p>
				<p class="normal">— Uzun, son derece uzun bir nöbet. Birkaç saat, hatta bazen bir iki gün sürer... Bir defasında üç gün sürdü; tavanarasından düşmüştüm. Kasılmalar bir süre durur, sonra yeniden başlar; tam üç gün kendime gelemedim. Fyodor Pavloviç buranın doktoru Herzenstube’yi getirtti; adam tepeme buz koydu, başka bir ilaç da kullandı... Gidiyordum az daha...</p>
				<p class="normal">İvan Fyodoroviç, tuhaf, karşı konulmaz bir ilgiyle, </p>
				<p class="normal">— Saranın ne zaman geleceği önceden belli olmazmış derler; yarın tutulacağını nerden biliyorsun? diye sordu.</p>
				<p class="normal">— Belli olmaz, doğrudur.</p>
				<p class="normal">— Hem o zaman tavanarasından düşmüşsün.</p>
				<p class="normal">— Tavanarasına her gün çıkarım ben; yarın gene düşünebilirim. Tavanarasında olması şart değil ya, bakarsınız bodrumda düşerim, iş icabı bodruma da her gün inip çıkıyorum.</p>
				<p class="normal">İvan Fyodoroviç onu uzun uzun süzdü. Yavaşça, ama tehditle,</p>
				<p class="normal">— Saçmalıyorsun sen galiba, dedi, söylediklerin birbirini tutmuyor pek... Yoksa yarın üç günlük sara nöbeti rolü mü yapacaksın?</p>
				<p class="normal">Yere bakarak sağ ayağının ucunu oynatan Smerdyakov sol ayağını öne attı, başını kaldırarak gülümsedi.</p>
				<p class="normal">— Dediğinizi, tecrübeli biri için pek zor olmayan bu işi yapsam bile, buna canımı kurtarmak amacıyla başvuracağımdan kınanmamam gerekir. Çünkü ben hasta döşeğimdeyken Agrafena Aleksandrovna pederinize gelse bile, Dmitri Fyodoroviç hasta adama, “Niye haber vermedin,” diyemez, utanır bu kadarından...</p>
				<p class="normal">Yüzü hiddetinden karışan İvan Fyodoroviç birden çıkıştı ona:</p>
				<p class="normal">— Ee, canın cehenneme senin de! Ne bu, hayatının üstüne bu kadar titriyorsun! Bunlar Dmitri’nin korkutmaları, hepsi kurusıkı... Vurmaz o seni; vurur, ama seni değil!</p>
				<p class="normal">— Vurur, sinek gibi vurur; ilkin beni vurur. En çok, pederine yapacağı münasebetsizlik yüzünden beni de suç ortağı saymalarından korkuyorum.</p>
				<p class="normal">— Seni neden suç ortağı sayacaklarmış?</p>
				<p class="normal">— Sayarlar. Çünkü büyük bir sır olarak o işaretleri bildirdim.</p>
				<p class="normal">— Ne işaretleri? Kime bildirdin? Açık konuşsana Allahın belası!</p>
				<p class="normal">Smerdyakov, ukalalığa varan bir soğukkanlılıkla, uzata uzata, </p>
				<p class="normal">— Fyodor Pavloviç’le aramızda bir sır bulunduğunu açıklamak zorundayım, diye başladı. Bildiğiniz gibi o (tabii biliyorsanız eğer) birkaç gecedir, hatta akşam olur olmaz hemen odasına çekilip kapısını kilitliyor. Siz şu son zamanlarda odanıza erkenden çıkmaya başladınız, hele dün dışarı da çıkmadınız, bu yüzden, geceleri ne büyük özenle odasına kapandığının farkında değilsiniz belki... Grigori Vasilyeviç’e bile ancak sesinden tanıyarak kapıyı açıyor. Hoş artık Grigori Vasilyeviç’in de geldiği yok ya... Oda hizmetlerini yalnız başına ben görüyorum. Bu kararı, Agrafena Aleksandrovna ile işi pişirmeyi aklına koyalı beri vermişti. Gece oradan kulübeye geçiyorum, ama gene de gece yarısına kadar ayaktayım. Nöbet bekliyor, kalkıp avluyu dolaşıyor, Agrafena Aleksandrovna’nın gelişini kolluyorum. Fyodor Pavloviç birkaç gündür çılgınlar gibi onu bekliyor. Tahmini de şu: “O, korkar ondan,” diyor, Dmitri Fyodoroviç’ten korktuğunu kastediyor, (tabii babanız Dmitri Fyodoroviç değil, “Mitka” diyor). Bunun için bana, “Geç vakit, arka sokaklardan gelecektir; sen gece yarısına kadar, hatta daha da sonra bekle onu,” diyor. “Gelirse, hemen kapıya koş, kapıya yahut bahçeye çıkıp elinle pencereye vur. İlk defa yavaşça, şöyle: bir, iki; sonra da üç kere daha hızlı: tak-tak-tak... Ben, hemen onun geldiğini anlar, sana usulcacık kapıyı açarım,” diyor. Acele bir durum için bana başka bir işaret de öğretti: önce iki kere üst üste, “tak-tak”, sonra az ara ile bir kere daha ve kuvvetlice vuracakmışım. Beklenmedik bir durum olduğunu, onu mutlaka görmem gerektiğini anlayacak, kapıyı açacak, ben de haber verecekmişim. Bunu, Agrafena Aleksandrovna’nın kendisi gelmeyip haber göndermesi ya da Dmitri Fyodoroviç’in gelmesi olasılığını düşünerek söylüyordu. Dmitri Fyodoroviç’ten ödü kopuyor! Agrafena Aleksandrovna gelip birlikte odaya kapanmışlarken Dmitri Fyodoroviç’in bastırması halinde de üç defa vurarak haber vereceğim. Böylece beş vuruşlu bir işaretin anlamı: “Agrafena Aleksandrovna geldi,” ikinci, üç vuruşlu işaret: “Önemli bir durum var, sizi görmeliyim.” Bunları bana kaç kere anlatıp tekrarlattı. Dünyada bu işaretleri onunla benden başka bilen olmadığına göre kimseyi şüphelendirmeden, seslenmeden (beni yüksek sesle çağırmaktan pek korkar çünkü) kapıyı açabilir. İşte bu işaretleri şimdi Dmitri Fyodoroviç de öğrendi.</p>
				<p class="normal">— Nasıl öğrendi, sen mi söyledin? Nasıl yaptın bunu? </p>
				<p class="normal">— Hep korkudan efendim. Ona karşı nasıl susabilirdim! Dmitri Fyodoroviç Tanrının günü beni sıkıştırıp duruyordu: “Aldatıyorsun beni, benden sakladığın var... Bacaklarını ayırırım senin herif!” diyordu. O zaman, gayretimi görsün, onu aldatmadığıma, kendisinden hiçbir gizlim olmadığına inansın diye işaretleri söyleyiverdim.</p>
				<p class="normal">— Bu işaretlerden yararlanarak girmek isteyeceğine aklın kesiyorsa, bırakma.</p>
				<p class="normal">— Ya ben o sırada sara nöbetine tutulmuş olursam, nasıl bırakmam! Bu kadar gözüpek olduğunu bildiğim halde kendim de karşı koymaya cesaret etsem bile...</p>
				<p class="normal">— Nöbet geleceğine nasıl bu kadar emin olabiliyorsun, şeytanın dölü? Yoksa benimle alay mı ediyorsun?</p>
				<p class="normal">— Sizinle alay etmek ne haddime! Hem de bu korku varken... sırası mı? Nöbet geleceğini hissediyorum, önsezi bu, aşırı korkunca yüzde yüz gelir.</p>
				<p class="normal">— Hay Allahın belası! Sen yatarsan, Grigori bekler onu. Grigori’ye önceden haber ver, dünyada sokmaz ötekini.</p>
				<p class="normal">— Beyden emir çıkmadıkça Grigori’ye işaretler hakkında tek bir kelime söyleyemem. Grigori Vasilyeviç’in bekçilik etmesine gelince: dünkü olaydan sonra hastalandı, Marfa İgnatyevna yarın onu tedaviye hazırlanıyor. Demin konuşuyorlardı. Tedavi şekli de pek ilginç: Marfa İgnatyevna’nın sırrını kimseye söylemediği birtakım otlarla yaptığı keskin bir şurubu var. Grigori Vasilyeviç’e senede iki üç defa felce benzeyen bir bel tutulması gelince bu esrarlı ilaçla tedavi eder. Havluyu ilaca batırır, sırtını ovar; yarım saat, havlu kuruyup adamcağızın sırtı kızarıp şişene kadar ovar. Şuruptan kalanı da kendi bildiği birtakım dualar okuyarak içirir, ama tamamını değil, bir kısmını da kendine ayırır, o da içer. Şunu da söyleyeyim, ikisi de içki içen insanlar değildir, bunu içer içmez oldukları yere yığılır, uzun zaman deliksiz uyku çekerler. Grigori Vasilyeviç uyanınca daima turp gibi sağlamdır. Marfa İgnatyevna’nın da tersine her zaman başı ağrır. Bu yüzden, Marfa İgnatyevna tasarladığını yarın yaparsa, bir şeyler duyup Dmitri Fyodoroviç’in içeri girmesine engel olacaklarını hiç sanmam! </p>
				<p class="normal">— Saçma! Hem neden öyle olacakmış: senin sara nöbetin, onların baygın yatması!.. Yoksa bunları sen mi böyle düzenlemek istiyorsun?</p>
				<p class="normal">İvan’ın kaşları tehditle çatıldı.</p>
				<p class="normal">— Bunu düzenlemek elimde mi?.. Neden düzenleyecekmişim? Bu işleri sadece Dmitri Fyodoroviç’in düşüncesi düzenleyecek. Bir şeyler yapmayı canı isterse yapar; yoksa onu mahsus getirip babasının odasına sokacak değilim ya...</p>
				<p class="normal">Yüzü öfkeden sararan İvan Fyodoroviç,</p>
				<p class="normal">— Mademki, Agrafena Aleksandrovna, dediğine göre, hiç gelmeyecekmiş, Dmitri, hem de gizli olarak, babasına niçin gelsin, diye devam etti. Sen öyle söylüyordun, ben de burada kaldığım sürece ihtiyarın sadece hayal kurduğuna, bu karının gelmeyeceğine emindim. O gelmeyince Dmitri ne diye kapıyı zorlayacak? Söylesene! Ne düşündüğünü bilmek istiyorum!</p>
				<p class="normal">— Neden geleceğini kendiniz biliyorsunuz. Benim düşüncelerimi öğrenmenize ne lüzum var! Öfkesinden ya da kuşkusundan gelir. Hastalığından şüphelenerek, dünkü gibi sinirlenir, kadın kaş göz arasında içeri girmiş olmasın diye odaları aramaya kalkışabilir. Öte yandan Fyodor Pavloviç’in kurdele ile bağlı üç mühürlü, üzerinde “Meleğim Gruşenka gelmek isterse...” yazılı büyük bir zarf içinde üç bin ruble hazırladığını da biliyor. (Üç gün sonra “meleğimin” yanına “ve yavrum” diye ekledi.) Bunlar kuşkulandırıyor insanı...</p>
				<p class="normal">İvan Fyodoroviç, iyice köpürdü.</p>
				<p class="normal">— Saçma! diye haykırdı. Dmitri para çalmaya, hele bu amaçla babasını öldürmeye gelmez. Dün, çılgın bir budala gibi, Gruşenka uğruna onu vurabilirdi, ama hırsızlık yapamaz!</p>
				<p class="normal">— Bu sırada paraya çok ihtiyacı var onun, İvan Fyodoroviç, son derece ihtiyacı var. Ne kadar ihtiyacı olduğunu bilemezsiniz.</p>
				<p class="normal">Smerdyakov, sakin bir tavırla konuşuyordu. </p>
				<p class="normal">— Hem bu üç bini kendi parası biliyor, bana, “Babamın bana tam üç bin borcu var,” demişti. Aslına bakarsanız Agrafena Aleksandrovna istedikten sonra kendisini ona aldırtır; yani böylece Fyodor Pavloviç’le evlenir demek istiyorum, isterse eğer... Belki de ister. Gelmez diyorum, ama belki o bundan fazlasını, doğrudan doğruya hanımefendi olmayı isteyebilir. Onun tüccarı, şu Samsonov var ya, evlenmenin hiç de fena olmayacağını söylediğini, söylerken de güldüğünü biliyorum. Agrafena Aleksandrovna oldukça kafalı kadın, Dmitri Fyodoroviç gibi çıplağın birine varmak işine gelmez. Bütün bunlar hesaba katılırsa, siz de anlarsınız ya İvan Fyodoroviç, pederinizin ölümünden sonra ne Dmitri Fyodoroviç’e, hatta ne de sizinle kardeşiniz Aleksey Fyodoroviç’e bir tek ruble bile kalacak değildir. Çünkü Agrafena Aleksandrovna sırf her şeyin üstüne oturmak, mal, servet ne varsa kendi üzerine yaptırmak için ona varacaktır. Oysa pederiniz şimdi, henüz bu iş olmadan ölürse her birine, hatta bu kadar nefret ettiği Dmitri Fyodoroviç’e bile sağlam kırkar bin düşer. Çünkü henüz vasiyetnamesini yapmış değil, Dmitri Fyodoroviç de bunu çok iyi biliyor.</p>
				<p class="normal">İvan Fyodoroviç’in yüzünde bir çarpıklık, bir seğirme belirdi. Birdenbire kızardı. Smerdyakov’un sözünü keserek,</p>
				<p class="normal">— Öyleyse bütün bunlardan sonra benim Çermyaşnaya’ya gitmemi ne diye tavsiye ediyorsun? Ne demek istiyorsun bununla? Ben gideceğim, arkamdan da bunlar olacak demek...</p>
				<p class="normal">İvan Fyodoroviç güçlükle soluyordu.</p>
				<p class="normal">Smerdyakov yavaş, ağırbaşlı bir tavırla, gene de İvan Fyodoroviç’i kollayarak,</p>
				<p class="normal">— Çok doğru, dedi.</p>
				<p class="normal">İvan Fyodoroviç, güçlükle kendini tutarak,</p>
				<p class="normal">— Nesi doğru? diye sözünü kesti, gözleri hiddetle parlıyordu.</p>
				<p class="normal">— Size acıyarak söylüyorum efendim. Sizin yerinizde olsam... böyle bir işe bulaşmaktansa hepsini bırakır giderdim.</p>
				<p class="normal">Smerdyakov, bunu İvan Fyodoroviç’in parlayan gözlerine dimdik bakarak söyledi. İkisi de susuyordu.</p>
				<p class="normal">İvan Fyodoroviç, ansızın oturduğu yerden doğruldu.</p>
				<p class="normal">— Galiba sen koskoca bir aptal ve mutlaka... müthiş bir alçaksın! dedi.</p>
				<p class="normal">Hemen kapıdan girmek istedi, ama birden durdu, Smerdyakov’a doğru döndü ve o anda tuhaf bir şey oldu. İvan Fyodoroviç birdenbire kısılan dudağını ısırdı, yumruklarını sıktı, Smerdyakov’un üstüne atılacaktı. Öteki hemen fark etti, titredi, bütün vücuduyla geriledi. İvan Fyodoroviç de sessizce, ama oldukça şaşkın bir tavırla kapıya doğru döndü. Öfkeyle, yüksek sesle, tane tane,</p>
				<p class="normal">— Yarın Moskova’ya gidiyorum, dedi. Bilmek istiyorsan, öğren.</p>
				<p class="normal">İvan Fyodoroviç, sonraları, bunu Smerdyakov’a söylemeye neden gerek gördüğüne kendisi de şaşmıştı.</p>
				<p class="normal">Öteki, bunu bekliyormuş gibi,</p>
				<p class="normal">— En iyisi bu zaten, diye atıldı. Ama belki burada bir şeyler olur da sizi Moskova’dan telgrafla çağırırlarsa o başka...</p>
				<p class="normal">İvan Fyodoroviç yeniden durduğu yerde Smerdyakov’a doğru hızla döndü, ama onun hali de değişmişti. Laubaliliği, kayıtsızlığı o anda kayboldu; yüzünde dikkatli ama yaltaklanan, ürkek bir bekleyiş ifadesi belirdi. Sabit bakışında, “Bir şeyler daha söylemeyecek misin, hadi durma!” gibilerden bir anlam vardı.</p>
				<p class="normal">İvan Fyodoroviç nedense sesini alabildiğine yükselterek,</p>
				<p class="normal">— Böyle bir durumda Çermyaşnaya’dan da çağırmazlar mıydı sanki? diye haykırdı.</p>
				<p class="normal">— Evet, Çermyaşnaya’dan da rahatsız ederlerdi... tabii...</p>
				<p class="normal">Smerdyakov alçak sesle konuşuyor, şaşırmış görünüyordu. Gözleri hâlâ İvan Fyodoroviç’in üstündeydi.</p>
				<p class="normal">— Yalnız Moskova Çermyaşnaya’dan daha uzaktır. Çermyaşnaya için direttiğine göre ya yol masrafına acıyor, ya da yol yorgunluğumu düşünüyordun, öyle mi?</p>
				<p class="normal">Smerdyakov pis pis sırıtarak, kısık bir sesle,</p>
				<p class="normal">— Pek doğru efendim... diye mırıldandı, ne olur ne olmaz diye kendini geriye atmaya hazırlandı.</p>
				<p class="normal">Ama İvan Fyodoroviç, birdenbire, Smerdyakov’u o şaşkın haliyle bırakarak güldü ve gülmeye devam ederek hızla kapıdan içeri girdi. O anda yüzüne bir bakan olsa neşesinden gülmediğini anlardı. Zaten kendisi de o sırada içinde bulunduğu durumu açıklayamazdı. Hareketleri, yürüyüşü insana nöbet geçiriyormuş hissi veriyordu.</p>
				</body>
</html>