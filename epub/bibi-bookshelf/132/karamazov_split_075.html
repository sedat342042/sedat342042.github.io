<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_76">IX <br class="chapter"/>
				Mitya’yı Götürüyorlar</h2>
				<p class="normal">Tutanak imzalanınca Nikolay Parfenoviç resmi bir tavırla sanığa dönerek ona tutuklama kararını bildirdi. Karar, falan yılın filan günü, filan yerde, falan mahkemenin Sorgu Yargıcının falancayı, yani Mitya’yı, şu şu fiillerle suçladığı (suçların hepsi bir bir yazılıydı) ve bunlar üzerine sorguya çektiğiyle başlıyordu. Sanık bu suçların hiçbirini kabul etmemekle beraber, kendi lehine bir kanıt gösterememişti. Oysa filanca tanıkların ifadeleriyle sanığın filan halleri onu Ceza Kanununun filan filan maddelerine göre tam olarak suçlamaktaydı. Bu nedenle kovuşturmanın sağlıklı yürümesi için falancanın (yani Mitya’nın) tutuklu olarak yargılanması karar altına alınmış, bu durum sanığa bildirilerek kararın bir sureti Savcı Yardımcısına sunulmuştu, vb., vb... Kısacası, Mitya’ya o andan itibaren tutuklu olduğunu, kendisini şehre götürüp hayli sevimsiz bir yere kapatacaklarını bildirdiler. Mitya dikkatle dinledikten sonra sadece omuz silkti.</p>
				<p class="normal">— Ne yapalım, sizi suçlamam baylar, dedi. Elinizden başka bir şey gelmiyor, anlıyorum.</p>
				<p class="normal">Nikolay Parfenoviç, yumuşak bir tavırla, onu şehre o sırada orada bulunan Bölge Başkomiseri Mavriki Mavrikiyeviç’in götüreceğini haber verdi.</p>
				<p class="normal">Mitya, Sorgu Yargıcının sözünü keserek odada bulunanlara içinden kopan bir duygulanmayla,</p>
				<p class="normal">— Bir dakika! dedi. Baylar, hepimiz zalim, hepimiz canavarız; hepimiz insanlara, analara, memedeki çocuklara bile gözyaşı döktürürüz. Ama şimdi, şuracıkta kararlaştıralım ki, gene de benden daha aşağılık bir yaratık yok! Olsun. Ömrüm boyunca her gün, göğsümü yumruklayarak düzelmeye söz veriyor, her gün de aynı kötülükleri tekrarlıyordum. Artık anladım ki, benim gibilere bir darbe, kement gibi boyuna geçiveren, gücüyle bizi yenen tepeden inme bir kader darbesi gerek. Benim kendiliğimden kalkınacağım yoktu. Ama gök gürledi. Suçlanmanın acılarına, apaçık rezaletime seve seve katlanıyor, acı çekmek istiyorum; acıyla arınacağım! Böylece temizlenir miyim dersiniz? Yalnız size son olarak şunu söyleyeyim ki, ben babamın kanına girmedim. Cezama onu öldürdüğüm için değil, öldürmek istediğim ve belki de öldürebileceğim için razıyım... Ama gene de sizinle mücadele etmek niyetindeyim, haberiniz olsun! Sonuna kadar mücadele edeceğim sizinle, ondan ötesine Tanrı karışır artık. Hoşçakalın baylar, sorgu sırasında size bağırıp karşılık verdiğim için bağışlayın beni, pek budalaca davrandım... Bir an sonra mahpus olacağım; ama şu anda Dmitri Karamazov, son defa özgür bir insan olarak size elini uzatıyor. Sizinle vedalaşırken bütün insanlara veda ediyorum!</p>
				<p class="normal">Sesi titredi, gerçekten elini uzattı. Ama ona en yakın duran Nikolay Parfenoviç birdenbire, nerdeyse telaşla ellerini geri çekti. Mitya farkına vardı, sarsıldı. Elini hemen indirdi.</p>
				<p class="normal">Sorgu Yargıcı biraz bozularak,</p>
				<p class="normal">— Kovuşturma bitmedi henüz, diye geveledi, şehirde devam edeceğiz. Ben kendi hesabıma size tam bir başarı... temize çıkmanız bakımından başarılar dilerim... Zaten sizi her zaman suçlu olarak değil, daha çok talihsiz bir insan durumunda gördüm, Dmitri Fyodoroviç... Burada hepimiz —tabii burada bulunanlar adına konuşmaya yetkiliysem— sizi aslında soylu, ama ne yazık ki kendini bazı tutkulara aşırı derecede kaptırmış bir genç olarak kabule hazırız...</p>
				<p class="normal">Bücür Nikolay Parfenoviç, söylevinin sonunda büsbütün kabardı. Mitya’nın aklına birdenbire, şu “oğlanı” hemen o anda bir köşeye çekip, daha pek yakında aralarında geçmiş “kızlarla” ilgili bir konuyu açmak geldi. Zaten bazen, idama götürülen suçlu bile ne çeşitli, o anla hiç ilgisi olmayan şeyler hatırlayıverir.</p>
				<p class="normal">— Baylar, iyi yürekli, insaflısınız, dedi. Onu görebilir miyim, son bir defa vedalaşayım...</p>
				<p class="normal">— Şüphesiz, yalnız şey... yani... yalnız olarak olmaz.</p>
				<p class="normal">— Pekâlâ, sizin yanınızda olsun.</p>
				<p class="normal">Gruşenka’yı getirdiler. Ama vedalaşma kısa, Nikolay Parfenoviç’i doyurmayan birkaç kelimeden ibaret kaldı. Gruşenka, Mitya’nın önünde yerlere kadar eğildi.</p>
				<p class="normal">— Söylediğim gibi, seninim artık; senin olacağım, nereye sürerlerse ölünceye kadar peşinden geleceğim. Talihin açık olsun, kendini boş yere yok eden bahtsız!</p>
				<p class="normal">Dudakları titredi, gözlerinden yaş boşandı.</p>
				<p class="normal">— Aşkım uğruna, aşkımla seni de mahvettiğim için beni bağışla Gruşa?</p>
				<p class="normal">Mitya bir şey daha söylemek istedi, ama birden sözünü kesip kapıya yöneldi. Görevliler hemen etrafını sardılar. Aşağıda, daha dün Andrey’in troykasından cakalı cakalı indiği merdivenin önünde koşulu iki araba duruyordu. Tıknaz, sarkık yanaklı Mavriki Mavrikiyeviç o sırada çıkan bir karışıklığa kızarak bağırıp çağırıyordu. Mitya’ya gereğinden sert bir tavırla arabaya binmesini söyledi. Mitya binerken “Meyhanede içki sunduğum zaman herifin yüzü bambaşkaydı,” diye düşündü. Trifon Borisiç de sahanlıktan aşağı indi. Kapıda arabacılar, kadınlı erkekli bir kalabalık toplanmış Mitya’yı seyrediyordu.</p>
				<p class="normal">Mitya, onlara dönerek,</p>
				<p class="normal">— Hakkınızı helal edin Tanrı kulları! diye seslendi. </p>
				<p class="normal">İki üç ses,</p>
				<p class="normal">— Sen de helal et... karşılığını verdi.</p>
				<p class="normal">— Trifon Borisiç, sen de helal et!</p>
				<p class="normal">Ama hancı bakmadı bile o yana; belki pek meşguldü de ondan... O da bir şeyler bağırıp telaşlanıyordu. Mesele, muhafızları götürecek arabanın hazır olmamasından çıkmıştı. İkinci troykayı sürecek olan arabacı bir yandan gocuğunu giyiyor, bir yandan da yola çıkma sırasının onda değil, Akim’de olduğunu ileri sürüyordu. Akim ortalarda yoktu; aramaya koştular. Adamcağız direniyor, beklemeleri için yalvarıyordu.</p>
				<p class="normal">— Hiç utanma yok bu millette, Mavriki Mavrikiyeviç! diye söyleniyordu hancı. Arabacıya dönerek,</p>
				<p class="normal">— Akim sana daha evvelsi gün bir gümüş çeyrek verdi, dedi. Şimdi bağırmasını bilirsin, ama o zaman parasıyla pekâlâ kafayı çekmiştin... Ne diyeyim Mavriki Mavrikiyeviç, bu alçak millete ettiğiniz iyiliğe şaşarım.</p>
				<p class="normal">— İkinci troyka ne olacak, diye söze karıştı Mitya, birine sığışırız. Elinden kaçacak değilim, Mavriki Mavrikiyeviç, muhafıza ne gerek var? </p>
				<p class="normal">— Benimle nasıl konuşulacağını bilmiyorsanız öğrenin bayım. Sizin için sen değilim, senlibenli konuşamazsınız benimle; öğütlerinizi de başka zamana saklayın. </p>
				<p class="normal">Mitya’yı tersleyen Mavriki Mavrikiyeviç hıncını alacak birini bulduğuna sevinmişti.</p>
				<p class="normal">Mitya sustu, kıpkırmızı kesildi. Bir an sonra da ürperdi. Yağmur kesilmişti ama, bulanık göğün her yanı bulutlarla kaplıydı, yüzüne sert bir rüzgâr vuruyordu. Mitya omuzlarını oynattı: “Sıtma nöbeti mi, ne?” diye düşündü. Sonunda Mayriki Mavrikiyeviç de arabaya bindi, gövdesinin bütün ağırlığıyla çöktü. Farkında değilmiş gibi, Mitya’yı iyice sıkıştırarak arabanın içine yayıldı. Adamın suratından düşen bin parçaydı: verilen ödev hiç sarmamıştı onu.</p>
				<p class="normal">— Hoşça kal Trifon Borisiç! diye tekrar bağırdı Mitya. Ama bu defa kendisi de, içten değil, hırsından bağırdığını hissetti.</p>
				<p class="normal">Trifon Borisiç kibirli bir tavırla ellerini arkada bağlamış duruyor, gözlerini Mitya’ya dikerek sert sert bakıyordu; karşılık vermedi.</p>
				<p class="normal">O anda, birdenbire, bir yerden çıkıveren Kalganov’un sesi duyuldu:</p>
				<p class="normal">— Güle güle Dmitri Fyodoroviç, güle güle!</p>
				<p class="normal">Arabaya doğru koşarak Mitya’ya elini uzattı. Kasketsizdi. Mitya uzatılan eli yakalayıp sıkmaya yetişebildi. Heyecanla,</p>
				<p class="normal">— Hoşça kal, aziz dostum, iyiliğini unutamayacağım! diye bağırdı.</p>
				<p class="normal">Araba hareket etti, elleri ayrıldı. Çıngıraklar öttü... Mitya’yı götürdüler.</p>
				<p class="normal">Koşarak içeri giren Kalganov bir köşeye sokuldu, başını eğerek yüzünü elleriyle örttü, ağlamaya başladı. Bu haliyle, yirmi yaşında bir delikanlı gibi değil, küçük bir çocuk gibi uzun uzun ağladı.</p>
				<p class="normal">Mitya’nın suçlu olduğuna nerdeyse kesinlikle inanıyordu. Derin bir umutsuzlukla, “Ne biçim iş bu, insanlar hep böyle mi oluyor?” diye kesik kesik tekrarlıyordu. O anda, yaşamak bile istemiyordu. Can evinden vurulmuş delikanlı, “Değer mi, yaşamaya değer mi?” diye tekrarlıyordu.</p>
				</body>
</html>