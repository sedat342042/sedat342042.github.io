<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_61">II<br class="chapter"/>
				Lyagavıy </h2>
				<p class="normal">Evet, “dörtnala” yol almak gerekiyordu, ama meteliksizdi: daha doğrusu varı yoğu iki yirmi kapiklikten ibaretti!.. Ama evde eski bir gümüş saati vardı; saat çoktandır işlemiyordu. Onu kaptığı gibi soluğu bir Yahudi saatçinin pazardaki küçük dükkânında aldı. Adam altı ruble verdi. “Bu kadarını beklemiyordum doğrusu!” diye sevinçle bağırdı Mitya. (Coşkunluğu devam ediyordu.) Altı rubleyi cebe indirdi, eve koştu. Ev sahiplerinden üç ruble ödünç aldı, gereken parayı tamamladı. Mitya’yı çok seven ev sahipleri son kalan paralarını seve seve verdiler. Hep o coşkun haliyle hayatının dönüm noktasında olduğunu açıkladı, demin Samsonov’a sıraladığı “planını” hemen hemen, olduğu gibi onlara da anlattı. Samsonov’un kararından, yarın için umutlarından, vb. söz etti. Ev sahipleri zaten sırlarından çoğunu biliyordu. Mitya’ya kibirli bir bey gözüyle değil, onlardanmış gibi bakıyorlardı. Böylece dokuz rubleyi denkleştiren Mitya, Volovya istasyonuna kadar bir araba kiraladı. Ayrıca, belirli bir olayın arifesinde, öğleyin bir tek kapiği yokken saatini satıp ev sahiplerinden üç ruble alarak para bulduğuna tanıklar kazanmış oldu.</p>
				<p class="normal">Bu noktaya şimdiden işaret ediyorum; nedenini ilerde açıklarım.</p>
				<p class="normal">Olanca hızıyla Volovya istasyonuna doğru yol alan Mitya “bütün bu işlerin, nihayet sonuçlanacağını” sevinçle düşünürken, bir yandan da yokluğunda Gruşenka’nın ne olacağını aklından geçiriyor, korkudan ürperiyordu. Ya kadın tam bugün kalkar da Fyodor Pavloviç’e gitmeye karar verirse? Bu yüzden Mitya, Gruşenka’ya haber vermeden yola çıktı, ev sahiplerine de soran olursa, nerede olduğunu söylememelerini sıkı sıkı tembih etti. Arabanın sarsıntıları arasında, “Akşama dönmeliyim, ne olursa olsun dönmeliyim,” diye tekrarlıyordu, “Lyagavıy’ı da... muamelenin yapılması için buraya getirmeli...” Mitya, bunları kurarken heyecandan kabına sığamıyordu. Yazık ki, “plan”ı pek de istediği gibi yürümedi.</p>
				<p class="normal">Volovya istasyonundan sonra köyler arasından geçen yolu tuttuğu için gecikti. Yol on iki değil, on sekiz verstti. Üstelik, İlyinskoye papazını evde bulamadı, papaz komşu köylerden birine gitmişti. Mitya onu bulmak için aynı arabayla, hayli yorulmuş atlarla öbür köye vardığı zaman gece olmuştu. Görünüşte çekingen, yumuşak başlı bir adamcağıza benzeyen papaz efendi Lyagavıy’ın gerçekten ilkin ona indiğini ama şimdi Suhoy Poselok’ta, orman bekçisinin kulübesinde kaldığını söyledi. Orman satın alacağı için orada geceleyecekti. Mitya onu hemen Lyagavıy’ın yanına götürerek müşkülünü halletmesini rica etti. Papaz ilkin biraz duraklar gibi oldu; besbelli meraklanmıştı. Ama aksi gibi, “topu topu bir verstten az fazla” diyerek yaya gitmelerini salık verdi. Mitya bu öğüde uydu, geniş adımlarıyla öyle bir gitmeye başladı ki, zavallı papaz efendi ardından koşmak zorunda kaldı nerdeyse. Papaz yaşlı sayılmazdı, son derece temkinli bir adamdı. Mitya ona da hemen planlarını açtı; heyecanlı, sinirli bir tavırla Lyagavıy hakkındaki düşüncesini sordu. Papaz onu dikkatle dinledi, ama pek fikir vermedi. Mitya’nın sorularına, “Bilmem ki, vallahi bilmem, nereden bileyim!” gibi kaçamak yanıtlar veriyordu. Babasıyla miras anlaşmazlığını açınca, Fyodor Pavloviç’ten bazı nedenlerden çekindiği için ürktü adeta. Yalnız Mitya’nın tüccar Gorstkin’i Lyagavıy takma adıyla anmasını hayretle karşıladı. Gerçi adama Lyagavıy dediklerini, ama bu adı duyunca adamın fena halde kızdığını; Gorstkin diye hitap etmek gerektiğini nazik bir dille anlattı. “Yoksa işinizi başaramazsınız, dinlemez bile sizi,” diye sözünü bitirdi. Mitya üstünde pek durmadı, ama biraz şaşırdı, bu adı Samsonov’dan duyduğunu söyledi. Papaz bu durumu öğrenince hemen konuyu değiştirdi. Oysa içinden geçeni Dmitri Fyodoroviç’e açıklasa iyi ederdi: Mitya’yı gönderdiği köylüyü Lyagavıy diye tanıtmasında bir alay, bir bit yeniği mi vardı acaba? Ama Mitya’nın böyle önemsiz ayrıntılar üzerinde duracak vakti yoktu. Acele ediyor, bütün hızıyla yürüyordu. Ancak Suhoy Poselok’a geldiği zaman, yürüdükleri yolun bir, bir buçuk değil, sağlam üç verst kadar olduğunu fark etti. Kızdı, ama ses çıkarmadı. Papaz efendinin ahbabı orman korucusu kulübenin bir bölmesinde oturuyordu; dehlizin karşı tarafındaki temiz bölmeye Gorstkin yerleşmişti. O kısma girip mumu yaktılar. Oda hamam gibiydi. Çamdan bir masa üzerinde sönmüş bir semaver, yanında çay fincanlarıyla bir tepsi, boş bir rom şişesi ve dibinde azıcık kalmış, 1.25 litrelik votka şişesi, bir de buğday ekmeği artıkları vardı. Misafir kerevete uzanmış, başı ceketinden yaptığı yastığın üzerinde horul horul uyuyordu. Mitya şaşkınlıkla durakladı. “Tabii uyandırmak lazım, işim son derece önemli... Yıldırım gibi geldim, bugün de dönmeliyim!” diye telaşlanmaya başladı. Papazla orman korucusu sessizce duruyorlardı. Mitya kerevete yaklaşarak adamı uyandırmaya çalıştı, ama bütün çabası boşa gitti. “Sarhoş bu,” dedi Mitya, “ne yapayım şimdi Tanrım, ne yapayım ben?” Birdenbire, sabrı tükenerek uyuyanı kollarından, bacaklarından çekmeye, kafasını sarsmaya başladı, kaldırıp kerevete oturttu. Epey uğraştıktan sonra adam anlaşılmaz bir şeyler homurdandı, dili güçlükle döndüğü halde yakası açılmadık küfürler savurdu.</p>
				<p class="normal">Sonunda papaz,</p>
				<p class="normal">— Bekleseniz daha iyi olacak, dedi, pek kendinde değil anlaşılan...</p>
				<p class="normal">— Akşama kadar içti, dedi korucu.</p>
				<p class="normal">— Allahım, durumumun önemini, nasıl umutsuzluk içinde olduğumu bilmiyorsunuz siz! diye bağırıyordu Mitya.</p>
				<p class="normal">— Gene de sabaha kadar beklemeniz daha hayırlı olacak, diye tekrarladı papaz.</p>
				<p class="normal">— Sabaha kadar mı?.. İnsaf edin, imkânı mı var!</p>
				<p class="normal">Canı fena halde sıkılmıştı, sarhoşu uyandırmak için yeniden tartaklamak istedi, ama bir işe yaramayacağını anlayarak tuttu kendini. Papaz susuyor, orman korucusu somurtuyordu.</p>
				<p class="normal">Mitya derin bir üzüntüyle,</p>
				<p class="normal">— Gerçek, insanın başına ne belalar sarıyor bazen! dedi.</p>
				<p class="normal">Yüzünden ter boşanıyordu. Bu andan yararlanarak papaz efendi hiç de yabana atılmayacak bir fikir ileri sürdü: uyuyan adamı uyandırabilseler bile sarhoş olduğu için iki lakırdıyı bir araya getiremeyecekti: “İşiniz önemli olduğuna göre sabaha bırakmak en yerinde hareket...”</p>
				<p class="normal">Mitya kollarını iki yana açarak kabul etti.</p>
				<p class="normal">— Ben şu mumla burada kalıp uygun bir anını kollarım, papaz efendi. Uyanır uyanmaz hemen başlarım...</p>
				<p class="normal">Sonra korucuya dönerek,</p>
				<p class="normal">— Mumun parasını veririm, diye ekledi, burada kaldığım için de... Dmitri Karamazov’u unutmayacaksınız... Yalnız sizi düşünüyorum papaz efendi, siz nerede yatacaksınız?</p>
				<p class="normal">— Yo, ben eve döneceğim. Şunun beygirini alıp giderim. Korucuyu gösterdi, sonra:</p>
				<p class="normal">— Hoşça kalın; inşallah işiniz uz gider, diye ekledi. </p>
				<p class="normal">Bu karara uydular. Papaz ata binip yola çıktı. Bu işten sıyrıldığına memnundu, ama gene de içi rahat değildi, düşünüyordu: bu meraklı olayı hemen yarın, vakitlice, velinimeti Fyodor Pavloviç’e duyurması gerekmez miydi?.. Tanrı korusun, ya kulağına gider de kızar, iyiliklerini keserse?..</p>
				<p class="normal">Orman bekçisi kaşınarak kendi bölmesine geçti. Mitya kerevetin öbür ucuna oturdu, dediği gibi, uygun anı kollamaya başladı. Derin bir sıkıntı ruhunu kalın bir sis tabakası gibi sardı. Korkunç bir sıkıntıydı bu... Oturup düşünüyordu, ama bir türlü kafasını toparlayamıyordu. Mumun fitili gittikçe uzuyordu, bir ocak çekirgesi ötmeye başladı, sobanın sıcaklığından oda dayanılmaz hal aldı. Birdenbire gözünün önüne bahçe, bahçenin arkasındaki yol geldi. Babasının evindeki kapı esrarengiz bir şekilde açılıyor, Gruşenka içeri süzülüyordu... Mitya kerevetten sıçradı. Dişlerini gıcırtarak,</p>
				<p class="normal">— Bir facia bu... diye mırıldandı; uyuyana yaklaşarak yüzüne bakmaya başladı.</p>
				<p class="normal">Adam kuruca, pek yaşlı sayılmayacak, hayli uzun yüzlü bir köylüydü. Kumral saçları kıvır kıvırdı, kızıla çalan uzun, incecik bir sakalı da vardı. Basmadan mintan, siyah yelek giymişti, yeleğin cebinden gümüş saatinin kösteği görünüyordu. Mitya sonsuz bir nefretle bu yüzü inceliyordu; nedense ona en çok adamın saçlarının kıvırcık olması dokunmuştu. Bunca fedakârlıkla, her şeyi yüzüstü bırakarak buraya koştuğu halde, şimdi eli kolu bağlı beklemesi pek gücüne gidiyordu. “Kaderimi elinde tutan bu asalak da başka bir gezegendenmiş gibi horlayıp duruyor burada!” diye mırıldandı. Sonra, </p>
				<p class="normal">— Bak şu kaderin cilvesine! diye bağırdı, aklı başından giderek sarhoş mujiği uyandırmak için yeniden sarsmaya başladı. Kendinden geçmişçesine üstüne saldırdı; itip tartaklıyor, hatta dövüyordu, ama beş dakika kadar uğraşıp hiçbir sonuç alamayınca kolu kanadı kırıldı, kerevete döndü.</p>
				<p class="normal">— Saçma, saçma! diyordu. Üstelik namussuzca... Dehşetli bir başağrısı başladı. “Vaz mı geçsem? Bırakıp gideyim...” diye düşündü. “Yoo, sabahlayacağım burada, inadına kalacağım, inadına! Ne diye geldim buraya sanki? Zaten nasıl, neyle giderim şimdi... ne saçmalık bu!” </p>
				<p class="normal">Başının ağrısı gitgide artıyordu. Kıpırdanmadan oturduğu yerde birdenbire dalıverdi. Belki iki saat, belki daha da fazla uyudu. Dayanılmaz, bağırtacak kadar şiddetli başağrısıyla uyandı. Şakakları zonkluyor, tepesi sızlıyordu. Mitya hayli zaman kendini toparlayamadı. Sonunda, sıcak odanın kömürden çıkan gazla dolu olduğunu düşündü. Sarhoş mujik hep yattığı yerde horlamaya devam ediyordu; mum dibine gelmişti. Mitya bağırdı, sendeleyerek dehlizden orman bekçisinin bölmesine koştu. Adam çabuk uyandı, ama sorunun öbür odada kömür kokmasından doğduğunu anlayınca önlem almak için dışarı çıktığı halde olayı garip denecek bir ilgisizlikle karşıladı. Mitya hem şaşırdı, hem alındı.</p>
				<p class="normal">— Ölürse o, ölürse... ne olacak sonra? diye çılgın gibi tekrarlıyordu, ne yapacağız?</p>
				<p class="normal">Kapıyı, pencereyi, sobanın kelebeğini açtılar. Mitya dehlizden bir kova su getirdi, ilkin başını ıslattı, sonra, oralarda bulduğu bir çaputu suya batırıp Lyagavıy’ın başına koydu. Bekçi hâlâ olayı önemsemiyordu, pencereyi açarak asık suratla, “Oldu işte,” diyerek Mitya’ya demirden bir fener bırakıp yatmaya gitti. Mitya kömür çarpmış sarhoşun başındaki ıslak bezleri değiştirerek yarım saat kadar uğraştı. Niyeti, sabaha kadar uyumamaktı, ama pek yorgun düşmüştü, bir an soluk almak için oturdu, gözlerini kapadı, nerdeyse farkına varmadan kerevete uzandı, deliksiz bir uykuya daldı.</p>
				<p class="normal">Sabah çok geç uyandı. Saat dokuz vardı herhalde. Kıvırcık saçlı mujik giyinik, sırtında kolsuz bir hırka, kerevette oturuyordu. Önünde yeni bir semaverle yeni bir votka şişesi vardı; dünkü bitmiş, yeni şişenin de yarıdan fazlası içilmişti.</p>
				<p class="normal">Mitya yattığı kerevetten fırladı, uğursuz herifin gene sarhoş, hem zilzurna sarhoş olduğunu o anda anladı. Uyanır uyanmaz gözleri ona takılmış, öylece kalakalmıştı. Adam sinsi, aşağılayıcı bir sessizlikle süzüyordu onu. Hatta Mitya’nın da hissettiği gibi küçümser bir kibirle bakıyordu. Yanına koştu, </p>
				<p class="normal">— Müsaade ederseniz... şey... ben, belki şu kulübedeki orman bekçisinden duymuşsunuzdur: ben, teğmen Dmitri Karamazov; koruluğu satın almak istediğiniz ihtiyar Karamazov’un oğluyum.</p>
				<p class="normal">— Yalan söylüyorsun sen! diye sakin, tok bir sesle kesti mujik.</p>
				<p class="normal">— Ne yalanı? Fyodor Pavloviç’i tanıyor musunuz?</p>
				<p class="normal">Adam dilini ağır ağır oynatarak,</p>
				<p class="normal">— Fyodor Pavloviç dediğin adamı da tanımam, dedi.</p>
				<p class="normal">— Korusunu satın alacakmışsınız, koruyu; uyansanıza, kendinize gelin artık! Beni buraya papaz Pavel İlyinski getirdi... Siz Samsonov’a yazmışsınız, o da beni size yolladı...</p>
				<p class="normal">Mitya tıkanacaktı nerdeyse.</p>
				<p class="normal">Lyagavıy gene,</p>
				<p class="normal">— Yalan! diye kesti.</p>
				<p class="normal">Mitya’nın dizlerinde derman kalmadı.</p>
				<p class="normal">— Rica ederim, şaka değil bu. Belki içkilisiniz. Ama gene de konuşacak, anlayabilecek haldesiniz... yoksa... yoksa... ben de şaşırdım artık!</p>
				<p class="normal">— Sen bir boyacısın!</p>
				<p class="normal">— İnsaf edin, ben Karamazov’um, Dmitri Karamazov; size bir teklifim var... kârlı... çok kârlı... koru hakkında bir teklif...</p>
				<p class="normal">Adam sakalını azametle sıvazlıyordu.</p>
				<p class="normal">— Yo, sen anlaşma yaptın, ama namussuz çıktın. Namussuzsun!</p>
				<p class="normal">— Sizi temin ederim ki yanılıyorsunuz!</p>
				<p class="normal">Mitya üzüntü içinde ellerini ovuşturuyordu. Sakalını sıvazlamaya devam eden mujik birdenbire kurnazca göz kırptı:</p>
				<p class="normal">— Dur, sen bana şunu göstersene: göstersene dalavere yapmaya izin veren kanunu... göster bakayım! Duydun mu, namussuzsun sen, anlıyor musun?</p>
				<p class="normal">Mitya kaşlarını çatarak geriledi. Birdenbire, sonradan kendi söyleyişiyle, “kafasına dank etti”. Bir anda zihni açıldı, “İçimde bir ışık parladı, gerçeği o anda görüverdim...” Olduğu yerde taş kesilmiş duruyordu. Ne de olsa aklı başında bir adam olduğu halde, nasıl da böyle bir saçmalığa kapılmış, böyle maceraya atılarak hemen hemen yirmi dört saattir herifin başını ıslatmaya varana kadar Lyagavıy’la uğraşmıştı. Adam sarhoş, körkütük sarhoştu, daha da bir hafta içecekti; beklemenin ne anlamı vardı! “Ya o Samsonov beni buraya mahsus yolladıysa?.. Ya Gruşenka orada... Aman Yarabbim, ne yaptım ben!..”</p>
				<p class="normal">Herif oturduğu yerden Mitya’ya bakarak gülüyordu. Başka bir durumda Mitya belki köpürüp vururdu bu ahmağı, ama şimdi çocuk gibi halsizleşmişti. Cebinden bir elli kapiklik çıkarıp yatak, mum, hizmet parası olarak masaya bıraktı. Kulübeden çıkınca etrafında çepeçevre ormanı gördü. Gelişigüzel yürüdü; hatta kulübeden sağa mı, sola mı dönmek gerektiğini bile bilemiyordu, dün gece papazla gelirken yolu fark etmemişti. İçinde kimseye, hatta Samsonov’a karşı bile kin yoktu. Dar orman yolunda düşüncesiz, şaşkın, aklını yitirmiş gibi, nereye gittiğini umursamadan yürüyordu. Ruhça, vücutça öyle halsizleşmişti ki, karşısına bir çocuk çıksa yıkabilirdi onu... Ormandan güçbela çıkabildi. Hasattan sonra çıplanmış tarlalar önünde göz alabildiğine uzuyordu. Mitya boyuna yürüyor, “Nereye baksan hep keder, hep ölüm!” diye tekrarlıyordu.</p>
				<p class="normal">Yolda arabasıyla giden ihtiyar bir tüccar rastladı ona. Araba yaklaşınca Mitya yolu sordu; onlar da Volovya istasyonuna gidiyordu. Konuşmaya başladılar. Sonunda Mitya’yı da yanlarına aldılar. Üç saat sonra istasyona vardılar. Mitya, şehre gitmek için bir araba tuttu, sonra birdenbire müthiş acıktığını hissetti. Araba koşulurken ona bir omlet hazırladılar. Mitya hemen mideye indirdi, koca bir dilim ekmekle bulup getirdikleri sucuğu yedi, üç kadeh votka içti. Karnını doyurduktan sonra canlandı, içi açıldı. Yolda uçarcasına gidiyor, arabacıyı boyuna daha hızlı sürmesi için kışkırtıyordu. O sırada kafasında, o uğursuz parayı hemen o gün akşama kadar bulmak için yeni, “yüzde yüz sağlam” bir plan doğdu. Küçümser bir tavırla, “Şu üç bin ruble yüzünden bir insan mahvoluyor!” diye söyleniyordu. “Hemen bugün halledeceğim bu işi!”</p>
				<p class="normal">Gruşenka’nın başına bir şey gelmesi ihtimalini kafasından koparıp atabilse, Mitya belki gene eskisi gibi neşeli olabilecekti. Ama Gruşenka’yı kafasından silip atamıyordu. Sonunda şehre vardılar. Mitya arabadan iner inmez Gruşenka’ya koştu.</p>
				</body>
</html>