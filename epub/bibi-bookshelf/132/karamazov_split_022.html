<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_29">II<br class="chapter"/>
				Lizaveta Smerdyaşçaya</h2>
				<p class="normal">Bu olayın, Grigori’yi derinden sarsan, vaktiyle içinde yer etmiş hoşa gitmeyen, iğrenç bir kuşkuyu kesinleştiren bir özelliği vardı. Lizaveta Smerdyaşçaya ölümünden sonra kasabamızın bazı dindar kocakarılarının duygulanarak, “iki arşın bir şey...” diye söz ettikleri gibi bodur bir kızcağızdı. Ablak, al al yüzünde yirmi yaşın verdiği sağlıklılığın yanı sıra tam bir bönlük vardı. Bakışları sakin, donuk ve sevimsizdi. Ömrü boyunca yaz kış yalınayak, sırtında bir kaba dokuma gömlekle gezerdi. Siyaha yakın, epey gür kıvır kıvır saçları başında kocaman bir şapka gibi duruyordu. Saçları her zaman çamurluydu; yerde, tozun toprağın içinde yattığından üstü başı kir pas içindeydi. Babası İlya, evsiz barksız, varını yoğunu silip süpürmüş, hastalıklı, üstelik ayyaş bir kasabalıydı. Şehrimizin varlıklı bir ailesinin yanında yıllardır işçi olarak kalıyordu. Lizaveta’nın annesi çoktan ölmüştü. Hep hastalıklı, öfkeli bir adam olan İlya, Lizaveta’yı eve her gelişinde amansızca döverdi. Fakat kız eve pek seyrek uğrar, Tanrı emaneti olan bütün meczuplar gibi şehri boydan boya dolaşıp dilediği yerde kalırdı. İlya’nın efendileri, kendisi, şehrin, çoğu tüccar sınıfından kadın erkek merhametli insanları, Lizaveta’ya sırtındaki biricik gömlekten daha uygun bir elbise giydirmeyi defalarca denediler. Kışın sırtına gocuk, ayağına kundura alırlardı. Lizaveta genellikle bunların giydirilmesine karşı koymaz, sonra gidip çoğu zaman şehrin başkilisesinin taşlığında hepsini bir bir bırakırdı. Atkısı, etekliği, gocuğu, kundurası olduğu yerde kalır; o da eskisi gibi yalınayak, üstünde bir gömlekle dolaşmaya devam ederdi. Bir kere eyaletimizin yeni valisi geçerken kasabamıza uğradı. Lizaveta’yı görünce kızın görünüşü ince duygularına dokundu. “Meczup” olduğunu anlamakla birlikte genç kızın bir gömlekle şehirde dolaşması edebe uygun olmadığı için bu halde gezmesini yasak etti. Fakat vali gitti, Lizaveta’yı gene kendi haline bıraktılar. Sonunda babası öldü, kız öksüzlüğüyle şehrin dindar kişileri için bir kat daha değerlendi. Gerçekten, etrafın ona adeta sevgisi vardı; sokak çocukları takılmıyor, eziyet etmiyorlardı; oysa oğlan çocuklarımız, hele okula gidenleri hayli azgın olur. Lizaveta tanımadığı evlere giriyor, kimse onu kovmuyordu, hatta hepsi gönlünü alarak eline birkaç kapik tutuşturuyorlardı. Verilen parayı hemen ya kilisenin ya da hapishanenin bağış kutularına atardı. Pazarda simit ya da kalaç<sup class="calibre2"><a href="karamazov_split_114.html#footnote-600-31" id="footnote-600-31-backlink" name="footnote-600-31-backlink">[31]</a></sup>
 verdikleri zaman bunu mutlaka ilk rastladığı çocuğa verirdi. Olmazsa, kerliferli hanımefendilerden birini yoldan çevirip ona uzatır, onlar da sevine sevine alırlardı. Kendisi kara ekmekle sudan başka şeyi ağzına koymazdı. Bazen en büyük dükkânlardan birine girip otururdu; önünde yığınla pahalı mal, para durduğu halde oralı olmazdı. Dükkân sahipleri ondan çekinmezlerdi. Lizaveta’nın önüne binlerce ruble döküp sayısını unutsan tek bir kapiğine el sürmeyeceğini bilirlerdi. Kiliseye seyrek giderdi. Geceleri ya kiliselerin önündeki taşlıkta ya da birisinin çitini atlayarak (bölgemizde hâlâ pek çok evde duvar yerine çit vardır) bostanda yatardı. Eve, daha doğrusu ölen babasının oturduğu eve aşağı yukarı haftada bir, hatta kışın her gün giderdi; yattığı yer ya kapı aralığı ya da ahırdı. Herkes, Lizaveta’nın bu hayata nasıl dayandığına şaşardı; alışıktı besbelli. Kavrukluğuna rağmen son derece sağlam bir yapısı vardı. Etraftan, Lizaveta’nın kibirinden böyle hareket ettiğini ileri sürenler çıktı, ama bu herhalde doğru değildi. Lizaveta konuşmayı beceremiyordu, arada bir dilini oynatarak bir şeyler homurdanıyordu, o kadar... Kibir ne gezerdi onda! Epey önce garip bir olay oldu. Eylülün mehtaplı, ılık bir gecesinde, bize göre hayli geç bir saatte beylerimizden beş altı hovarda çakırkeyif halde arka sokaklardan geçerek evlerine dönüyorlardı. Sokağın iki yanında evlerin bahçelerini, bostanlarını çevreleyen bir çit uzanıyordu; sokak, bizde bazen dere adı verilen kokmuş, büyücek bir su birikintisi üstünden geçen tahta köprüye çıkıyordu. Çitin kenarında ısırgan ve dulavratotları arasında uyuyan Lizaveta bizim hovardaların gözüne ilişti. Keyfi yerinde olan beyler karşısına geçip kahkahalar atıyor, açık saçık nükteler savuruyorlardı. Aralarından bir delikanlı birdenbire olmayacak derecede garip bir soru sordu: Bu iki ayaklı hayvanı, mesela o anda, kadın olarak görebilecek bir erkek çıkabilir miydi? vb., vb. Hepsi kibir dolu bir tiksintiyle bunun mümkün olmadığına karar verdiler. Fakat aralarında tesadüfen Fyodor Pavloviç de vardı. Hemen atıldı, Lizaveta’yı kadından saymanın mümkün olduğunu, ayrıca bunda kendisine göre gıdıklayıcı bir çeşni falan olduğunu öne sürdü. Gerçi o sıralar Fyodor Pavloviç soytarılık etmeye pek özeniyordu; sözde beyler safında olduğu halde tam bir adilikle ortaya çıkıp elalemi eğlendirmeye bayılıyordu. Olay, Fyodor Pavloviç’in Petersburg’dan ilk karısı Adelaida İvanovna’nın ölüm haberini aldığı ve şapkasında siyah yas şeridiyle zilzurna sarhoş olarak türlü türlü rezaletleriyle kasabanın ipsizlerini bile iğrendirdiği sırada olmuştu. Yumurtladığı fikri duyunca hempaları kahkahayı bastılar; aralarından biri Fyodor Pavloviç’i kışkırtmak istedi, fakat öbürleri hâlâ taşkın bir neşeyle daha çok bağırarak tiksintiden tükürüyordu. Sonunda yollarına devam ettiler. İleride, Fyodor Pavloviç herkesle birlikte gittiğine yemin etti durdu. Belki gerçekten öyleydi, ama kimse bunu kesin olarak bilemedi. Beş altı ay sonra kasaba halkı derin bir öfkeyle Lizaveta’nın gebe olduğundan söz ediyor, bu günahı kimin işlediğini araştırıyordu. İşte o sıralar şehirde, meczup kızın namusunu kirletenin Fyodor Pavloviç olduğu söylentisi yayıldı. Bu söylenti nasıl çıktı? O geceki eğlenti grubundan kasabada bir kişi kalmıştı, o da yaşlı başlı, saygıdeğer, yetişkin kızları olan yedinci derece bir memurdu. O gece olanları bir daha ağzına almak hiç işine gelmezdi. Geri kalan beş kişi oraya buraya dağılmıştı. Fakat söylentiler apaçık ve ısrarla Fyodor Pavloviç’i hedef alıyordu. Fyodor Pavloviç hiç şüphesiz bu dedikodu üstünde fazla durmuyordu; kasap, esnaf takımına, avamdan kimselere karşılık vermeye tenezzül etmezdi. Böyle durumlarda gururluydu, ancak eğlencesi olduğu memur, soylu çevrelerinde konuşuyordu. Tam bu sırada Grigori olanca gücüyle ve büyük bir özveriyle efendisini korudu. Bu dedikoduların aslı olmadığını kanıtlamaya çalışmakla kalmıyor, zaman zaman kavgalara, tartışmalara girişiyordu. Çok kimseyi fikrinden döndürebildi. Kesinlikle, “Kabahat alığın kendisinde,” diyordu. Irz düşmanının “Burgulu Karp” diye anılan, kasabamızda tanınmış korkunç bir mahpus olduğunu ileri sürüyordu. Adam o sıralar eyalet hapishanesinden kaçmış, kasabamızda gizleniyordu. Bu tahmin gerçeğe uygun görüldü; Karp’ın o sıralar şehirde dolaştığını, hatta üç kişiyi soyduğunu hatırlayanlar oldu. Bu olay ve çevresindeki bütün söylentiler zavallı meczuba toplumun sevgisini kaybettirmedi. Hatta halk onu daha çok gözetmeye başladı. Varlıklı bir dul tüccar kadın, Kondratyeva, Lizaveta’yı doğurması için nisan başında evine aldı. Gece gündüz göz hapsindeydi, ama gene de Lizaveta son gün geç vakit Kondratyeva’nın evinden usulcacık sıvışıp Fyodor Pavloviç’in bahçesine damlamayı becermişti. O haliyle bahçenin yüksek, dik çitini nasıl aştığı bir türlü anlaşılamadı. Kimi, Lizaveta’ya bir omuz veren olduğunu söylüyor, kimi “iyi saatte olsunlar”ın işe karıştığını savunuyordu. En çok, her şeyin garip olmakla birlikte, gene de doğal bir şekilde yürüdüğüne ihtimal veriyorlardı. Elin bostanlarında gecelemek için çit aşmaya alışkın olan Lizaveta herhalde Fyodor Pavloviç’in çitine de tırmanmış, haline bakmadan belki de bir yerini zedeleyerek bahçeye atlamıştı. Grigori, Marfa İgnatyevna’ya koştu, Lizaveta ile meşgul olmasını söyledi. Kendisi civardaki ihtiyar yerli ebeyi çağırmaya gitti. Çocuğu kurtardılar, Lizaveta sabaha doğru öldü. Grigori bebeği alarak evine götürdü; karısını oturttu, yavruyu kucağına verdi, göğsüne yasladı.</p>
				<p class="normal">— Tanrının çocuğu, dedi. Öksüz herkese akraba olur, hele bize herkesten çok... Bunu bize ölen yavrumuz yolladı; bir iblis oğluyla doğru bir kadından doğdu. Onu besle, bir daha da gözyaşı dökme.</p>
				<p class="normal">Böylece çocuğu Marfa İgnatyevna büyüttü. Vaftiz edilirken Pavel adını verdiler; baba adı olarak, kimse söylemediği halde Fyodoroviç diye çağırmaya başladılar. Fyodor Pavloviç hiç itiraz etmiyor, hatta bunları pek eğlenceli buluyordu. Gene de hepsini şiddetle inkâr etmekten geri durmuyordu. Kimsesiz çocuğu evine kabul etmesi kasabadakilerin hoşuna gitti. Zamanla Fyodor Pavloviç öksüze bir soyadı da uydurdu. Lizaveta’nın Smerdyaşçaya lakabından Smerdyakov soyadı çıktı. Fyodor Pavloviç’in ikinci uşağı işte bu Smerdyakov’du. Hikâyemizin başladığı sırada iki ihtiyarla; Grigori ve Marfa ile kulübede oturuyordu. Aşçı olarak çalışıyordu. Kendisi hakkında özel olarak bazı şeyler eklemek isterdim, ama okuyucunun dikkatini basit uşaklarla daha fazla meşgul etmeye utanıyorum. Bu yüzden Smerdyakov’dan ileride yeniden söz açmak fırsatı bulmam umuduyla hikâyeme geçiyorum.</p>
				</body>
</html>