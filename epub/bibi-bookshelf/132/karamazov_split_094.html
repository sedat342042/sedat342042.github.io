<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_93">X<br class="chapter"/>
				“O Söyledi Bunu!”</h2>
				<p class="normal">Alyoşa içeri girince, bir saat kadar önce Marya Kondratyevna’nın koşa koşa geldiğini, Smerdyakov’un intiharını bildirdiğini haber verdi. “Semaverini almaya odasına girince baktım, duvardaki çivide asılı duruyor...” Alyoşa’nın, gereken kimselere bunu bildirip bildirmediği sorusuna kadın, kimseye bir şey söylemediği, “İlk olarak doğruca size koştum... deli gibi koştum yolda...” yanıtını vermişti. Alyoşa’nın anlattığına göre, gerçekten deli gibiydi, tir tir titriyordu. Alyoşa ile birlikte eve geldikleri zaman Smerdyakov hâlâ asılı duruyordu. Masanın üstünde şöyle bir kâğıt da vardı: “Kendi irademle ve isteğimle, kimseyi suçlamadan hayatıma son veriyorum.” Alyoşa kâğıda dokunmamış, hemen Emniyet Müdürüne giderek meseleyi anlatmıştı. “Oradan da sana geldim,” diye sözünü bitirdi. İvan’ı dikkatli bir bakışla süzdü. Zaten konuştukları sürece, kardeşinin yüzünde hayretini uyandıran bir şey varmış gibi gözlerini ondan ayıramıyordu. Sonra, birdenbire,</p>
				<p class="normal">— Kardeşim, sen çok hastasın galiba, diye başladı. Yüzüme bakıyorsun, ama söylediklerimi anlamıyor gibisin.</p>
				<p class="normal">İvan, Alyoşa’yı duymamış gibi dalgın bir tavırla,</p>
				<p class="normal">— İyi ettin de geldin, dedi. Kendini astığını biliyordum.</p>
				<p class="normal">— Kimden öğrendin?</p>
				<p class="normal">— Kimseden değil, ama haberim vardı. Yoksa biliyor muydum? Evet, o söyledi. Daha demin söylüyordu...</p>
				<p class="normal">İvan odanın ortasında durarak hep öyle dalgın, yere bakarak konuşuyordu. Alyoşa elinde olmadan etrafa bakındı.</p>
				<p class="normal">— O kim?</p>
				<p class="normal">— Yok... Tüydü...</p>
				<p class="normal">İvan başını kaldırdı, yavaşça gülümsedi.</p>
				<p class="normal">— Senden, senin gibi bir güvercinden korkmuş olmalı. Sen temiz bir meleksin... Dmitri senin için “melek” der. Melek... Yedi kanatlı meleklerin hayranlık kükreyişleri! Nedir yedi kanatlı melek? Belki bütün bir takımyıldız... Belki takımyıldız dediğimiz şey sadece kimyasal bir molekülden ibaret... Aslan ve Güneş adında bir takımyıldız var mı, biliyor musun?</p>
				<p class="normal">Alyoşa korku içindeydi.</p>
				<p class="normal">— Otur kardeşim, Allah aşkına otur şu sedire! dedi. Sayıklıyorsun sen; koy başını yastığa... ha şöyle. Başına ıslak bir havlu koyayım mı, ister misin? Belki iyi gelir.</p>
				<p class="normal">— Ver havluyu. Şurada, sandalyenin üzerinde, demin oraya fırlatmıştım.</p>
				<p class="normal">— Yok orada. Üzülme bulurum ben, orada işte. </p>
				<p class="normal">Alyoşa odanın öbür köşesinde İvan’ın lavabosunun yanında henüz kullanılmamış düzgün bir havlu buldu. İvan havluya tuhaf tuhaf baktı, o anda olanları hatırladı. Yerinden doğrularak,</p>
				<p class="normal">— Dur, dedi, bu havluyu bir saat önce oradan alıp suya batırmıştım. Başıma koyuyordum, sonra şuraya attım... Şimdi neden kuru böyle? Başka havlu yoktu orada.</p>
				<p class="normal">— Bu havluyu mu koydun başına?</p>
				<p class="normal">— Evet, odamda geziniyordum bir saat önce... Mumlar da yanmış, neden acaba? Saat kaç?</p>
				<p class="normal">— On iki neredeyse.</p>
				<p class="normal">İvan birdenbire,</p>
				<p class="normal">— Hayır, hayır, hayır! diye bağırdı. Düş değildi bu! Buradaydı o. Şurada oturdu, işte şu sedirde. Sen pencereye vururken ona bardak attım. Şunu... Dur, önceden uyuyordum ama, bu gördüğüm düş değil. Eskiden de oluyordu: bazen düş görürüm ben Alyoşa... ama uyku düşü değil bu. Uyanıkken, dolaşıp konuşurken görürüm... uyur gibi. Fakat demin o burada, şu sedirdeydi. Çok aptal o, Alyoşa, son derece aptal!</p>
				<p class="normal">İvan birden güldü, odada gezinmeye başladı.</p>
				<p class="normal">Alyoşa üzüntüyle,</p>
				<p class="normal">— Kimmiş o aptal, kimden söz ediyorsun, kardeşim? diye sordu.</p>
				<p class="normal">— Şeytan! Dadandı bana. İki, belki de üç kere geldi. Alay etti benimle: güya onun kanatları yanmış, olanca şatafatıyla, pırıl pırıl bir başşeytan olmayışına kızıyormuşum. Yalancı, şeytanların en adisi! Hamama gidermiş... Soyarsan, belki Danimarka köpeklerinin kuyruğu gibi upuzun, bir arşın boyunda, dümdüz, boz bir kuyruğu vardır... Üşüdün sen Alyoşa, karda yürüdün; çay ister misin? Ne? Soğuk mu? Söyleyeyim, yeni çay demlesinler... C’est à ne pas mettre un chien <br class="chapter"/>dehors...</p>
				<p class="normal">Alyoşa çabucak lavaboya koştu, havluyu ıslattı. İvan’ı tekrar yerine oturması için kandırdı, başını yaş havluyla sardı. Kendi de yanına geçti.</p>
				<p class="normal">İvan,</p>
				<p class="normal">— Demin bana Liza hakkında bir şeyden söz ediyordun, dedi, neydi o? (Konuşkanlığı tutmuştu.) Liza hoşuma gidiyor. Kötü konuştum hakkında, ama yalandan, beğeniyorum onu... Yarın Katya için korkuyorum, en çok onun için korkuyorum zaten. Yarın için. Yarın beni bırakacak, ayaklarının altında çiğneyecektir. Mitya’yı ondan kıskandığım için mahvetmek istediğimi sanıyor. Öyle düşünüyor ya, değil oysa... Yarın çarmıh var, idam sehpası değil. Yo, ben kendimi asacak değilim. Ben hayatıma kıyamam Alyoşa, bunu biliyor musun sen? Alçaklığımdan mı acaba? Korkak değilim, yaşama hırsından! Smerdyakov’un kendini astığını nasıl da bildim ya, o söyledi bana...</p>
				<p class="normal">— Burada birisinin sedirde oturduğuna kesin olarak emin misin?</p>
				<p class="normal">— Evet, şu sedirde, köşede. Kovardın onu sen. Kovdun da, göründüğün anda hemen yok oldu. Senin yüzünü severim Alyoşa. Yüzünü sevdiğimi biliyor muydun? Ve o aslında benim Alyoşa: ben, kendim... İçimdeki bütün alçaklıklar, aşağılıklar ve küçüklükler! Evet, “romantik”in biriyim, bunu anlamış o... gerçi iftira ya... Son derece aptal, ama başarısı da bundan geliyor. Kurnaz, hayvanca kurnaz, beni çileden çıkarmanın yolunu biliyor. Hep ona inanıp inanmadığım yönünden tutturuyordu, böylece dinletti kendini. Çocukçasına kandırdı beni. Şunu kabul etmeli ki, hakkımda epey doğru şey de söyledi. Ben kendi kendime bunları asla söyleyemezdim.</p>
				<p class="normal">İvan gayet ciddi, sır verir gibi,</p>
				<p class="normal">— Biliyor musun Alyoşa, gerçekten onun ben olmamasını çok isterdim! diye ekledi.</p>
				<p class="normal">Alyoşa kardeşine acıyarak baktı:</p>
				<p class="normal">— Seni çok hırpalamış!</p>
				<p class="normal">— Alay etti benimle. Hem ne ustalıkla: “Vicdan! Vicdan da neymiş? Onu ben icat ettim. Öyleyse neden ıstırap duyuyorum? Alıştığımdan. Yedi yüz bin yıl boyunca edinilmiş bir alışkanlık... Öyleyse vazgeçelim bundan, tanrılığa kavuşalım!” deyip duruyordu. Böyle diyordu...</p>
				<p class="normal">— Ama sen değilsin, değil mi? diye ışıklı bir bakışla içten bağırdı Alyoşa. Meşgul olma onunla, bırak, unut! Şimdi burada lanetlediklerini varsın beraberinde götürsün, bir daha da gelmesin.</p>
				<p class="normal">— Evet ama, kötü o. Alay etti benimle, küstahlık etti, Alyoşa.</p>
				<p class="normal">İvan uğradığı hakareti hatırlayarak ürperdi.</p>
				<p class="normal">— Çoğunda da iftira etti bana, iftira etti. Yüzüme karşı yalan söylüyordu. “Evet, erdem adına bir kahramanlık yapacaksın: babanı öldürdüğünü, uşağınızın senin etkin altında onu öldürdüğünü, söyleyeceksin...”</p>
				<p class="normal">— Kardeşim, konuşma böyle! Sen öldürmedin onu, doğru değil bu!</p>
				<p class="normal">— O öyle söylüyor, o; o bilir... “Sen,” diyor, “bir erdem kahramanlığına hazırlanıyorsun, ama erdeme inandığın yok. Seni kızdıran ve üzen de bu, bunun için bu kadar kincisin.” O söyledi bunu benim için; ne dediğini bilir o.</p>
				<p class="normal">— O değil, sen söylüyorsun bunu, İvan! diye üzüntüyle bağırdı Alyoşa. Hastalığın yüzünden sayıklıyor, boşuna kendini hırpalıyorsun.</p>
				<p class="normal">— Hayır, o ne dediğini bilir. “Sen kibrinden gidiyorsun,” diyor. “Oraya varıp, ben öldürdüm diyeceksin; korkudan kıvranıp durmanız niye sanki, hepiniz yalan söylüyorsunuz! Düşünceniz de, korkunuz da gözümde hiç!” Benim için söylüyor bunu. Sonra, birdenbire, “Sana bir şey söyleyeyim mi,” diyor, “seni övsünler istiyorsun: (Cani ama ne kadar duygulu, ağabeyini kurtarmak için suçunu açıkladı) gibilerden...” Düpedüz yalan bu, Alyoşa!</p>
				<p class="normal">İvan’ın gözleri ateş saçıyordu:</p>
				<p class="normal">— Hımbılca övgülerini istemem ben! Yalan söylüyor, Alyoşa, yemin ederim yalan bu. Bu sözleri üzerine bardağımı fırlattım, suratında parçaladım.</p>
				<p class="normal">— Aman yapma, kendine gel kardeşim! diye yalvarıyordu Alyoşa.</p>
				<p class="normal">İvan dinlemeden devam ediyordu;</p>
				<p class="normal">— Yo, pek zalim o, eziyet etmede üstüne yok! Bana neden geldiğini hep hissederdim. “Gerçi mahkemeye gitmeyi gururundan istiyordun,” dedi bana. “İçinden, Smerdyakov’un suçlanarak sürgün edileceğini, Mitya’nın beraat kararı alacağını, seni de sadece manen suçlu bulacaklarını (burada gülmüştü, anlıyor musun!) hatta bazı kimselerin seni takdir edeceklerini umuyordun. Ama Smerdyakov öldü, astı kendini... Mahkemeye tek başına çıkınca kim inanır sana? Gene de gidiyorsun, gideceksin, gitmeye karar verdin çünkü. Ne diye gidiyorsun bundan sonra?” Ne korkunç bu Alyoşa, dayanamayacağım bu sorulara. Bunları bana sormaya kimin hakkı var?</p>
				<p class="normal">Alyoşa korkudan buz kesildi, İvan’ın aklını başına getirmek umuduyla,</p>
				<p class="normal">— Kardeşim, dedi, ben gelmeden önce sana Smerdyakov’un ölümünden söz etmiş olamaz. Pek az zaman geçmişti, kimsenin haberi yoktu bundan.</p>
				<p class="normal">İvan, en ufak şüpheye yer bırakmayacak kesinlikle,</p>
				<p class="normal">— Söyledi, dedi. Dahasını istersen, hep bundan söz etti. “Erdeme inanmış olsan bari... Bana inanmayacaklar ama, gene de bel bağladığım ilkeler adına gidiyorum, gibilerden... Oysa sen de Fyodor Pavloviç gibi domuzoğlu domuzun birisin, erdem nene senin? Fedakârlığın bir işe yaramadıktan sonra ne diye gidersin oraya? Çünkü niye gittiğini kendin de bilmiyorsun! Ah, gidişinin nedenini anlamak için neler vermezdin! Kararını vermiş misin sanki? Vermedin daha! Bütün gece oturup, gideyim mi, gitmeyeyim mi diye düşünür durursun; sonunda gideceksin ve gideceğini de biliyorsun. Ne düşünürsen düşün, kararın sana bağlı olmadığını biliyorsun artık. Gideceksin, çünkü gitmemeye cesaret edemezsin. Bunun neden böyle olduğunu kendin anla; işte bir bilmece sana...” Sonra kalktı ve gitti. Sen geldin, o gitti. Bana “korkak” dedi, Alyoşa! Le mot de l’enigme,<sup class="calibre2"><a href="karamazov_split_114.html#footnote-600-167" id="footnote-600-167-backlink" name="footnote-600-167-backlink">[167]</a></sup>
 korkaklığım! “Gökleri fethedenler başka kartallardır!” dedi. Böyle dedi. Smerdyakov da bunu söyledi, öldürmeli onu... Katya küçük görüyor beni, bir aydır farkındayım bunun, Liza da hor görmeye başlayacak. “Övülmek için gidiyorsun...” Yalanın kuyruklusu! Sen de beni küçümsüyorsun, Alyoşa. Senden gene nefret edeceğim. Canavardan da, o canavardan da nefret ediyorum. Kurtarmayacağım canavarı, varsın çürüsün sürgünde. Kaside okuyor... Yarın oraya gidip hepsinin suratına tükürürüm!</p>
				<p class="normal">İvan kendinden geçmiş bir halde yerinden fırladı, havluyu öteye atarak tekrar odayı arşınlamaya başladı. Alyoşa onun deminki sözlerini hatırladı: “Uyanıkken düş görüyor gibiyim... Yürüyüp konuşurken düş görüyorum, ama gene de uykudayım...” Şimdi de bu haldeydi. Alyoşa İvan’ın yanından ayrılamıyordu. Bir aralık, bir koşu gidip doktor çağırmayı düşündü, ama kardeşini yalnız başına bırakmaya korktu, yanında bırakacak kimsesi yoktu. Sonunda İvan iyiden iyiye sapıtmaya başladı. Konuşmaları gitgide daha abuk sabuklaştı. Hatta kelimeleri de düzgünce söylemiyordu; birden olduğu yerde sallandı. Alyoşa yetişerek yakaladı onu. İvan yatağa taşınmasına karşı koymadı. Alyoşa onu üstünkörü soydu, yatırdı, bir iki saat başında oturdu. Hasta derin bir uykuya dalmış, hareketsiz, sakin, düzenli soluklarla uyuyordu. Alyoşa da bir yastık aldı, soyunmadan sedire uzandı. Uyumadan önce Mitya ve İvan için dua etti. İvan’ın hastalığının nedenini anlamaya başlıyordu: “Gururdan doğan kararın üzüntüsüyle aşırı bir vicdan azabı!” İnanmadığı Tanrı ve gerçekliği, hâlâ teslim olmak istemeyen kalbini gitgide sarıyordu.</p>
				<p class="normal">Alyoşa, yattığı yerde, “Evet Smerdyakov ölünce İvan’ın sözlerine kimse inanmaz, ama o gene gidip söyleyecek!” diye düşündü, sessizce gülümsedi. “Tanrı yener!.. O da, ya gerçeğin ışıklarında dirilir ya da... inanmadıklarına hizmet ettiği için kalbi nefret dolu, kendisinden ve çevresinden öcünü alarak mahvolur...”Alyoşa, İvan için bir kere daha dua etti.</p>
				</body>
</html>