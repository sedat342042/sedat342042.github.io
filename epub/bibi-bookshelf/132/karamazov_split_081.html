<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_81">V<br class="chapter"/>
				İlyuşa’nın Başucunda</h2>
				<p class="normal">Tanıdığımız emekli yüzbaşı Snigirev’in ailesinin oturduğu, bizce bilinen oda o sırada kalabalıktan daralmış, havasız kalmıştı. Birkaç çocuk İlyuşa’yı görmeye gelmişti. Hiçbiri onları İlyuşa ile barıştırıp birleştirenin Alyoşa olduğunu kabul etmiyordu: Smurov da bu düşüncedeydi. Oysa gerçek buydu. Alyoşa’nın bu işteki bütün hüneri, çocukları İlyuşa ile sanki mahsus değil, bir rastlantıymış gibi, “tatsız duygulanmalara” yol açmadan birleştirebilmesiydi. Arkadaşlarının çevresinde oluşu acılı anlarında İlyuşa’ya büyük ferahlık veriyordu. Eskiden düşmanı olan bu çocukların yakınlığıyla candan dostluğu onu duygulandırıyordu. Aralarında bir Krasotkin eksikti. Bu İlyuşa’yı azap içinde kıvrandırıyordu. Acı anıları arasında en ağır basanı, biricik dostu ve koruyucusu Krasotkin’e çakıyla saldırmasıydı. İlyuşa ile barışmak için herkesten önce gelen zeki Smurov da aynı şeyi düşünüyordu. Fakat Smurov Krasotkin’e, Alyoşa’nın “bir iş için” ona gelmek isteğinden ima yollu bile söz açınca öteki hemen lafı ağzına tıkıyordu. Ne yapmak gerektiğini bildiğini, kimseden akıl istemediğini, bu konuda “kendine göre hesapları” olduğunu kesinlikle söylüyordu. Şu son pazardan iki hafta önce oluyordu bunlar. Alyoşa da tasarladığı halde bir türlü ona gidememişti. Gene de Smurov’u Krasotkin’e üst üste yollamaktan vazgeçmiyordu. Krasotkin iki defa sert, kesin olarak, Alyoşa onu götürmeye gelirse İlyuşa’ya hiçbir zaman gitmeyeceği, üstüne fazla varmamaları karşılığını verdi.</p>
				<p class="normal">Son güne kadar Kolya’nın o sabah İlyuşa’ya gideceğini hiç kimse, Smurov bile bilmiyordu. Cumartesi akşamüzeri ayrılırken Kolya birdenbire sert bir tavırla arkadaşına, ertesi sabah onu evde beklemesini, birlikte Snigirev’lere gideceklerini söyledi. Ayrıca, ansızın gitmek istediği için kimseye bundan söz açmamasını da tembih etti. Smurov onun isteğini yaptı. Kolya’nın kaybolan Juçka’yı bulup getireceği hakkında Smurov’un kurduğu hayal, arkadaşının bir gün laf arasında, “Köpek sağ ise onu bulmamak eşekliktir...” demesinden doğuyordu. Bir gün, uygun bir zaman bulup Juçka hakkında düşündüklerini çekine çekine söyleyince Krasotkin fena halde köpürdü: “Perezvon’um varken şehirde fellik fellik elin köpeğinin peşinden koşacak kadar budala değilim! Hem iğne yutan köpeğin sağ kalması mümkün mu? Sululuk bu sadece!”</p>
				<p class="normal">Öte yandan İlyuşa, aşağı yukarı iki haftadır ikonlar altındaki köşede yatağından çıkmadan yatıyordu. Alyoşa’nın parmağını ısırdığı günden beri okula gitmiyordu. Zaten o gün hastalanmıştı. Gerçi bir aydır, arada bir kalkıp odada dolaşıyor, koridora çıkabiliyordu. Ama gitgide güçten düştü, babasının yardımı olmadan yerinden kıpırdayamaz oldu. Babası üstüne titriyordu, içkiden bile vazgeçmişti. Oğlunun öleceği aklına geldikçe dehşetten çıldıracak gibi oluyordu. Kaç kere, hele koluna girerek odada gezdirip yatağına yatırdıktan sonra dışarı fırlıyor, koridorun karanlık köşesine sokulup duvara abanıyor, İlyuşeçka’nın kulağına gitmesin diye hıçkırıklarını boğmaya çalışarak sarsıla sarsıla ağlıyordu.</p>
				<p class="normal">Odaya dönünce de hemen sevgili çocuğunu eğlendirmeye, avutmaya başlıyordu. Masallar, gülünç hikâyeler, fıkralar anlatıyor, rastladığı komik adamların ya da hayvanların gülünç böğürtülerini, bağırmalarını taklit ediyordu. Fakat İlyuşa babasının bu soytarılıklarından hoşlanmıyordu. Hoşnutsuzluğunu göstermemeye çalışıyordu, ama babasının çevresinde küçümsendiğini seziyor, bundan üzüntü duyuyordu. “Kıtık” ve “acı günü” bir türlü unutamıyordu...</p>
				<p class="normal">İlyuşeçka’nın ablası yatalak, sessiz, yumuşak başlı Ninoçka da babasının maskaralıklarından hoşlanmazdı. (Varvara Nikolayevna’ya gelince, o kurslarına devam etmek için çoktandır Petersburg’a gitmişti.) Ancak aklı tamam olmayan anneleri, kocası marifetlerine başlayınca, katılırdı gülmekten. Onu avutan yalnız bunlardı, geri kalan zamanlar durmadan söylenir, hepsinin onu unuttuğundan, saymadıklarından, incittiklerinden sızlanır dururdu. Ama son günlerde o da değişir gibi olmuştu. İkide bir İlyuşa’nın yattığı köşeye bakarak düşünceye dalıyordu. Daha az konuşuyor, hatta kimse duymasın diye sessiz sessiz ağlıyordu. Yüzbaşı bu değişikliği üzülerek, şaşkınlıkla karşıladı. Başlangıçta çocukların gelip gitmelerinden hoşlanmayan Bayan Snigireva sonradan neşeli hayhuylarına iyice alışmış, anlattıkları onu da ilgilendirmeye başlamıştı. Sonunda onlarsız edemez oldu; çocuklar ayağı kesecek olsalar buna son derece üzülecekti. Konuşurlarken ya da bir oyuna başlayınca o da gülüyor, el çırparak onlara katılıyordu. Bazılarını yanına çağırıp seviyordu. En çok küçük Smuroy’dan hoşlanıyordu. Yüzbaşıya gelince, çocukların İlyuşa’yı avutmak için evine gelişleri ilk günden beri içini coşkun bir sevinçle doldurmuştu; İlyuşa’nın bundan sonra sıkılmayacağını, böylece belki de daha çabuk iyileşeceğini umuyordu. Son dakikaya kadar bütün kaygılarına rağmen, oğlunun iyileşeceğinden bir an olsun şüphe etmemişti. Küçük misafirleri adeta huşu ile karşılıyordu. Etraflarında dört dönüyor, hizmetlerine koşuyor, bir sırtında taşımadığı kalıyordu. Son zamanlarda bunu bile yapmaya başladı, ama İlyuşa bu çeşit oyunlardan hoşlanmadığı için vazgeçildi. Snigirev çocukları ağırlamak için tatlı çörekler, fındık fıstık alıyor, çay kaynatıyor, sandviç hazırlıyordu. Şurasını belirtelim ki, o sıralar paradan yana sıkıntısı yoktu. İlkin Katerina İvanovna’nın geri çevirdiği iki yüz rublesini tıpkı Alyoşa’nın tahmin ettiği gibi sonradan kabul etmişti. Snigirev ailesinin durumuyla İlyuşa’nın hastalığını yakından öğrenen Katerina İvanovna evlerine gitmiş, bütün aileyle tanışmış, hele yüzbaşının yarım akıllı karısını büyülemişti adeta. O zamandan beri yardımını esirgemiyordu. Oğlunun ölümünün düşüncesine bile dayanamayan yüzbaşı, eski kibirli halini bırakmış, yardımı alçakgönüllülükle kabul ediyordu. Doktor Herzenstube de Katerina İvanovna ile anlaşmasına uyarak, hiç aksamadan günaşırı hastayı görmeye geliyordu, ama bu ziyaretlerin pek faydası yoktu, sadece çeşit çeşit ilaç yazıyordu çocuğa. Fakat o gün, yani pazar sabahı yüzbaşılarda Moskova’dan yeni gelen ve orada ün salmış bir doktor bekleniyordu. Bu doktoru büyük bir para karşılığında Moskova’dan Katerina İvanovna getirmişti; İlyuşeçka için değil, başka, daha sonra, sırası gelince söz açacağımız bir amaçla çağırmıştı. Doktor gelince İlyuşeçka’yı da görmesini rica etti. Çocuğun babasına, ziyaretten önce haber verildi. Kolya Krasotkin’in geleceği yüzbaşının aklından geçmiyordu, oysa İlyuşeçka’nın özlemini bu kadar çektiği arkadaşının gelmesini çoktandır istiyordu. Krasotkin’in kapıyı açıp odada göründüğü anda oradakilerin hepsi, yüzbaşı, gelen çocuklar hastanın yatağının etrafında toplanmış, yeni getirilen minnacık bir kurt köpeği yavrusunu seyrediyorlardı. Yavru bir gün önce doğmuştu ama, yüzbaşı, kaybolan ve herhalde hayatta olmayan Juçka’nın özlemini çeken İlyuşeçka’yı eğlendirıp avutmak için tam bir hafta önce ısmarlamıştı bunu. Bir köpek yavrusunun, hem de adi değil, kurt köpeği yavrusunun (bunun büyük önemi vardı tabii) hediye edileceğini İlyuşa üç gün önce öğrenmişti. İnce bir nezaketle hediyeye sevindiğini belli ediyordu, ama oradakilerin hepsi yeni köpeğin ona hırpaladığı zavallı Juçka’yı belki daha da çok hatırlattığını anlıyordu. Enik yanında yattığı yerde kıpırdanıp duruyor, İlyuşa yüzünü buruşturan bir gülümsemeyle ince, solgun, kurumuş eliyle tüylerini okşuyordu. Köpeğin hoşuna gittiği belliydi ama... gene de Juçka değildi bu, Juçka yok olmuştu! Bu yavrunun yanında bir de Juçka olsa mutluluğu noksansız olacaktı!</p>
				<p class="normal">O anda Kolya’nın odaya girdiğini ilk gören çocuklardan biri,</p>
				<p class="normal">— Krasotkin! diye bağırdı.</p>
				<p class="normal">Bir telaşlanma oldu, öğrenciler yatağın iki yanına sıralandılar, İlyuşeçka aralarından göründü. Yüzbaşı, Kolya’ya atıldı,</p>
				<p class="normal">— Buyursunlar aziz misafirimiz, buyursunlar! diye mırıldanmaya başladı; oğluna döndü: İlyuşeçka, Bay Krasotkin geldi sana!</p>
				<p class="normal">Ama Kolya yüzbaşıya aceleyle el uzattıktan sonra görgü kuralları bakımından epey bilgili olduğunu gösterdi, ilkin doğruca koltuğunda oturan yüzbaşının karısına gitti. (Kadıncağızın o anda neşesi yerinde değildi: İlyuşa’nın yatağının önünde durup yeni köpeği görmesine engel olan çocuklara söylenip duruyordu.)</p>
				<p class="normal">Kolya önünde eğilip gayet nazik bir şekilde, bir ayağını öbürünün yanına getirerek selam verdi. Sonra Ninoçka’ya dönerek onu da Bayan Snigireva gibi selamladı. Çocuğun kibar hareketi hasta kadın üzerinde son derece iyi etki uyandırdı.</p>
				<p class="normal">Ellerini açarak, yüksek sesle,</p>
				<p class="normal">— İyi terbiye görmüş genç nasıl belli oluyor, dedi. Öbür misafirlerimiz hep birbirinin sırtında geliyor...</p>
				<p class="normal">— Aman ne demek o anacığım, birbirlerinin sırtında ne demekmiş? diye tatlılıkla geveledi yüzbaşı. (“Anacığı”ndan yana kuşkuluydu biraz...)</p>
				<p class="normal">— Tabii ya. Koridorda birbirlerinin sırtına binip kibar bir ailenin içine böylece, at üstünde gibi dalıyorlar. Misafir böyle mi yapmalı?</p>
				<p class="normal">— Kim yapmış bunu anacığım, kim?</p>
				<p class="normal">— İşte şu çocuk, bu çocuğun sırtına binmişti; şu da ötekinin... Kolya artık İlyuşa’nın yatağının önündeydi. Hasta belli olacak kadar sararmıştı. Yatağında doğrulmuş, gözlerini Kolya’ya dikmişti. Kolya arkadaşını iki aydır görmemişti; karşısında birdenbire şaşkınlık içinde durdu. Bu kadar zayıflamış, sararmış bir yüz, alev alev yanan, alabildiğine irileşmiş gözlerle ipincecik kollar göreceğini aklından geçirmemişti. Kederli bir şaşkınlık içinde İlyuşa’nın derin, sık sık soluk alışına, dudaklarının kuruluğuna dikkatli dikkatli bakıyordu. Ona doğru bir adım ilerleyerek elini uzattı, büsbütün şaşırarak,</p>
				<p class="normal">— E, ne var ne yok babalık... nasılsın? dedi.</p>
				<p class="normal">Fakat sesi koptu, halindeki serbestlik kayboldu, yüzü birden çarpılır gibi oldu, dudaklarının çevresinde bir titreme belirdi. Hâlâ söz söyleyecek halde olmayan İlyuşa ona ıstıraplı bir gülümsemeyle bakıyordu. Kolya ani bir hareketle elini kaldırdı nedense İlyuşa’nın saçlarında gezdirdi.</p>
				<p class="normal">Yavaşça, ya arkadaşına güç vermek için ya da kendisinin de bilmediği bir nedenle,</p>
				<p class="normal">— Ziyan yok... diye mırıldandı.</p>
				<p class="normal">Bir an ikisi de ses çıkarmadılar. Sonra Kolya birdenbire, tam bir aldırmazlıkla,</p>
				<p class="normal">— Bu ne, yeni bir yavru mu? diye sordu.</p>
				<p class="normal">İlyuşa tıkanarak, uzun bir fısıltı halinde,</p>
				<p class="normal">— E e v... e e t... dedi.</p>
				<p class="normal">— Burnu kara; azılı, zincire vurulanlardan...</p>
				<p class="normal">Kolya bunu bilgiç bir kesinlikle söylüyordu, sanki bütün iş köpek yavrusunda ve kara burnundaydı. Oysa asıl derdi, kendi kendisiyle mücadele ederek “bebek” gibi ağlamamak için çaba göstermekti.</p>
				<p class="normal">— Evet, evet, büyüyünce zincirlemek gerekecek, bilirim ben.</p>
				<p class="normal">— Kocaman olacak! dedi çocuklardan biri.</p>
				<p class="normal">Birkaç ses birden,</p>
				<p class="normal">— Tabii, kurt köpeği... Şöyle, dana gibi kocaman... diye duyuldu.</p>
				<p class="normal">Yüzbaşı yanlarına sokuldu:</p>
				<p class="normal">— Evet, evet, dana gibi... gerçek dana gibi, dedi. Mahsus böylesini, en azgınını aradım. Anası babası da öyle kocaman, hem azgın mı azgın... Boyları yerden şu kadar! Buyurun, İlyuşa’nın yatağına yahut şu sedire oturun. Hoş geldiniz aziz misafirimiz, doğrusu gözlerimiz yolda kaldı... Aleksey Fyodoroviç’le teşrif ettiniz, değil mi?</p>
				<p class="normal">Kolya, İlyuşa’nın yatağının ayakucuna ilişti. Belki yolda serbestçe konuşabileceği bir konu hazırlamıştı, ama o anda bir türlü toparlayamıyordu.</p>
				<p class="normal">— Hayır... Perezvon’la geldim... Bir köpeğim var, Perezvon. İslav ismi... Dışarda bekliyor; ıslık çalarsam hemen içeri dalar. Ya, benim de bir köpeğim var.</p>
				<p class="normal">İlyuşa’ya dönerek, damdan düşercesine,</p>
				<p class="normal">— Juçka’yı hatırlıyor musun babalık? diye sordu.</p>
				<p class="normal">İlyuşa’nın yüzü acıyla kırıştı. Kolya’ya acı acı baktı. Kapının yanında duran Alyoşa kaşlarını çattı, Kolya’ya belirsizce, Juçka lafını açmaması için işaret etti, ama çocuk ya farkına varmamış ya da varmak istememişti.</p>
				<p class="normal">İlyuşa kırık bir sesle,</p>
				<p class="normal">— Nerede o... şey... Juçka nerede? diye sordu.</p>
				<p class="normal">— Juçka’n uçtu! Uçtu gitti senin Juçka, kardeşlik!</p>
				<p class="normal">İlyuşa ses çıkarmadı, yeniden dikkatli bir bakışla Kolya’yı süzdü. Alyoşa bu kez Kolya’nın bakışını yakalamıştı, başıyla işaretler veriyordu, ama Kolya gene gözlerini kaçırarak görmezlikten geldi.</p>
				<p class="normal">— Kaçmış olmalı, kayboldu gitti! Böyle bir ziyafetten sonra yok olmaz da ne yapar...</p>
				<p class="normal">Bu acımasız konuşmadan nedense içinin daraldığını hissediyordu. Devamla,</p>
				<p class="normal">— Benimki de Perezvon, dedi. İslav adı bu... Sana göstermek için getirdim.</p>
				<p class="normal">— Yo, istemez! dedi birdenbire İlyuşa.</p>
				<p class="normal">— Hayır, hayır, gerekli bu, mutlaka görmelisin... Avunursun. Mahsus getirdim... Öteki gibi uzun tüylü...</p>
				<p class="normal">Kolya anlaşılmaz bir heyecanla Bayan Snigireva’ya döndü:</p>
				<p class="normal">— Köpeğimi buraya çağırmama müsaade eder misiniz hanımefendi?</p>
				<p class="normal">— İstemez, istemez! diye acı acı bağırdı İlyuşa. Bakışı sitem doluydu.</p>
				<p class="normal">Duvarın yanındaki sandığın üstünde oturan yüzbaşı yerinden fırlayarak,</p>
				<p class="normal">— Şey, siz... başka zaman olmaz mı? diye mırıldanmaya başladı. </p>
				<p class="normal">Fakat Kolya ısrarla acele acele, Smurov’a,</p>
				<p class="normal">— Aç kapıyı Smurov! diye seslendi.</p>
				<p class="normal">Çocuk kapıyı açar açmaz Kolya cebinden çıkardığı düdüğü çaldı. Perezvon olanca hızıyla odaya daldı. Kolya yerinden fırlayarak,</p>
				<p class="normal">— Hop, Perezvon, susta! Susta, Perezvon! diye bağırdı.</p>
				<p class="normal">Köpek İlyuşa’nın yatağı önünde artayakları üstünde dikildi. O anda beklenmedik bir şey oldu: İlyuşa ürperdi, hızla öne attı kendini, Perezvon’a doğru eğildi, kımıldanmadan bakıyordu ona. Sonra sevinç ve acıdan kopan sesiyle,</p>
				<p class="normal">— Juçka... Juçka bu!.. diye bağırdı.</p>
				<p class="normal">Kolya, mutluluk dolu bir haykırışla odayı çınlattı:</p>
				<p class="normal">— Ne sandın ya!</p>
				<p class="normal">Köpeği kaldırarak İlyuşa’ya yaklaştırdı.</p>
				<p class="normal">— Şuna bak, babalık; bir gözü sakat işte, sol kulağı da kesik... İşaretlerin hepsi tastamam. Bunlardan buldum bunu! Hem de çabucak buldum. Kimsesizdi, sahibi yoktu...</p>
				<p class="normal">Kolya yüzbaşıya, karısına, Alyoşa’ya, sonra yeniden İlyuşa’ ya dönerek hızla anlatıyordu:</p>
				<p class="normal">— Fedotov’ların evinin arkasında barınıyordu. Ama onların baktığı yoktu hayvana, ortalıkta başıboş dolaşıyordu. Bu halde buldum onu. Demek o gün attığın ekmeği yutmamış babalık, yutsa mutlaka ölürdü! Ölmediğine göre ekmeği atmış ağzından, ama fark etmemişsin. Gene de tükürürken iğne diline batmış olmalı ki, öyle acı acı cırlamış... Onun koşup cırlamasından sen de ekmeği yuttuğunu sandın. Köpeklerin ağzındaki deri çok naziktir, o kadar cırlayacaktı tabii, insanınkinden de nazik, çok daha nazik!</p>
				<p class="normal">Kolya olanca sesiyle bağırarak konuşuyordu, yüzü alevlenmiş, sevinçten pırıl pırıldı.</p>
				<p class="normal">İlyuşa konuşacak halde değildi, iri, yuvasından fırlamış gözleriyle, ağzı açık, yüzü kâğıt gibi solmuş bir halde Kolya’ya bakıyordu. Kolya, hasta arkadaşının sağlığı için o anın ne kadar zararlı olabileceğini bilseydi, böyle bir oyuna asla kalkışmazdı tabii. Ama odadakiler arasında bunu anlayabilecek durumda olan belki yalnız Alyoşa’ydı. Yüzbaşının, oradaki çocukların en küçüğünden farkı yoktu.</p>
				<p class="normal">Sevinç içinde,</p>
				<p class="normal">— Juçka! Demek Juçka bu... diye bağırıyordu. Senin Juçka bu İlyuşeçka, senin Juçka! Anacığım, Juçka bu, Juçka!</p>
				<p class="normal">Nerdeyse ağlayacaktı.</p>
				<p class="normal">— Ben de işin aslını anlayamadım...</p>
				<p class="normal">Smurov, sakin bir sesle, </p>
				<p class="normal">— Yaşa Krasotkin, Juçka’yı bulacağını söylüyordum ben. Buldu işte! dedi.</p>
				<p class="normal">— Buldu ya! diye çınladı başka bir neşeli ses.</p>
				<p class="normal">— Aferin Krasotkin!</p>
				<p class="normal">— Aferin, aferin!</p>
				<p class="normal">Öğrenciler bağrışarak el çırpmaya başladılar.</p>
				<p class="normal">Kolya seslerini bastırmaya çalışarak,</p>
				<p class="normal">— Durun çocuklar, durun! dedi. Size hepsini olduğu gibi anlatayım. Asıl ilginci bu. Onu buldum, eve götürdüm, hemen sakladım; evde kilitliyordum. Son güne kadar kimseye göstermedim. Sadece Smurov iki hafta önce öğrenmişti, ama onu da, köpeğin Perezvon olduğuna kandırdım, hiç fark etmedi. O aralık Juçka’ya çeşitli marifetler öğrettim. Bakın neler biliyor! Onu sana böyle terbiyeli, düzgün bir halde getirmek için uğraştım babalık: “Al gör işte bugünkü Juçka’nı!” Bir parça et yok mu buralarda? Numarasına gülmekten katılacaksınız! Canım ufak bir parça et... Yok mu hiç?</p>
				<p class="normal">Yüzbaşı koridorun öbür ucundaki ev sahiplerinin bölümüne koştu, onların yemeği de orada pişerdi. Kolya, değerli zamanı kaybetmemek için telaşla, Perezvon’a,</p>
				<p class="normal">— Öl! diye bağırdı.</p>
				<p class="normal">Hayvan o anda kendi çevresinde döndü, sonra sırtüstü yatarak dört ayağını havaya dikiverdi. Çocuklar kahkahadan kırılıyor, İlyuşa hep o acıklı gülümsemesiyle seyrediyordu. Prezvon’un “ölmesini” en çok beğenen “anacık” oldu. Köpeğe bakarak kahkahayı basıyor, parmaklarını şaklata şaklata, </p>
				<p class="normal">— Perezvon, Perezvon! diye sesleniyordu.</p>
				<p class="normal">— Dünyada kalkmaz, dünyada! diye haklı bir gururla ve zafer kazanmışçasına bağırdı Kolya. Kim isterse bağırsın, ben bir sesleneyim, o anda fırlar:</p>
				<p class="normal">— İci Perezvon!</p>
				<p class="normal">Köpek doğruldu, sevinçli çığlıklarla zıplamaya başladı. O sırada elinde haşlanmış bir et parçasıyla yüzbaşı koşarak içeri girdi. Eti elinden alan Kolya aynı telaşla, ciddi bir tavırla,</p>
				<p class="normal">— Sıcak olmasın? diye sordu. Yo, sıcak değilmiş, köpekler sıcak şeylerden hoşlanmaz. Şimdi hepiniz bakın; İlyuşeçka, sen de bak; bak, baksana babalık, niye bakmıyorsun? Getirdim hayvanı, o da bakmıyor!</p>
				<p class="normal">Perezvon’un yeni hüneri şöyleydi: hareketsiz duran köpeğin öne uzattığı burnunun üstüne mis kokan et parçası konuluyordu. Zavallı hoşhoşçuk, efendisinin emri olmadıkça yarım saat bile olsa kıpırdanmadan, ete dokunmadan durmak zorundaydı. Neyse ki Perezon’u bir dakikadan fazla bekletmediler.</p>
				<p class="normal">— Tut! diye bağırdı Kolya. Et parçası o anda Perezvon’un burnundan ağzına uçuverdi. Seyirciler taşkın bir hayranlık gösterdiler.</p>
				<p class="normal">Alyoşa elinde olmadan, sitemle:</p>
				<p class="normal">— Demek bu zamana kadar gelmemenizin nedeni sadece köpeği terbiye etmenizdi, öyle mi? diye söylendi.</p>
				<p class="normal">Kolya olanca saflığıyla,</p>
				<p class="normal">— Tabii, yalnız bu yüzden! diye bağırdı. Perezvon’u dörtbaşı mamur göstermek istiyordum.</p>
				<p class="normal">O anda İlyuşa ince, kemikli parmaklarını şaklatarak köpeği yanına çağırdı:</p>
				<p class="normal">— Perezvon! Perezvon!</p>
				<p class="normal">— Ne bekliyorsun canım, atlasana yatağına! (Kolya eliyle yatağa vurarak) İci Perezvon! diye bağırdı.</p>
				<p class="normal">Perezvon ok gibi atılarak İlyuşa’nın yatağına zıpladı. Çocuk iki eliyle köpeğin kafasını sardı, öteki karşılık olarak onun yanağını yaladı, İlyuşeçka onu kendine çekerek yatağına uzandı, yüzünü hayvanın uzun tüylerine gömdü.</p>
				<p class="normal">— Yarabbim, aman Yarabbim! diyordu yüzbaşı.</p>
				<p class="normal">Kolya gene İlyuşa’nın yatağına ilişti:</p>
				<p class="normal">— Sana bir göstereceğim daha var, babalık. Ufacık bir top getirdim sana. Hatırlar mısın, sana bunun sözünü ettiğim zaman, “Ah bir görsem şunu!” demiştin. İşte getirdim.</p>
				<p class="normal">Kolya aceleyle çantasından pirinç topu çıkardı. Mutluluğu sonsuz olduğu için hareketleri pek telaşlıydı. Başka zaman daha ölçülü davranır, Perezvon’un uyandırdığı etkinin geçmesini beklerdi. Ama bu defa ölçü, hesap vızgeliyordu: “Bu kadar mutluluktan sonra işte size bir yenisi daha!” Kendi de kabına sığamıyordu.</p>
				<p class="normal">— Memur Morozov’daydı, ne zamandır senin hesabına göz koymuştum bu nesneye; ya, senin için babalık... Boşu boşuna duruyordu; kardeşinden mi ne eline geçmiş. Babamın kitap dolabından Peygamberin Akrabası ya da Faydalı Delilikler<sup class="calibre2"><a href="karamazov_split_114.html#footnote-600-134" id="footnote-600-134-backlink" name="footnote-600-134-backlink">[134]</a></sup>
 adında bir kitaba karşılık aldım. Yüz yıllık bir kitap; sansür olmadığı sıralar çıkmış Moskova’da. Yaman bir şeymiş. Morozov sever öyle şeyleri, teşekkür bile etti.</p>
				<p class="normal">Kolya küçük topu herkesin görebileceği şekilde tutuyordu. İlyuşa yatağında hafifçe doğrulmuş, sağ koluyla Perezvon’u sarmaya devam ederken oyuncağa hayran hayran bakıyordu. Kolya, “bayanlar rahatsız olmazlarsa, getirdiği barutla bunu ateşlemenin mümkün olduğunu” söylediğinde heyecan son haddini bulmuştu. “Anacık” hemen oyuncağı yakından görmek istedi, isteğini yerine getirdiler. Pirinçten tekerlekli ufacık toptan pek hoşlandı, dizlerinde yuvarlamaya başladı bunu. Ateş etmesi için, ondan ne istediklerini pek anlamadığı halde seve seve izin verdi. Kolya barutla saçmayı gösterdi. Yüzbaşı, eski bir asker olarak doldurma işini üzerine aldı, içine bir parçacık barut koyup saçmayı başka zamana bıraktı. Topu yere, ağzını boş bir köşeye çevirerek koydular, kibritle tutuşturdular. Nefis bir patlama oldu. “Anacık” önce bir irkildi, ama hemen neşeyle güldü. Çocukların hepsi hayran hayran bakıyordu. Ama en çok zevk alan, İlyuşa’dan gözlerini ayırmayan babasıydı. Kolya küçük topunu yerden aldı, saçmasıyla, barutuyla İlyuşa’ya armağan etti. İçi sevinç dolu,</p>
				<p class="normal">— Bunları senin için hazırladım, senin için... diyordu. Çoktandır hazırladım.</p>
				<p class="normal">— Ah ne olur, bana verin! diye birdenbire çocukça bir yalvarmayla atıldı “anacık”. Topçuğunuzu bana armağan edin, hadi!</p>
				<p class="normal">Vermezler diye korkusundan yüzünde bir kuşku belirdi. Kolya bozuldu. Yüzbaşı telaşlandı, karısına döndü:</p>
				<p class="normal">— Anacığım, topçuk senin, senin; yalnız İlyuşa’da kalsın, çünkü ona armağan ettiler onu. Genç de senin sayılır... İlyuşeçka oynamak için verir sana, ortaklaşa kullanırsınız.</p>
				<p class="normal">— Yoo, istemem... ortak istemem. İlyuşa’nın değil, temelli benim olsun! “Anacık” ha ağladı, ha ağlayacaktı.</p>
				<p class="normal">— Al anne, al işte! diye bağırdı İlyuşa. Sonra yalvaran bir tavırla Kolya’ya bakarak,</p>
				<p class="normal">— Anneme bunu versem olur mu? dedi.</p>
				<p class="normal">Armağanını başkasına devrederek arkadaşını kırmaktan korkuyor gibiydi. Krasotkin hemen razı oldu:</p>
				<p class="normal">— Elbette olur, dedi, küçük topu İlyuşa’nın elinden alarak nazik bir tavırla annesine uzattı. Kadıncağız ağlayacak kadar duygulanmıştı.</p>
				<p class="normal">— Canım İlyuşeçka! Anacığını sever o!.. diye bağırdı, topu kaparak hemen dizlerinin üstünde yuvarlamaya başladı. </p>
				<p class="normal">Kocası bir sıçrayışta yanına sokuldu.</p>
				<p class="normal">— Ver öpeyim elini anacığım! dedi, dediğini de yaptı.</p>
				<p class="normal">Kadın, şükran dolu, Kolya’yı göstererek,</p>
				<p class="normal">— İyi yürekli çocuk, çok sevimli bir genç! dedi.</p>
				<p class="normal">— Sana bundan sonra istediğin kadar barut getiririm İlyuşa, dedi Kolya. Borovikov bunun nasıl yapıldığını öğrenmiş: yirmi dört ölçü güherçile, on ölçü kükürt ve altı ölçü ağaç kömürü iyice ezilip karıştırılıp içine su katılıyor, sonra da bu macun davul derisinden süzülüyor. Barut böyle yapılıyor.</p>
				<p class="normal">İlyuşa,</p>
				<p class="normal">— Smurov da bana barutundan söz etti, ama babam bunun gerçek barut olmadığını söylüyor, dedi.</p>
				<p class="normal">— Neden gerçek değilmiş?</p>
				<p class="normal">Kolya kızardı:</p>
				<p class="normal">— Patlıyor ama... Gene de bilmem...</p>
				<p class="normal">Yüzbaşı nerdeyse suçlu bir tavırla sokuldu ona:</p>
				<p class="normal">— Yok efendim, bir şey demedim ben... Evet, gerçek barutun başka şekilde hazırlandığını söyledim, ama zarar yok, böyle de olur.</p>
				<p class="normal">— Bilmem, siz daha iyi bilirsiniz tabii. Biz, taştan bir merhem kutusunda ateşledik; sonuna kadar güzelcene yandı, azıcık is kaldı. Hem bizimki sadece macundu, deriden geçirilirse... Ama siz daha iyi anlarsınız tabii, ben bilmem...</p>
				<p class="normal">Kolya, İlyuşa’ya döndü:</p>
				<p class="normal">— Bulkin’i babası, barutumuz yüzünden dövmüş, duydun mu?</p>
				<p class="normal">— Duydum.</p>
				<p class="normal">Hasta çocuk arkadaşını büyük bir zevk ve sonsuz bir merakla dinliyordu.</p>
				<p class="normal">— Bir şişe dolusu barut hazırladık. Bulkin bunu yatağının altında saklıyordu. Babası görmüş. Patlar demiş, oğlanı hemen oracıkta pataklamış. Beni de okula şikâyet etmek istemiş; artık gezdirmiyorlar benimle... Yalnız onu değil, başkalarını da bırakmıyorlar, Smurov’u da öyle. Ün saldım: “Deli bozuğun biri!” diyorlar... (Kolya küçümseyerek gülümsedi.) Hep o demiryolu işi yüzünden...</p>
				<p class="normal">— Ya, bu numaranızı biz de duyduk, diye atıldı yüzbaşı. Nasıl yaptınız? Trenin altında yatarken hiç korkmadınız mı? Korktunuz, değil mi?</p>
				<p class="normal">Yüzbaşı bütün gücüyle yaltaklanıyordu Kolya’ya. Kolya, değer vermez gibi,</p>
				<p class="normal">— Yo, pek o kadar değil... dedi, yeniden İlyuşa’ya döndü:</p>
				<p class="normal">— En çok şu lanet olası kaz yüzünden adım kötüye çıktı.</p>
				<p class="normal">Kolya anlatırken önem vermez bir tavır takınıyor, gene de zaman zaman soğukkanlılığını kaybediyordu.</p>
				<p class="normal">İlyuşa ışıklı bir yüzle, </p>
				<p class="normal">— Öyle ya, kaz işini de duydum! diye güldü. Söyledi çocuklar, ama pek anlamadım: gerçekten mahkemeye götürdüler mi seni?</p>
				<p class="normal">— Canım manasız, incir çekirdeği doldurmaz bir iş. Her zamanki gibi pireyi deve yaptılar. Geçen gün pazar meydanından geçerken bir kaz sürüsü gördüm; bakıyordum. Plotnikov’ların çırağı, buralı bir çocuk, Vişnyakov, “Ne var da kazlara bakıyorsun?” diye laf attı bana. Şöyle bir baktım: tostoparlak, ahmak suratlı, yirmisinde gösteren bir herif... Size şunu söyleyeyim ki, halka sırt çevirmem ben, halkla kaynaşmayı severim... Halktan uzaklaştık biz, bu kesin bir gerçek... Gülüyorsunuz galiba, Karamazov?</p>
				<p class="normal">Alyoşa büyük bir saflıkla,</p>
				<p class="normal">— Yo, ne münasebet, sizi dinliyorum, deyince kuşkulu Kolya yeniden toparlandı. Tekrar neşelenerek hızlı hızlı konuşmaya devam etti: </p>
				<p class="normal">— Açık, yalın bir düşüncem var Karamazov: halka inanırım ben, şımartmamak koşuluyla bu sine qua...<sup class="calibre2"><a href="karamazov_split_114.html#footnote-600-135" id="footnote-600-135-backlink" name="footnote-600-135-backlink">[135]</a></sup>
 hakkını seve seve teslim ederim. Şey, kazı anlatıyordum. Baktım o aptala: “Şu kazın kafasında ne var, diye düşünüyorum,” dedim. Büsbütün avallaştı. “Ne düşünüyor acaba?”... “Şu yandaki buğday arabasını görüyor musun?” dedim. “Çuvaldan buğday dökülüyor; kaz boynunu tam tekerleğin altına uzatmış taneleri gagalıyor.”... “Görüyorum.” ... “Şimdi arabayı az öne alsak tekerlek kazın boynunu keser mi, kesmez mi dersin?” ... “Yüzde yüz keser!” Ağzı kulaklarına varmış sırıtıyordu, herif zevkten bayılacak nerdeyse... “Hadi deneyelim delikanlı, var mısın?” ... “Varım,” dedi. Çabucak işi yoluna koyduk: o, belli etmeden dizginin yanında durdu, ben kazın yolunu çevirmek için yana geçtim. Kazcının o aralık işine baktığı yoktu, birisiyle lafa mı dalmıştı ne; kaza yol göstermeme bile gerek kalmadı: bir buğday tanesini almak için tam tekerleğin altına boynunu uzatıverdi. Ben oğlana göz kırptım, arabayı çekti, krak!.. Kazın boynu ikiye ayrılıverdi! Köylüler tam o anda bizi görmesin mi! Hep birden “Mahsus yaptın!” diye bar bar bağırmaya başladılar. Çocuk, “Mahsus yapmadım...” diyor, ama herifler, “Mahkemeye gideceğiz!” diye tutturdular. Beni de yakaladılar: “Senin de parmağın var bu işte, pazarda tanımayan yok seni!” diye...</p>
				<p class="normal">Kolya nerdeyse gururla, </p>
				<p class="normal">— Gerçekten nedense pazardakilerin hepsi tanır beni, diye ekledi. Sulh mahkemesinin yolunu tuttuk, kaz da yanımızda... Baktım, bizim oğlan korkusundan ağlıyor, vallahi kadın gibi ağlıyor! Kazcı, “Bunlar böyle istedikleri kadar kaz çiğnetirler!” diye bağırıyordu. Tabii birkaç tanık da çıktı. Yargıç hemen karara bağladı: kazcıya bir ruble kaz parası, kaz da oğlana verilecekti; çocuğa böyle şakalar yapmamasını da tembih etti. Oğlan hâlâ karı gibi zırlıyor, “Suçlu ben değilim, bana bu öğretti!” diye beni gösteriyordu. Tam bir soğukkanlılıkla, ona bir şey öğretmediğimi, sadece ana fikri verdiğimi söyledim. Sulh Yargıcı Nefedov gülümsedi, sonra da gülümsediği için kızdı kendi kendine. “Şimdi seni okul yöneticilerine haber vereyim de,” dedi, “oturup ödevlerini çalışacak yerde böyle ana fikirlerle uğraşmayasın bir daha...” Gene de idareye haber vermedi. Şaka söylemiş, ama olay ağızdan ağıza yayıldı, okul yöneticilerimizin kulağına gitti; her yerde kulakları vardır zaten. En çok edebiyat hocası Kolbasnikov diklendi. Bereket Dardanelov kurtardı gene. Kolbasnikov şu sıralar önüne gelene çatıyor, kasıp kavuruyor ortalığı... Sen onun evlendiğini duydun mu İlyuşa? Mihaylov’lardan bin ruble drahoma koparmış, ama kız da yenilir yutulur şey değil! Üçüncü sınıf hemen bir tekerleme uydurdu:</p>
				<p class="normal">Üçüncü sınıf şaştı kaldı</p>
				<p class="normal">Pasaklı Kolbasnikov’un evlenme işine...</p>
				<p class="normal">Arkası da pek komik, sonra getiririm sana. Dardanelov için bir şey diyemem: bilgili, ama beni koruduğu için değil...</p>
				<p class="normal">— İyi ama Troya’yı kimin kurduğu meselesinde alt ettin onu, diye söze karıştı Smurov. Kolya ile o anda yürekten övünüyordu. Kaz hikâyesi de pek hoşuna gitmişti.</p>
				<p class="normal">Yüzbaşı hep o yılışık haliyle atılarak,</p>
				<p class="normal">— Olur şey değil, demek alt ettiniz onu? dedi. Şey bu, Troya’nın kurucusunun kim olduğu... Şaşırtmışsınız onu; İlyuşa o zaman anlatmıştı bana.</p>
				<p class="normal">İlyuşeçka da babasına katıldı:</p>
				<p class="normal">— Her şeyi bilir o, okulda en bilgili öğrenci! Kendini öyle gösteriyor, ama bütün derslerde birinci...</p>
				<p class="normal">İlyuşa sonsuz mutluluk içinde bakıyordu Kolya’ya.</p>
				<p class="normal">Kolya hoşuna gittiğini saklamadan, gene de alçakgönüllülükle,</p>
				<p class="normal">— Önemi yok bu Troya konusunun, dedi, ufak şey... Bence üstünde durmaya değmez.</p>
				<p class="normal">Gereken havayı bulmuştu artık, azıcık tedirginlik duyuyordu o kadar. Fazla heyecanlanıp şu kaz olayını aşırı bir içtenlikle anlattığını hissediyordu. Alyoşa’nın hikâye süresince ses çıkarmayışı, ciddi ciddi dinleyişi onurlu çocuğu kuşkulandırdı, içine yavaş yavaş kurt düştü: “İltifatını beklediğimi sanıyor... Beni küçümseyerek susuyor galiba... Bunu aklına getiriyorsa, ben de...”</p>
				<p class="normal">Sert, gururlu bir tavırla,</p>
				<p class="normal">— Evet, bu konuyu üzerinde durmaya değmez buluyorum! diye kesti attı.</p>
				<p class="normal">O anda, oturduğu yerde hiç söze karışmayan, görünüşte çekingen bir çocukcağız, birdenbire,</p>
				<p class="normal">— Troya’yı kimin kurduğunu ben de biliyorum, dedi.</p>
				<p class="normal">Kartaşov adında, on bir yaşlarında çok güzel bir çocuktu. Tam kapının yanında oturuyordu. Kolya hayret ve kibirle süzdü onu. “Troya’yı kimin kurduğu” meselesi bütün sınıflar için bir bilmeceydi. Bunun çözümü sadece Smaragdov’un tarih kitabında vardı. Ama Smaragdov Kolya’dan başka kimsede yoktu. Bir gün Kartaşov, Kolya’nın başını öteye çevirip bir şeyle ilgilenmesinden yararlanarak kitapları arasında bulunan Smaragdov’un tarihini aceleyle gelişigüzel açtı. Açtığı yer tam Troya’nın kuruluşu konusuydu. Epey önce olmuştu bu, ama Kartaşov nedense çekiniyor, Troya’nın kurucularının kim olduğunu öğrendiğini arkadaşlarına açıklamaya cesaret edemiyordu: altından bir şey çıkar da Kolya onu bozar diye korkuyordu. Şimdi nedense kendini tutamamış, birden ağzından kaçırmıştı... Zaten ne zamandır bunu açıklamak için can atıyordu.</p>
				<p class="normal">Kolya kibirli, küçümser bir tavırla Kartaşov’a döndü. Yüzünden, ötekinin meseleyi bildiğini anladı ve hemen ona göre hareket etmeye hazırlandı. Ortada tedirgin bir hava esti.</p>
				<p class="normal">— E, kimmiş kuran?</p>
				<p class="normal">— Troya’yı Tevkros, Dardanos, İlias ve Tros kurdular! diye ezberlemiş gibi karşılık verdi çocuk. Yüzü acınacak derecede kızardı. </p>
				<p class="normal">Çocukların hepsi gözlerini ona dikerek tam bir dakika seyrettiler onu. Sonra dikilen gözler bir anda Kolya’ya döndü. Kolya hep o küçümser soğukkanlılığıyla küstah çocuğu süzmeye devam ediyordu. Sonunda lütufta bulunur gibi,</p>
				<p class="normal">— Peki, nasıl kurdular? dedi. Zaten bir şehir ya da bir devlet kurmak ne demek? Gelip de yere birer tuğla mı koydular?</p>
				<p class="normal">Gülüşmeler duyuldu. Suçlu çocuğun yüzü pembeden mora döndü. Ses çıkarmıyordu, nerdeyse ağlayacaktı. Kolya bir dakika kadar daha bu halde bıraktı onu. Sonra öğüt verircesine, </p>
				<p class="normal">— Bir ulusun doğuşu gibi önemli tarih olaylarından söz açmadan önce konuştuklarımızın anlamını iyice bilmek gerek, dedi. Ben, kendi hesabıma, bütün bu kocakarı masallarına kulak asmam; zaten genel tarihe de pek saygım yoktur.</p>
				<p class="normal">Kolya bunu ortaya ve kayıtsız bir tavırla söylüyordu.</p>
				<p class="normal">— Genel tarihe mi? </p>
				<p class="normal">Yüzbaşının sesinde korku vardı adeta.</p>
				<p class="normal">— Evet. İnsanların yığın yığın ahmaklıklarıyla dolu bir bilim... Ben yalnız matematiğe, bir de doğa bilimlerine inanırım.</p>
				<p class="normal">Kolya sözünü bitirince belirsizce Alyoşa’ya baktı: onun ne düşündüğünü bilmekten başka kaygısı olmadığı anlaşılıyordu.</p>
				<p class="normal">Alyoşa hâlâ susuyordu, hâlâ deminki gibi ciddiydi. Belki bir şey söylerse her şey böylece bitiverecekti. Fakat Alyoşa ses çıkarmamaya devam etti. “Susması, küçümseyici bir anlam taşıyabilir...” Kolya gittikçe öfkeleniyordu. Devamla,</p>
				<p class="normal">— Şu klasik dilleri alalım, dedi, delilikten başka bir şey değil... Galiba bunda da benden yana değilsiniz Karamazov, öyle mi?</p>
				<p class="normal">— Değilim, diye hafifçe gülümsedi Alyoşa.</p>
				<p class="normal">— Klasik diller bence sadece polisçe bir önlem almak amacıyla programa konulmuştur.</p>
				<p class="normal">Kolya gitgide kızışıyor, bu yüzden soluğu daralıyordu.</p>
				<p class="normal">— Sıkıcı, zekâyı körletici olduğu için öğretilir, öğrenci sıkıntıdan boğulmaktadır, bu sıkıntıyı artırmak için ne yapmalı, bütün o saçmalıkların yanına yenilerini nasıl katmalı? Klasik dillerin icadı böyle olmuştur. Düşüncem bu benim, bu düşünceyi asla değiştirecek de değilim!</p>
				<p class="normal">Sert bir tavırla sözünü bitiren Kolya’nın yanaklarında birer yuvarlak halinde pembelikler belirdi.</p>
				<p class="normal">Onu can kulağıyla dinleyen Smurov, birdenbire,</p>
				<p class="normal">— Doğru, dedi. Çınlayan sesi inanç doluydu.</p>
				<p class="normal">Çocuklardan biri,</p>
				<p class="normal">— Öyle söylüyor, ama kendisi Latincede birinci! diye bağırdı.</p>
				<p class="normal">Söze katılan İlyuşa,</p>
				<p class="normal">— Doğru baba, sınıfın birincisi Latincede, dedi.</p>
				<p class="normal">— Ne çıkar bundan? diye kendini savunma gereği duydu Kolya. (Bir yandan da övülmekten hoşlanıyordu.) Latinceyi, anneme okulumu bitirmeye söz verdiğim için ezberliyorum. Üzerime aldığım her işi iyi yapmalıyım, âdetim bu, yoksa klasikçiliğe, bütün o adiliğe metelik verdiğim yok... Kabul etmiyorsunuz, değil mi Karamazov?</p>
				<p class="normal">Alyoşa yeniden gülümsedi:</p>
				<p class="normal">— Neden “adilik” olsun?</p>
				<p class="normal">— Rica ederim, klasik eserlerin hepsi konuşulan dillere çevirilmiştir. Onun için Latince, klasikleri öğretmek için değil, ancak polisçe amaçlarla, bir de yetenekleri öldürmek için öğretilir. Adilik değil de nedir bu?</p>
				<p class="normal">Alyoşa dayanamadı, şaşkınlıkla,</p>
				<p class="normal">— Kim, kim öğretti bunları size? diye bağırdı.</p>
				<p class="normal">— İlkin, kimsenin akıl hocalığına ihtiyacım yok benim, kendim anlayabilirim; gene de şunu bilin ki, demin size klasik çevirileriyle ilgili söylediklerimi öğretmen Kolbasnikov üçüncü sınıfa apaçık söylemişti.</p>
				<p class="normal">O zamana kadar ağzını açmayan Ninoçka birdenbire,</p>
				<p class="normal">— Doktor geldi! dedi.</p>
				<p class="normal">Gerçekten, evin kapısında Bayan Hohlakova’nın arabası durdu. Sabahtan beri doktoru bekleyen yüzbaşı kendini dışarı atarak onu karşılamaya koştu. “Anacık” derlenip toparlandı, kibirli bir tavır takındı. Alyoşa İlyuşa’nın yanına giderek yastığını düzeltti. Ninoçka oturduğu koltuktan Alyoşa’nın yatak düzeltmesini merakla gözlüyordu. Çocuklar aceleyle vedalaşmaya başladılar, bazıları akşam uğramaya da söz verdi. Kolya Perezvon’u çağırdı, köpek yataktan atladı.</p>
				<p class="normal">Kolya çabuk çabuk,</p>
				<p class="normal">— Ben gitmeyeceğim, gitmeyeceğim, dedi. Koridorda bekler, doktor gidince Perezvon’la tekrar gelirim.</p>
				<p class="normal">Doktor giriyordu artık. Ayı postundan palto giymiş, uzun siyah favorili, çenesi perdahlı, heybetli biriydi. Eşikten adımını atar atmaz irkilerek durakladı, galiba yanlış yere geldiğini sanmıştı. Kürküyle başındaki şapkasını çıkarmadan, “Bu ne? Neredeyim?” diye mırıldandı. İçerdeki kalabalık, odanın fakir hali, köşede ipe serili çamaşır onu iyice şaşırtmıştı. Önünde yerlere kadar eğilen yüzbaşı,</p>
				<p class="normal">— Burası efendim... fakirhanemdesiniz... diye yılışarak kekeliyordu. Zatialiniz bendenizi...</p>
				<p class="normal">Doktor olanca azametiyle yüksek sesle,</p>
				<p class="normal">— Sni-gi-rev... Bay Snigirev siz misiniz? diye sordu.</p>
				<p class="normal">— Bendenizim efendim.</p>
				<p class="normal">— Yaa!</p>
				<p class="normal">Doktor tiksintili bakışını yeniden odada gezdirdi, kürkünü sırtından attı. Boynundaki büyük nişanın parıltısı odadakilerin gözlerini aldı. Doktor kürkünü atarken yüzbaşı yetişerek yakaladı. Adam şapkasını da çıkardı. Yüksek, tok bir sesle,</p>
				<p class="normal">— Hasta nerede? diye sordu.</p>
				</body>
</html>