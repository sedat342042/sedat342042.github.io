<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_66">VII<br class="chapter"/>
				İlk Gözağrısı</h2>
				<p class="normal">Mitya hızlı, geniş adımlarla masaya yaklaştı. Bağırırcasına ama her kelimede kekeleyerek,</p>
				<p class="normal">— Beyler! diye başladı. Ben... şey... ben şey değil. Korkmayın! diye tekrar bağırdı. Bir şey yok... yok bir şey.</p>
				<p class="normal">Ansızın, Kalganov’a doğru eğilip koluna sımsıkı yapışan Gruşenka’ya döndü:</p>
				<p class="normal">— Ben de... ben de gidiyorum. Sabaha kadar. Bir yolcunun... sabaha kadar aranızda kalmasına izin verir misiniz? Yalnız sabaha kadar, bu odada, son olarak!</p>
				<p class="normal">Son sözlerini kanepede oturan pipolu şişkoya söylemişti. Adam piposunu ağzından çıkararak, sert bir tavırla,</p>
				<p class="normal">— Bu özel bir toplantı, pane,<sup class="calibre2"><a href="karamazov_split_114.html#footnote-600-102" id="footnote-600-102-backlink" name="footnote-600-102-backlink">[102]</a></sup>
 dedi. Başka odalar var. </p>
				<p class="normal">O anda Kalganov,</p>
				<p class="normal">— A, siz misiniz Dmitri Fyodoroviç? dedi. Ne olacak canım buyurun, oturun. Hoş geldin. </p>
				<p class="normal">Mitya sevinçle atıldı:</p>
				<p class="normal">— Hoş bulduk aziz... değerli dostum! Size her zaman saygım vardı.</p>
				<p class="normal">Masanın üstünden elini uzattı.</p>
				<p class="normal">— Bu ne kuvvet böyle, parmaklarımı kıracaksınız sandım!</p>
				<p class="normal">— Hep öyle sıkar zaten, hep öyle! diye neşeyle katıldı Gruşenka. Galiba o anda Mitya’nın halinden patırtı çıkarmayacağını anlamış, ürkek ürkek gülümsüyordu; gene de merak ve kaygısından tam olarak sıyrılamamıştı.</p>
				<p class="normal">Mitya’da onu son derece hayrete düşüren bir hal vardı; hem böyle bir anda içeri girip bu şekilde konuşacağı aklından bile geçmezdi.</p>
				<p class="normal">Soldan toprak sahibi Maksimov da, tatlı bir sesle, </p>
				<p class="normal">— Hoş geldin! dedi.</p>
				<p class="normal">Mitya ona da koştu.</p>
				<p class="normal">— Hoş bulduk. Siz de buradasınız ha, çok memnunum burada olduğunuza! Efendim, ben de… (Mitya, besbelli, pipo içen Polonyalıyı toplantının sahibi bildiği için gene ona döndü.) Kanatlanmış gibi geliyordum... Son günümü, son saatimi burada bu odada... kraliçeme taptığım bu odada geçirmek istedim. Bağışla beni, pane! Koştum ve yemin ettim... Korkmayın, bu son gecem olacak! Barışımıza içelim, pane! Şarap geliyor şimdi... Bunu da getirdim. (Mitya nedense birden para destesini çıkardı.) Müsaade et, pane! Canım müzik, eğlenti, eski âlemleri istiyor... Ama toprak kurdu, yerlerde sürünen gereksiz bir toprak kurdu yok olacak. Son gecemde bu mutlu olayı kutlayacağım!</p>
				<p class="normal">Tıkanacaktı nerdeyse. Çok, pek çok şey söylemek istediği halde ağzından sadece birtakım garip haykırışlar çıkıyordu. Polonyalı kımıldanmadan, Mitya’ya, para destesine, Gruşenka’ya bakıyor, belli olacak kadar şaşırmış görünüyordu.</p>
				<p class="normal">— Kruleva’m<sup class="calibre2"><a href="karamazov_split_114.html#footnote-600-103" id="footnote-600-103-backlink" name="footnote-600-103-backlink">[103]</a></sup>
 izin verirse... diye başladı.</p>
				<p class="normal">— Ne kruleva’sı, kraliçe mi? diye sözünü kesti Gruşenka. Gülesim geliyor şu konuşmanıza. Otur Mitya, neler söylüyorsun Allah aşkına? Korkutma beni ne olursun. Korkutmayacaksın değil mi, korkutmayacaksın! Eğer korkutmazsan, geldiğine memnun oldum doğrusu. </p>
				<p class="normal">Mitya kollarını havaya kaldırarak,</p>
				<p class="normal">— Ben mi, ben mi korkutacağım? diye ansızın bağırdı. Hayır! Geçin, hepiniz yolunuza devam edin, engel olacak değilim ben!</p>
				<p class="normal">Mitya ansızın bir sandalyeye çöküp hiç kimsenin, hatta kendisinin de beklemediği bir biçimde ağlamaya başladı. Başını karşıki duvara çevirmiş, iskemlenin arkalığını kucaklar gibi sımsıkı tutuyordu.</p>
				<p class="normal">— Bak şunun yaptığına! diye söylendi Gruşenka. Bana geldiği zaman da böyledir. Bakarsın, bir konuşmaya başlar, anlayabilene aşkolsun! Bir keresinde gene böyle ağlamıştı, bu ikinci oluyor; ne ayıp! Niye ağlıyorsun? Ağlamaya bir neden olsa bari...</p>
				<p class="normal">Gruşenka bu sözleri esrarlı bir tavırla, öfkeyle üzerlerine basarak eklemişti.</p>
				<p class="normal">— Ağlamıyorum ben... ağlamıyorum. Hadi hepinize merhaba! Mitya birden iskemlenin üstünde döndü, güldü; bu onun her zamanki donuk, kesik gülüşü değil, sessiz, uzun, sinirli bir gülmeydi.</p>
				<p class="normal">Gruşenka Mitya’yı yatıştırmaya çalışarak,</p>
				<p class="normal">— Bak, gene başladın... Açıl canım, neşelen! diyordu. Geldiğine çok sevindim ben, çok sevindim Mitya, duydun mu?</p>
				<p class="normal">Sonra odadakilere döndü, herhalde asıl kanepede oturana işittirerek, emir verircesine,</p>
				<p class="normal">— Onun burada, aramızda kalmasını istiyorum, dedi. İstiyorum, istiyorum! Yoksa... (Gözleri birdenbire alev saçtı.) O giderse ben de giderim!</p>
				<p class="normal">Polonyalı kibar bir tavırla Gruşenka’nın elini öptü. Mitya’ya nazik bir tavırla dönerek,</p>
				<p class="normal">— Topluluğumuza siz de katılın pane, dedi.</p>
				<p class="normal">Mitya yeniden oturduğu yerden fırladı, besbelli bir nutuk daha çekecekti, ama öyle olmadı. Sadece,</p>
				<p class="normal">— Hadi içelim pane’ler! dedi; hepsi güldü.</p>
				<p class="normal">Gruşenka, sinirli bir sesle,</p>
				<p class="normal">— Tanrım, ben de onun gene konuşmaya hazırlandığını sandım! dedi, sonra ısrarla,</p>
				<p class="normal">— Duydun mu Mitya, bir daha yerinden fırlayıp durma, diye tekrarladı. Şampanya getirdiğin iyi olmuş. Ben de içeceğim, likörden nefret ederim. Buraya gelmekle ne iyi ettin bilemezsin, sıkıntıdan patlıyordum... Yoksa gene para yemeye mi geldin? Koysana cebine paralarını! Nerden buldun bu kadar parayı? </p>
				<p class="normal">Mitya, oradakilerin ve özellikle Polonyalıların gözlerine takılan buruş buruş banknotları çabucak, utangaç bir tavırla cebine soktu. Kıpkırmızı kesildi. O anda hancı bir tepsi içinde açılmış bir şişe şampanya ile kadehleri getirdi. Mitya şişeyi kaptı, ama şaşkınlığından ne yapacağını bilemedi. Kalganov şişeyi elinden alıp kadehleri doldurdu.</p>
				<p class="normal">Mitya hancıya dönerek,</p>
				<p class="normal">— Bir şişe daha, daha! diye bağırdı, Polonyalıya yaptığı barışa içme önerisini unutarak kadehini kimseyi beklemeden, tek başına, son damlasına kadar dikti. Yüzünün ifadesi birdenbire değişti. Odaya girerken ciddi, trajik olan hali çocuklaştı. Bir anda uslanmış, küçülmüştü adeta. Çevresine çekingen bir sevinçle bakıyor, sık sık sinirli sinirli kihkihliyordu; kovulup yeniden yüz bulmuş bir köpeği andırıyordu. Sanki her şeyi unutarak hepsini hayranlıkla, çocuksu bir gülümsemeyle seyrediyordu. Gülen gözleri Gruşenka’dan ayrılmıyordu. İskemlesini çeke çeke ta koltuğunun yanına getirdi. Ne biçim adamlar olduklarına henüz kesin olarak karar verememekle beraber iki Polonyalıyı belirsizce gözden geçirmişti. Kanepede oturan pane, heybetiyle, dilinin Polonya diline kaçışıyla, ama en çok da piposuyla etkiledi onu... “Pipo içiyor... İyi de ediyor...” diyordu kendi kendine.</p>
				<p class="normal">Kırklık bir adam olan pane’nin hafifçe buruşuk yüzü, minnacık burnu, kozmetikli, arsız ifadeli ipincecik bıyıkları Mitya’da henüz en ufak ilgi uyandırmamıştı. Hatta adamın Sibirya’da yaptırdığı, şakakları gayet biçimsiz şekilde öne taranmış kötü peruğu bile Mitya’yı fazla şaşırtmadı. Hoşgörülü bir tavırla etrafını seyretmeye devam ederken, “Bu da böyle bir peruk işte, böyle kullanılıyor herhalde!” diye düşündü. İkinci Polonyalı, kanepede oturandan daha genç görünüyordu; odadakileri küstah, kışkırtıcı bir tavırla süzüyor, konuşulanları sessiz bir küçümsemeyle dinliyordu. Bu adam Mitya’nın dikkatini sadece, kanepede oturan pane’ye oranla çok uzun boyuyla çekti. “Ayağa kalksa iki metreyi bulur herhalde...” diye düşündü. Bu uzun pane’nin, kanepede oturanın dostu, adamı, bir çeşit muhafızı olduğu; pipolu bacaksız pane’nin de uzunu emrinde istediği gibi kullandığı Mitya’nın aklından geçenler arasındaydı. Gene de bunu son derece iyi, güzel, uygun buldu. Küçük köpeğin yürekçiğinde rakiplik duygusundan eser yoktu. Gruşenka’nın halinden, sır dolu sesinden henüz bir anlam çıkaramamıştı; sadece bütün kalbiyle sarsılarak Gruşenka’nın ona güleryüz gösterdiğinin, onu “bağışlayarak” yanına oturttuğunun farkındaydı. Şarabı yudumladığını görünce sevincinden deli oldu. Yalnız topluluğun sanki birdenbire bastırıveren sessizliği onu şaşırttı; hepsini bir şeyler bekleyen bir bakışla süzüyor, sanki, “Niye öyle oturuyorsunuz, neden başlamıyorsunuz beyler?” demek istiyordu.</p>
				<p class="normal">Kalganov, Mitya’nın düşüncesini anlamış gibi, Maksimov’u göstererek,</p>
				<p class="normal">— Bunun uydurduğu yalanlara gülüyorduk, diye birdenbire başladı.</p>
				<p class="normal">Mitya, bakışını hemen Kalganov’a, ardından Maksimov’a çevirdi. Bir şeye sevinmiş gibi,</p>
				<p class="normal">— Uyduruyor mu? Kah kah kah! diye kısa, donuk bir şekilde güldü.</p>
				<p class="normal">— Evet. Düşünün, iddiasına göre 1820 yıllarında süvarilerimizin hepsi Polonyalı kadınlarla evlenmiş güya... Saçmanın büyüğü değil mi bu?</p>
				<p class="normal">Mitya büsbütün coşarak,</p>
				<p class="normal">— Polonyalılarla mı? diye tekrarladı.</p>
				<p class="normal">Kalganov, Mitya ile Gruşenka arasındakileri çok iyi biliyordu. Pane’ye ait olanları da tahmin ediyordu, ama bunlarla pek ilgilendiği yoktu. Onun ilgisini çeken sadece Maksimov’du; Maksimov’la buraya gelişleri bir rastlantıydı, Polonyalılarla bu handa ömründe ilk kez karşılaşıyordu. Ama Gruşenka’yı önceden de tanırdı, hatta ahbaplarından biriyle bir kere evine gitmişti; Gruşenka o gün Kalganov’u beğenmemişti. Oysa burada delikanlıya tatlı tatlı bakıyordu, Mitya’nın gelişine kadar onu hafiften okşamıştı da... Ama bu sefer de nedense Kalganov’un ona pek aldırdığı yoktu. Kalganov yaşı yirmiden yukarı olmayan şık giyimli, beyaz yüzlü, sevimli, gür kumral saçlı bir gençti. Arasıra konuşmasıyla, davranışlarıyla çocuklaştığı olurdu, bunu kendisi de bilir, çekinmezdi. Ama bazen, beyaz yüzündeki açık mavi gözlerinin zeki bakışında yaşını aşan anlamlar sezmek mümkündü. Aslında garip, hatta kaprisli bir huyu vardı, gene de her zaman yumuşak başlıydı. Bazen yüzüne durgun, inatçı bir ifade gelirdi. Yüzünüze bakarak sizi dinlerken sanki kendini, bütün varlığıyla ancak onun bildiği bir hayale kaptırmış sanırdınız. Kâh durgunlaşıp pembeleşir, kâh incir çekirdeğini doldurmayacak bir şey için heyecanlanırdı.</p>
				<p class="normal">— Düşünün, dört gündür onu beraber taşıyorum, diye devam etti Kalganov.</p>
				<p class="normal">Kelimeleri tembel tembel uzatarak konuşuyordu. Bunu gösteriş olsun diye değil, çok doğal bir biçimde yapıyordu.</p>
				<p class="normal">— Kardeşiniz onu arabadan itmiş, yere düşmüştü, hatırlar mısınız? İşte o zamandan beri... O vakit pek ilgilendirdi beni; alıp köyüme götürdüm. Ama şimdi öyle yalanlar söylüyor ki, onların adına utanıyorum. Geri götürüyorum.</p>
				<p class="normal">Pipolu pane, Maksimov’a,</p>
				<p class="normal">— Pane Polonyalı bir kadının yüzünü bile görmemiştir; olmayacak şeyler söylüyor, dedi.</p>
				<p class="normal">Pipolu pane’nin Rusçası aslında pek fena değildi, yalnız Rusça kelimeleri Polonya şivesiyle, Polonya diline uydurup söyleyerek dilini bile bile bozuyordu.</p>
				<p class="normal">Maksimov, sırıtarak,</p>
				<p class="normal">— Ben de Polonyalı bir pani<sup class="calibre2"><a href="karamazov_split_114.html#footnote-600-104" id="footnote-600-104-backlink" name="footnote-600-104-backlink">[104]</a></sup>
 ile evliydim, dedi.</p>
				<p class="normal">Kalganov hemen söze karıştı:</p>
				<p class="normal">— Süvari miydiniz siz? Süvarilerden söz ediyordunuz. Süvari miydiniz?</p>
				<p class="normal">Kulak kesilmiş, sanki hikmet duymayı bekliyormuş gibi Mitya,</p>
				<p class="normal">— Öyle ya, süvari miydiniz? diye bağırdı. Kah kah kah!</p>
				<p class="normal">Maksimov ona döndü:</p>
				<p class="normal">— Hayır, ben şey... oradaki panenka’lardan<sup class="calibre2"><a href="karamazov_split_114.html#footnote-600-105" id="footnote-600-105-backlink" name="footnote-600-105-backlink">[105]</a></sup>
 söz ediyordum... Bizim hulan’lardan<sup class="calibre2"><a href="karamazov_split_114.html#footnote-600-106" id="footnote-600-106-backlink" name="footnote-600-106-backlink">[106]</a></sup>
 biriyle bir mazurka<sup class="calibre2"><a href="karamazov_split_114.html#footnote-600-107" id="footnote-600-107-backlink" name="footnote-600-107-backlink">[107]</a></sup>
 yaptılar mı, soluğu herifin kucağında alırlar; tıpkı beyaz bir kedicik gibi... Pan-oitz ile Pani-Matka<sup class="calibre2"><a href="karamazov_split_114.html#footnote-600-108" id="footnote-600-108-backlink" name="footnote-600-108-backlink">[108]</a></sup>
 da müsaade eder. Müsaade ederler ya... Bizim hulan da ertesi gün gider kızı ister... İşte böyle, ister kızı, khi-khi-khi...</p>
				<p class="normal">Sandalyede ayak ayak üstüne atarak oturan uzun boylu Polonyalı,</p>
				<p class="normal">— Pan laydak’tır...<sup class="calibre2"><a href="karamazov_split_114.html#footnote-600-109" id="footnote-600-109-backlink" name="footnote-600-109-backlink">[109]</a></sup>
 diye homurdandı, ayak değiştirdi.</p>
				<p class="normal">Mitya’nın gözü adamın boyalı, tabanı kalın, çamurlu kundurasına takıldı. Polonyalıların üst başları da kirliceydi.</p>
				<p class="normal">— Neden laydak olsun! Niye küfrediyor bu? diye birdenbire kızdı Gruşenka.</p>
				<p class="normal">Pipolu pane, Gruşenka’ya döndü:</p>
				<p class="normal">— Pani Agripina, dedi. Pane, Polonya’da kibar pani’leri değil, köylü kızlarını görmüş...</p>
				<p class="normal">Sandalyedeki uzun boylu Polonyalı küçümseyici bir tavırla,</p>
				<p class="normal">— Buna hiç kuşku yok, diye karşılık verdi.</p>
				<p class="normal">Gruşenka onu tersledi:</p>
				<p class="normal">— Size ne oluyor, bırakın konuşsun! Konuşuyorlar aralarında, ne diye karışıyorsunuz? Eğlendiriyor bizi işte.</p>
				<p class="normal">Peruklu pane, Gruşenka’yı uzun uzun süzdü, anlamlı bir tavırla,</p>
				<p class="normal">— Benim engel olduğum yok pani, dedi, tekrar piposunu fokurdatmaya başladı.</p>
				<p class="normal">Kalganov, ortada önemli bir sorun varmış gibi yeniden heyecanlandı:</p>
				<p class="normal">— Yo, bu kez pane’nin hakkı var, Maksimov Polonya’ya gitmedi ki, Polonya’yı nereden bilsin! Polonya’da evlenmediniz, değil mi?</p>
				<p class="normal">— Hayır. Smolensk eyaletinde evlendim. Ama karımı bir hulan daha önce anası, teyzesi ve büyük bir oğlu olan başka bir akrabasıyla Polonya’dan, Polonya’nın ta göbeğinden getirmiş... Bizde teğmendi, iyi bir delikanlıydı. Önce kendisi evlenmek istemiş, ama vazgeçmiş, kız topal çıkmış çünkü...</p>
				<p class="normal">— Öyleyse siz bir topalla mı evlendiniz? diye bağırdı Kalganov.</p>
				<p class="normal">— Evet, topalla... Birlikte aldattılar beni, gizlediler... Ben kızın yürürken mahsus hopladığını sanmıştım... hep sıçrıyordu, keyfinden sanıyordum.</p>
				<p class="normal">Kalganov, çınlayan bir sesle,</p>
				<p class="normal">— Sizinle evlendiği için mi keyifli olacaktı? diye çocukça bağırdı.</p>
				<p class="normal">— Evet, öyle sanmıştım... Oysa nedeni başkaymış. Evlendiğimizin akşamı açıkladı bunu ve pek dokunaklı bir tavırla özür diledi, ilk gençliğinde bir su birikintisini atlarken ayağını sakatlamış, hah ha!..</p>
				<p class="normal">Kalganov çocuksu bir kahkahayla kanepeye kapandı. Gruşenka da güldü. Mitya sevincinden kendinden geçti.</p>
				<p class="normal">Kalganov, Mitya’ya döndü:</p>
				<p class="normal">— Artık yalan söylemiyor biliyor musunuz, doğru söylüyor! Hem biliyor musunuz, iki kere evlenmiş o; bu söz ettiği, ilk karısı... İkinci karısı da kaçmış, hâlâ da sağmış; biliyor muydunuz bunu?</p>
				<p class="normal">Mitya hızla Maksimov’a döndü,</p>
				<p class="normal">— Ne diyorsunuz! diye taşkın bir hayret gösterdi.</p>
				<p class="normal">— Evet, kaçtı. Bu da geldi başıma, diye alçakgönüllülükle doğruladı Maksimov. Bir müsyü ile... En önemlisi, ilkin köyceğizimi olduğu gibi kendi üzerine yaptırttı. “Sen okumuş adamsın, geçim yolunu bulursun nasıl olsa,” dedi. Ekiverdi bizi... Bir gün saygıdeğer bir piskopos, “İlk karın topaldı, ikincisinin de ayağı yerlere değmiyor...” demişti. Kih, kih!..</p>
				<p class="normal">Coşan Kalganov kabına sığamıyordu.</p>
				<p class="normal">— Şuna bakın, şuna bakın! Yalan söylüyorsa bile —çünkü çoğu zaman yalan söyler— bunu sırf hepimizi eğlendirmek için yapıyor; bunda bir alçaklık yok, değil mi, yok? Bazen severim onu, biliyor musunuz? Alçaklığına alçak, ama doğal bir alçaklık bu, değil mi? Ne dersiniz? Başkaları bir çıkar uğruna alçalır, oysa o bir neden yokken, içinden geldiği için... Bakın, mesela dün yolda hep neyi iddia etti: güya Gogol Ölü Canlar’da ondan söz etmiş... Hatırlar mısınız, orada bir toprak sahibi Maksimov var; Nozdrev ona sopa çekiyor ve “sarhoşken toprak sahibi Maksimov’a sopa ile hakareti” yüzünden mahkemeye veriliyor. Hatırlar mısınız? Düşünün, bizimki, o Maksimov olduğunu, dayağı da yediğini iddia ediyor! Olacak şey mi bu? Çiçikov’un gezisi en geç 1820 yıllarının başlangıcına rastlıyor; yıllar tutmuyor bir kere... Dayağı yemiş olamaz. Olamaz, değil mi, olamaz...</p>
				<p class="normal">Kalganov’un neden böyle heyecanlandığını anlamak hayli güçtü, yalnız heyecanı candandı, içtendi. Mitya da canla başla ondan yana çıkıyordu. Kahkahayla gülerek,</p>
				<p class="normal">— Peki ama ya sopa yemişse? diye bağırdı.</p>
				<p class="normal">Maksimov ansızın söze karışarak,</p>
				<p class="normal">— Tam da sopa atmadılar ya, dedi, öyle işte...</p>
				<p class="normal">— Öyle işte de neymiş? Sopa attılar mı, atmadılar mı?</p>
				<p class="normal">Pipolu Polonyalı sandalyede oturan uzun boylu arkadaşına canının sıkıldığını gösteren bir tavırla,</p>
				<p class="normal">— Ktura godzine, pane? (Saat kaç?) dedi.</p>
				<p class="normal">Öteki omuz silkti, ikisinin de saati yoktu.</p>
				<p class="normal">— Konuşmayalım mı yani? Bırakın başkaları da konuşsun! diye yeniden aksilendi Gruşenka. Çatacak yer aradığı belliydi.</p>
				<p class="normal">Mitya ilk kez biraz ayılır gibi oldu. Bu kez Polonyalı gizlemediği bir öfkeyle,</p>
				<p class="normal">— İtiraz ettiğim yok, pani, dedi. Bir şey demedim. </p>
				<p class="normal">Maksimov pek memnun, biraz da nazlanarak,</p>
				<p class="normal">— Anlatacak bir şey yok ki, saçma bunlar, diye atıldı. Zaten Gogol’ün kullandığı adların hepsi benzetmedir. Nozdrev’in aslı Nosov’du.<sup class="calibre2"><a href="karamazov_split_114.html#footnote-600-110" id="footnote-600-110-backlink" name="footnote-600-110-backlink">[110]</a></sup>
 Ama Kuvşinikov’u hiç benzetmemiş; Skvornev’di onun adı... Fenardi, gerçekten Fenardi idi, ama İtalyan değildi, bu adı kullanan Petrov adında bir Rustu. Matmazel Fenardi pek cici bici şeydi, pullu kısa bir etekliği vardı. Fıldır fıldır dönerdi, ama dört saat değil, topu topu dört dakika... Gene de hepsinin aklını alırdı.</p>
				<p class="normal">— Dayağı ne diye yediğini söyle, onu dinleyelim, niye patakladılar seni? diye haykırıyordu Kalganov.</p>
				<p class="normal">— Piron’un yüzünden.</p>
				<p class="normal">— Ne Piron’u? diye karıştı Mitya.</p>
				<p class="normal">— Ünlü Fransız yazarı Piron... Bizimkiler bir panayır lokantasında, kalabalığın arasında içiyorlardı. Beni de davet ettiler. Gelir gelmez hiciv şiirleri okumaya başladım: “Sen misin Boileau, bu ne gülünç kıyafet!..” (Bolieau da, maskeli baloya, yani hamama<sup class="calibre2"><a href="karamazov_split_114.html#footnote-600-111" id="footnote-600-111-backlink" name="footnote-600-111-backlink">[111]</a></sup>
 gitmeye hazırlandığını söylüyor). Alındı oradakiler... Hemen arkasından bütün aydınların bildiği ikincisini yapıştırdım:</p>
				<p class="normal">“Sen Sappho’sun, ben de Phaon’um.</p>
				<p class="normal">Yazık ki</p>
				<p class="normal">Denize giden yolu bilmiyorsun...”<sup class="calibre2"><a href="karamazov_split_114.html#footnote-600-112" id="footnote-600-112-backlink" name="footnote-600-112-backlink">[112]</a></sup></p>
				<p class="normal">Bu onları daha çok gücendirdi, yakışıksız şeyler söylediler. Ben de durumu düzelteyim derken işi büsbütün berbat ettim:</p>
				<p class="normal">Piron hakkında hoş bir fıkra anlattım, Piron Fransız Akademisi’ne kabul edilmeyince öç almak için mezar taşına şöyle bir yazı hazırlatmış:</p>
				<p class="normal">“Ci-gît Piron qui ne fut rien, </p>
				<p class="normal">Pas même académicien.”<sup class="calibre2"><a href="karamazov_split_114.html#footnote-600-113" id="footnote-600-113-backlink" name="footnote-600-113-backlink">[113]</a></sup></p>
				<p class="normal">Dayağı bu yüzden yedim işte...</p>
				<p class="normal">— Peki ama neden?</p>
				<p class="normal">Maksimov yumuşak, biraz da öğretici bir tavırla,</p>
				<p class="normal">— Aydın olduğum için, dedi. Zaten insanlar adama sopa atmak için bahane mi bulamazlar, tümen tümen!</p>
				<p class="normal">Gruşenka, birdenbire sözünü keserek,</p>
				<p class="normal">— Bırakın bu çirkin şeyleri, dedi. Ben de neşelendirecek bir şeyler anlatacaksınız sandım.</p>
				<p class="normal">Mitya hemen telaşlandı, gülmeyi kesti. Uzun boylu Polonyalı, kendi düzeyinden aşağı bir toplulukta bulunmaktan canı sıkılan bir adamın kibirli tavrıyla yerinden kalkarak, elleri arkasında, odayı bir baştan bir başa dolaşmaya başladı.</p>
				<p class="normal">Gruşenka onu küçümser bir bakışla süzdü:</p>
				<p class="normal">— Bu da boy gösteriyor...</p>
				<p class="normal">Mitya hemen meraklandı, üstelik kanepede oturan pane’nin ona öfkeli öfkeli baktığını fark etti. Adama dönerek,</p>
				<p class="normal">— Pane! diye bağırdı, içelim pane! Öteki pane de katılsın, hep birlikte içelim pane’ler...</p>
				<p class="normal">Üç bardağı yan yana koyarak şampanya doldurdu.</p>
				<p class="normal">— Polonya’nın şerefine; sizin Polonya’nızın, Polonyalıların ülkesine içiyorum!</p>
				<p class="normal">Kanepede oturan Polonyalı gururlu, ama koltuklayan bir tavırla,</p>
				<p class="normal">— Bardzo milo pane, vipiyem!<sup class="calibre2"><a href="karamazov_split_114.html#footnote-600-114" id="footnote-600-114-backlink" name="footnote-600-114-backlink">[114]</a></sup>
 dedi.</p>
				<p class="normal">— Öbür pane, neydi onun adı? diye telaşlanıyordu Mitya. Hey hazret, al bardağını!</p>
				<p class="normal">Kanepede oturan,</p>
				<p class="normal">— Pane Vrublevski, diye hatırlattı. </p>
				<p class="normal">Pane Vrublevski salına salına masaya yaklaştı, ayakta durmaya devam ederek bardağını aldı.</p>
				<p class="normal">Mitya bardağını kaldırdı:</p>
				<p class="normal">— Polonya’nın şerefine pane’ler, hurra!</p>
				<p class="normal">Üçü içtiler, Mitya şişeyi kaparak üç bardağı yeniden doldurdu.</p>
				<p class="normal">— Şimdi Rusya’nın şerefine içelim ve kardeş olalım!</p>
				<p class="normal">— Bize de koy, dedi Gruşenka, Rusya’nın şerefine ben de içeceğim.</p>
				<p class="normal">— Ben de, dedi Kalganov.</p>
				<p class="normal">— Ben de, ben de isterim... Koca ninemiz, sevgili Rusyamız şerefine ben de içerim! diye kihkihledi Maksimov.</p>
				<p class="normal">— Hep birlikte! diye bağırdı Mitya. Getir bir daha patron! </p>
				<p class="normal">Mitya’nın getirdiklerinden kalan üç şişe de geldi. Mitya bardakları doldurdu.</p>
				<p class="normal">— Rusya’nın şerefine, hurra! diye bir daha bağırdı. Polonyalılardan başka hepsi içti; Gruşenka bardağı son damlasına kadar dikti. Pane’ler bardaklarına el sürmediler.</p>
				<p class="normal">— Niye öyle yapıyorsunuz pane’ler? Ne demek bu? diye birdenbire haykırdı Mitya.</p>
				<p class="normal">Pane Vrublevski bardağını kaldırarak gür sesle,</p>
				<p class="normal">— 1772 yılından önceki Rusya’ya! dedi.<sup class="calibre2"><a href="karamazov_split_114.html#footnote-600-115" id="footnote-600-115-backlink" name="footnote-600-115-backlink">[115]</a></sup></p>
				<p class="normal">— Oto bardzo penkne!<sup class="calibre2"><a href="karamazov_split_114.html#footnote-600-116" id="footnote-600-116-backlink" name="footnote-600-116-backlink">[116]</a></sup>
 diye bağırdı öbür pane. İkisi birden bardaklarını diktiler.</p>
				<p class="normal">Mitya söylendi:</p>
				<p class="normal">— Pek aptal şeylersiniz, pane’ler!</p>
				<p class="normal">Polonyalılar, horoz gibi, Mitya’nın üstüne yürüyerek, tehditle,</p>
				<p class="normal">— Pa-ne! diye haykırdılar. En çok Vrublevski hiddetlenmişti:</p>
				<p class="normal">— İnsan anayurdunu sevmez olur mu hiç? diye bağırdı.</p>
				<p class="normal">— Susun, dalaşmayın! Kavga istemem!</p>
				<p class="normal">Gruşenka buyurgan bir tavırla ayağını yere vurdu. Yüzü kıpkırmızı olmuştu, gözleri alev saçıyordu. Yeni içtiği bir bardak şampanya kendini göstermeye başlamıştı. Mitya pek korktu.</p>
				<p class="normal">— Kusura bakmayın pane’ler, suç benim, bir daha yapmam Vrublevski, yapmam bir daha; yapmam pane Vrublevski! </p>
				<p class="normal">Gruşenka,</p>
				<p class="normal">— Sen sus da otur şuraya, ne budala şeysin! diye öfkeyle tersledi Mitya’yı.</p>
				<p class="normal">Hepsi oturup sustular, birbirlerinin yüzlerine bakıyorlardı. </p>
				<p class="normal">Gruşenka’nın bağırmasına akıl erdiremeyen Mitya,</p>
				<p class="normal">— Hepsinin nedeni benim! diye başladı gene. Niye böyle oturuyoruz? Bir şeyler yapalım... neşelenmek için, yeniden neşelenmek için, yeniden neşelenmek için...</p>
				<p class="normal">— Eğlenecek ne var ki... diye tembel tembel söylendi Kalganov.</p>
				<p class="normal">— Yirmi bir oynasak... deminki gibi... diye kih kih güldü Maksimov.</p>
				<p class="normal">Mitya da ona katıldı:</p>
				<p class="normal">— Yirmi bir mi? Mükemmel! Pane’ler de razı olursa...</p>
				<p class="normal">Kanepedeki Polonyalı görünüşte isteksizce,</p>
				<p class="normal">— Puzno Pane,<sup class="calibre2"><a href="karamazov_split_114.html#footnote-600-117" id="footnote-600-117-backlink" name="footnote-600-117-backlink">[117]</a></sup>
 diye karşılık verdi.</p>
				<p class="normal">Pane Vrublevski de,</p>
				<p class="normal">— Doğru, diyerek ondan yana çıktı.</p>
				<p class="normal">— Puzno mu? Puzno da neymiş, diye sordu Gruşenka.</p>
				<p class="normal">Kanepedeki Polonyalı,</p>
				<p class="normal">— Vakit geç demek, diye açıkladı.</p>
				<p class="normal">Gruşenka birdenbire kızdı. Tiz bir sesle,</p>
				<p class="normal">— Geçmiş, yapamazlarmış... Ne biçim adam bunlar! diye bağırdı. Kendileri somurtur, başkalarının yüzünün gülmesini istemezler. Sen gelmeden önce de Mitya, hep böyle dilini yutmuş gibi duruyor, kasılıyorlardı.</p>
				<p class="normal">— Tanrıçam! diye bağırdı kanepedeki Polonyalı, istediğin gibi olsun! Güleryüz görmediğim için üzgünüm. Sonra Mitya’ya dönerek,</p>
				<p class="normal">— Hazırım pane, diye ekledi.</p>
				<p class="normal">Mitya, cebindeki para destesini çıkarıp iki tane yüz rublelik banknotu çekip masaya attı:</p>
				<p class="normal">— Başla Pane! Çok para kaybetmek istiyorum, sen kazan hepsini. Al kâğıtları, banka sen ol.</p>
				<p class="normal">Kısa boylu Polonyalı ciddi, kesin bir tavırla,</p>
				<p class="normal">— Kâğıtlar hancıdan olsun, dedi.</p>
				<p class="normal">— To nâlepşi sposub,<sup class="calibre2"><a href="karamazov_split_114.html#footnote-600-118" id="footnote-600-118-backlink" name="footnote-600-118-backlink">[118]</a></sup>
 diye ekledi Vrublevski.</p>
				<p class="normal">— Hancıdan mı? Hay hay, anladım; hancıdan olsun, iyi düşündünüz bunu pane’ler.</p>
				<p class="normal">Mitya, han sahibine dönerek,</p>
				<p class="normal">— Kâğıt getir! diye emir verdi.</p>
				<p class="normal">Adam açılmamış bir deste kâğıt getirdi Mitya’ya. Kızların toplanmaya başladığını, dümbelek çalan Yahudilerin henüz gelmediğini ama nerdeyse sökün edeceklerini, yiyecekle troykanın da henüz görünürlerde olmadığını bildirdi. Mitya masadan fırlayarak bazı emirler vermek için bitişik odaya koştu. Kızlardan ancak üçü gelmişti. Marya aralarında değildi, Mitya ne yapmak gerektiğini, ne diye yerinden fırlayıp oraya geldiğini kendisi de bilemiyordu. Patrona, sandıktan şeker, akide, sütlü karamela çıkarıp kızlara dağıtmasını söyledi.</p>
				<p class="normal">— Andrey’e de votka verin; votka verin Andrey’e, kırdım onu ben... diye gelişigüzel tembihledi.</p>
				<p class="normal">O anda hemen arkasından oraya yetişen Maksimov Mitya’nın omzuna dokundu. Fısıltılı bir sesle,</p>
				<p class="normal">— Beş ruble verir misiniz bana? dedi. Ben de talihimi deneyeyim, kih, kih!</p>
				<p class="normal">— Güzel, mükemmel! On ruble alın, buyurun!</p>
				<p class="normal">Mitya banknot destesini bir kere daha çıkararak arasından bir onluk seçti.</p>
				<p class="normal">— Bunu kaybedince gene gel, emi?</p>
				<p class="normal">Maksimov,</p>
				<p class="normal">— Başüstüne, diye sevinçle fısıldadıktan sonra salona koştu.</p>
				<p class="normal">Mitya hemen döndü, beklettiği için özür diledi. Pane’ler artık oturmuş, kâğıt destesini açmışlardı. Daha güleryüzlü, hatta sevimli bir görünüşleri vardı. Kanepedeki pane piposunu tazeledi, kâğıtları karıştırmaya hazırlanıyordu, yüzü resmileşmişti adeta.</p>
				<p class="normal">Pane Vrublevski,</p>
				<p class="normal">— Yerlerinizi alın pane’ler, diye seslendi.</p>
				<p class="normal">— Yo, ben oynamam artık, dedi Kalganov. Demin elli ruble ütüldüm bunlara.</p>
				<p class="normal">Kanepede oturan Polonyalı ona döndü:</p>
				<p class="normal">— Pane’nin talihi yoktu demin, bu sefer şansı açılmıştır belki...</p>
				<p class="normal">— Banko ne kadar? diye heyecanlandı Mitya.</p>
				<p class="normal">— Yüz, iki yüz... sür sürebildiğin kadar, pane!</p>
				<p class="normal">— Bir milyon! diye kahkahayla güldü Mitya.</p>
				<p class="normal">— Pane, Yüzbaşı Podvisotski’den söz edildiğini duydun mu hiç?</p>
				<p class="normal">— Kimmiş o?</p>
				<p class="normal">— Varşova’da dileyen banko diyebilir. Podvisotski geliyor; bakıyor, yerde bin altın kadar var. Banko diyor. Bankadaki, “Pane, Podvisotski, para sürecek misin, yoksa kredinle mi oynuyorsun?” diye soruyor. “Kredimle”, diyor Podvisotski. “Çok güzel, pane.” Banka kâğıtları dağıtıyor, Podvisotski kazanarak bin altını alıyor. Banka, “Dur pane,” diyor, bir kutuyu açarak içinden bir milyon çıkarıyor. “Bu da senin!” diyor. Banko bir milyonmuş... “Bunu bilmiyordum,” diyor Podvisotski. Banka, “Sen şerefini ortaya koydun, pane Podvisotski! diye karşılık veriyor. Bu oyunu biz de şerefimizle oynarız...” Böylece Podvisotski bir milyonu alıyor.</p>
				<p class="normal">— Yalan bu, dedi Kalganov.</p>
				<p class="normal">— Pane Kalganov, diliniz bu kibar topluluğa uygun düşmüyor.</p>
				<p class="normal">Mitya da,</p>
				<p class="normal">— Polonyalı bir oyuncu sana bir milyon verecek, bekle! diye ağzından kaçırdı. Ama çabucak toparlanıverdi:</p>
				<p class="normal">— Affet pane, özür dilerim, gene bir suç işledim... Evet, tabii verir, ortada şeref var... Polonyalı şerefi uğruna verir bir milyonu! Bak nasıl Polonya dili konuşuyorum! Kah kah!.. Hadi on ruble koyuyorum valeye!</p>
				<p class="normal">— Ben de dama, şu cici kupa kızına, körpecik panenka’ya bir rublecik koyuvereyim, kih, kih!</p>
				<p class="normal">Maksimov kupa kızını sürerek masaya iyice sokuldu, etraftan saklamak ister gibi masanın altında acele acele istavroz çıkardı.</p>
				<p class="normal">Mitya kazandı. Maksimov’un rublesi de kazandı.</p>
				<p class="normal">— İki misli! diye bağırdı Mitya.</p>
				<p class="normal">Bir ruble kazandığına delice sevinen Maksimov,</p>
				<p class="normal">— Ben de bir rublecik daha koyayım; küçücük, sapsarı bir rublecik... diye mırıldandı.</p>
				<p class="normal">— Kaybettim, dedi Mitya. Şimdi de yediliye iki misli... </p>
				<p class="normal">Yediliye konulanlar da gitti.</p>
				<p class="normal">Kalganov, birdenbire,</p>
				<p class="normal">— Bırakın artık, dedi.</p>
				<p class="normal">Fakat Mitya, kat kat artırarak sürmeye devam ediyordu.</p>
				<p class="normal">— Bir daha iki misli! diye olanca şiddetiyle haykırdı. </p>
				<p class="normal">Kanepedeki Pane,</p>
				<p class="normal">— İki yüz ruble kaybettin pane; gene mi iki yüzüne? diye sordu.</p>
				<p class="normal">— İki yüz mü? Al iki yüz daha! Hepsi iki misli!</p>
				<p class="normal">Mitya, cebinden kaptığı parayı tam kızın üzerine fırlatırken Kalganov birdenbire kâğıdı eliyle örttü. Gür bir sesle,</p>
				<p class="normal">— Yeter! diye bağırdı.</p>
				<p class="normal">Mitya,</p>
				<p class="normal">— Ne oluyorsunuz? diye ona döndü.</p>
				<p class="normal">— Yeter, istemiyorum. Oynamayacaksınız artık.</p>
				<p class="normal">— Neden?</p>
				<p class="normal">— İşte. Bırakın gidin, o kadar. Oynatmayacağım bir daha.</p>
				<p class="normal">Mitya şaşkınlık içinde bakıyordu ona. Gruşenka, sesi garipleşerek,</p>
				<p class="normal">— Bırak Mitya, haklı belki de, dedi, zaten çok kaybettin. </p>
				<p class="normal">Polonyalılar son derece gücenik bir tavırla yerlerinden kalktılar. Kısa boylu, Kalganov’u sert bir bakışla süzdü.</p>
				<p class="normal">— Şaka mı ediyorsun pane?</p>
				<p class="normal">Pane Vrublevski de,</p>
				<p class="normal">— Ne cesaretle yapıyorsunuz bunu? diye haykırdı.</p>
				<p class="normal">— Bağırmayın bakalım, bağırmayın! Sizi gidi Hint horozları! diye tersledi onları Gruşenka.</p>
				<p class="normal">Mitya sırayla hepsine bakıyordu. Gruşenka’nın yüzünde bir şey dikkatini çekmişti. O anda kafasında yepyeni, garip bir düşünce gelip geçti.</p>
				<p class="normal">Polonyalı öfkeden kıpkırmızı kesildi:</p>
				<p class="normal">— Pani Agripina, diye başlarken Mitya ona sokuldu, omzuna vurarak,</p>
				<p class="normal">— Biraz bakar mısın hazret, dedi.</p>
				<p class="normal">— Ne istiyorsunuz, pane?</p>
				<p class="normal">— Şu odaya geçiverelim; sana pek memnun olacağın bir çift sözüm var.</p>
				<p class="normal">Kısa boylu Polonyalı şaşırdı, Mitya’ya korka korka baktı. Gene de hemen razı oldu, yalnız pane Vrublevski’nin de birlikte gelmesini şart koştu.</p>
				<p class="normal">— Muhafızın mı? Hay hay, o da gelsin, o da gerekli bize... Hatta mutlaka gelsin. Hadi, marş marş, pane’ler!</p>
				<p class="normal">— Nereye öyle? diye merakla sordu Gruşenka.</p>
				<p class="normal">— Hemen geleceğiz.</p>
				<p class="normal">Mitya’nın yüzünde bir cesaret, beklenmedik bir dinçlik vardı. Oysa bir saat önce bu odaya bambaşka bir yüzle girmişti. Polonyalıları kızlar korosunun toplandığı ve sofranın kurulu olduğu büyük salona değil, sandıkların, bohçaların, basma yüzlü yastık kümeleriyle iki yatağın bulunduğu sağdaki odaya götürdü. Köşede ufak, boyasız bir masada mum yanıyordu. Pane’yle Mitya karşı karşıya oturdular, iriyarı pane Vrublevski elleri arkasında, yanlarında durdu. Polonyalılar Mitya’ya ciddi, aynı zamanda merakla bakıyorlardı. Kısa boylusu,</p>
				<p class="normal">— İsteğin ne, pane? diye geveledi.</p>
				<p class="normal">— Bak, lafı uzatmayacağım: şu parayı al, —Mitya cebinden banknotları çıkardı— razıysan üç bini al, dilediğin yere git. </p>
				<p class="normal">Polonyalı dikkat kesilmiş, gözlerini Mitya’nın yüzünden ayırmıyordu.</p>
				<p class="normal">— Trji tisöntzi mi Pane?<sup class="calibre2"><a href="karamazov_split_114.html#footnote-600-119" id="footnote-600-119-backlink" name="footnote-600-119-backlink">[119]</a></sup>
 Vrublevski ile bakıştılar.</p>
				<p class="normal">— Trji, panel’er, trji! Şimdi, beni dinle pane. Akıllı adama benziyorsun, şu üç bini al, sonra cehennemin dibine kadar yolun var. Vrublevski’yi de beraber götür. Duydun mu? Ama hemen, şu anda, hem de temelli git, anladın mı? Pane şu kapıdan çıkıp bir daha görünmeyeceksin... Orada bir şeyin kaldı mı; palton, kürkün falan? Getiririm ben. Bir troyka da hazırlarlar sana, dovidzenye<sup class="calibre2"><a href="karamazov_split_114.html#footnote-600-120" id="footnote-600-120-backlink" name="footnote-600-120-backlink">[120]</a></sup>
 pane! Ne dersin?</p>
				<p class="normal">Mitya güvenli bir tavırla karşılık bekliyordu. En ufak bir kaygısı yoktu. Polonyalının yüzünden son derece kesin bir ifade gelip geçti.</p>
				<p class="normal">— Ödeme nasıl olacak, pane?</p>
				<p class="normal">— Beş yüz hemen şimdi, yol masrafı ve kaporo olarak vereceğim. İki bin beş yüzü de yarın şehirde, ne yapıp yapıp bulacağıma şerefim üzerine yemin ederim.</p>
				<p class="normal">Polonyalılar yeniden bakıştılar. Kısa boylusunun yüzü kötü bir ifade almaya başladı, işin ters gittiğini sezinleyen Mitya, </p>
				<p class="normal">— Hadi yedi yüz, beş yüz değil, yedi yüzü hemen eline vereceğim! dedi. Ne oldun pane, inanmıyor musun? Yoksa üç binin tamamını mı vereyim sana? Ben vermesine veririm; sen de yarından tezi yok geri dönersin... Hem yanımda üç bin yok, param şehirde, evimde...</p>
				<p class="normal">Konuştukça Mitya’nın cesareti kırılıyordu.</p>
				<p class="normal">— Vallahi evde... saklıyorum...</p>
				<p class="normal">Bacaksız pane’nin yüzünde bir anda aşırı bir gurur belirdi. Alayla,</p>
				<p class="normal">— Başka bir isteğin de var mı? diye sordu. Pfe! A, Pfe!<sup class="calibre2"><a href="karamazov_split_114.html#footnote-600-121" id="footnote-600-121-backlink" name="footnote-600-121-backlink">[121]</a></sup></p>
				<p class="normal">Küçük pane yere tükürdü. Vrublevski de tükürdü. Mitya, umutsuzca her şeyin bittiğini anladı.</p>
				<p class="normal">— Gruşenka’dan daha çok koparmayı umduğun için tükürüyorsun... Pis beleşçiler!</p>
				<p class="normal">— Hakarete bakın!</p>
				<p class="normal">Boysuz pane birdenbire pişmiş istakoz gibi kızardı, dehşetli öfkelenerek hızlı adımlarla odadan çıktı. Vrublevski yalpalayarak onu izledi. Geriden bozulmuş, şaşkın bir durumda Mitya yürüyordu. Gruşenka’dan korkuyordu. Polonyalının hemen kıyameti koparacağını hissediyordu. Düşündüğü gibi çıktı. Polonyalı salona girince Gruşenka’nın önünde sahnedeymiş gibi durdu.</p>
				<p class="normal">— Pani Agripina, yestem do jivego dotknentim!..<sup class="calibre2"><a href="karamazov_split_114.html#footnote-600-122" id="footnote-600-122-backlink" name="footnote-600-122-backlink">[122]</a></sup>
 diye başladı.</p>
				<p class="normal">Fakat bu Gruşenka için sanki bardağı taşıran damla oldu:</p>
				<p class="normal">— Rusça konuş! diye bağırdı. Rusça konuş, artık Polonya dili konuşmak yok! Eskiden pekâlâ konuşurdun Rusçayı, beş yılda nasıl unuttun?</p>
				<p class="normal">Gruşenka öfkesinden kıpkırmızı kesilmişti.</p>
				<p class="normal">— Pani Agripina...</p>
				<p class="normal">— Ben Agrafena’yım, Gruşenka da diyebilirsin. Rusça konuş, dinlemem seni yoksa!</p>
				<p class="normal">Polonyalı, kibirinden burnundan soluyarak, Rusça kelimeleri eze büze, tumturaklı bir dille konuşmaya başladı:</p>
				<p class="normal">— Pani Agrafena, ben buraya eskileri unutup bağışlamaya geldim. Bugüne kadar olanları unutmaya...</p>
				<p class="normal">Gruşenka yerinden fırlayarak,</p>
				<p class="normal">— Ne bağışlaması? diye bağırdı. Sen mi beni bağışlamaya geldin?</p>
				<p class="normal">— Evet, ben yüksek ruhlu bir insanım. Âşıklarınla karşılaşmak şaşırttı beni doğrusu... Pane Mitya öbür odada bana buradan gitmem için üç bin teklif etti. Tükürdüm yüzüne.</p>
				<p class="normal">Gruşenka haykırdı: </p>
				<p class="normal">— N e e?.. Sana benim için para mı vermeye kalktı? Doğru mu bu Mitya? Nasıl cesaret ettin buna? Satılık mıyım ben?</p>
				<p class="normal">— Pane, pane!.. diye haykırdı Mitya. Temizdir o, tertemiz… Âşığı olmadım ben, yalan söylüyorsunuz! </p>
				<p class="normal">Gruşenka bağırarak,</p>
				<p class="normal">— Buna karşı ne diye savunuyorsun beni? dedi. Temiz kalmam erdemli oluşumdan ya da Kuzma’nın korkusundan değil ki... Sadece bunun karşısına onurumla çıkıp, suratına “Alçaksın” diyebilmek istedim. Gerçekten para almadı mı senden?</p>
				<p class="normal">— Nasıl almaz! diye bağırdı Mitya. Yalnız üç binin hepsini birden istedi; ben peşin olarak yedi yüz veriyordum.</p>
				<p class="normal">— Durum açık: param olduğunu duyduğu için evlenmeye geldi.</p>
				<p class="normal">— Pani Agripina! diye köpürdü Polonyalı, ben bir şövalyeyim, soyluyum, aşağılık serserinin biri değilim! Oysa eski pani’nin yerinde arsız, bambaşka bir kadın buldum...</p>
				<p class="normal">— Defol geldiğin yere öyleyse! Emir versem şimdi atarlar buradan seni!</p>
				<p class="normal">Gruşenka kendinden geçmiş, barbar bağırıyordu:</p>
				<p class="normal">— Ne budalaymışım, ah ne budalaymışım!.. Tam beş yıl kendime etmediğimi bırakmadım. Hoş bunu onun yüzünden yapmadım, hırsımdan yiyip bitirdim kendimi. Zaten bu o değil ki. Böyle miydi o? Bu, onun babası olmalı. Başındaki peruğu nereden buldun? Öteki şahindi, bu paytak bir ördek... Öbürü güler, bana şarkılar söylerdi... Beş yıldır gözyaşı döktüm; ah, ne budala, alçak, hayasız karıymışım ben! </p>
				<p class="normal">Koltuğa çöküp yüzünü elleriyle örttü. Tam o sırada soldan, bitişik odadan nihayet toplanabilen Mokroye’li kızlar korosunun oynak oyun havası duyuldu.</p>
				<p class="normal">Vrublevski,</p>
				<p class="normal">— Kepazelik bu! diye kükredi. Patron, atsana şu hayasızları! </p>
				<p class="normal">Bağırıp çağırmalardan kavga kokusu alarak epeydir kapıdan merakla bakan han sahibi hemen odaya daldı. Vrublevski’ye dönerek nedeni anlaşılmaz bir kabalıkla,</p>
				<p class="normal">— Ne yırtınıp duruyorsun? dedi.</p>
				<p class="normal">— Hayvan!</p>
				<p class="normal">— Hayvanmışım... Demin ne biçim kâğıtlarla oynadığını unutuyorsun ama... Sana açılmamış kâğıt verdim, onu sakladın, işaretli kâğıtlarınla oynadın! Bunun için seni Sibirya’ya yollatabilirim, haberin var mı? Kalpazanlıktan farkı yok bunun. </p>
				<p class="normal">Han sahibi kanepeye doğru yürüdü, parmaklarını kanepenin arkalığıyla yan yastığın arasına sokarak açılmamış bir kâğıt destesi çıkardı.</p>
				<p class="normal">— İşte kâğıtlar, olduğu gibi, açılmamış! Kaldırıp odadakilere gösterdi.</p>
				<p class="normal">— Kâğıtları oraya gizleyip yerine kendininkileri nasıl koyduğunu gözlerimle gördüm.</p>
				<p class="normal">— Ben de, öbür Polonyalının iki kere kâğıt çaldığını gördüm! diye bağırdı Kalganov.</p>
				<p class="normal">Gruşenka ellerini birbirine vurarak,</p>
				<p class="normal">— Aman ne çirkin, ne ayıp şeyler bunlar! dedi ve gerçekten utancından kızardı. Yarabbim, ne hale gelmiş bu adam!</p>
				<p class="normal">Mitya,</p>
				<p class="normal">— Ben de sandım ki... diye başladı, ama sözünü bitirmesine kalmadan, bozguna uğrayan, öfkesinden çılgına dönen Vrublevski yumruğunu kaldırarak,</p>
				<p class="normal">— Orospu! diye haykırdı.</p>
				<p class="normal">Mitya o anda üstüne atıldı, kaptığı gibi havaya kaldırdı, salondan demin konuştukları sağdaki odaya uçuruverdi. Salona dönünce heyecanından tıkanarak,</p>
				<p class="normal">— Serdim yere, dedi. Saldırıyor kerata, ama kolay kolay çıkamaz oradan!</p>
				<p class="normal">Kapının bir kanadını örtüp öbürünü açık tutarak, kısa boylu Polonyalıya seslendi:</p>
				<p class="normal">— Siz de buyurmaz mısınız hazret? Pşepraşam!<sup class="calibre2"><a href="karamazov_split_114.html#footnote-600-123" id="footnote-600-123-backlink" name="footnote-600-123-backlink">[123]</a></sup></p>
				<p class="normal">Han sahibi Trifon Borisiç,</p>
				<p class="normal">— Beyim, Dmitri Fyodoroviç, dedi, şu heriflerden kaybettiğin parayı geri alsana. Paranı çaldılar sayılır.</p>
				<p class="normal">— Ben elli rublemi istemiyorum, dedi Kalganov.</p>
				<p class="normal">— Ben de iki yüzü almam! diye karşılık verdi Mitya. Dünyada almam. Bununla avunsun bari.</p>
				<p class="normal">— Aferin Mitya! Yamansın! diye bağırdı Gruşenka, sesi öfke doluydu. </p>
				<p class="normal">Kızgınlığından mosmor kesilen bacaksız Polonyalının azameti gene yerindeydi. Kapıya yollanırken birden durdu, Gruşenka’ya dönerek,</p>
				<p class="normal">— Benimle gelmek istiyorsan buyur pani, dedi. İstemiyorsan, hoşça kal.</p>
				<p class="normal">Olanca azametiyle, hiddet ve gururundan oflaya poflaya öbür odaya geçti. Kendine göre kişilik sahibiydi... Kendine o kadar güveniyordu ki, pani’nin peşinden geleceğinden hâlâ umutluydu. Mitya arkasından kapıyı hızla kapadı.</p>
				<p class="normal">— Kilitleyin şunları, dedi Kalganov.</p>
				<p class="normal">Ama anahtar sesi öbür taraftan duyuldu, Polonyalılar kapıyı kendileri kilitlediler.</p>
				<p class="normal">— Hadi, güle güle... Uğurlar olsun! diye sert, haşin bir sesle bağırdı Gruşenka.</p>
				</body>
</html>