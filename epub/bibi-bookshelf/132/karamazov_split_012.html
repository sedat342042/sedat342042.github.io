<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_20">I<br class="chapter"/>
				Manastıra Geliş</h2>
				<p class="normal">Ilık, nefis bir gündü. Ağustos sonuydu. Staretzle ikinci sabah ayininden hemen sonra, on bir buçuğa doğru buluşulacaktı.</p>
				<p class="normal">Manastır ziyaretçileri ayin sırasında teşrif etmediler, ancak halk dağılırken sökün ettiler. İki arabada geldiler. Değerli bir çift at koşulu gayet zarif, üstü açık ilk arabada Pyotr Aleksandroviç Miusov’la uzak akrabası henüz yirmisinde bir genç olan Pyotr Fomiç Kalganov vardı. Bu genç üniversiteye girmeye hazırlanıyordu. Oysa nedense o sıralar yanında oturduğu Miusov da onu, birlikte Zürih’e ya da Yena’ya gidip üniversiteye orada girerek öğrenimini tamamlaması için kandırmaya uğraşıyordu. Delikanlı henüz karar vermemişti. Düşünceli, hatta biraz dalgın görünüyordu. Yüzü sevimliydi; oldukça boylu boslu, güçlü kuvvetliydi. Bakışı zaman zaman donuklaşıyor, aşırı dalgın insanlarda rastlandığı gibi bazen gözlerini üzerinize diktiği halde sizi görmüyordu. Çok konuşmazdı, davranışları pek serbest değildi. Fakat arada bir, hele birisiyle baş başa kalınca birdenbire açılır, alabildiğine konuşur, heyecanlanır, güler; bazen neye güldüğü de pek anlaşılmazdı. Coşkunluğu başladığı gibi aynı hızla çabucak sönüverirdi. Her zaman iyi, hatta çok özenerek giyinirdi; o zaman bile kendine göre bir serveti vardı, ama ileride daha büyüğüne kavuşmayı umuyordu. Alyoşa ile arkadaştı.</p>
				<p class="normal">Miusov’un arabasından hayli sonra yaşlı, baklakırı bir çift at koşulu, her yanı dökülen, ama gene de rahat bir kira arabasıyla oğlu İvan Fyodoroviç’le Fyodor Pavloviç geldi. Buluşma günü ve saati kendisine bir gün önce bildirildiği halde, Dmitri Fyodoroviç de gecikmişti. Ziyaretçiler arabalarını dışarda, misafirhanenin önünde bırakarak manastırın ana kapısından yaya girdiler. Fyodor Pavloviç hariç, galiba gelenlerin üçü de ömürlerinde manastıra adım atmamışlardı; Miusov’un belki otuz yıldır kürsüye gittiği yoktu. Biraz merakla, biraz da yapmacık bir serbestlikle çevreye bakınıyordu. Fakat inceleyici zekâsı manastırda, aslında pek basit olan birkaç kilise ve idare binasından başka konu bulamamıştı. Kiliseden son çıkanlar, başları açık, istavroz çıkararak geçtiler. Basit halk arasında tek tük yüksek tabakadan kimseler görünüyordu. İki üç hanımefendi, çok yaşlı bir general hep misafirhanede kalıyordu. Ziyaretçilerimizin çevresini bir dilenci güruhu sardı, ama hiçbiri oralı olmadı. Yalnız Petruşka Kalganov, çantasından bir on kapiklik çıkardı; telaşla, hem de kim bilir neden utana utana, “Aranızda paylaşın!” diyerek kadınlardan birinin eline sıkıştırdı. Arkadaşlarından hiçbiri farkında olmadığına göre utanması için neden yoktu ama o, bundan daha çok bozuldu.</p>
				<p class="normal">Durum tuhaftı, aslında burada beklenmeleri, hatta bir karşılama yapılması gerekirdi. Gelenlerden biri daha pek yakında bin ruble bağışta bulunmuştu; öbürü çevrenin en zengin, en aydın derebeyiydi. Hem mahkemenin gidişine göre manastıra balık avlama hakkı verilmesi biraz da ona bağlıydı. Gene de büyüklerden karşılayan yoktu. Miusov, kilisenin çevresindeki mezar taşlarını dalgın bakışlarla süzüyordu.</p>
				<p class="normal">Ölülerini böyle “kutsal” yerde gömme hakkının mezar sahiplerine hayli tuzluya mal olacağını söyleyecek oldu, ama vazgeçti. Açık fikirli alaycılığı yavaş yavaş hiddete dönmek üzereydi.</p>
				<p class="normal">Kendi kendine konuşur gibi,</p>
				<p class="normal">— Aksi şeytan! dedi. Şu kargaşalıkta kimi bulup sormalı. Bir şeyler yapmalıyız, vakit geçiyor.</p>
				<p class="normal">Birdenbire yanlarına yaşlı, dazlakça, bol bir yazlık pardösü giymiş, süzgün bakışlı bir adam yaklaştı. Şapkasını çıkardı, peltek peltek konuşarak oradakilere kendini, “Tula derebeylerinden Maksimov,” diye tanıttı. Hemen yolcularımızın işiyle ilgilendi.</p>
				<p class="normal">— Staretz Zosima keşişhanede oturur; hep keşişhanede... Koruluktan gidersiniz, manastırdan dört yüz adım kadar tutar.</p>
				<p class="normal">Fyodor Pavloviç,</p>
				<p class="normal">— Koruluktan gidildiğini ben de biliyorum, diye yanıtladı. Yalnız yol hatırımızda kalmadı, epeydir geldiğimiz yok.</p>
				<p class="normal">— Şu kapıdan efendim, doğruca koruluktan... hep koruluktan. Birlikte gidelim. Buyurun... benim de... ben de zaten... Buradan efendim, buradan.</p>
				<p class="normal">Ana kapıdan geçerek ağaçlıktan yürüdüler. Derebeyi Maksimov altmışında vardı, yürümekten çok yandan koşuyor, gizleyemediği, nerdeyse rahatsız eden bir merakla hepsini inceliyordu. Patlak gözlüydü.</p>
				<p class="normal">Miusov, sert bir eda ile,</p>
				<p class="normal">— Biz Staretze iş için gidiyoruz, dedi. Daha doğrusu o zattan randevu aldık. Bunun için yol göstermenize minnettar olduğumuz halde, bizimle gelmemenizi rica edeceğiz.</p>
				<p class="normal">— Ben gittim, gittim ona... Un chevalier parfait<sup class="calibre2"><a href="karamazov_split_114.html#footnote-600-12" id="footnote-600-12-backlink" name="footnote-600-12-backlink">[12]</a></sup>
 (Derebeyi parmaklarını şaklattı.)</p>
				<p class="normal">Miusov,</p>
				<p class="normal">— Kimmiş o chevalier? diye sordu.</p>
				<p class="normal">— Staretz efendim, muhteşem Staretz, Staretz... Manastırın şanı şerefi... Zosima. Öyle bir Staretz ki...</p>
				<p class="normal">Adamın başı sonu olmayan sözlerini ziyaretçilere yetişen kısa boylu, kukuletalı, çok solgun yüzlü, cılız bir rahip kesti. Fyodor Pavloviç’le Miusov durdular. Rahip büyük nezaketle nerdeyse yarı beline kadar eğilerek selam verdi.</p>
				<p class="normal">— Başrahip Peder keşişhaneyi ziyaretinizden sonra sizleri hep birlikte davet ediyor. Ama saat birden geçe kalmamanızı da rica ediyor.</p>
				<p class="normal">Maksimov’a dönerek,</p>
				<p class="normal">— Sizi de bekliyorlar, diye ekledi. </p>
				<p class="normal">Fyodor Pavloviç davete pek sevindi.</p>
				<p class="normal">— Hay hay, yüzde yüz gelirim; yüzde yüz! Hem biliyorsunuz: Efendiliği elden bırakmamaya karar vermiştik... Siz de buyuracak mısınız Pyotr Aleksandroviç?</p>
				<p class="normal">— Pek tabii! Buradakilerin âdetlerini görmeye gelmemiş miydim? Yalnız sizinle bir arada bulunmak beni zor duruma düşürüyor Fyodor Pavloviç.</p>
				<p class="normal">— Hem Dmitri Fyodoroviç de görünürlerde yok.</p>
				<p class="normal">— Hiç gelmese daha memnun olurum. Şu işinize, hele siz de içinde bulununca karışmak benim için hoş mu sanıyorsunuz?</p>
				<p class="normal">Fyodor Pavloviç rahibe dönerek,</p>
				<p class="normal">— Yemeğe geleceğiz, dedi. Başrahip efendiye teşekkürlerimizi söyleyin.</p>
				<p class="normal">— Yo, sizleri Staretze götürmekle görevliyim.</p>
				<p class="normal">Derebeyi Maksimov cıvıltılı sesiyle,</p>
				<p class="normal">— Öyleyse ben doğruca Başrahip Pedere, dedi, doğruca Başrahip Pedere...</p>
				<p class="normal">Rahip kararsız bir tavırla,</p>
				<p class="normal">— Başrahip Peder bu saatte meşguldür, ama siz bilirsiniz... diye mırıldandı.</p>
				<p class="normal">Derebeyi Maksimov gerisin geriye manastıra koşarken Miusov arkasından,</p>
				<p class="normal">— Ne sırnaşık ihtiyar! diye söylendi.</p>
				<p class="normal">Fyodor Pavloviç, birdenbire,</p>
				<p class="normal">— Von Sohn’a benziyor, dedi.</p>
				<p class="normal">— Söylediğiniz lafa bakın... Neresi benziyor von Sohn’a? Von Sohn’u görmüşlüğünüz var mı?</p>
				<p class="normal">— Resmini gördüm. Çizgileri bakımından değil de dille anlatılmaz bir benzeyiş... Tıpatıp von Sohn... O saat tanıdım.</p>
				<p class="normal">— Belki de bu işin erbabısınız. Yalnız Fyodor Pavloviç, demin burada efendice hareket etmemiz için verdiğimiz sözü açan sizdiniz, bunu unutmayın. Kendinizi tutun. Şeytanlık etmeye kalkarsanız, beni de sizin gibi bir adam sanmalarını istemem.</p>
				<p class="normal">Miusov rahibe dönerek,</p>
				<p class="normal">— Ne adam olduğunu görüyorsunuz işte, dedi, onunla birlikte namuslu insanların yanına çıkmaya utanırım.</p>
				<p class="normal">Rahibin solgun, kansız dudaklarında ince, sessiz, kendine göre kurnazca bir gülümseme belirdi. Fakat onurlu bir tavırla Miusov’u karşılıksız bıraktı. O da büsbütün yüzünü ekşitti.</p>
				<p class="normal">Aklından, “Topunu şeytan götürsün! diye geçti; yüzyıllardır talimli maskeleri var. Aslında hep şarlatanlık, saçmalık...”</p>
				<p class="normal">Fyodor Pavloviç,</p>
				<p class="normal">— İşte keşişhane, geldik! diye bağırdı. Kapıların hepsi kapalı.</p>
				<p class="normal">Kapının iki kanadına resmedilmiş ermişlerin önünde geniş bir el hareketiyle istavroz çıkarmaya başladı.</p>
				<p class="normal">— “Başkasının çöplüğünde ötülmez,” dedi. Bu keşişhanede yirmi beş ermiş, ruhlarının selameti için dünyadan ellerini eteklerini çekmiş yaşıyorlar; birbirlerinin suratlarına bakarak lahana yiyorlar. Bu kapıdan tek bir kadın adımını atamaz; dikkate değer taraf bu... Laf değil bu, gerçekten öyle...</p>
				<p class="normal">Birdenbire rahibe dönerek,</p>
				<p class="normal">— Yalnız işittiğime göre, Staretz, bayan da kabul ediyormuş, dedi.</p>
				<p class="normal">— Halktan kadınlar şu anda bile var. Oracıkta taraçanın dibinde yatmış bekliyorlar. Yüksek tabakadan hanımefendiler için taraça boyunca, ama keşişhane dışında iki oda yapılmıştır; pencereleri şunlar... Staretz iyi olduğu zamanlar içerideki yoldan, yani keşişhane duvarları dışına çıkarak onların yanına gider. Şimdi Harkovlu çiftlik sahibi Bayan Hohlakova eli ayağı tutmayan kızıyla orada bekliyor. Besbelli onlara çıkacağını söylemiş, oysa son zamanda halka çıkamayacak kadar halsiz düştü.</p>
				<p class="normal">— Şu halde keşişhaneden hanımefendilerin yanına geçit var. Sakın sözlerimden anlam çıkarmayın aziz Peder, laf olsun diye söyledim. Bilmem, belki duymuşsunuzdur: Aynaroz’a kadın ziyaretçiler kabul edilmedikten başka tavuk, hindi, inek gibi dişi mahluklar da alınmıyormuş.</p>
				<p class="normal">— Fyodor Pavloviç, ben dönüp sizi burada yalnız bırakacağım. Bensiz kolunuzdan tuttukları gibi atarlar sizi...</p>
				<p class="normal">— Size ne zararım var, Pyotr Aleksandroviç?</p>
				<p class="normal">Birdenbire,</p>
				<p class="normal">— Şuraya bakın! diye bağırdı. Oturdukları gülistana bakın! </p>
				<p class="normal">Aslında gül yoktu ama, bahçe en güzel, nadide sonbahar çiçekleriyle kaplıydı. Tecrübeli bir elin baktığı belliydi. Kiliselerle mezarların arasına çiçek tarhları yapılmıştı. Staretzin hücresi tek katlı, kapısının önünde taraçası bulunan ahşap bir evdeydi. Bunun çevresi de çiçek kaplıydı.</p>
				<p class="normal">Taraçaya çıkan Fyodor Pavloviç,</p>
				<p class="normal">— Acaba bundan önceki Staretz Varsonofi zamanında var mıydı bunlar? dedi. Söylendiğine göre, o incelikten filan hoşlanmazmış, latif cinsten gelenleri sopayla dövermiş.</p>
				<p class="normal">— Staretz Varsonofi zaman zaman meczup gibi görünürdü, ama hakkında söylenenlerin çoğu saçma. Kimseyi sopayla dövmemiştir. Şimdi biraz bekleyin beyler, gidip haber vereyim.</p>
				<p class="normal">Miusov yeniden:</p>
				<p class="normal">— Son olarak söylüyorum Fyodor Pavloviç, dedi, edebinizle durun, yoksa ileride burnunuzdan getiririm.</p>
				<p class="normal">Fyodor Pavloviç, alayla,</p>
				<p class="normal">— Ne diye bu kadar heyecanlanıyorsunuz? dedi, yoksa günahlarınız yüzünden mi korkuyorsunuz? Dediklerine göre, herkesin neden geldiğini gözlerinden okurmuş. Hem sizin gibi Paris görmüş, ileri kafalı bir adamın bunların düşündüklerine bu derece önem vermesine şaştım doğrusu. </p>
				<p class="normal">Miusov, alaya karşılık vermeye vakit bulamadı, içeri buyur edildiler. Girerken hayli öfkeliydi. “Şimdiden biliyorum: kızgınım, konuşmaya başlayınca kızışacak, hem kendimi, hem fikirlerimi küçülteceğim!..” diye düşündü.</p>
				</body>
</html>