<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_59">IV<br class="chapter"/>
				Celile’nin Kana Şehri</h2>
				<p class="normal">Alyoşa, keşişhaneye geldiği zaman manastır kurallarına göre vakit çok geçti, kapıcı onu özel bir yoldan geçirdi. Saat dokuzu vuruyordu. Böyle üzüntülü günden sonra bu herkes için rahatlama saatiydi. Alyoşa, Staretzin tabutunun bulunduğu hücrenin kapısını çekinerek araladı, içeri girdi. Hücrede tabutun başında İncil okuyan Paisiy Pederle bitişik odada yere uzanmış, dünkü konuşmayla bugünkü telaşın verdiği yorgunluktan sonra gençlere has kurşun gibi bir uykuya dalmış rahip adayı Porfiri’den başkası yoktu. Paisiy Peder, Alyoşa’nın girdiğini duyduğu halde hiç o yana bakmadı. Alyoşa kapıdan sağ köşeye geçerek diz çöktü, duaya başladı. İçi doluydu, ama duyguları bulanık, karmakarışıktı. Bununla beraber kalbi huzurluydu; hem işin garibi, Alyoşa buna hiç şaşmıyordu. Sevgili ölünün her tarafı kapalı tabutu gene önündeydi. Ama içinde o sabahki sızlatıcı, ağlatıcı, azap veren acıma duygusu kalmamıştı. Tabutun önünde yere kapandı, zihninde ve kalbinde keder değil, sevinç ışığı vardı. Hücrenin pencerelerinden biri açıktı, hava temiz, serinceydi.</p>
				<p class="normal">Alyoşa, “Pencereyi açtıklarına göre, koku çoğalmış...” diye düşündü. Ama daha demin ona o kadar korkunç, utandırıcı görünen bu düşünce şimdi içinde ne üzüntü, ne kızgınlık uyandırıyordu. Sessizce dua etmeye koyuldu. Ama az sonra, farkında olmadan dua ettiğini hissetmez oldu. Kafasında çeşitli düşünceler geçip kopu kopuveriyor, birer yıldız gibi ışıldayarak hemen sönüyor, yerine yenileri geliyordu, ama buna karşılık ruhu sağlam, yatıştırıcı bir bütünlük içindeydi; Alyoşa bunu çok iyi hissediyordu. Bazen içten bir duaya başlarken içi şükretmek, sevmek isteğiyle doluyordu, ama duaya başlar başlamaz başka şeye atlıyor, dalıyor, duayı da, neden yarıda bıraktığını da unutuveriyordu. Paisiy Pederin okuduklarını dinlemeye çalıştığı halde, gözleri yorgunluktan kapanıyordu.</p>
				<p class="normal">— “Üçüncü gün Celile’nin Kana şehrinde düğün oldu; diye okuyordu Paisiy Peder, İsa’nın anası da oradaydı. İsa ile müritleri de düğüne çağırıldı.”</p>
				<p class="normal">Alyoşa’nın zihninden “Düğün mü?.. Ne o... düğün… diye geçiyordu. O da mutlu artık... eğlentiye gitti... Bıçak almadı, hayır, almadı... Sadece adi sözlerdi bunlar. Ama adi sözleri de hoş görmek gerekir. Bunlar içimize ferahlık verir bazen... Bunsuz kedere dayanılmaz. Rakitin ara sokağa saptı... Rakitin acılandıkça hep oraya gider. Oysa yol... büyük, dosdoğru, ışıklı, pırıl pırıl bir yol... ucunda güneş var... A... neymiş okudukları?..”</p>
				<p class="normal">— ... Ve şarap bitince İsa’nın anası Ona, ‘Şarapları yok,’ dedi…</p>
				<p class="normal">— Ah, kaçırdım o yeri, yazık... Pek severim bunu: Celile’de Kana, Birinci Mucize bu... Hem ne mucize, ne güzel bir mucize! İsa ilk mucizesini yaratmak için kederli değil, sevinçli insanlara gitti, sevinçlerinin sönmemesine yardım etti. “İnsanları seven sevinçlerini de sever...” Bu, ölenin başlıca fikirlerinden biri, her an tekrarladığı bir sözdü. Mitya da, “Sevinçsiz yaşanılmaz,” der... Mitya... ya... “Her doğru ve güzel şey daima bütünüyle bağışlanmalı...” Bu da Mitya’nın sözüydü.</p>
				<p class="normal">— İsa ona dedi: ‘Kadın, benden sana ne? Saatim henüz gelmedi.’ Annesi hizmetkârlara, ‘Size ne derse onu yapın,’ dedi...</p>
				<p class="normal">— Yapın... Şu yoksul insanları sevindirin... Düğünlerine yetecek kadar şarap hazırlayamayanlar elbette çok yoksul kişilerdi... Tarihçilerin yazdıklarına göre, Taberiye Gölü kıyısıyla bütün o dolayda aklın almayacağı derecede fakir halk yaşarmış... Ve düğünde bulunan başka büyük bir varlığın, annesinin büyük kalbi, oğlunun yalnız olağanüstü, dehşet veren görevi yerine getirmek için dünyaya gelmediğini, onu düğünlerine sevgiyle çağıran cahil, cahil ve saf insanların basit, içten eğlencelerine katılabileceğini de biliyordu. Sakin sakin gülümseyerek, “Saatim henüz gelmedi...” diyordu. (Bunu söylerken yüzde yüz annesine gülümsüyordu!) Gerçekten, Onun dünyaya gelişinin nedeni sadece yoksul kişilerin düğünlerine şarap mı sağlamaktı? Yapmıştı işte, anasının dileğini yerine getirmişti... Paisiy Peder okumaya devam ediyordu.</p>
				<p class="normal">— … İsa hizmetkârlara emretti: ‘Küpleri su ile doldurun.’ Onlar da ağızlarına kadar doldurdular. Ve hizmetkârlara dedi: ‘Şimdi çıkarıp sofracıbaşıya götürün.’ Onlar da götürdüler. Sofracıbaşı, şarap olmuş suyu tattığı zaman, bunun nereden geldiğini bilmiyordu, ama suyu getiren hizmetkârlar biliyorlardı. Sofracıbaşı, güveyi çağırıp ona dedi: ‘Herkes önce iyi şarabı ve çok içilince kötüsünü çıkarır, oysa sen en iyi şarabı şimdiye kadar sakladın!’</p>
				<p class="normal">— Peki ama bu ne, ne oluyor?.. Oda niçin böyle genişliyor? Ha evet, bir evlenme, düğün bu... Öyle ya işte misafirler. İşte yeni evliler, neşeli kalabalık... Ya o akıllı sofracıbaşı nerede? A, bu da kim... Kim acaba? Oda biraz daha genişledi. Büyük masadan kalkan kim? Ne, o da burada, öyle mi?.. Ama olamaz, tabutta o... burada da... İşte kalktı, beni gördü, bu yana geliyor... Tanrım!</p>
				<p class="normal">Evet, yüzü ince kırışıklıklarla dolu, neşeyle, sessizce gülen ufarak ihtiyar ona doğru geliyordu. Tabut ortada yoktu; ihtiyarın sırtında dün misafirleri kabul ederken giydiği elbise vardı. Yüzü nurlu, gözleri ışıl ışıldı. Demek o da, Alyoşa da şölene, Celile’nin Kana’sındaki düğüne çağrılmıştı...</p>
				<p class="normal">Alyoşa, tam üstünden gelen hafif bir sesin,</p>
				<p class="normal">— Evet, sen de, sen de davetlisin! dediğini duydu. Seni de çağırdılar şölene. Niçin öyle bir kenara büzüldün, görünmüyorsun... yanımıza gel.</p>
				<p class="normal">İhtiyarın sesi, Staretz Zosima’nın sesiydi. Ondan başka Alyoşa’yı kim çağırabilirdi ki! Staretz Alyoşa’yı eliyle kaldırdı, Alyoşa doğruldu.</p>
				<p class="normal">Ufarak, kuru ihtiyar devam etti:</p>
				<p class="normal">— Eğleniyoruz; yeni bir şarap! Yeni, büyük bir sevinç şarabı içiyoruz. Bak, ne çok misafir var. İşte güveyle gelin, işte akıllı sofracıbaşı yeni şarabın tadına bakıyor. Bana neden öyle şaşkın şaşkın bakıyorsun?</p>
				<p class="normal">— Bir soğan verdim de buraya geldim. Zaten, buradakilerin çoğu yalnız birer ufacık baş soğan verenler... E, işlerimiz nasıl gidiyor? Sen de sessiz, mazlum oğlum, sen de bugün açın birine bir baş soğan vermişsin. Sen de ödevine başla, hayırlı olsun evladım!.. Bizim Güneşi, Onu görüyor musun?</p>
				<p class="normal">— Korkuyorum... bakamıyorum... diye fısıldadı Alyoşa.</p>
				<p class="normal">— Korkma. Hepimiz onun azameti, korkunç büyüklüğü önünde eğiliriz, ama merhameti sonsuzdur. Bizleri sevdiği için aramıza katıldı, birlikte eğleniyor, misafirlerin neşesi kaçmasın diye suyu şarap haline getiriyor, yine misafirler bekliyor, ardından daha yenilerini çağırıyor... Sonsuzluğa kadar sürecek böyle, işte yeni şarap getiriyorlar; kapları görüyor musun?</p>
				<p class="normal">Alyoşa’nın kalbinde ateş gibi bir şey yanıyordu, içi sızlıyor, gözleri ıslanıyordu... Ellerini açarak bağırdı ve uyandı.</p>
				<p class="normal">Karşısında gene tabut, açık pencere vardı, Paisiy Peder tane tane İncil okumaya devam ediyordu. Ama Alyoşa okunanı dinlemiyordu artık, işin garibi, dizüstü uyumuşken şimdi ayaktaydı. Birdenbire, yerden kopmuşçasına tabuta doğru atıldı, hatta farkına varmadan Paisiy Pederi omuzladı da. Öteki bir an başını kitaptan kaldırıp hemen yeniden eğildi, genç adamda olağanüstü bir hal sezmişti. Alyoşa bir an tabuta, içinde üstü örtülü, göğsünde bir ikonla, başında sekiz dallı haç işareti bulunan bir kukuleta ile hareketsiz, upuzun yatan ölüye baktı. Daha bir an önce sesini duymuştu, bu ses hâlâ içindeydi. Alyoşa kulak kesilmiş, sesi yeniden duymak istiyordu... Sonra birdenbire hızla dönerek hücreden çıktı.</p>
				<p class="normal">Merdiven başında da durmadı, hep aynı hızla indi. Heyecan dolu ruhu serbestliği, genişliği özlemişti. Üstünde gök kubbesi, sakin sakin ışıldayan yıldızlarla göz alabildiğine uzanıyordu. Tam üstündeki bir noktadan ufka kadar henüz belli belirsiz bir Samanyolu yayılmıştı. Yeryüzünü serinlik, çıt çıkmayan derin bir sessizlik kapladı. Başkilisenin beyaz kuleleriyle altın kubbeleri göğün mavimsi aydınlığında ışıldıyordu. Evin etrafında tarlalardaki güzel sonbahar çiçekleri gece uykusundaydılar. Yeryüzünün sessizliği göğün sessizliğiyle kucaklaşıyor, toprakla yıldızların sırrı bir an için birleşmiş hissi veriyordu. Alyoşa durduğu yerde seyre doyamıyordu. Sonra ansızın toprağa kapanıverdi.</p>
				<p class="normal">Toprağı niçin kucakladığını, neden öpmek istediğini bilmiyordu; gene de yeri gözyaşlarıyla ıslatarak bütün coşkunluğuyla bu toprağı daima, ölene kadar sevmek için ant içiyordu. İçinden, “Toprağı sevinç gözyaşlarınla sula ve bu gözyaşlarını sev...” diye geçti. Niçin ağlıyordu? Öyle bir coşkunluk içindeydi ki, göğün sonsuzluğunda parlayan yıldızlar için bile ağlıyor, ama çılgınlığından utanmıyordu. Sanki evrenin sayısız âlemlerinden uzanan teller hep birden ruhunda birleşmiş, ruhu da başka âlemlerle ilişkinin titreşimleri içindeydi. Herkese her şeyi bağışlamak, af dilemek istiyordu; ama kendisi için değil, hayır, başkaları hesabına, dünyada işlenen büyük suçlar için... Onun, “Benim için de başkaları af dileyecekler...” sözlerini yeniden duyar gibi oldu. Her geçen an adeta elle tutulur gibi bir açıklık ve kesinlikle, ruhuna üstündeki gök kubbesi gibi sağlam, sarsılmaz bir şeyin yayıldığını hissediyordu. Sanki içinde bir düşünce vücut buluyor, bir daha ondan ayrılmamak üzere, ömrünün sonuna kadar yerleşip temelleşiyordu. Zayıf bir delikanlı olarak yere kapanan Alyoşa doğrulduğu zaman sağlam, cenge hazır bir erkekti, bunu geçirdiği vecd anında anlamış, duymuştu. Alyoşa bu hatırayı ömrü boyunca sakladı içinde. Derin bir inançla, “O saat ruhuma biri girdi,” diye tekrarladı.</p>
				<p class="normal">Üç gün sonra manastırdan ayrıldı. Staretzin “dış dünyada yaşamak” emrine uygundu bu zaten.</p>
				</body>
</html>