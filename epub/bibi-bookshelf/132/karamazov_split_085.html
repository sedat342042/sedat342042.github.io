<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_84">I<br class="chapter"/>
				Gruşenka’da</h2>
				<p class="normal">Alyoşa, Katedral Meydanı’na, tüccar karısı Morozova’nın evine, Gruşenka’ya yollandı. Kadın sabah erkenden Fenya’yı ona göndermiş, kendisine mutlaka uğraması için rica etmişti. Alyoşa Fenya’yı sorguya çekerek hanımının dünden beri büyük, bambaşka bir üzüntü içinde olduğunu öğrendi. İki ay boyunca, Mitya’nın tutuklanmasından sonra Alyoşa kâh kendiliğinden, kâh Mitya’nın işleri için Morozova’nın evine sık sık gidip gelmişti. Mitya’nın tutuklanışından iki üç gün sonra Gruşenka ağır hastalandı, aşağı yukarı beş hafta yattı. Hele bir hafta hiç kendini bilemedi. Yüzü hayli değişmiş, sararmış, zayıflamıştı. Ama iki haftadır sokağa çıkabiliyordu artık. Alyoşa onu bu yeni haliyle daha çekici buluyordu. Hoşlandığı bakışları daha keskinleşmiş, daha bir anlam kazanmıştı. İç dünyasında da bir değişiklik seziliyordu; sakindi, iyiliğe geri dönülmez bir kesinlikle yöneldiği belliydi. Alnında, kaşları arasında ince, dikine bir çizgi belirmişti. Bu onun sevimli yüzüne içine kapanık, hatta ilk bakışta ağır, düşünceli bir görünüm veriyordu. Eski hoppalığından eser kalmamıştı. Alyoşa bir de şunu tuhaf buluyordu: talihsiz kadın başına gelen bütün felaketlere; nişanlandığı anda sözlüsünün korkunç bir cinayetle suçlanmasına, geçirdiği hastalığa, ne olacağı şimdiden bilinen mahkeme kararına rağmen gene de eski günlerdeki neşesini kaybetmemişti. Önceleri gururla bakan gözlerinde şimdi bir yumuşaklık ışıltısı parlıyordu. Gene de... bazen, seyrek de olsa bu gözlerde pek hayra alamet olmayan kıvılcımlar görünüyordu. Kalbini eski bir kuşkunun sıktığı anlarda oluyordu bu... Bu duygusu sönmemiş, hatta daha da güçlenmişti, konu hep aynıydı: Katerina İvanovna... Hasta döşeğinde bile onu anmıştı Gruşenka! Elinde fırsat olduğu halde Mitya’nın ziyaretine gitmeyen Katerina İvanovna’yı acı acı kıskandığını anlıyordu Alyoşa. Bütün bunlar onun için hayli çetin bir bilmeceydi, çünkü Gruşenka yalnız ona açılıyor, durmadan akıl danışıyordu. Oysa Alyoşa bazı durumlarda ne diyeceğini kestiremiyordu.</p>
				<p class="normal">Kaygılı bir tavırla gelen Alyoşa, Gruşenka’yı evde buldu; yarım saat kadar önce Mitya’dan dönmüştü. Kadının karşılamak için koltuğundan aceleyle fırlayışından onu sabırsızlıkla beklediğini anladı. Masada bir deste kâğıt vardı. Masanın bir yanındaki deri divana yatak serilmişti, yatakta yan uzanmış bir halde sabahlıkla, kâğıttan bir takke giyen Maksimov oturuyordu. Tatlı tatlı gülümsemesine rağmen hasta, bitkin görünüyordu. Evsiz barksız ihtiyar iki ay önce Gruşenka ile birlikte Mokroye’den dönmüştü. O zamandan beri onda kalıyordu.</p>
				<p class="normal">O günkü yağmurlu, puslu havada sırsıklam olmuş, korkuyla divana ilişerek ürkek, yalvaran bir gülümsemeyle gözlerini sessizce ona dikmişti. Bir yandan bütün varlığını saran keder, öte yandan hastalığın başında basan ateş, döndükleri ilk yarım saatte çeşitli işler arasında Maksimov’u adeta unutturdu Gruşenka’ya. Sonra birden bakışını ona dikince zavallı Maksimov şaşkın bir tavırla gözlerinin içine bakarak sırıttı. Gruşenka Fenya’yı çağırıp ihtiyarın karnını doyurmasını söyledi. O gün Maksimov aynı yerde kıpırdanmadan oturdu. Hava kararıp pancurlar örtülünce Fenya, hanımına, </p>
				<p class="normal">— Gece de burada mı kalacaklar? diye sordu.</p>
				<p class="normal">— Evet. Divana ser yatağını. </p>
				<p class="normal">Maksimov’a durumunu etraflı olarak sorduktan sonra, şu sıralar gidecek yeri olmadığını öğrendi. “Velinimetim Bay Kalganov artık beni evinde barındıramayacaklarını söylediler, bir de beş ruble bağışladılar…” Gruşenka acıyan bir gülümsemeyle “Ne yapalım, burada kal bari,” dedi. İhtiyar bu gülümsemeden sarsıldı, dudakları titredi, minnetinden ağlamaya başladı. O günden sonra evsiz barksız ihtiyar sığıntı Gruşenka’ya postu serdi. Kadının hastalığında bile gitmedi. Fenya ve Gruşenka’ya aşçılık yapan annesi onu atmadılar, eskisi gibi yemeğini veriyor, yatağını yapıyorlardı. Zamanla Gruşenka alıştı ona, Mitya’dan gelince, (henüz iyileşmeden, ayağa kalkar kalkmaz gitmeye başlamıştı) efkâr dağıtmak için “Maksimuşka”yı karşısına alıp çene çalardı; ihtiyar bazen ipe sapa gelir laflar da edebiliyordu. Sonunda Gruşenka onsuz yapamaz oldu. Alyoşa’dan başka hemen hiç kimseyi evine almıyordu, ama o da her gün uğramıyor, üstelik çok kalmıyordu. Gruşenka’nın ihtiyar tüccarı o sırada artık iyice ağırlaşmış yatıyordu; şehirdekilerin söyleyişiyle “bir ayağı çukurdaydı”. Gerçekten, Mitya’nın yargılanmasından bir hafta sonra öldü. Ölümünden üç hafta önce yaklaşan sonunu hissetmiş, oğullarını karılarıyla, çocuklarıyla yukarı çağırarak onu bundan sonra yalnız bırakmamalarını emretmişti. Gruşenka’ya o andan itibaren kapısını kapamış, hizmetkârlarına, gelecek olursa tarafindan, “uzun, neşeli ömürler dilediğini, onu unutmasını emrettiğini” söylemelerini sıkı sıkı tembihlemişti. Ama Gruşenka hemen hemen her gün sağlık haberlerini sorduruyordu.</p>
				<p class="normal">Kâğıtları masaya fırlatarak,</p>
				<p class="normal">— Hele şükür, geldin! diye sevinçle atıldı Alyoşa’ya. Maksimuşka belki gelmezsin diye beni öyle korkuttu ki... Çok ihtiyacım var sana! Geç masaya, kahve ister misin?</p>
				<p class="normal">Alyoşa masaya yerleşti.</p>
				<p class="normal">— Fena olmaz, acıktım,</p>
				<p class="normal">— Gördün mü; Fenya, çabuk bir kahve! Fenya! Ne zamandır senin için kaynayıp duruyor. Börekleri de getir ama sıcak olsun. Aman Alyoşa, bu börekler yüzünden bugün kopan fırtınayı bilemezsin! Bunlardan hapishaneye götürdüm ona... İnanır mısın, yemeden önüme fırlattı, birini yere atıp çiğnedi. “Gardiyana bırakacağım,” dedim. “Akşama kadar yemezsen öfkenin zehiriyle karın doyuruyorsun demektir!” Kalktım gittim. Gene kavga ettik, inanır mısın! Her gidişimde öyle.</p>
				<p class="normal">Gruşenka bunları soluk almadan, heyecanla söyledi. Maksimov ürkmüştü, yere bakarak sırıtıyordu.</p>
				<p class="normal">— Gene ne oldu, niye kavga ettiniz?</p>
				<p class="normal">— Aklımdan bile geçmeyen bir nedenle... Düşün, beni o “eskisi”nden kıskanıyor. “Ne diye bakıyorsun o herife? Demek geçindirmeye başladın onu, öyle mi?..” Kıskanmadan edemiyor! Gece gündüz hep kıskanıyor. Geçen hafta Kuzma’yı bile kıskandı.</p>
				<p class="normal">— Ama “eskisi’ni biliyordu...</p>
				<p class="normal">— Tabii ya. İlk günden beri biliyordu; bugün durup dururken bastı azarı. Söylediklerini tekrarlamaya utanıyorum. Aptal! Ben çıkarken Rakitka girdi. Belki Rakitka kışkırtıyor onu, ne dersin?</p>
				<p class="normal">Gruşenka son sözleri dalgın bir tavırla ekledi.</p>
				<p class="normal">— Seviyor seni o, mesele bu, çok seviyor. Şimdi üstelik sinirli de...</p>
				<p class="normal">— Nasıl olmasın, yarın yargılanacak; yarın olacaklar hakkında biraz konuşayım diye gitmiştim, bunları düşünmeye bile korkuyorum! “Sinirli” diyorsun, bir de benim nasıl sinirli olduğumu düşünsene... Kalkmış Polonyalının lafını ediyor! Ahmak! Maksimuşka’yı kıskanmıyor ama...</p>
				<p class="normal">— Eşim de beni çok kıskanırdı, diye lafa karıştı Maksimov.</p>
				<p class="normal">Gruşenka isteksiz isteksiz güldü.</p>
				<p class="normal">— Seni mi kıskandı, kimden kıskanabildi seni?</p>
				<p class="normal">— Hizmetçi kızlarımızdan...</p>
				<p class="normal">— Bırak şimdi Maksimuşka, şakanın sırası değil, kızıyorum. Böreklere de göz dikme, vermem; dokunuyor sana, içki de vermem. Bir de bununla uğraş, düşkünler yurduna döndü burası vallahi!</p>
				<p class="normal">Maksimov ağlamaklı oldu:</p>
				<p class="normal">— İyiliklerinize layık değilim, alçağım... İyiliklerinizi benden daha faydalı kimselere yapın siz!</p>
				<p class="normal">— Faydasız insan var mı Maksimuşka, kimin kimden daha faydalı olduğunu ne bilirsin? Yerin dibine batsın şu Polonyalı, üstelik hastalandı bugün! Ona da gittim. Şimdi inadıma börek de yollayacağım; göndermemiştim ama, Mitya gönderdim diye iftira attı bana; şimdi bile bile göndereceğim işte, inadıma! Bak, Fenya mektup getiriyor: tamam, dediğim gibi gene Polonyalılardan, gene para istiyorlar!</p>
				<p class="normal">Gerçekten Mussyaloviç pek uzun, her zamanki gibi tumturaklı bir mektup yollamıştı; mektubunda ödünç olarak üç ruble istiyordu. Mektubun içinde üç aylık bir senet de vardı; senedi Vrublevski de imzalamıştı. Gruşenka’nın “eskisi”nden aldığı kaçıncı senetli mektuptu bu! İki hafta önce, hastalığı geçince başlamıştı. Gruşenka hastalığı sırasında Polonyalıların onu yoklamaya geldiklerini biliyordu, ilk aldığı mektup büyük bir kâğıda yazılmış, iri bir aile mühürüyle mühürlenmişti. Yazılış şekli karışık, ağdalıydı. Gruşenka yarısına kadar okuyup bir şey anlamayınca bir kenara attı. Ertesi gün ikinci bir mektup geldi. Mussyaloviç çok kısa bir zaman için iki bin ruble ödünç istiyordu. Gruşenka bu mektubu da karşılıksız bıraktı. Arkasından mektuplar her gün gelmeye başladı; hepsi böyle ağdalı bir dille yazılmıştı. Yalnız istenen paranın miktarı gitgide yüz rubleye, sonra yirmi beşe, ona kadar indi. Sonunda yolladıkları bir mektupta Polonyalılar sadece bir ruble istediler, bu mektuba da ikisinin imzasıyla bir senet eklemişlerdi. Gruşenka birdenbire acıdı onlara. O gün, hava kararınca bir aralık gitti yanlarına; ikisini de tam bir sefalet içinde buldu. Yiyecekleri, yakacakları, sigaraları yoktu, ev sahiplerine de borçlanmışlardı. Mokroye’de Mitya’dan kazandıkları iki yüz ruble erimiş gitmişti. Gruşenka’yı şaşırtan, Polonyalıların onu kafa tutarcasına kibirli, etiketli davranışlarla ve şişirme laflarla karşılamalarıydı. Genç kadın buna sadece güldü ve “eskisi”ne on ruble verdi. Hemen o gün, gülerek, Mitya’ya da anlattı bunu. Mitya hiç kıskançlık göstermedi. Ama Polonyalılar o günden sonra Gruşenka’ya iyice asılmaya, para isteğiyle her gün mektup bombardımanına tutmaya başladılar. Kadın her gün azar azar yolluyordu. Mitya’nın bugün nedense kıskançlık damarı kabarıvermişti.</p>
				<p class="normal">Gruşenka, Alyoşa’ya aceleyle,</p>
				<p class="normal">— Budala gibi, Mitya’ya giderken bir koşu uğrayıverdim ötekine, diye anlatıyordu, hastalanmıştı bizim eski pane... Gülerek anlatıyordum Mitya’ya: Bak, benim Polonyalının gitarla eski şarkılar söylemek esmiş aklına. Duygulanıp da ona varacağımı sanıyor galiba... Ben bunu söyler söylemez Mitya bir fırlasın ayağa, başlasın bana ağzına geleni savurmaya... Ben de şimdi inadıma Polonyalılara börekler yollayacağım!</p>
				<p class="normal">Hizmetçiye döndü:</p>
				<p class="normal">— O kızcağızı mı göndermişler, Fenya? Ver şu üç rubleyi, kâğıda da beş on börek sar, götürüp versin. Alyoşa, börek yolladığımı Mitya’ya mutlaka anlat.</p>
				<p class="normal">Alyoşa gülümsedi.</p>
				<p class="normal">— Dünyada söylemem. </p>
				<p class="normal">— Yaa... Üzülür mü sanıyorsun? Kıskanması da yalandan, merak etme, yoksa vızgelir ona!</p>
				<p class="normal">— Nasıl yalandan?</p>
				<p class="normal">— Budalasın Alyoşenka. Zekân var, ama gene de bunlara akıl erdiremiyorsun. Beni kıskanmasına kızmam ben, hatta kıskanmazsa içerlerim, öyleyim ben. Kıskançlığa darılmam. Benim kalbim de zalim, ben de kıskanırım. Ama beni sevmediğine, yalandan kıskandığına yanıyorum! Kör değilim ya! Demin bana öbürünü, şu Katya’yı açtı; durup dururken, yok şöyleymiş de böyleymiş: onu kurtarmak için Moskova’dan bir doktor, ayrıca en birinci, en bilgili avukatı getirtmiş. Yüzüme karşı onu övdüğüne göre seviyor demektir; hayasız herif! Kendisi bana karşı suçlu olduğu için beni suçlayıp her şeyi bana yüklemek istiyor: “Sen benden önce Polonyalıylaydın, benim de Katka ile birleşmemden bir şey çıkmaz!” Böyle bu! Bütün suçu bana yıkmak istiyor. Mahsus çattı diyorum sana, ama ben de yapacağım...</p>
				<p class="normal">Gruşenka ne yapacağını söylemedi, gözlerini mendille örterek hıçkıra hıçkıra ağlamaya koyuldu.</p>
				<p class="normal">— Katerina İvanovna’yı sevmiyor o, dedi kesinlikle Alyoşa.</p>
				<p class="normal">Gruşenka mendili gözlerinden kaldırmadan,</p>
				<p class="normal">— Sevip sevdiğini pek yakında anlarım ben! dedi. Sesi tehdit doluydu; yüzü kasıldı.</p>
				<p class="normal">Alyoşa bu tatlı, sakin, neşeli yüzün bir anda nasıl çatıldığını, hırçınlaştığını görüyor, üzülüyordu.</p>
				<p class="normal">Gruşenka ansızın,</p>
				<p class="normal">— Bu saçmalıklar yeter! diye kesti. Seni bunları dinlemek için çağırmadım. Kuzum Alyoşa, yarın ne olacak, yarın? Bana azap veren bu. Azap duyan da yalnız benim. Hepsine bakıyorum, kimsenin umurunda değil, ilgilenen yok. Düşünüyor musun yarın ne olacağını; yarın yargılanacak... Anlat bana, nasıl olacak bu yargılama? Öldüren uşaktır, uşak; o giyer mi? Kimse savunmayacak mı onu? Uşağı çağırdıkları bile yok, değil mi?</p>
				<p class="normal">Alyoşa düşünceli bir tavırla,</p>
				<p class="normal">— Sıkı bir sorguya çektiler, dedi, ama hepsi suçlu olmadığı kanısına vardı. Şimdi çok hasta, yatıyor. O zamandan beri saraya tutulmuş. Gerçekten hasta.</p>
				<p class="normal">— Yarabbim; bir de sen şu avukata git Alyoşa, baş başa konuş onunla. Petersburg’dan üç bine getirtmişler.</p>
				<p class="normal">— Üçümüz verdik üç bini: ben, kardeşim İvan ve Katerina İvanovna. Doktoru, iki bine Katerina İvanovna kendisi getirtti. Avukat Fetükoviç daha fazla isteyecekti, ama dava bütün Rusya’da duyulmuş; gazeteler, dergiler hep yazdı bunu... Fetükoviç bu işi daha çok ün için aldı, sayılı bir dava çünkü. Dün gördüm onu.</p>
				<p class="normal">— Ne yaptın, konuştun mu? diye telaşla atıldı Gruşenka.</p>
				<p class="normal">— Dinledi beni, bir şey söylemedi. Yalnız belirli bir düşünceye vardığını açıkladı. Ama sözlerimi de hesaba katacağını söyledi.</p>
				<p class="normal">— Ne hesaba katması! Hay düzenbazlar, mahvedecekler onu! Peki, öteki doktoru ne diye getirtmiş, ne gereği vardı?</p>
				<p class="normal">— Bilirkişi olarak. Ağabeyimin deli olduğunu, delilik anında vurduğunu kanıtlamak istiyorlar. Ama ağabeyim buna razı olmaz. </p>
				<p class="normal">— Öldürmüş olsa, doğruydu bu... Deliydi o zaman, tam anlamıyla deli! Hep ben rezil karı suçluyum, ben! Ama öldürmedi ki o, öldürmedi! Oysa bütün şehir ona çullanıyor... Fenya’nın tanıklığından bile onun öldürdüğü çıkıyor. Ya bakkal dükkânında, lokantada o memurun anlattıklarını duymayan kalmadı! Hepsi düşman kesilmiş, aleyhinde atıp tutuyorlar.</p>
				<p class="normal">— Evet, tanıklar çoğaldı, dedi Alyoşa donuk bir sesle.</p>
				<p class="normal">— Grigori de, Grigori Petroviç yani, kapının açık olduğunda ısrar ediyor, bir türlü dediğinden dönmüyor. Gittim, görüştüm onunla. Üstelik haşladı beni.</p>
				<p class="normal">— Evet, dedi Alyoşa, ağabeyime karşı belki en güçlü tanık da o.</p>
				<p class="normal">Gruşenka kaygılı, esrarlı bir tavırla,</p>
				<p class="normal">— Mitya’nın deli olduğuna gelince, gerçekten öyledir o, dedi. Sana bunu çoktandır söylemek istiyordum Alyoşenka: her gün ona gidip geliyorum, şaşıyorum doğrusu. Bana şu sıralar neler anlatıyor bilemezsin. Dediklerinden hiçbir şey anlamıyorum. İlkin, büyük laflar ediyor besbelli, aklımın kıtlığından anlamıyorum, diyordum. Sonra baktım, bir bebek tutturdu, ne bebeği ise... “Bebek neden fakirmiş? Bebek yüzünden Sibirya’ya gideceğim... Katil değilim ama Sibirya’ya gitmem gerek!” Ne bebeği bu, Tanrı bilir! Konuşurken dayanamadım, ağlayıverdim, öyle güzel söylüyordu ki! Kendisi de ağlıyordu; o zaman ağlamaya başladım işte. Birdenbire öptü beni, eliyle kutsadı. Nedir o Alyoşa, anlat bana, ne “bebeği”ymiş bu?</p>
				<p class="normal">— Rakitin ona dadandı nedense. Ama bu Rakitin’in etkisiyle değil... Dün gitmedim ona, bugün gideceğim.</p>
				<p class="normal">— Hayır, Rakitka değil bu; kardeşi İvan Fyodoroviç aklını karıştırıyor onun...</p>
				<p class="normal">Gruşenka birdenbire yutkundu, sustu.</p>
				<p class="normal">Alyoşa şaşkınlıkla gözlerini ona dikti. Gruşenka kıpkırmızı kesildi, bozuldu.</p>
				<p class="normal">— Aah... Ben öyleyim işte... Gevezelik ettim! Dur Alyoşa, oldu olacak; madem ağzımdan kaçırdım, hepsini dosdoğru söyleyeceğim: iki kere geldi ona İvan Fyodoroviç. İlk defa buraya geldiği zaman: ben hastalanmadan önce; Moskova’dan acele acele gelmişti. İkinci olarak bir hafta önce uğradı; Mitya’ya, sana söylememesini, bunu hiç kimseye açmamasını tembih etti, gizli gelmişti.</p>
				<p class="normal">Alyoşa derin derin düşünüyordu, işittiği haber onu etkilemişti. Ağır ağır,</p>
				<p class="normal">— Kardeşim İvan, Mitya’nın işini konuşmaz benimle, dedi. Zaten bu iki ay içinde pek az görüştük. Geldiğim zamanlar hiç memnun görünmüyordu, ben de üç haftadır uğramıyorum ona artık. Eveet... Bir hafta önce oraya gittiğine göre... evet. Mitya’da bu hafta içinde bir değişme var.</p>
				<p class="normal">— Hem de ne değişme! Bir sır aralarında, sır! Mitya kendisi, sırları olduğunu söyledi. Hem öyle bir sır ki, Mitya’nın huzuru iyice kaçtı. Oysa önceleri pek neşeliydi; şimdi de neşeli ama, başını şöyle sallayıp odada dolaşmaya, sağ eliyle şakağındaki saçları çekiştirmeye başladı mı içinin rahat olmadığını anlıyorum. Önceleri pek neşeliydi, hatta bugün bile bir aralık...</p>
				<p class="normal">— Sinirliydi dedin ya?</p>
				<p class="normal">— Evet hem sinirli, hem neşeli. Sinirleniyor, bir dakika sonra gene neşeleniyordu; ardından birdenbire tekrar sinir basıyordu. Hem biliyor musun Alyoşa, şaşıyorum ona; önünde bu kadar korkunç bir şey varken bazen olur olmaz yerde kahkahayı basıyor. Kendisi de bebek gibi vallahi...</p>
				<p class="normal">— Bana İvan’ın gelişini açmamanı tembihlediği doğru mu? “Söyleme” mi dedi?</p>
				<p class="normal">— Evet, “Söyleme” dedi. En çok senden çekiniyor. Sır olduğunu söyledi; kendisi öyle dedi, sırmış!</p>
				<p class="normal">Gruşenka birden heyecanlanarak,</p>
				<p class="normal">— Kuzum Alyoşa, ne olursun git öğren, ne sırrıymış bu. Öğren, sonra gel bana anlat. Beni de rahata kavuştur; bileyim acı kaderimi ben de! Bunun için çağırdım seni.</p>
				<p class="normal">— Seninle ilgili mi sanıyorsun? Böyle olsa, yanında sırdan söz açmazdı.</p>
				<p class="normal">— Bilmem. Belki bana söylemek istiyor da cesaret edemiyor. Hazırlık yapıyor... Sır var, dedi, ama ne sırrı olduğunu söylemedi.</p>
				<p class="normal">— Sen ne düşünüyorsun?</p>
				<p class="normal">— Ne düşüneyim? Sonum geldi artık — düşündüğüm bu. Üçü birleşmiş, sonumu hazırlamışlar; çünkü işin içinde Katka da var. Hep bu Katka, her şey onun başı altından çıkıyor! “O şöyleymiş, o böyleymiş...” Demek ben öyle değilim. Bunu şimdiden söylüyor, şimdiden hazırlıyor beni. Aklına beni bırakmayı koymuş, bütün sır bu. Üçünün beraberce kararlaştırdığı bu: Mitka, Katka ve İvan Fyodoroviç... Sana çoktandır bir şey sormak istiyorum Alyoşa: bir hafta önce bana, İvan’ın Katka’ya âşık olduğunu açıkladı; sık sık gidiyormuş ona... Söylediği doğru mu, değil mi? Elini vicdanına koy da söyle, acıma.</p>
				<p class="normal">— Yalan söylemem sana. İvan’ın Katerina İvanovna’ya âşık olduğunu sanmam.</p>
				<p class="normal">— Ben de öyle düşündüm. Uyduruyor bana utanmaz herif, yalan! Demin beni kıskanması da sırf ilerde her şeyi bana yüklemek için... Aptaldır o, izini belli etmemeyi beceremez, içi dışı bir; öyledir o... Ama bunu komam onun yanına, komam! “Sen öldürdüğüme inanıyorsun!” diyor. Bana diyor bunu, bana! Başıma kakıyor bunu! Tanrı bağışlasın onu... Ee, hele dur: şu Katka’nın mahkemede benden çekeceği var! Bir tek söz söyleyeceğim orada... Her şeyi açıklayacağım!</p>
				<p class="normal">Gruşenka yeniden acı acı ağlamaya başladı.</p>
				<p class="normal">Alyoşa yerinden kalktı.</p>
				<p class="normal">— Sana şunu kesin olarak söyleyebilirim Gruşenka. Her şeyden önce Mitya yalnız seni, dünyada her şeyden çok ve yalnız seni sever; buna inan. Biliyorum, iyice biliyorum bunu. İkinci olarak, sırrını öğrenmek için ağız arayacak değilim, ama bugün kendisi söylerse sana söylemeye söz verdiğimi saklamayacağım. O zaman hemen bugün gelir anlatırım sana. Yalnız... bana göre Katerina İvanovna’nın adı bile yok, başka bir şey bu. Kesinlikle öyle... Katerina İvanovna ile ilgili olacağını hiç sanmam, benzemiyor. Şimdilik hoşça kal!</p>
				<p class="normal">Alyoşa Gruşenka’nın elini sıktı. Gruşenka hâlâ ağlıyordu. Genç adam, kadının sözlerine pek inanmadığını görüyordu, ama gene de, içini döktüğü, acılarını döktüğü için ferahlamıştı. Gruşenka’yı bu halde bırakmaya gönlü razı değildi, ama acele ediyordu. Yapılacak pek çok işi vardı.</p>
				</body>
</html>