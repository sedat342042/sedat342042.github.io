<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_37">X<br class="chapter"/>
				İkisi Bir arada</h2>
				<p class="normal">Alyoşa, babasından çıkarken, eve geldiği zamankinden çok daha ezgin ve üzgündü. Kafasını bir türlü toplayamıyordu. Bir yandan da o günün birbiriyle çelişen olaylarından edindiği izlenimleri bir araya getirerek toplu bir sonuca varmaktan korktuğunu hissediyordu, içinde, o zamana kadar hiç duymadığı, umutsuzluğa yakın bir duygu vardı. Hepsinin üstünde korkunç, içinden çıkılmaz bir soru dağ gibi karşısında yükseliyordu. Babasıyla Dmitri ağabeyi arasındaki o müthiş kadın meselesi nereye varacaktı? Olaya kendisi tanıktı. Aralarında bulunmuş, ikisini karşı karşıya görmüştü. Ona göre asıl talihsizlik ağabeyi Dmitri’deydi: başının üstünde bir felaket dolaşıyordu. Araya başka kimseler de karışmıştı; bunlar bu işle Alyoşa’nın önceleri düşündüğünden daha çok ilgiliydi. Esrar doluydu bütün bunlar... Kardeşi İvan, Alyoşa’nın çoktandır istediği hamleyi yapmıştı ama bu yakınlaşma bile onu nedense ürkütüyordu. Ya kadınlar?.. İşin tuhafı, şimdi, az önce Katerina İvanovna’ya gitmekten duyduğu çekingenlikten eser kalmamıştı. Tam tersine, ondan bir açıklama işitmek umuduyla bir an önce gitmek istiyordu. Gene de üzerine aldığı işi anlatmak deminkinden daha zor geliyordu: üç bin meselesi kesinleşmişti. Onuru kırıldığı ve umutsuzluğa kapıldığı için, Dmitri’yi hiçbir şey durduramazdı artık, öte yandan Katerina İvanovna’ya babasıyla aralarında geçenleri anlatmasını da tembihlemişti.</p>
				<p class="normal">Alyoşa, Bolşaya Sokağı’nda hayli büyük, konforlu bir evde oturan Katerina İvanovna’ya geldiği zaman saat yediydi, hava kararıyordu. Delikanlı, Katerina İvanovna’nın iki teyzesiyle birlikte oturduğunu biliyordu. Onlardan biri öz teyzesi değildi. Agafya İvanovna’nın teyzesi olurdu; Katerina İvanovna enstitüden baba evine gelince iki kıza bakan sessiz kadındı bu. İkinci teyzesi, yoksulluğuna rağmen çıtkırıldım, kendini beğenmiş bir Moskovalı hanımefendiydi. Söylentilere göre, ikisi de Katerina İvanovna’nın sözünden dışarı çıkmaz, sadece görgü kurallarına uymak için yanında bulunurlardı. Katerina İvanovna ancak hastalığı nedeniyle Moskova’da kalan velinimeti general karısına boyun eğiyordu; ona her hafta uzun uzun iki mektup göndermek göreviydi.</p>
				<p class="normal">Alyoşa antreye girip kapıyı açan oda hizmetçisine haber vermesini rica ettiği sırada salondakiler gelişini biliyor olmalıydılar. (Belki de pencereden görmüşlerdi.) Çünkü Alyoşa birdenbire birtakım gürültüler, koşuşmalar, elbise hışırtıları duydu, iki üç kadın kaçışmış olmalıydı. Alyoşa, ziyaretinin bu kadar heyecan yaratmasını tuhaf buldu. Onu hemen salona aldılar. Bu, eşyası bol, taşra üslubundan farklı, zarif döşenmiş bir odaydı. İrili ufaklı divan ve kanepeler, boy boy masalar, duvarlarda tablolar, masalarda vazolar, pek çok çiçek, hatta pencerenin önünde bir akvaryum vardı. Hava alacakaranlık olduğu için oda loşça görünüyordu. Alyoşa, besbelli az önce birisinin oturduğu bir divanda bırakılmış bir ipek şal, divanın önündeki masada sonuna kadar içilmemiş iki çikolata fincanı, bisküviler, biri kara üzümle, diğeri şekerle dolu iki kristal tabak seçti. Bunlar birisine ikram ediliyordu. Konuk üstüne geldiğini anlayan Alyoşa yüzünü buruşturdu. Hemen o anda kapının perdesi aralandı, odaya hızlı adımlarla sevinç, heyecan dolu bir gülümsemeyle ve Alyoşa’ya ellerini uzatarak Katerina İvanovna girdi. Birlikte gelen hizmetçi getirdiği yanan iki mumu masaya bıraktı.</p>
				<p class="normal">— Hele şükür geldiniz! Bütün gün Tanrıdan sizin gelmenizi diledim. Oturun.</p>
				<p class="normal">Üç hafta önce, Katerina İvanovna’nın ısrarıyla Dmitri Alyoşa’yı tanıştırmak için evine getirdiği zaman genç kızın güzelliği daha o zaman Alyoşa’da derin bir etki uyandırmıştı. O günkü görüşmelerinde bir türlü birbirlerine ısınıp konuşamadılar. Katerina İvanovna, Alyoşa’nın utangaçlığından konuşamadığını düşünerek ona acıyor, hep Dmitri Fyodoroviç’le ilgileniyordu. Alyoşa ağzını açmadığı halde her şeyi dikkatle inceliyordu. Kibirli kızın gururdan gelme serbestliği, kendine aşırı güveni onu şaşkına çevirmişti. Öte yandan gördüklerinin gerçek olduğundan emindi, bunları büyütmediğini de hissediyordu. İri, siyah, pırıl pırıl yanan gözlerini, olağanüstü güzel ve solgun, hatta biraz sarımtrak, uzunca yüzüne uygun buldu. Bu gözlerde olduğu gibi düzgün çizgili dudaklarda da ağabeyini âşık eden bir özellik vardı, ama bunlar bir sevgiyi uzun zaman bağlı tutacak yeterlikte değildi. Alyoşa bunu, ziyaretten sonra nişanlısı hakkındaki düşüncesini nerdeyse yalvararak öğrenmek istediği zaman açıkça Dmitri’ye söyledi:</p>
				<p class="normal">— Onunla mutlu olursun, yalnız belki bu mutluluk sakin, huzur veren bir mutluluk olmayacak.</p>
				<p class="normal">— Öyle kardeşim; onun gibileri hep böyledir, kadere baş eğmezler. Onu hep sevmeyecek miyim dersin?</p>
				<p class="normal">— Yo, belki de hep seversin, ama mutluluğunuz temelli olur mu bilmem...</p>
				<p class="normal">Alyoşa o gün düşüncesini kızararak söylemişti, ağabeyinin ısrarlarına uyup “saçma” düşüncelerini açıkladığı için kendi kendine kızıyordu. Çünkü düşüncesini söyler söylemez son derece anlamsız buldu. Hem de kadın hakkında bu kadar yetkiyle konuştuğu için utanç duydu. Bu nedenle Katerina İvanovna onu koşarak karşılayınca büyük bir şaşkınlıkla ilk izleniminin yanlış olabileceğini düşündü. Bu sefer genç kızın yüzünden içten, saf bir iyilik, dürüst, sıcak bir içtenlik akıyordu. Geçen hafta Alyoşa’nın bu kadar tuhafına giden “gururla kibir”in yerini yalın, cesur, soylu, güçlü bir anlatım, temiz, sarsılmaz bir kendine güven almıştı. Alyoşa yüzüne bakar bakmaz hemen ilk sözlerinden, sevdiği adama karşı içinde bulunduğu feci durumun onun için sır olmadığını, belki bir şeyi, eksiksiz olarak her şeyi bildiğini anladı. Gene de yüzü öyle ışıklı, yarına o kadar güven doluydu ki!.. Alyoşa birden, ona karşı kendini ciddi olarak, bile bile suç işlemiş gibi hissetti. Gücünü kaybetti, albenisine tutuldu. Ayrıca Katerina İvanovna’nın baştan beri, hatta belki doğal olmayan, sevince benzer bir heyecan içinde olduğu da gözünden kaçmamıştı.</p>
				<p class="normal">— Sizi bu kadar bekledim; çünkü gerçeği sizden, yalnız sizden öğrenebilirim; başka kimseden değil!</p>
				<p class="normal">Alyoşa dili dolaşarak,</p>
				<p class="normal">— Ben geldim... şey... ben... o beni yolladı... diye kekeledi.</p>
				<p class="normal">Katerina İvanovna’nın birdenbire gözleri parladı. </p>
				<p class="normal">— Yaa, demek sizi o yolladı, içim söylüyordu zaten! Hepsini anladım artık. Aleksey Fyodoroviç, izin verirseniz sizi neden böyle sabırsızlıkla beklediğimi şimdiden söyleyeyim. Bakın, belki de ben sizden daha çok şey biliyorum; sizden haber beklemiyorum. Bana yalnız onunla ilgili en son izleniminizi söyleyin, yeter. Bunu da dosdoğru, hiç süslemeden, kabaca (istediğiniz kadar kaba olsun) söyleyin. Bugünkü karşılaşmanızdan sonra onun hakkındaki düşünceniz nedir? Semtime uğramak istemediğine göre belki benim ona gidip yüz yüze konuşmam daha iyi olur. Sizden istediğimi anladınız, değil mi? Peki, neden yolladı sizi? (Yollayacağını biliyordum zaten!) Açık konuşun, söyleyeceğinizi bir an önce söyleyin.</p>
				<p class="normal">— Size selam yolladı... Selam... gelmeyecek bir daha, hiçbir zaman... selam, veda selamı söyledi.</p>
				<p class="normal">— Veda selamı mı?.. Öyle mi dedi, bu kelimeyi mi kullandı?</p>
				<p class="normal">— Evet.</p>
				<p class="normal">— Belki dili sürçtü de bunu asıl söylemek istediğinin yerine kullandı?</p>
				<p class="normal">— Hayır, “veda selamı” dememi tembih etti. Hatta unutmayayım diye üç kere tekrarladı.</p>
				<p class="normal">Katerina İvanovna kızardı.</p>
				<p class="normal">— Bana yardım edin, Aleksey Fyodoroviç; şimdi gerçekten yardımınıza ihtiyacım var. Fikrimi söyleyeyim de bana sadece düşündüğümün doğru mu, yanlış mı olduğunu açıklayın. Bakın, bana gelişigüzel, kelime üzerinde durmadan, buna bu kadar önem vermeden bir selam yollasaydı, her şey anlaşılırdı. Bu zaten son olurdu. Fakat kelime üzerinde bu derece durarak veda selamını söylemeyi unutmamanız için özellikle direttiğine göre çok heyecanlı, belki kendini bilmez bir durumdaydı. Kararını vermiş ve verdiği karardan ürkmüştür! Benden kesin adımlarla uzaklaşmadı, bayır aşağı tepetakla yuvarlandı. O kelimenin üstünde durması gösterişten başka bir şey değil.</p>
				<p class="normal">Alyoşa sözlerini içten doğruladı:</p>
				<p class="normal">— Öyle, öyle! Bana da öyle geliyor şimdi.</p>
				<p class="normal">— O halde henüz mahvolmamış o. Umutsuzluğa düşmüş, ama ben onu kurtarabilirim. Durun; size para, üç bin ruble hakkında bir şey söyledi mi?</p>
				<p class="normal">— Yalnız söylemek değil, onu en çok üzen bu herhalde... Artık onurunu kaybettiğini, bundan sonra ona her şeyin vız geldiğini söylüyordu.</p>
				<p class="normal">Alyoşa heyecanlanmıştı. Yüreğinin umutla dolduğunu, ağabeyi için belki bir çare, bir kurtuluş olduğunu hissediyordu.</p>
				<p class="normal">— Peki ama sizin... bu para işinden haberiniz var mı? diye ekleyip yutkunarak sustu. </p>
				<p class="normal">— Çoktandır, hem kesin olarak biliyorum. Moskova’ya telgrafla sorup paranın gitmediğini çok önceden öğrendim. Parayı göndermediğini bildiğim halde, ses çıkarmadım. Son hafta daha paraya ihtiyacı olduğunu öğrendim. Tek amacım, kime başvurması gerektiğini, ona en bağlı dostunun kim olduğunu anlamasıydı. Ama hayır, bir türlü en candan dostu olduğuma inanmak istemiyor, beni anlamadan, yalnız kadın gözüyle bakıyordu. Bütün hafta, üç bin ruble işinde benden utanmamasını nasıl sağlayacağımı düşündüm durdum. Herkesten, kendinden bile utanabilir, ama benden utanmasın. Tanrıya dilediği gibi açılıyor ya... Neden, onun uğruna nelere katlanabileceğimi hâlâ anlamadı? Neden beni tanıyamıyor, bütün olanlardan sonra anlamamaya nasıl cesaret ediyor? Onu temelli kurtarmak istiyorum. Varsın bana nişanlısı gözüyle bakmasın. Bir yandan da bana onursuz görünmekten korkuyor; ama size açılmaktan korkmadı, Aleksey Fyodoroviç. Ben neden bunu hak edemedim? </p>
				<p class="normal">Son sözlerini gözlerinden yaşlar boşanarak söyledi. </p>
				<p class="normal">— Size demin onunla babası arasında geçenleri anlatmak zorundayım. </p>
				<p class="normal">Alyoşa’nın da sesi titriyordu. Bütün sahneyi anlattı. Babasından para istemek için gönderildiğini, ağabeyinin içeri dalarak babasını patakladığını; bunu yaptıktan sonra bir daha ısrarla “veda selamını” götürmesini tekrarladığını, hepsini anlattı; sonra da,</p>
				<p class="normal">— O kadına gitti... diye yavaşça ekledi. </p>
				<p class="normal">— O kadına bile katlanamayacağımı sanıyorsunuz, değil mi? Fakat onu almaz o...</p>
				<p class="normal">Katerina İvanovna ansızın sinirli sinirli güldü:</p>
				<p class="normal">— Bir Karamazov’da böyle bir tutku ne kadar gider! Onunki sevgi değil, tutkudur. Evlenmeyecek, çünkü kadın ona varmaz. </p>
				<p class="normal">Katerina İvanovna’nın dudaklarında yeniden tuhaf bir gülümseme belirdi.</p>
				<p class="normal">Alyoşa gözlerini yere indirerek hüzünle,</p>
				<p class="normal">— Belki evlenir, dedi. </p>
				<p class="normal">— Evlenmez diyorum size.</p>
				<p class="normal">Katerina İvanovna taşkın bir heyecanla, birdenbire,</p>
				<p class="normal">— Bu kız bir melektir, biliyor musunuz? diye bağırdı. Harikalar harikası! Onun çekici olduğu kadar sağlam, soylu yürekli olduğunu da biliyorum. Bana niye öyle bakıyorsunuz Aleksey Fyodoroviç? Belki sözlerime hayret ediyor, belki inanmıyorsunuz.</p>
				<p class="normal">Öbür odaya bakarak, birdenbire,</p>
				<p class="normal">— Agrafena Aleksandrovna, buraya gelsenize! diye seslendi. Gelen iyi bir adam, Alyoşa; görünün ona, meseleyi biliyor.</p>
				<p class="normal">Baygın denecek kadar tatlı bir kadın sesi,</p>
				<p class="normal">— Ben de perde arkasından çağırmanızı bekliyordum, diye karşılık verdi.</p>
				<p class="normal">Perde aralandı ve... masaya, gülerek, neşe içinde Gruşenka yaklaştı. Alyoşa tepeden tırnağa sarsıldı. Gözlerini kadına dikmiş, ondan bir türlü ayıramıyordu. Demek, yarım saat önce kardeşi İvan’ın “hayvan” diye nitelendirdiği korkunç kadın buydu. Görünüşte özelliksiz, pek sade, hoş, sevimli, hem de güzel, ama güzel olduğu halde “özelliksiz” başka güzel kadınlara benzeyen bir kadındı. Son derece güzeldi; çoğu kimsenin tapındığı bir Rus güzelliğine sahipti. Boyu hayli uzundu, ama gene de Katerina İvanovna’dan birkaç parmak kısa kalıyordu; öbürü çok boyluydu. Etine dolgundu, vücut hareketleri yumuşak, adeta sessiz, sesi gibi baygın, nazlıydı. Katerina İvanovna gibi canlı, güçlü adımlarla değil, tam tersine sessizce yaklaştı. Adımları hiç duyulmuyordu. Ağır siyah ipekli elbisesi köpük gibi beyaz dolgun boynuyla geniş omuzlarını tatlı tatlı sarıyordu. Yumuşak bir hareketle kendini koltuğa bıraktı. Yirmi iki yaşındaydı, yüzü de ancak o kadar gösteriyordu. Teni duru beyazdı, yanaklarına, yukarı doğru solgun bir pembelik yayılmıştı. Yüzü ablakça, alt çenesi biraz çıkıktı. Üst dudağı ince, iki kat kalın olan alt dudağı hafif şişkin gibiydi. Fakat olağanüstü güzel, son derece gür koyu kumral saçları, koyu samur kaşları, uzun kirpikli nefis kurşuni mavi gözleri en kayıtsız, dalgın bir adamın bile yolda, gezintide, kalabalıkta dikkatini çekerdi. Alyoşa’yı en çok bu yüzdeki çocukça, saf ifade etkilemişti. Bakışları çocukçaydı, sevinmesinde bile çocukça bir hal vardı. O anda masaya yaklaşırken de üstünde bu sevinçli hal vardı. Hep o çocuksu sabırsızlıkla, saf bir merakla bir şeyler bekliyormuş gibi yaklaştı. Bakışı insanda neşe uyandırıyordu. Alyoşa bunu o anda hissetti. Bu kadında başka, ifade edemeyeceği ya da kendi kendine açıklayamayacağı, ama bilinçsizce hissettiği bir şey vardı: bu, vücut hareketlerindeki yumuşaklık, tatlılık, kedilere özgü sessizlik olmalıydı. Gene de kadın sağlam yapılı, göz doldurucuydu. Şalının altından geniş, dolgun omuzlarıyla kabarık, körpe göğüsleri seçiliyordu. Bu vücudun şimdiden —belki biraz taşarak— Milo Venüsü’nün kalıbını alacağı belliydi. Rus güzelliği uzmanları, Gruşenka’ya bakarak, bugünkü taze güzelliğinin yaşı otuzu bulunca ahengini kaybedeceğini, teninin pörsüyerek gözlerinin altında, alnında çok çabuk kırışıklıklar olacağını, yüz renginin kabalaşıp belki morlaşacağını şimdiden yanılmadan söyleyebilirlerdi. Kısacası bu, gelip geçici, Rus kadınına özgü bir güzellikti. Alyoşa, şüphesiz, bu tarafı aklına getirmiyordu. Gruşenka’nın etkisinde kaldığı halde tatsız bir duyguyla, nerdeyse üzülerek, onun neden kelimeleri uzatarak, yapmacık bir tarzda konuştuğunu kendi kendine soruyordu. Gruşenka besbelli kelimeleri uzata uzata konuşmayı, ses tonuna baygın bir yayvanlık vermekten hoşlandığı için yapıyordu. Şüphesiz bu, basit terbiyenin, görgü kıtlığının doğurduğu kötü bir alışkanlıktı. Alyoşa bu kırıtmalı konuşmayı genç kadının çocukça saf, sevinç dolu yüz ifadesine, bebek gibi sakin, mutlu parıltılar saçan gözlerine yakıştıramıyordu. Katerina İvanovna, Gruşenka’yı hemen Alyoşa’nın karşısındaki koltuğa oturttu, taşkın bir sevgiyle gülümseyen dudaklarından birkaç kez öptü. Ona âşıkmış gibi bir hali vardı. Hayranlıkla, </p>
				<p class="normal">— İlk olarak görüşüyoruz, Aleksey Fyodoroviç, dedi. Onu tanımak, görmek istiyordum. Ben gidecektim, ama bırakmadı, isteğimi duyar duymaz kendisi geldi. Onunla buluşup her şeyi bir karara bağlayabileceğimizi biliyordum zaten!.. İçim söylüyordu... Beni bundan vazgeçirmek istediler, ama ben sonucu önceden hissettim, yanılmadım da... Gruşenka bana hepsini, bütün niyetlerini açtı; sanki gökten bir iyilik meleği indi, huzur, sevinç getirdi...</p>
				<p class="normal">Gruşenka, hep o sevimli, şen gülümsemeyle,</p>
				<p class="normal">— Eksik olmayın, beni hor görmüyorsunuz güzel küçük hanımcığım! diye uzattı.</p>
				<p class="normal">— Böyle konuşmayın tatlı perim! Sizi nasıl hor görürüm ben! Şu alt dudağınızı bir kere daha öpeceğim. Şişkin gibi duruyor, varsın biraz daha şişsin... İşte bir daha öptüm, bir daha... Bakın, nasıl gülüyor Aleksey Fyodoroviç; bu meleğe baktıkça insanın içi açılıyor.</p>
				<p class="normal">Alyoşa kızarıp bozarıyordu, ince, hafif bir titreme almıştı.</p>
				<p class="normal">— Şımartıyorsunuz beni küçük hanımcığım, belki övgünüze layık değilim.</p>
				<p class="normal">— Layık değilmiş!.. O, buna layık değilmiş!..</p>
				<p class="normal">Katerina İvanovna, bunları, hâlâ süren heyecanlı haliyle bağırdı, sonra,</p>
				<p class="normal">— Haberiniz olsun, Aleksey Fyodoroviç, dedi, kafamız düşlerle dolu, yüreğimiz başına buyruk, hem de gururlu mu gururlu! Soyluyuz, gönlümüz yüce; bunu biliyor musunuz Aleksey Fyodoroviç? Yalnız mutsuzduk. Değersiz ya da hoppa bir adam için pek çabuk her türlü özveride bulunmayı göze aldık. Birisi, bir subay vardı, onu sevdik, onun uğruna her şeye kıydık... Bu epey önce, aşağı yukarı beş yıl önce oldu; o da bizi unutmuş, başkasıyla evlenmişti. Şimdi karısı öldüğü için serbesttir; mektup yolladı, buraya geliyor. Biz de onu, yalnız onu seviyoruz, bunu bilin; şimdiye kadar ve ömrümüzün sonuna kadar sadece onu!.. O buraya gelince Gruşenka gene mutlu olacak, çünkü bu beş yıl hep mutsuzdu. Kimsenin ona kötü söz söylemeye hakkı yok, kim ondan yüz bulduğunu ileri sürebilir? Sadece yatalak bir ihtiyar tüccar; ama o daha çok babamız, dostumuz, koruyucumuzdu. Bizi o sırada sevdiğimiz adam tarafindan bırakılmış, kötümser, acılar içinde bulmuştu... Kadıncağız kendini suya atıyordu da o ihtiyar kurtardı.</p>
				<p class="normal">Gruşenka gene uzata uzata,</p>
				<p class="normal">— Beni pek fazla savunuyorsunuz küçük hanımcığım! dedi.</p>
				<p class="normal">— Savunuyor muyum? Aman efendim, ne haddimize! Sizi savunmaya cesaret edebilir miyiz? Elinizi verin bana Gruşenka, meleğim. Şu tombul, minik, nefis elceğizi görüyor musunuz Aleksey Fyodoroviç, görüyor musunuz bunu, bana mutluluk getirdi o, diriltti beni! Şimdi öpeceğim onu hem üstünü, hem içini öpeceğim; işte, işte, işte!</p>
				<p class="normal">Katerina İvanovna kendinden geçmişçesine Gruşenka’nın gerçekten güzel, belki fazlasıyla tombul elini üç kere öptü. Kadın elini uzatmış, sinirli, tiz, ama tatlı bir gülüşle “küçük hanımcığı”nı seyrediyor, elinin böyle öpülmesinden pek memnun görünüyordu.</p>
				<p class="normal">Alyoşa’nın içinden “Bu kadar coşkunluk fazla...” diye geçti. Kızardı. İçinde garip bir huzursuzluk vardı.</p>
				<p class="normal">— Aman küçük hanımcığım, Aleksey Fyodoroviç’in yanında elimi böyle öpmeniz benim için ayıp değil mi?</p>
				<p class="normal">— Sizi bununla utandırmak mı istedim?</p>
				<p class="normal">Katerina İvanovna biraz şaşırdı.</p>
				<p class="normal">— Beni ne kadar yanlış anlıyorsunuz, şekerim.</p>
				<p class="normal">— Ama belki siz de beni olduğum gibi anlamıyorsunuz küçük hanımcığım. Belki ben göründüğümden çok daha kötüyüm. Kalbim kötü, asiyim. Zavallı Dmitri Fyodoroviç’i o zamanlar sırf alay olsun diye kendime çektim.</p>
				<p class="normal">— Ama şimdi azat edeceksiniz onu. Söz verdiniz. Onun aklını başına toplamasına yardım eder, çoktandır başkasını sevdiğinizi, o adamın size evlenme teklif ettiğini açıklarsınız...</p>
				<p class="normal">— Yoo, size böyle bir söz vermedim. Bunları hep siz söylediniz, ben söz filan vermedim.</p>
				<p class="normal">Katerina İvanovna biraz sarardı, yavaşça,</p>
				<p class="normal">— Öyleyse sizi yanlış anladım, dedi. Oysa bana vaat etmiştiniz...</p>
				<p class="normal">Gruşenka hep aynı neşeli, saf haliyle,</p>
				<p class="normal">— Yoo, benim melek küçük hanımcığım, diye cevap verdi, size hiçbir şey vaat etmedim ben. Görüyorsunuz ya sayın küçük hanım, size karşı ne kötü, ne kadar başıma buyruğum. Aklıma estiği gibi hareket ediyorum. Demin belki bir söz verdim, ama şimdi, “Ya gene, birdenbire, Mitya hoşuma giderse?” diye düşünüyorum... Bir kere böyle hoşuma gitmişti de tam bir saat ona gönlümü vermiştim. Belki şimdi ona gidip bugünden tezi yok bende kalmasını isterim. Böyle kararsızım ben işte!</p>
				<p class="normal">— Ama demin... demin bambaşka konuşuyordunuz.</p>
				<p class="normal">— Aah, demin... Ne yapayım, yüreğim pek yufka, pek budala. Benim yüzümden neler çektiği aklıma gelirse ne olacak? Ya eve gidince ona duyduğum acımayı yenemezsem?..</p>
				<p class="normal">— Bunu beklemiyordum doğrusu...</p>
				<p class="normal">— Aah küçük hanım, siz bana göre ne kadar iyisiniz! Belki bu huyum yüzünden benim gibi bir budaladan soğuyacaksınız.</p>
				<p class="normal">Gruşenka tatlı bir sesle,</p>
				<p class="normal">— Meleğim, küçük hanımcığım, güzel elinizi verin! diye ekledi, Katerina İvanovna’nın elini sanki kutsal bir şeyi tutar gibi aldı.</p>
				<p class="normal">— Ben de, sizin bana yaptığınız gibi elinizi öpeceğim, canım küçük hanımcığım. Siz elimi üç kez öptüğünüze göre ödeşmek için üç yüz öpücük kondurmam gerek. Peki, öyle olsun, her şeyi Tanrının dileğine bırakalım. Belki size kul köle olur, her bakımdan köleniz gibi gönlünüzce davranırım. Tanrı isteğine, aramızda şart şurt koşmadan, söz vermeye kalkışmadan kendimizi bırakalım. Eliniz ne güzel, şu eliniz! Güzeller güzeli küçük hanımım benim!</p>
				<p class="normal">Gruşenka, “öpücük ödemesi” gibi gerçekten garip bir amaçla Katerina İvanovna’nın elini yavaşça dudakları hizasına götürdü. Katerina İvanovna elini çekmedi. Gruşenka’nın “köle gibi, gönlünce davranmak” vaadini ürkek bir umutla dinlemişti: bakışlarını ondan ayıramıyordu: Gruşenka’nın gözlerinde hep o saf, güven dolu ifade, aynı pürüzsüz neşe seziliyordu. Katerina İvanovna’nın yüreğinden, “Belki gerçekten pek saf olduğu için yapıyor bunu...” düşüncesi geçti. Gruşenka o aralık, sanki duyduğu hayranlıktan kendinden geçmiş gibi “güzel eli” ağır ağır dudaklarına götürüyordu. Ağzı hizasına gelince birdenbire durdu, bir şeyler düşünür gibi bir hali vardı. Sonra ansızın, son derece tatlı, baygın bir sesle uzata uzata,</p>
				<p class="normal">— Bir şey söyleyeyim mi benim melek küçük hanımcığım, deyiverdi; öpmeyeceğim elinizi işte... </p>
				<p class="normal">Gruşenka ince, pek neşeli bir gülüşle güldü.</p>
				<p class="normal">Katerina İvanovna titredi.</p>
				<p class="normal">— Nasıl isterseniz... Peki, ne oldunuz?</p>
				<p class="normal">— Siz elimi öptüğünüz halde benim öpmeyişim, unutamayacağınız bir anı olarak kalsın.</p>
				<p class="normal">Gözleri parlıyor, dik, sabit bakışını Katerina İvanovna’dan ayırmıyordu.</p>
				<p class="normal">— Küstah!..</p>
				<p class="normal">Katerina İvanovna birden gerçeği anlar gibi oldu. Hırsla yerinden fırladı. Gruşenka da acele etmeden doğruldu.</p>
				<p class="normal">— Şimdi gidip Mitya’ya, elimi öptüğünüzü, ama benim karşılık vermediğimi anlatacağım, öyle gülecek ki!</p>
				<p class="normal">— Çık dışarı, kaltak!</p>
				<p class="normal">— Ama bu ayıp küçük hanım, pek ayıp; ağzınıza hiç yakışmıyor böyle sözler.</p>
				<p class="normal">— Defol buradan satılmış mahluk!.. diye çığlığı bastı Katerina İvanovna. Çarpılmış yüzünün her çizgisi titriyordu.</p>
				<p class="normal">— Satılmış da ne demek? Siz de para uğruna, ortalık kararınca, kızlığınıza aldırmadan bekâr evlerine güzelliğinizi satmaya gittiniz ya, biliyorum bunu.</p>
				<p class="normal">Katerina İvanovna bir çığlıkla Gruşenka’ya saldırdı, ama Alyoşa onu olanca gücüyle tuttu.</p>
				<p class="normal">— Durun, ses çıkarmayın!.. Konuşmayın, hiç cevap vermeyin; şimdi gider o, şimdi!</p>
				<p class="normal">O anda iki akrabasıyla oda hizmetçisi Katerina İvanovna’ nın bağırmalarını duyarak yetiştiler. Hepsi etrafını sardı.</p>
				<p class="normal">— Gideceğim ya!</p>
				<p class="normal">Gruşenka kanepeden şalını aldı.</p>
				<p class="normal">— Kuzum Alyoşa, beni eve kadar götürsene ne olur!</p>
				<p class="normal">Alyoşa kadının karşısına geçerek ellerini bitiştirdi,</p>
				<p class="normal">— Aman gidin buradan, çabuk gidin! diye yalvardı. </p>
				<p class="normal">— Götür beni, Alyoşa’cığım. Yolda sana öyle güzel, cici şeyler anlatacağım ki! Bu numarayı senin için yaptım, Alyoşa’cığım. Hadi götür beni şekerim, pişman olmazsın sonra!</p>
				<p class="normal">Alyoşa ellerini kenetleyip bükerek sırtını çevirdi. Gruşenka bir kahkaha çınlatarak dışarı koştu.</p>
				<p class="normal">Katerina İvanovna sinir nöbetine tutuldu. Hıçkırıyor, ıspazmozlar içinde boğuluyordu. Odadakiler çevresinde telaşlanıyordu.</p>
				<p class="normal">Büyük teyzesi,</p>
				<p class="normal">— Size söyledim, diyordu, önlemek istedim sizi... Çok heyecanlısınız... Yapılır iş miydi bu? Bunları bilmezsiniz; hele bu, dediklerine göre hepsinden baskınmış... Doğrusu bu kadar kafasının dikine hareket edilmez.</p>
				<p class="normal">— Dişi kaplan gibi! diye tekrar çığlığı bastı Katerina İvanovna. Niçin tuttunuz beni, Aleksey Fyodoroviç, dövecektim onu... dövecektim!</p>
				<p class="normal">Alyoşa’nın karşısında kendini tutamıyor, belki tutmak da istemiyordu.</p>
				<p class="normal">— Kırbaçlamalı onu, meydan dayağı... cellat eliyle darağacına götürmeli, ahalinin önünde!..</p>
				<p class="normal">Alyoşa kapıya doğru geriledi.</p>
				<p class="normal">Katerina İvanovna ellerini birbirine vurarak, birdenbire,</p>
				<p class="normal">— Ya öteki, aman Yarabbim!.. diye bağırdı. Nasıl da bu kadar onursuz, acımasız olabildi! O uğursuz, lanetli günde olanları bu adi yaratığa anlatmış demek! “Güzelliğinizi satmak için küçük hanımcığım...” diyor. Hepsini biliyor! Ağabeyiniz bir alçaktır, Aleksey Fyodoroviç! </p>
				<p class="normal">Alyoşa bir şeyler söylemek istiyor, ama ağzından tek kelime çıkmıyordu. Yüreği ağrıyacak kadar sıkılmıştı.</p>
				<p class="normal">— Gidin Aleksey Fyodoroviç!.. Utanıyorum, çok fenayım... Yarın... ayaklarınıza kapanarak yalvarıyorum, yarın gelin. Kusura bakmayın, bağışlayın… Nasıl dayanacağımı bilemiyorum!</p>
				<p class="normal">Alyoşa sokakta nerdeyse sendeleyerek yürüyordu. Katerina İvanovna gibi o da ağlamak istiyordu. Birdenbire arkasından Katerina İvanovna’nın hizmetçi kızı yetişti:</p>
				<p class="normal">— Küçük hanım size Bayan Hohlakova’dan gelen mektubu vermeyi unutmuştu; öğleden beri saklıyordu.</p>
				<p class="normal">Alyoşa dalgın bir halle ufak pembe zarfı alarak farkında değilmiş gibi cebine attı.</p>
				</body>
</html>