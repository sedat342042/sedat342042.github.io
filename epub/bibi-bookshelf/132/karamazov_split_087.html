<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_86">III<br class="chapter"/>
				Küçük Şeytan</h2>
				<p class="normal">Alyoşa, Liza’yı, yürüyemediği sıralar yatarak vaktini geçirdiği tekerlekli sandalyede buldu. Geleni karşılamak için kıpırdanmadı bile, ama içe işleyen keskin bakışını üstüne dikti. Bakışı ateşli, yüzü solgun, sarıydı. Genç kızın üç gün içinde bu kadar değişmiş, hatta zayıflamış olması Alyoşa’yı şaşırttı. Liza elini uzatmadı. Alyoşa kendiliğinden dizlerinde hareketsiz duran ince uzun parmaklarına dokundu, sonra sessizce karşısına oturdu.</p>
				<p class="normal">Liza sert bir sesle,</p>
				<p class="normal">— Hapishaneye gitmek için acele ettiğinizi biliyorum, dedi, annem iki saattir tuttu sizi. Şimdi de benimle Yuliya arasında geçeni anlattı.</p>
				<p class="normal">— Nereden bildiniz?</p>
				<p class="normal">— Kapıdan dinledim. Niye öyle bakıyorsunuz? Canım dinlemek istiyor, dinliyorum; bir kötülük yok ki bunda. Özür dileyecek değilim bunun için...</p>
				<p class="normal">— Bir şeye sıkıldınız galiba?</p>
				<p class="normal">— Tam tersine, hayatımdan çok memnunum. Daha şimdi, belki otuzuncu defadır, kendi kendime, karınız olmayı reddetmekle ne kadar iyi ettiğimi söylüyordum. Kocalığa yaramazsınız siz. Sizinle evlenirim; günün birinde üstünüze seveceğim başka birine aşk mektubumu götürmek için veririm size. Alıp mutlaka götürür, üstelik karşılık da getirirsiniz. Kırk yaşına bile gelseniz gene bu çeşit mektupları taşıyacaksınız.</p>
				<p class="normal">Liza birden güldü. Alyoşa ona gülümsedi.</p>
				<p class="normal">— Hem hırçın, hem saf bir haliniz var, dedi.</p>
				<p class="normal">— Sizden çekinmediğim için bu saflık. Utanmıyorum; üstelik sizden, özellikle sizden utanmak da istemiyorum. Niçin saymıyorum sizi Alyoşa? Sizi çok severim, ama saygım yok. Saygım olsa böyle çekinmeden konuşmazdım sizinle, öyle değil mi?</p>
				<p class="normal">— Evet.</p>
				<p class="normal">— Sizden utanmadığıma inanıyor musunuz?</p>
				<p class="normal">— Hayır, inanmıyorum.</p>
				<p class="normal">Liza yeniden sinirli sinirli güldü; hızlı, çabuk çabuk konuşuyordu:</p>
				<p class="normal">— Ağabeyiniz Dmitri Fyodoroviç’e hapishaneye şeker yolladım. Ne kadar güzelsiniz Alyoşa, biliyor musunuz? Sizi sevmeme bu kadar çabuk izin verdiğiniz için ölesiye seveceğim sizi.</p>
				<p class="normal">— Beni neden çağırdınız bugün Lise?</p>
				<p class="normal">— Size bir isteğimi açıklamak istedim. Birisinin beni hırpalamasını istiyorum: evlensin benimle, sonra hırpalayıp aldatsın, bırakıp gitsin... Mutlu olmak istemiyorum!</p>
				<p class="normal">— Huzursuzluktan hoşlanıyorsunuz yani.</p>
				<p class="normal">— Yo, huzursuzluk değil... Evi yakmak istiyorum. Gözümün önüne getiriyorum: Gidip gizlice, ama mutlaka gizlice kundaklayacağım! Etraftakiler söndürmeye uğraşırken ev cayır cayır yanıyor, ben bildiğim halde ses çıkarmıyorum... Aman, saçma şey bunlar! Öyle canım sıkılıyor ki...</p>
				<p class="normal">Liza bıkkınlıkla elini salladı. Alyoşa yavaşça,</p>
				<p class="normal">— Zenginlik içinde yaşıyorsunuz, dedi.</p>
				<p class="normal">— Yoksulluk daha mı iyi?</p>
				<p class="normal">— Daha iyi ya.</p>
				<p class="normal">— Ölen keşişinizin sözleri bunlar. Doğru değil. Ben zengin olayım, herkes yoksul olsun. Ben şeker yiyeyim, kaymaklı süt içeyim, öbürleri hava alsın. Aman öf, söylemeyin, hiçbir şey söylemeyin bana! diye el salladı Liza. (Oysa Alyoşa’nın ağzını açtığı yoktu.) Hepsini önceleri söylemiştiniz, ezberledim artık. Bıktım. Yoksul olsam birisini öldürürdüm; zengin olsam da yapardım ya bunu belki, boş durmaktansa! Bir şey söyleyeyim mi size: tarlada orakla ekin biçmek isterdim. Sizinle evleneyim, siz de köylü, gerçek bir mujik olursunuz; bir tayımız olur, ister misiniz? Kalganov’u tanır mısınız?</p>
				<p class="normal">— Evet. </p>
				<p class="normal">— Boyuna hayal kurar. Diyor ki, gerçekle yaşamaktansa hayal kurmalı. Hayal içinizi açar. Gerçek hayat sıkıcıdır. Yakında evlenecek o. Bana bile aşk ilan etti... Topaç çevirmeyi bilir misiniz?</p>
				<p class="normal">— Bilirim.</p>
				<p class="normal">— O da topaç gibi: kaytanı sarıp savur, sonra da ha babam kırbaçla... Evleneyim onunla, ömrümün sonuna kadar topaç çeviririm. Yanımda bulunmaktan utanmıyor musunuz?</p>
				<p class="normal">— Yo.</p>
				<p class="normal">— Kutsal şeylerden söz açmadığım için fena halde kızıyorsunuz tabii. Ama ben ermişlik peşinde değilim doğrusu, öbür dünyada en büyük günahın cezası ne acaba? Herhalde bunu bilirsiniz siz.</p>
				<p class="normal">Alyoşa dikkatli bir bakışla süzdü onu.</p>
				<p class="normal">— Cezalandıran Tanrıdır.</p>
				<p class="normal">— Ben de cezalandırılmak istiyorum. Cezalandırsınlar, ben de yüzlerine karşı güleceğim... Bir evi, evimizi yakmayı öyle canım istiyor ki Alyoşa; inanmıyorsunuz bana, değil mi?</p>
				<p class="normal">— Neden inanmayayım? On, on iki yaşlarında çocukların bile bir şeyler yakmak isteği olur ve yakarlar da. Hastalık gibidir bu.</p>
				<p class="normal">— Doğru değil bu, değil! Çocukların böyle isteği olabilir, ama benim dediğim başka.</p>
				<p class="normal">— Siz kötü şeyleri iyi gibi görüyorsunuz. Geçici bir bunalım bu, belki eski hastalığınızın kalıntısı.</p>
				<p class="normal">— Gene küçümsüyorsunuz beni. Hayır, iyilik değil, kötülük istiyorum ben, hastalıkla da ilgisi yok bunun.</p>
				<p class="normal">— Kötülüğü neden istiyorsunuz?</p>
				<p class="normal">— Her şey yok olsun diye. Dünyada hiçbir şey kalmasın, oh ne iyi olur! Biliyor musunuz Alyoşa, bazen içimden alabildiğine kötü, pis şeyler yapmak gelir. Bunu uzun bir süre kimseye sezdirmeden yapacağım, sonra birdenbire patlak verecek... Hepsi beni sarıp parmaklarıyla gösterecekler, ben de karşılarına geçip bakacağım. Ne hoş şey! Niçin bu kadar zevkli bu Alyoşa?</p>
				<p class="normal">— Öyle işte. İyi bir şeyi yok etmek ya da ateşe vermek bir çeşit ihtiyaçtır... Olur bazen.</p>
				<p class="normal">— Ama benimki laf değil, yapacağım bunu.</p>
				<p class="normal">— İnanırım.</p>
				<p class="normal">— “İnanırım” dediğiniz için sizi çok seviyorum Alyoşa. Hem bunu hiç de, hiç de yalandan söylemiyorsunuz. Yoksa size bunları sadece takılmak için mi söylediğimi sanıyorsunuz?</p>
				<p class="normal">— Yo, öyle bir şey sandığım yok. Belki biraz ihtiyacınız var buna.</p>
				<p class="normal">— Var biraz. Size asla yalan söyleyemem.</p>
				<p class="normal">Liza bunu söylerken gözlerinde bir alev parlayıp söndü.</p>
				<p class="normal">Alyoşa’nın en çok kızın ciddiliği tuhafına gidiyordu. Yüzünde en “ciddi” anlarında bile kaybetmediği neşe ve muziplikten eser yoktu.</p>
				<p class="normal">Alyoşa düşünceli bir tavırla,</p>
				<p class="normal">— İnsanların cinayetleri sevdiği anlar olur bazen, dedi.</p>
				<p class="normal">— Değil mi ya? Düşündüğümü söylediniz siz; severler, hem “anlar” falan değil, hepsi, daima sever. Biliyor musunuz, bu konuda vaktiyle yalan söylemek âdet olmuş; herkes o zamandan beri yalan söyleyip duruyor. Hepsi kötülükten güya nefret ediyor, aslında içlerinden seviyorlar.</p>
				<p class="normal">— Eskisi gibi kötü kitaplar okuyor musunuz, Lise?</p>
				<p class="normal">— Okuyorum. Annem okuyor, yastığının altına saklıyor; oradan çalıyorum.</p>
				<p class="normal">— Kendinizi mahvediyorsunuz, yazık değil mi?</p>
				<p class="normal">— Kendimi mahvetmek istiyorum. Burada bir çocuk var, rayların arasına yatmış, tren üstünden geçmiş. Ne mutlu ona! Bakınız, ağabeyiniz babasını öldürdüğü için yargılanıyor, oysa herkes onun babasını öldürdüğüne memnun.</p>
				<p class="normal">— Memnun mu, babasını öldürdüğü için mi?</p>
				<p class="normal">— Evet, hepsi memnun. Hepsi, bunun korkunç, feci olduğunu söylüyor, ama içlerinden hoşlarına gidiyor. Başta da ben...</p>
				<p class="normal">Alyoşa yavaşça,</p>
				<p class="normal">— Sözlerinizde toplumla ilgili bazı gerçekler var, dedi.</p>
				<p class="normal">— Bir rahibe göre pek yaman düşünceleriniz! diye coşkunlukla haykırdı Liza. Yalan söylemediğiniz için size ne kadar saygı duyduğumu bilemezsiniz Alyoşa! Size gülünç bir rüyamı anlatayım mı: bazen düşte şeytanlar görüyorum. Geceymiş gibi, ben odamda bir mumla oturuyorum. Odanın her köşesi, masanın altı filan şeytanlarla dolu, kapıyı açıp kapıyorlar; dışarda da sürülerle var, içeri girip beni yakalamak istiyorlar... Yaklaşıyorlar, nerdeyse kapacaklar... O zaman ben istavroz çıkarıyorum; şeytanlar geri geri gidiyorlar, ama büsbütün değil, kapıda, köşelerde pusu kurup bekliyorlar... İçimden birdenbire Tanrıya küfretmek geliyor. Küfretmeye başlayınca şeytanlar hep birden bana atılıyor; seviniyorlar, gene yakalamak istiyorlar, ama ben ansızın istavroz çıkarınca yeniden gerisin geri kaçıyorlar, öyle hoş ki, soluğum tutuluyor!</p>
				<p class="normal">— Benim de aynı düşü gördüğüm oldu.</p>
				<p class="normal">— Ne diyorsunuz? Bana bakın Alyoşa; ama gülmeyin: iki ayrı adamın aynı düşü görmesi mümkün mü?</p>
				<p class="normal">— Herhalde.</p>
				<p class="normal">Liza aşırı derecede şaşırarak,</p>
				<p class="normal">— Bu çok önemli Alyoşa, diye devam etti. Düş değil, önemli olan sizin de benimle aynı düşü görebilmeniz. Bana asla yalan söylemediniz, bu defa da söylemeyin: doğru mu bu? Alay etmiyorsunuz ya?</p>
				<p class="normal">— Dosdoğru. </p>
				<p class="normal">Liza hep o derin hayret dolu haliyle bir an sustu. Sonra, yalvaran bir sesle:</p>
				<p class="normal">— Gene gelin bana Alyoşa, sık sık gelin; dedi.</p>
				<p class="normal">Alyoşa kararlılıkla,</p>
				<p class="normal">— Her zaman, ömrüm oldukça gelip gideceğim size! dedi</p>
				<p class="normal">— Yalnız size her şeyi söyleyebilirim, diye tekrar başladı Liza. Kendi kendime ve size. Dünyada sadece size... Hatta size kendimden daha istekle açılıyorum. Sizden hiç çekinmiyorum. Sizden neden hiç çekinmiyorum Alyoşa? Şey, Yahudilerin paskalyalarında çocukları kaçırıp kestikleri doğru mu Alyoşa?</p>
				<p class="normal">— Bilmem.</p>
				<p class="normal">— Bir kitabım var: orada bir yargılama okudum. Yahudinin biri dört yaşında bir çocuğun iki elinin parmaklarını bir bir kestikten sonra yavrucağı çarmıha gerer gibi duvara çivilemiş. Mahkemede çocuğun çabuk, dört saat içinde öldüğünü söylemiş... Ne de çabuk, değil mi! Hep inledi, demiş, hep inledi... O da durup onu seyretmiş, iyi etmiş.</p>
				<p class="normal">— İyi mi?</p>
				<p class="normal">— İyi ya. Bazen düşündükçe, çocuğu çivileyenin ben olduğunu sanıyorum. O, asıldığı yerde inliyor, ben de karşısına geçip ananas kompostosu yiyorum... Bayılırım ananas kompostosuna! Sever misiniz?</p>
				<p class="normal">Alyoşa ses çıkarmadan Liza’ya bakıyordu. Kızın solgun sarı yüzü birden kırıştı, gözleri parladı.</p>
				<p class="normal">— İnanır mısınız, o Yahudiyle ilgili yazıyı okuyunca bütün gece ağlamaktan bittim. Yavrucağın nasıl bağırıp inlediğini içimde canlandırıyordum. (Dört yaşında bir çocuk elbette anlayarak acı çekiyordu.) Bir yandan da ananas kompostosu aklımdan çıkmıyordu. Sabah birisine mektup yolladım: mutlaka bana gelmesini istiyordum. Geldi. Ben de ona hemen çocuktan, ananas kompostosundan söz açtım, her şeyi anlattım, her şeyi; bunun böyle “iyi olduğunu” da söyledim. O da güldü, gerçekten iyi olduğunu söyleyerek kalkıp gitti. Topu topu beş dakika yanımda kaldı. Küçümsedi beni, küçümsedi!</p>
				<p class="normal">Liza koltuğunda doğruldu, gözleri çakmak çakmaktı:</p>
				<p class="normal">— Küçümsüyordu beni, değil mi, doğru söyleyin Alyoşa! </p>
				<p class="normal">Alyoşa, heyecanla,</p>
				<p class="normal">— Bu adamı siz kendiniz çağırdınız, öyle mi? diye sordu.</p>
				<p class="normal">— Ben çağırdım.</p>
				<p class="normal">— Mektup mu yolladınız ona?</p>
				<p class="normal">— Evet.</p>
				<p class="normal">— Sırf çocuk hakkında konuşmak için mi?</p>
				<p class="normal">— Hayır, bunun için değil, hiç değil! Ama o gelince hemen bunları sordum, o da karşılık verdi, güldü, sonra kalkıp gitti.</p>
				<p class="normal">— Size karşı namuslu davranmış...</p>
				<p class="normal">— Ama küçümsedi beni, güldü!</p>
				<p class="normal">— Değil. Çünkü kendisi de ananas kompostosuna inanıyor belki. Şu sıralar çok hasta o, Lise. </p>
				<p class="normal">— Evet, inanıyor ya! diye heyecanlandı Liza.</p>
				<p class="normal">— Kimseyi küçümsemez o, sadece kimseye inanmaz, inanmayınca da şüphesiz karşısındakini hor görür.</p>
				<p class="normal">— Beni de mi? Beni de demek!</p>
				<p class="normal">— Sizi de.</p>
				<p class="normal">— Pekâlâ, diye dişleri arasından fısıldadı Liza. Gittikten sonra, küçümsenmenin de kendine göre bir iyiliği olduğunu anladım. Parmakları kesik çocuğun küçümsenmesinde de iyilik var...</p>
				<p class="normal">Hırçın bir coşkunlukla Alyoşa’nın yüzüne güldü:</p>
				<p class="normal">— Alyoşa, biliyor musunuz... ne istediğimi biliyor musunuz? Kurtarın beni Alyoşa!</p>
				<p class="normal">Koltuğundan birden fırladı, Alyoşa’ya doğru atılarak elleriyle ellerini sımsıkı kavradı. Adeta inleyerek,</p>
				<p class="normal">— Kurtarın beni! diye tekrarladı. Size söylediklerimi dünyada kime söyleyebilirim? Oysa söylediklerimin hepsi gerçek, gerçek, gerçek bunlar! Öldüreceğim kendimi, çünkü her şeyden nefret ediyorum! Her şeyden, her şeyden nefret ediyorum! Niçin beni sevmiyorsunuz, hiç sevmiyorsunuz Alyoşa, niçin?</p>
				<p class="normal">Liza kendinden geçmiş gibiydi.</p>
				<p class="normal">— Hayır, seviyorum! diye heyecanla karşılık verdi Alyoşa.</p>
				<p class="normal">— Ağlayacak mısınız benim için?</p>
				<p class="normal">— Ağlayacağım.</p>
				<p class="normal">— Karınız olmak istemediğim için değil, sadece benim için, o kadar...</p>
				<p class="normal">— Evet.</p>
				<p class="normal">— Sağolun! Ben de yalnız sizin gözyaşlarınızı isterim. Geri kalanların hepsi suçlasın, çiğnesin beni; hepsi, ayırmasız! Çünkü hiç kimseyi sevmem ben. Duydunuz mu, kim-se-yi! Tam tersine, nefret ederim herkesten. Hadi Alyoşa, ağabeyinize gitme vaktiniz geldi artık.</p>
				<p class="normal">Liza ansızın kendini geri çekti. Alyoşa nerdeyse korkarak,</p>
				<p class="normal">— Ya siz, dedi, nasıl kalacaksınız böyle?</p>
				<p class="normal">— Kardeşinize gidin; kapayacaklar hapishaneyi, gidin çabuk... İşte şapkanız. Mitya’yı benim için de öpün... Hadi gidin, gidin!</p>
				<p class="normal">Liza, Alyoşa’yı zorla kapıdan dışarı itti. Delikanlı acı bir şaşkınlıkla yüzüne bakarken sağ eline ufak, sert, mühürlü bir zarf tutuşturduğunu hissetti. Zarfın üstünde “İvan Fyodoroviç Karamazov” yazdığını gördü. Gözlerini hemen Liza’ya çevirdi. Genç kızın yüzü birden sertleşti, tehdit eden bir ifade aldı:</p>
				<p class="normal">— Kendisine verin, mutlaka verin! Bugün, hemen şimdi. Yoksa zehirlerim kendimi! Sizi bunun için çağırdım zaten.</p>
				<p class="normal">Hızla kapıyı vurdu, içerden çekilen sürgünün sesi duyuldu. Alyoşa mektubu cebine koyarak Bayan Hohlakova’ya uğramadan doğruca merdivene çıktı. Alyoşa çıkar çıkmaz Liza sürgüyü çekti, kapıyı hafifçe aralayarak bir parmağını aralığa soktu, sonra kapıyı olanca hızıyla çekerek parmağını ezdi. Birkaç saniye böyle durduktan sonra parmağını kurtardı, ağır ağır koltuğuna doğru yürüdü. Dimdik oturmuş, fışkıran kana bakıyordu. Dudakları titriyor, kendi kendine hızlı hızlı,</p>
				<p class="normal">— Alçaksın, alçak, alçak, alçak! diye fısıldıyordu.</p>
				</body>
</html>