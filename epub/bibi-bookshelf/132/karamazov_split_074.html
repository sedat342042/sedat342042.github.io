<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_75">VIII<br class="chapter"/>
				Tanıkların Anlattıkları, Bebek</h2>
				<p class="normal">Tanıklar dinlenmeye başladı. Artık hikâyemize bundan önceki gibi fazla ayrıntıya girmeden devam edeceğiz. Bunun için Nikolay Parfenoviç’in her çağrılan tanığa ifadesini doğru vermesi gerektiğini, bunu ilerde yeminle tekrarlamak zorunda kalacağını nasıl hatırlattığını bir bir anlatacak değiliz. Her tanığın ifadesi alındıktan sonra tutanağın imzalanmasını da geçeceğiz. Yalnız şuna dikkat edeceğiz ki, tanıkların sorgusunda en büyük önem üç bin ruble meselesine verilmekteydi. Dmitri Fyodoroviç’in Mokroye’de bir ay önce ve bu defa yaptığı içki âlemlerinde üçer bin mi, yoksa bin beşer yüz ruble mi harcadığı üzerinde duruluyordu.</p>
				<p class="normal">Yazık ki, bütün ifadeler Mitya’nın aleyhindeydi. Tanıkların bir teki bile ondan yana çıkmadı. Hatta bazı ifadelerde, Mitya’nın söylediklerine şaşırtıcı derecede zıt şeyler vardı. İlkin hancı Trifon Borisiç’i dinliyorlardı. Adam sorguya çekenler karşısında çok rahat duruyordu, hatta suçlanana karşı sert, öfkeli halinde bile bir kibirlilik vardı. Az, kısa konuşuyor, soruları bekleyerek ayrıntılı karşılıklar veriyordu. En ufak kararsızlık göstermeden, bir ay önceki âlemde harcanan paranın üç binden aşağı olamayacağını, oradaki bütün mujiklerin de doğruca “Dmitri Fyodoroviç”ten üç bin miktarını duyduklarını tekrarlıyordu. “Yalnız çengi kızlara dağıttığı para binin üstündeydi...”</p>
				<p class="normal">Mitya, sertçe,</p>
				<p class="normal">— Beş yüz bile vermedim; dedi. Sarhoştum, saymadım. Keşke saysaydım...</p>
				<p class="normal">Mitya bu sefer yana doğru, sırtını perdeye vermiş oturuyordu. Asık suratla dinliyordu; yorgun, hüzünlü bir tavırla, “Aman, ne isterseniz söyleyin, vız gelir artık!” demek ister gibiydi sanki.</p>
				<p class="normal">Trifon Borisiç kesin olarak,</p>
				<p class="normal">— Binden fazla gitti, Dmitri Fyodoroviç, diye onu yalanladı. Rastgele savuruyordunuz, onlar da fırsattan yararlanarak kapışıyordu... Hırsız, madrabaz, at hırsızıdır bu millet. Sürdüler buradan hepsini; burada olsalar, sizden ne kadar tırtıkladıklarını söylerlerdi belki. Elinizdeki parayı gözümle gördüm. Gerçi bana vermediniz, saymasına saymadım, ama gördüğüme göre bin beş yüzden çok fazlaydı. Ne bin beş yüzü! Biz de para gördük, anlarız o kadarını...</p>
				<p class="normal">Bir gün önceki para için de Trifon Borisiç, Dmitri Fyodoroviç’in üç bin rubleyle geldiğini haber vererek arabadan indiğini söyledi.</p>
				<p class="normal">Mitya karşılık vermek istedi:</p>
				<p class="normal">— Yapma, Trifon Borisiç, demek üç binle geldiğimi söyledim sana, öyle mi?</p>
				<p class="normal">— Söylediniz, Dmitri Fyodoroviç. Arabacı Andrey’in yanında söylediniz, işte Andrey de burada, henüz gitmedi, çağırın. Salonda da koroyu ağırlarken, burada altıncı bini bıraktığınızı bağırdınız, yani öbürleriyle altıncı olmalı... Stepan da, Semyon da duydular. Hatta Pyotr Fomiç Kalganov da o sırada yanınızdaydı, belki aklında kalmıştır.</p>
				<p class="normal">Ortaya bir de altıncı bin lafı çıkması sorguya çekenlerin pek hoşuna gitti. Üç, üç daha altı ederdi; evet, üç bin o zaman, üç bin de bu gece, tam altı bin ediyordu; çok açıktı hesap...</p>
				<p class="normal">Trifon Borisiç’in isteği üzerine Stepan’la Semyon’un, arabacı Andrey’in ve Pyotr Fomiç Kalganov’un ifadeleri de alındı. İki köylü ile arabacı hiç duraksamadan hancının söylediklerini doğruladılar. Öte yandan Andrey’in ağzından Mitya ile yoldaki konuşmasını, “Öldükten sonra cennete mi, cehenneme mi gideceğim? Öbür dünyada bağışlarlar mı, bağışlamazlar mı beni?” demelerini de özellikle not ettiler. “Ruhbilimci” Savcı İppolit Kiriloviç bunu ince bir gülümsemeyle dinledikten sonra, Dmitri Fyodoroviç’in ölünce nereye gideceğine ilişkin hikâyenin de dosyaya eklenmesini salık verdi.</p>
				<p class="normal">Çağrılan Kalganov içeri isteksizce, somurtarak, hırçın bir tavırla girdi. Savcı ve Nikolay Parfenoviç’le eskiden tanışır, hemen hemen her gün görüşürlerdi. Ama bu kez onları ilk görüyormuş gibi konuşuyordu. İfadesine “Hiçbir şey bilmediğini, bilmek de istemediğini” söyleyerek başladı. Yalnız altıncı bin lafını o da duymuştu; o anda Mitya’nın yanında duruyormuş. Mitya’nın elindeki paranın, göz kararı ne kadar olduğu sorusuna, “Bilmiyorum ne kadardı...” karşılığını verdi. Polonyalıların oyunda hile yaptıklarını doğruladı. Gene bir soruya karşılık olarak, Polonyalıların dışarı atılmasıyla Mitya ile Agrafena Aleksandrovna’nın aralarının düzeldiğini, kadının Mitya’yı sevdiğini söylediğini açıkladı. Agrafena Aleksandrovna’dan yüksek muhitten bir kadınmış gibi saygılı bir dille söz ediyor, bir kerecik olsun “Gruşenka” diye küçük adını ağzına almıyordu. Delikanlının sorguya çekilmeye karşı gösterdiği açık tiksintiye rağmen, İppolit Kiriloviç ona uzun uzadıya sorular sordu ve ancak böylece Mitya’nın o geceki “roman”ını bütün ayrıntılarıyla öğrendi. Mitya, Kalganov’un sözünü hiç kesmedi. Sonunda delikanlıyı bıraktılar, o da gizlemediği bir öfkeyle dışarı çıktı.</p>
				<p class="normal">Polonyalıların da ifadesi alındı. Çekildikleri odada yattıkları halde bütün gece uyumamışlardı. Görevliler gelince hemen giyinmiş, derlenip toparlanmışlardı. Mutlaka çağrılacaklarını biliyorlardı. Çalımlı görünüşlerine rağmen, biraz korkuyorlardı. Baş olan, yani kısa boylu Polonyalı on ikinci dereceden emekli bir memurdu, Sibirya’da veterinerdi; soyadı Mussyaloviç’ti. Vrublevski serbest çalışan bir dişçiydi. İkisi de odaya girer girmez Nikolay Parfenoviç’in sorularını bir kenarda duran Mihayl Makaroviç’e dönerek yanıtlamaya başladılar. Nedense onu orada bulunan en yüksek görevli sanmışlardı. Konuşurken ikide bir, Pane Pulkovnik<sup class="calibre2"><a href="karamazov_split_114.html#footnote-600-131" id="footnote-600-131-backlink" name="footnote-600-131-backlink">[131]</a></sup>
 diye eklemekten geri durmuyorlardı. Ancak Mihayl Makaroviç’in uyarmasından sonra ifadelerini doğruca Nikolay Parfenoviç’e vermek gerektiğini anladılar. Bazı kelimeleri bozuk söylemeleri bir yana bırakılırsa Rusçayı hiç de fena konuşmadıkları meydana çıktı. </p>
				<p class="normal">Mussyaloviç, Gruşenka ile eski ve şimdiki ilişkilerini heyecanla, gururla anlatırken Mitya birden parladı, bir alçağın, karşısında böyle konuşmasına izin vermeyeceğini bağırdı. Mussyaloviç “alçak” sözüne alındı, tutanağa geçirilmesini rica etti. Mitya köpürdü:</p>
				<p class="normal">— Evet alçak, alçak! Geçirin tutanağa, onun bir alçak olduğunu bağırdığımı da yazın! diye haykırdı.</p>
				<p class="normal">Nikolay Parfenoviç hakareti tutanağa geçirmekle birlikte bu tatsız durumda gerçekten övgüye değer bir beceriklilik de gösterdi. Mitya’ya sertçe bir uyarıdan sonra işin duygusal yanıyla ilgili soruları tamamen kesti, öze geçti. Polonyalıların ifadesinde sorgucuları son derece ilgilendiren bir nokta ortaya çıktı: bu, Mitya’nın öbür odada Mussyaloviç’le para konusunda uzlaşmak istemesiydi. Yedi yüz rubleyi hemen veriyor, kalan iki bin üç yüzü “ertesi gün şehirde” tamamlayacağına namus yemini ediyordu; Mokroye’ye bu kadar para getirmemişti, parası şehirdeymiş... Mitya, baştan, kızgınlıkla parayı ertesi gün şehirde vereceğini söylediğini yalanladı. Ama Vrublevski ötekinin dediklerini tekrarlayınca, Mitya da biraz düşündükten sonra, asık bir yüzle kabul etti. Belki Polonyalılar haklıydılar; o anda çok heyecanlı olduğu için gerçekten ağzından böyle bir şey çıkmış olabilirdi. Savcı bu ifadeye dört elle sarıldı. Durum çok açıktı. (Sonradan da bu sonuca vardılar.) Mitya’nın elinde üç binden artakalan para gerçekten şehirde, hatta belki de burada, Mokroye’de bir yerde olabilirdi. Kovuşturmayı nazikleştiren ve cılız olmakla beraber Mitya’nın bir derece lehinde olan kanıt, elinde sadece sekiz yüz ruble bulunması, şimdi bu şekilde açıklanabiliyordu. Böylece Mitya’dan yana olan tek kanıt da kaybolmuş oluyordu. Savcının, elinde sadece bin beş yüz ruble varken Polonyalıya ertesi gün, hem de namus sözü vererek iki bini nasıl, nereden vereceği sorusuna Mitya, kesin bir tavırla, mendebur Polonyalıya ertesi gün para değil tüccar Samsonov’a ve Bayan Hohlakova’ya yaptığı gibi, Çermyaşnaya’nın tapusunu ve mülkiyet hakkını teklif edeceğini söyledi. Savcı, hilenin saflığına gülümsemekten kendini alamadı.</p>
				<p class="normal">— Onun, para olarak iki bin üç yüz ruble yerine bu “haklar”ı kabul edeceğini mi sanıyordunuz?</p>
				<p class="normal">— Yüzde yüz kabul ederdi, diye hararetle atıldı Mitya. Düşünün bir kere, o, bu işten yalnız iki değil, dört, hatta altı bini cebe atabilirdi. Herif Polonyalı, Yahudi avukat bozuntularını toplar, değil üç bini, ihtiyarın elinden bütün Çermyaşnaya’yı alırdı.</p>
				<p class="normal">Şüphesiz, Mussyaloviç’in ifadesini bütün ayrıntılarıyla tutanağa geçirdiler, sonra da Polonyalıları serbest bıraktılar. Oyunda yaptıkları hileden söz açılmadı. Sorgu Yargıcı anlattıklarından o kadar memnun kalmıştı ki, böyle önemsiz şeylerle üzmek istemedi onları. Zaten mesele, sarhoş kafayla oyun sırasında üzerinde durmaya değmez bir kavgadan ibaretti. O gece az mı azgınlık, taşkınlık olmuştu... Böylece iki yüz ruble Polonyalıların cebinde kaldı.</p>
				<p class="normal">Daha sonra ihtiyar Maksimov’u çağırdılar. Korka korka, küçük adımlarla odaya girdi. Şaşkın, hüzünlü bir hali vardı. Aşağıda hep Gruşenka’nın yanında oturmuştu. Mihayl Makaroviç’in sonradan anlattığına göre, arada bir kadının karşısında ağlamaya başlıyor, kirli mavi mendiliyle gözlerini siliyordu. Gruşenka onu avutmaya çalışıyordu. İhtiyarcık, sorgucuların karşısına çıkar çıkmaz, ağlamaklı oldu, Dmitri Fyodoroviç’ten, “Yoksul olduğum için on ruble ödünç aldım,” diye suçunu itiraf etti, parayı geri vermeye hazırdı. Sorgu Yargıcı, Dmitri Fyodoroviç’ten ödünç para alırken çok yakında bulunduğu için, elinde ne kadar para olduğunu görüp görmediğini sordu. Maksimov çok kesin bir tavırla, “Yirmi bin” diye karşılık verdi. </p>
				<p class="normal">Nikolay Parfenoviç gülümsedi:</p>
				<p class="normal">— Şimdiye kadar yirmi bin rubleyi bir arada gördünüz mü?</p>
				<p class="normal">— Gördüm efendim, gördüm. Gerçi yirmi değildi de, yedi bindi gördüğüm: karımın köyümü ipotek ettiği zamandı. Ama sadece uzaktan gösterdi bana, övündü karşımda... Koca bir desteydi, hep yüzlük! Dmitri Fyodoroviç’inki de hep yüzlüktü.</p>
				<p class="normal">Maksimov’u çabuk saldılar. Sonunda sıra Gruşenka’ya geldi. Galiba, kızın gelişinin Dmitri Fyodoroviç üzerinde yapacağı etkiden yana kuşkuluydular. Hatta Nikolay Parfenoviç giriş olarak birkaç söz geveledi. Mitya, “Gürültü edecek değilim” gibilerden sessizce başını eğdi. Gruşenka’yı Mihayl Makaroviç getirdi. Sert, içine kapanık, görünüşte tamamen sakin bir yüzle girdi, Nikolay Parfenoviç’in karşısında gösterilen sandalyeye sessizce oturdu. Sararmıştı, üşür gibiydi; kara, göz alan şalına sımsıkı sarınmıştı. Tam o sırada, o geceden sonra geçirdiği uzun hastalığın başlangıcı olan hafif bir titreme nöbetine tutulmak üzereydi. Ciddi bakışları, sakin duruşu hepsi üzerinde son derece iyi bir izlenim bıraktı. Hatta Nikolay Parfenoviç baştan biraz “heyecanlandı” bile. Bir zaman sonra bir yerde, ancak o gün bu kadının ne kadar güzel olduğunu anladığını söyledi; onu daha önce de gördüğü halde sadece bir kasaba yosması sanmıştı. Bir bayan topluluğunda, “Oysa halleri, tavırları en yüksek muhitten bir kadınınki gibiydi!” diye ağzı dolu anlattı durdu. Sözleri dinleyiciler arasında kızgınlık uyandırdı. Nikolay Parfenoviç’i, “çapkın” diye azarladılar, o da bundan pek memnun kaldı.</p>
				<p class="normal">Gruşenka odaya girerken Mitya’ya adeta ilgisiz baktı. O da onu merakla süzdü, ama o andaki hali merakını yatıştırdı. Usulden birkaç soru ve öğütten sonra Nikolay Parfenoviç biraz duraklamakla beraber çok nazik bir şekilde, “Emekli Teğmen Dmitri Fyodoroviç Karamazov’la ilişkileriniz ne şekildeydi?” diye sordu. Gruşenka sakin, ama kesin bir tavırla, </p>
				<p class="normal">— Ahbabımdı, dedi. Şu son ayda ahbabım olarak evime gelirdi.</p>
				<p class="normal">Ondan sonraki sorulara doğru ve tamamen açık olarak, Mitya’yı “zaman zaman” beğenmekle beraber sevmediği karşılığını verdi; sadece “hırsından” çekiyordu. O “ihtiyarcığa” da aynı şeyi yapıyordu. Çünkü Mitya’nın onu Fyodor Pavloviç’le başkalarından dehşetli kıskandığını görüyor, eğleniyordu. Fyodor Pavloviç’e gitmeyi aklından bile geçirmemişti; onunla alay ediyordu sadece... “O ay süresince onlarla uğraşacak durumda değildim, başkasını, bana karşı suçu olan bir adamı bekliyordum” diye ekledi. “Ama bu konu sizi ilgilendirmez sanırım, kişisel sorunum olduğu için size açıklamak zorunda değilim.”</p>
				<p class="normal">Sorgu Yargıcı dediği gibi yaptı: “duygusal” konuları atlayarak o önemli üç bin konusuna geçti. Gruşenka, Mokroye’de bir ay önce gerçekten üç bin ruble harcadığını doğruladı. Parayı saymamıştı, ama üç bin olduğunu Dmitri Fyodoroviç’ten duymuştu.</p>
				<p class="normal">— Bunu size baş başa olduğunuz zaman mı, yoksa başkalarının yanında mı söyledi? Ya da bunu yanınızda başkalarına söylerken mi duydunuz?</p>
				<p class="normal">Gruşenka bunu Mitya’nın başkalarının yanında da, yalnız oldukları zaman da söylediği, ayrıca başkalarına anlatırken duyduğu karşılığını verdi.</p>
				<p class="normal">Savcı,</p>
				<p class="normal">— Bir defa mı, yoksa birkaç kere mi duydunuz bunu? diye yeniden sordu ve Gruşenka’nın bunu birkaç defa işittiğini öğrendi.</p>
				<p class="normal">Gruşenka’nın anlattıkları İppolit Kiriloviç’i memnun etti. Sorular devam ederken paranın kaynağını, yani Dmitri Fyodoroviç’in bunları Katerina İvanovna’dan aldığını Gruşenka’nın da bildiği anlaşıldı.</p>
				<p class="normal">— Peki, bir ay önce yenilen paranın üç binden az olduğunu, yarısını Dmitri Fyodoroviç’in alıkoyduğunu hiç duymadınız mı?</p>
				<p class="normal">— Hayır, duymadım, dedi Gruşenka.</p>
				<p class="normal">Daha sonra, Mitya’nın ona o ayda meteliksiz kaldığını sık sık tekrarladığı anlaşıldı. “Babasından para almayı umuyordu...” Nikolay Parfenoviç, damdan düşer gibi,</p>
				<p class="normal">— Şey, size... laf arasında yahut öfkeli bir anında, babasına kıymak niyetini açtı mı hiç?</p>
				<p class="normal">— Aah, söyledi ya! diye iç çekti Gruşenka. Birkaç defa, hep öfkeli olduğu zamanlar...</p>
				<p class="normal">— Bunu yapacağına inanmış mıydınız?</p>
				<p class="normal">Gruşenka kesin bir tavırla,</p>
				<p class="normal">— Hayır, asla inanmadım, dedi, soyluluğuna güvenim vardı. </p>
				<p class="normal">Mitva, birdenbire,</p>
				<p class="normal">— Bir dakika baylar! diye bağırdı. Agrafena Aleksandrovna’ya, huzurunuzda kısacık bir şey söylememe izin verin.</p>
				<p class="normal">— Söyleyin, dedi Sorgu Yargıcı.</p>
				<p class="normal">Mitya yerinde doğrularak,</p>
				<p class="normal">— Agrafena Aleksandrovna, dedi, Tanrıya ve bana inan: dün öldürülen babamın kanında günahım yok benim!</p>
				<p class="normal">Sözünü tamamlayınca oturdu. Gruşenka ayağa kalkarak huşu içinde istavroz çıkardı. Heyecanlı, içten bir sesle,</p>
				<p class="normal">— Şükürler olsun Tanrıya! dedi. Sonra oturmadan, Nikolay Parfenoviç’e döndü:</p>
				<p class="normal">— Siz onun eski dediklerine değil, şimdi söylediklerine inanın, diye ekledi. Bilirim onu ben: laf olsun diye ya da inatçılığından bir şey yumurtlayıverir, ama vicdanına karşı yalan söylemez. Gerçeği gizlemek elinden gelmez, inanın buna!</p>
				<p class="normal">Mitya titrek bir sesle,</p>
				<p class="normal">— Sağol, Agrafena Aleksandrovna, canıma can kattın! diye karşılık verdi.</p>
				<p class="normal">Bir gün önceki para hakkındaki soruları yanıtlayan Gruşenka, paranın ne kadar olduğunu bilmemekle birlikte, Mitya’nın orada bulunanlara birkaç kere üç binle geldiğini tekrarladığını duyduğunu söyledi. Karamazov ona, parayı Katerina İvanovna’dan “çaldığını” söylemiş, o da, paranın çalınmış sayılmayacağı, hemen ertesi gün geri vermesi gerektiği karşılığını vermişti. Savcının, Karamazov’un Katerina İvanovna’dan çaldığı parayla dünkü parayı mı, yoksa bir ay önce harcanan üç bini mi kastettiğini ısrarla sorması üzerine Gruşenka, Mitya’nın bir ay önceki parayı kastettiğini, bunu öyle anladığını söyledi.</p>
				<p class="normal">Gruşenka’yı bıraktılar sonunda. Nikolay Parfenoviç, hemen atılarak, artık şehre dönebileceğini, ona at bularak ya da yanına adam katmak gibi bir yardımı dokunursa elinden geleni yapmaya hazır olduğunu söyledi.</p>
				<p class="normal">Gruşenka, Sorgu Yargıcının önünde eğilerek, </p>
				<p class="normal">— Sağolun, dedi. Ben şu ihtiyar derebeyiyle giderim, hem adamcağızı evine bırakacağım. Şimdi de izniniz olursa siz Dmitri Fyodoroviç’in işini bitirene kadar aşağıda bekleyeceğim.</p>
				<p class="normal">Gruşenka dışarı çıktı. Mitya sakindi, hatta iyice canlanmış görünüyordu, ama bu çok sürmedi. Tuhaf bir halsizlik bütün vücudunu sarıyordu. Gözleri yorgunluktan kapanıyordu. Tanıkların sorgusu bittikten sonra tutanağa son şeklinin verilmesine geçildi. Mitya oturduğu iskemleden kalkarak perdeyle ayrılmış köşeye geçti, üzeri halıyla örtülü büyük bir sandığa uzandı ve hemen uyuyuverdi. Uyur uyumaz zamana ve yere hiç uymayan, tuhaf bir düş gördü. Sanki vaktiyle görev gereği, bozkırda bir yere gidiyor, çift atlı bir arabada yol alıyordu. Yol çamurluydu. Mitya ürperiyordu. Ekim başında lapa lapa yağan sulusepken yere değer değmez eriyordu. Mujik arabayı iyi sürüyordu, kumral, uzun sakalı hoş bir şekilde sallanıyordu. Arabacı pek yaşlı sayılmazdı, ellisinde olmalıydı; sırtında mujiklerin giydiği boz renkli bir gocuk vardı... Köy yakındı artık, kapkara kulübeler görünüyordu, kulübelerin yarısı yanmıştı, üstlerinden yanık kalaslar, tahta parçaları sivriliyordu. Köyün ağzında, yol boyunca kadınlar sıralanmıştı, bir sürü kadın... Hepsi sıska, güçsüz şeylerdi; yüzleri toprak sarısıydı. Kenarda uzun boylu, bir deri bir kemik, görünüşte kırk, aslında belki yirmi yaşında bir kadın vardı. Yüzü upuzun, zayıftı, kucağında bir çocuk ağlıyordu. Kadının göğüsleri tahta gibiydi, bir damla sütü yoktu besbelli... Bebek de ağlıyor, durmadan ağlıyordu, soğuktan morarmış, çırılçıplaktı, sıkılı yumruklarını öne uzatıyordu.</p>
				<p class="normal">Kadınların önünden arabayla olanca hızıyla geçen Mitya,</p>
				<p class="normal">— Niye ağlıyorlar? Niçin ağlıyorlar? diye sordu.</p>
				<p class="normal">— Bebe ne olacak... dedi arabacı, bebe ağlar öyle... Mitya’ya, adamın bebek değil de, köylü ağzıyla ‘’bebe” demesi dokundu, hoşuna gitti. “Bebe” kulağına sanki daha dokunaklı geldi. Aptal gibi, ille,</p>
				<p class="normal">— Niye ağlıyor bu? Ayakları neden çıplak, neden bir şeyle sarmamışlar? diye tutturdu.</p>
				<p class="normal">— Üşümüş yavru, üstündekiler donmuş, ısıtmıyor gayrı. </p>
				<p class="normal">Akılsız Mitya adamı bir türlü bırakmıyordu:</p>
				<p class="normal">— Ama neden öyle, niçin?</p>
				<p class="normal">— Yangından çıktı zavallılar; ekmek yok, ocaklarını onaralım diye...</p>
				<p class="normal">Mitya hâlâ anlamıyor gibi,</p>
				<p class="normal">— Yo, sen bana şunu söyle, diyordu, neden duruyor burada şu yangından çıkmış analar, buradaki insanlar niçin yoksul? Şu yavru neden yoksul, bozkırın kuraklığının nedeni ne? Niye bu adamlar hemen sarmaş dolaş olup öpüşmüyor, neşeli şarkılar söylemiyorlar, neden kara bahtları yüzlerine de vurmuş? Bebenin karnını doyursalar ya...</p>
				<p class="normal">Mitya içinden, sorduklarının saçmalığını hissettiği halde, bunları ille de böyle sormak istiyordu. Bir yandan da kalbinde, o zamana kadar hiç duymadığı bir duygunun kabardığını hissediyordu. Ağlamak istiyor; kavruk ananın, kucağındaki bebenin ağlamamaları için o andan başlayarak hiç kimsenin gözyaşı dökmemesi için bir şeyler yapmaya niyetleniyordu. Hem bunu hemen, o anda, geriye atmadan, her şeye rağmen, Karamazovlar’ın bütün hızıyla yapmak istiyordu.</p>
				<p class="normal">Kulağında Gruşenka’nın tatlı, içten sözleri: “Ben seninle beraberim, artık bırakmayacağım seni, ölünceye kadar beraberiz!” deyişi çınlıyordu. Yüreğine kor düşmüş gibi bir ışığa doğru atılmak istiyordu; içi yaşamak, yeni bir yoldan, onu çağıran yeni ışığa koşmak isteğiyle doluydu. Bunu çabucak, hemen o anda yapmak istiyordu.</p>
				<p class="normal">Birdenbire,</p>
				<p class="normal">— O ne? Nereye? diye seslenerek gözlerini açtı. Uyuduğu sandığın üstünde doğruldu, yüzü bir gülümsemeyle aydınlanmıştı. Başucunda duran Nikolay Parfenoviç, tutanağı bir kere dinleyip imzalamasını rica ediyordu. Mitya bir saat, belki daha da çok uyuduğunu anladı. Nikolay Parfenoviç’i dinlemiyordu bile. Birdenbire başının altında, yatarken, orada olmayan bir yastık buldu; pek garibine gitti bu.</p>
				<p class="normal">— Yastığı kim getirdi? Kim bu hayır sahibi?</p>
				<p class="normal">Bunu, sanki ona dünyanın en büyük iyiliğini yapmışlar gibi içten kopan bir minnetle duygulanarak bağırdı. Hayır sahibinin kim olduğu anlaşılamadı. Belki tanıklardan ona acıyan biri, belki de Nikolay Parfenoviç’in yazıcısı koymuştu; Mitya’nın içi parçalandı. Masaya yaklaşarak, ne isterlerse imzalamaya hazır olduğunu söyledi.</p>
				<p class="normal">Sonra da bambaşka, bayağı sevinçle, ışıldayan bir yüzle,</p>
				<p class="normal">— Hayırlı bir düş gördüm, baylar! dedi tuhaf bir sesle.</p>
				</body>
</html>