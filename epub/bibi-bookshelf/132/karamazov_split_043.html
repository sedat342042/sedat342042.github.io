<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_48">III<br class="chapter"/>
				Kardeşlerin Tanışması</h2>
				<p class="normal">İvan ayrı odada değildi. Burası sadece pencerenin yanında paravanayla ayrılmış bir bölmeydi. Gene de paravananın arkasında oturanlar dışarıdan görünmüyorlardı. Burası yarı duvar boyunca bir büfe bulunan birinci salondu. Garsonlar durmadan gelip gidiyordu, müşteri olarak yalnız yaşlı bir subay emeklisi bir köşede çay içiyordu. Ama diğer salonlardan böyle yerlere özgü gürültüler, garsona seslenmeler, açılan bira şişelerinin sesi, bilardo toplarının şakırtıları, org uğultusu duyuluyordu. Alyoşa, İvan’ın bu lokantaya hemen hemen hiç gelmediğini, aslında böyle yerlerden hoşlanmadığını biliyordu; “Demek sırf Dmitri ağabeyle buluşmak için geldi buraya...” diye düşündü. Oysa Dmitri gelmemişti.</p>
				<p class="normal">Alyoşa’yı yakaladığına pek memnun görünen İvan,</p>
				<p class="normal">— Sana bir balık çorbası filan ısmarlayayım, dedi, sadece çayla beslenmiyorsun ya!</p>
				<p class="normal">Kendisi yemeğini bitirmiş, çay içiyordu.</p>
				<p class="normal">Alyoşa neşeyle, </p>
				<p class="normal">— Balık çorbası, sonra da çay versinler, acıktım! dedi.</p>
				<p class="normal">— Vişne reçeli de ister misin? Var burada. Küçükken Polenov’ların vişne reçelini nasıl sevdiğini hatırlıyor musun?</p>
				<p class="normal">— Sen de unutmamışsın... Olur, reçel de getirsinler, hâlâ da seviyorum.</p>
				<p class="normal">İvan zile basıp garsonu çağırdı, balık çorbasıyla çay, reçel ısmarladı.</p>
				<p class="normal">— Hepsini hatırlıyorum, Alyoşa. Sen on birindeydin, ben de on beşime basmıştım. Kardeşler bu yaşta hiç arkadaş olamazlar. Hatta seni sevip sevmediğimin bile farkında değildim. Moskova’da bulunduğum ilk yıllar sen aklımdan bile geçmezdin. Sonra sen de Moskova’ya gelince galiba bir kere bir yerde karşılaşmıştık. Şimdi dördüncü aydır buradayım, bu ana kadar bir çift lakırdı etmedik. Yarın gidiyorum. Demin burada oturmuş, “Şunu görüp bir vedalaşsam bari...” diye düşünürken sen çıkageldin.</p>
				<p class="normal">— Beni görmeyi çok mu istiyordun?</p>
				<p class="normal">— Çok. Seninle iyiden iyiye tanışmak, kendimi sana tanıtmak istiyorum. Sonra da vedalaşmak... Bence insanların birbirlerini tanımaları için en iyi zaman ayrılmalarına yakın zamandır. Bütün bu üç ay süresince üzerime diktiğin bakışlarının farkındayım; gözlerinde kesilmeyen bir bekleyiş vardı. Bundan hiç hoşlanmam ben, bu yüzden yaklaşmadım sana. Ama sonunda sana karşı saygı duymayı öğrendim; istediğini bilen herifçik, dedim. Güldüğüme bakma, söylediklerim ciddidir. Azimlisin, değil mi? Böyle kararlı insanları severim, neyi savunurlarsa savunsunlar ve isterse senin gibi küçük yumurcaklar olsunlar... Sonunda bekleyen bakışın bana o kadar kötü gelmemeye başladı, tam tersine seni, sonra da bekleyen bakışını sevdim. Galiba sen de, nedense, beni seviyorsun Alyoşa?</p>
				<p class="normal">— Seviyorum, İvan. Dmitri ağabey senin için mezar der. Benim için sen bir bilmecesin. Gerçi bazı yanlarını anlamaya başladım, ama ancak bu sabahtan beri.</p>
				<p class="normal">— Neymiş onlar? diye güldü İvan.</p>
				<p class="normal">Alyoşa da gülerek,</p>
				<p class="normal">— Darılmaz mısın?</p>
				<p class="normal">— Hadi.</p>
				<p class="normal">— Senin de yirmi üç yaşındaki her delikanlı gibi olduğunu anladım. Onlar gibi gencecik, taptaze, sevimli, toy bir çocuksun! Nasıl, çok gücenmedin ya bana?</p>
				<p class="normal">İvan neşeyle, coşkuyla,</p>
				<p class="normal">— Tam tersine, bu rastlantı şaşırttı beni! diye bağırdı. İnanır mısın, ötekinin evinde deminki karşılaşmamızdan sonra hep bunu, yirmi üç yaşımın toyluğunu düşünüyordum. Sen de şimdi içimi okumuş gibi bundan söz açıyorsun. Burada oturmuş kendi kendime ne diyordum, biliyor musun: hayata inanmasam, sevdiğim kadına sırt çevirsem, dünyanın gidişine inancım kalmasa, hatta tam tersine, her şeyin karmakarışık, uğursuz, belki de şeytanca bir kaos olduğuna iman etsem, insanların hayal kırıklığından uğradığı bütün korkulara tutulsam gene de yaşamayı isteyeceğim, hayat kadehini ağzıma götürünce bitirene kadar bırakmayacağım! Ama bilinmez, belki yaşım otuza gelince kadehimi bir yana fırlatıp bitirmeden çekilirim... nereye, onu da bildiğim yok. Otuz yaşına kadar da gençliğimin her şeye, her türlü hayal kırıklığına, hayata karşı nefrete üstün geleceğini kesin olarak biliyorum. Çoğu zaman kendi kendime, “Dünyada, şu içimdeki azgın, belki de hayasızca yaşama hırsını yenecek bir umutsuzluk var mı acaba?” diye sorduğum oldu. Galiba böyle bir şey olmadığına, daha doğrusu otuzuma basmadan olamayacağına karar verdim. Çünkü bu umutsuzluğu tanıyınca içimde tek bir istek kalmayacaktır herhalde. Bu yaşama hırsını bazı sümüklü, veremli ahlakçılar, hele şairler alçaklık diye adlandırıyor, öte yandan yaşama hırsı dediğimiz özellik az çok Karamazov’ların hepsinde var. Bu doğru her şeye rağmen sende de var; buna rağmen bunu neden alçaklık sayarız bilmem. Gezegenimizde herkes güçlü bir merkezcil gücün etkisi altında, Alyoşka... Canım yaşamak istiyor, ben de, mantığım ne derse desin yaşıyorum. Varsın dünyanın gidişatına inancım olmasın, ama baharda yeşeren pırıl pırıl ağaç yaprakları, mavi gök, bazen inanır mısın, niçin sevdiğimi bilmediğim bir adam ruhuma öyle yakın geliyor ki! Çoktandır inanmadığım halde eskilerin hatırına saydığım insan kahramanlığına değer veriyorum. İşte balık çorban da geldi, afiyetle ye. Nefis çorba, güzel yapar bunlar... Avrupa’ya gitmek istiyorum, Alyoşa. Buradan doğruca Avrupa’ya gideceğim. Biliyorum, orada sadece bir mezarlık bulacağım. Aziz ölüler gömülü orada; her bir mezar taşı ateşli hayattan; ideale, gerçeğe, mücadeleye, bilgiye candan inançların öylesine içten övgüleriyle dolu olacak ki, şimdiden biliyorum, yere kapanarak bu taşları öpecek, gözyaşları dökeceğim; hepsinin çoktandır öbür dünyaya göçtüğünü bildiğim halde... Ama kederimden ağlayacak değilim, gözyaşlarım bana mutluluk vereceği için ağlayacağım. Duygulanmamla mest olacağım. Baharın pırıl pırıl körpe yapraklarını, mavi göğü severim ben, anlıyor musun? Akıl mantık işi değil bu, içinle, karnınla seviyorsun; ilk gençliğinin gücünü seviyorsun...</p>
				<p class="normal">İvan birdenbire güldü.</p>
				<p class="normal">— Bu saçmalığıma akıl erdirebildin mi, Alyoşka, yoksa hiçbir şey anlamadın mı?</p>
				<p class="normal">— Çok iyi anladım, İvan: içinle, karnınla sevmek istiyorsun; güzel söyledin bunu. Böylesine yaşamak isteğiyle dolu olduğun için senin hesabına memnun oldum. Bence hepimiz, her şeyden önce hayatı sevmeliyiz.</p>
				<p class="normal">— Anlamından çok hayatı sevmeli, öyle mi?</p>
				<p class="normal">— Evet, dediğin gibi mantıktan önce, mutlaka mantıktan önce hayatı sevmeli, anlam ancak o zaman anlaşılır hale gelir. Çoktandır bunun böyle olduğu düşüncesi uyandı bende... İşinin yarısı yapılmış şimdi ikinci yarısına bak, selamet ondadır.</p>
				<p class="normal">— Kurtarmaktan söz açmakta pek acele ediyorsun, belki de henüz mahvolmadım ben. Peki, ikinci kısım neymiş?</p>
				<p class="normal">— Ölüleri diriltmek; hem belki henüz canlı onlar... Bir çay koy bana. Görüşmemizden çok memnunum, İvan.</p>
				<p class="normal">— İyi coştun sen. Bir rahip adayında böyle profession de foi’lara<sup class="calibre2"><a href="karamazov_split_114.html#footnote-600-68" id="footnote-600-68-backlink" name="footnote-600-68-backlink">[68]</a></sup>
 bayılırım. İraden güçlü, Aleksey. Manastırdan çıkmak istediğin doğru mu?</p>
				<p class="normal">— Evet, Staretzim beni dış dünyaya yolluyor.</p>
				<p class="normal">— Öyleyse otuzuma yaklaşınca, hayat kadehini kanıksamaya başladığım sırada görüşürüz seninle, bizim peder yetmişini, seksenini bulmadan yanaşmaz buna. Soytarılığına rağmen bunu gayet ciddi söyledi. Şehvet bütün varlığını sarmış. Doğrusunu istersen, yaş otuzu geçti mi başka şey de kalmaz belki. Ama yetmişlere kadar da bunun tutkunu olmak çirkin. Otuzunda paydos demek en uygunu... Dıştan soylu görünerek kendi kendini aldatabilirsin, o kadar. Dmitri’yi görmedin mi bugün?</p>
				<p class="normal">— Hayır, Smerdyakov’u gördüm.</p>
				<p class="normal">Alyoşa, kardeşine Smerdyakov’la karşılaşmasını inceden inceye anlattı, İvan kaygıyla dinledi. Bazı noktalarda özellikle durdu.</p>
				<p class="normal">— Onun hakkında söylediklerini Dmitri’ye tekrarlamamamı rica etti, diye ekledi Alyoşa.</p>
				<p class="normal">İvan’ın kaşlarını çatıp üzüntülü bir tavır takındığını görünce, </p>
				<p class="normal">— Smerdyakov yüzünden mi canın sıkıldı? dedi.</p>
				<p class="normal">— Evet. Yüzünü şeytan görsün! diye isteksiz homurdandı İvan. Dmitri’yi görecektim, ama gerek kalmadı artık...</p>
				<p class="normal">— Gerçekten bu kadar çabuk gidiyor musun ağabey?</p>
				<p class="normal">— Evet.</p>
				<p class="normal">Alyoşa merakla, kuşkuyla,</p>
				<p class="normal">— Ne olacak bütün bunların sonu? diye sordu. Dmitri’yle, babamla...</p>
				<p class="normal">İvan öfkelendi:</p>
				<p class="normal">— Evirip çevirip buna getiriyorsun! Ben ne yapabilirim? Dmitri ağabeyinin bekçisi miyim!</p>
				<p class="normal">Sonra birden, acı bir gülümsemeyle,</p>
				<p class="normal">— Kabil de Tanrıya böyle karşılık verdi, dedi. Belki sen de şu anda bunu düşündün. Aman, canı cehenneme!.. Onları kollamak için burada kalamam doğrusu. İşlerimi bitirdim, gidiyorum. Dmitri’yi kıskanıp şu üç ayın içinde nişanlısını elinden almak istediğim aklına gelmez herhalde. Yo, burada işlerim vardı. Bitirdim, gidiyorum. Olanları gördün mü?</p>
				<p class="normal">— Katerina İvanovna’dakileri mi?</p>
				<p class="normal">— Tabii. Bir anda sıyrılıverdim. Dmitri’den bana ne! Onun bu işle hiç ilgisi yok. Katerina İvanovna ile kişisel hesaplarım vardı. Sen de biliyorsun, Dmitri sanki benimle sözbirliği etmiş gibi davrandı. Ondan bir şey istemediğim halde, kendisi bana, hem de kutsamayı da eksik etmeden devretti. Gülünç şey Alyoşa, bilsen kendimi ne kadar hafiflemiş hissediyorum şimdi! Burada yemeğimi yerken özgürlüğümün ilk saatini kutlamak için şampanya bile isteyecektim. Öff!.. Altı ay nerdeyse tam bir kölelikten sonra bir çırpıda yakayı sıyırdım. Daha dün, buna son vermenin bu kadar kolay olacağını tahmin etmiyordum.</p>
				<p class="normal">— Aşkından mı söz ediyorsun İvan?</p>
				<p class="normal">— İstersen aşk de buna; evet, bir küçük bayana, bir enstitülüye vurulmuştum. Onun yüzünden acı çektim, o da bana eziyet etti. Aklım fikrim ondaydı... Ansızın her şey dağıldı gitti. Demin orada olanca heyecanımla konuştum, dışarı çıkınca da kahkahayı bastım, inanır mısın? Vallahi, olduğu gibi söylüyorum.</p>
				<p class="normal">Alyoşa, İvan’ın gerçekten birden aydınlanmış yüzünü inceledi.</p>
				<p class="normal">— Şimdi bile pek keyifli söylüyorsun bunu, dedi.</p>
				<p class="normal">— Onu zerre kadar sevmediğimi nerden bilebilirdim! Hah ha! Oysa hiç sevmediğim anlaşıldı. Ama ne kadar beğeniyordum onu! Hatta demin nutuk çekerken bile hoşuma gidiyordu. Bir şey söyleyeyim mi, hâlâ da son derece hoşuma gidiyor. Gene de onu bırakıp gitmenin hiçbir zorluğu yok. Kabadayılık tasladığımı sanma.</p>
				<p class="normal">— Yo, belki de aşk değildi bu.</p>
				<p class="normal">— Aşk konularına burnunu sokma bari Alyoşka! diye güldü İvan. Yakışmaz sana. Hele demin nasıl da atıldın ortaya, vay vay!.. Az kalsın seni bunun için öpmeyi unutuyordum... Ne acılar çektirdi bana! Gerçekten acının türlüsünü tattım. Onu sevdiğimi biliyordu. O da Dmitri’yi değil, beni seviyordu. Dmitri sadece bir eziyet vesilesiydi. Demin ona söylediklerimin hepsi gerçeğin ta kendisiydi. Gelgelelim, en önemlisi, onun Dmitri’yi değil de eziyet ettiği beni sevdiğini anlaması için on beş, yirmi yıl gerek. Ama bakarsın, bugünkü derse rağmen bunu hiçbir zaman anlayamaz. Bu yüzden ortadan temelli çekilmem en doğru hareket oldu. Şey, ne âlemde şimdi? Ben gittikten sonra neler oldu orada? </p>
				<p class="normal">Alyoşa, Katerina İvanovna’nın sinir krizini anlattı, galiba kendini kaybettikten sonra sayıkladığını da söyledi.</p>
				<p class="normal">— Hohlakova’nın uydurması olmasın bu?</p>
				<p class="normal">— Sanmam.</p>
				<p class="normal">— Öğrenmeli. Hoş, sinir krizinden şimdiye kadar kimse ölmemiştir ya!.. Varsın kriz geçirsin. Tanrı kadınlara bu illeti seve seve verdi. Gitmem bir daha oraya. Ne diye sokulayım yeniden?</p>
				<p class="normal">— Ama demin ona, seni asla sevmediğini söyledin ya.</p>
				<p class="normal">— Mahsus söyledim. Bana bak Alyoşka, bir şişe şampanya açtırayım da özgürlüğümün şerefine içelim. Nasıl sevindiğimi bilemezsin!</p>
				<p class="normal">— Yok, içmesek daha iyi olur ağabey, dedi Alyoşa. Hem içimde bir sıkıntı var.</p>
				<p class="normal">— Zaten önceden de sıkıntılıydın sen, bunun epeydir farkındayım.</p>
				<p class="normal">— Demek yarın sabah kesinlikle gidiyorsun, öyle mi?</p>
				<p class="normal">— Sabah mı?.. Sabah gideceğimi söylemedim. Ama belki de sabah giderim, inanır mısın, burada yemek yememin nedeni, ihtiyarla sofrada karşılaşmamak... O derece tiksiniyorum ondan. Sadece onun yüzünden bile buradan çok önce giderdim. Peki, sen gitmeme ne diye bu kadar tasalanıyorsun? Gidişime Tanrı bilir daha ne kadar zaman var. Sonsuz bir zaman, bir ölümsüzlük!</p>
				<p class="normal">— Yarın gittiğine göre sonsuzluk olur mu?</p>
				<p class="normal">— Peki, bundan bize ne? diye güldü İvan. Nasıl olsa bizi buraya getiren işi görüşecek kadar vaktimiz var. Niye öyle şaşkın bakıyorsun? Bir şey söylesene. Niçin buluştuk burada? Katerina İvanovna’ya aşkımı mı, ihtiyara, Dmitri’ye ait konuları mı konuşmak istiyoruz, yoksa Avrupa’dan, Rusya’nın nazik durumundan, imparator Napoléon’dan mı söz açmak niyetindeyiz? Bunlar için mi?</p>
				<p class="normal">— Yo, değil...</p>
				<p class="normal">— Demek asıl amacı biliyorsun. Herkesin bir derdi var, ama bizim gibi ağzı süt kokanlar her şeyden önce dünya çapında sorunlarla uğraşmaya kalkışır. Bütün bugünkü genç Rusya bu çeşit konuları ağzından düşürmez oldu. Öte yandan ihtiyarlarımız kendilerini pratik sorunların çözümüne verdiler. Beni bu üç ay böyle bir şeyler bekler gibi seyredişin neydi, söylesene. “Nasıl inanıyorsun, yoksa hiç mi inanmıyorsun?”<sup class="calibre2"><a href="karamazov_split_114.html#footnote-600-69" id="footnote-600-69-backlink" name="footnote-600-69-backlink">[69]</a></sup>
 gibilerden sorguya çekmek için değil mi? Üç aylık bakışlarınızın anlamı buydu Aleksey Fyodoroviç, öyle mi?</p>
				<p class="normal">— Belki de öyle, diye gülümsedi Alyoşa. Şimdi benimle alay etmiyorsun ya ağabey?</p>
				<p class="normal">— Ben mi? Yo, üç aydır beni böyle bir beklentiyle izleyen küçük kardeşimi üzmek istemem. Bak yüzüme Alyoşa: ben de tıpkı senin gibi bir çocuğum, yalnız rahip adayı değilim, o kadar. Rus delikanlılarının daha doğrusu onlardan bazılarının yaptığı ne? Şu oturduğumuz pis, havalı aşçı dükkânlarında buluşup, bir köşeye toplanırlar. Hayatta birbirlerini tanımadıkları, buradan çıktıktan sonra da daha kırk yıl görüşmeyecekleri halde, bu fırsatlardan yararlanarak neler konuşurlar? Tartıştıkları sorunlar hep en önemlileridir: Tanrının varlığı, ölümsüzlüğü... Tanrıya inanmayanlar sosyalizmden, anarşistlikten; insanlığın yeni kalıplara sokulmasından dem vururlar. Evirir çevirir aynı konuları didikler, zaman zaman da karşıt sorunları ele alırlar. En soylu gençlerin çoğunun, hem pek çoğunun ilgilendikleri konular bunlar değil mi?</p>
				<p class="normal">Alyoşa, hep o sakin, araştıran gülümsemeyle kardeşine bakarak,</p>
				<p class="normal">— Evet, dedi, gerçek Rusları ilgilendiren başlıca konular Tanrı ve ölümsüzlüğü, bir de demin söylediğin gibi bunların karşıtı olan sorunlardır; böyle olması gerekir zaten.</p>
				<p class="normal">— Bak Alyoşa, Rus olmak her zaman pek akıllıca bir iş olmasa gerek, öte yandan bugünkü Rus gençliğinin uğraştığı konular kadar aptalca bir şey de düşünülemez. Ama ben gene de Alyoşka adında bir Rus çocuğunu pek severim!</p>
				<p class="normal">Alyoşa güldü.</p>
				<p class="normal">— Ne de güzel bağladın!</p>
				<p class="normal">— Peki söyle, nereden başlayacağız, emret. Tanrıdan mı? Tanrı var mı, yok mu; öyle mi?</p>
				<p class="normal">— Nereden istersen oradan başla. İstersen “karşıt sorunu”nu al. Dün babamdayken Tanrı yoktur dedin ya.</p>
				<p class="normal">Alyoşa, kardeşini dikkatli bir bakışla süzdü.</p>
				<p class="normal">— Dün ihtiyarda yemekteyken sana mahsus takılıyordum, gözlerinin nasıl parladığını gördüm. Ama şimdi, hay hay, konuşalım, bunu tamamen ciddi söylüyorum. Sana yaklaşmak istiyorum Alyoşa, çünkü hiç dostum yok, denemek istiyorum. Peki, benim de Tanrının varlığını kabul ettiğimi farzet... diye güldü İvan. Bunu beklemiyordun, değil mi?</p>
				<p class="normal">— Beklemiyordum tabii; eğer bu sefer de şaka etmiyorsan...</p>
				<p class="normal">— Şaka etmiyorsam… Dün Staretztekiler şaka ettiğimi söylediler. Bak canım, on sekizinci yüzyılda ihtiyar bir günahkâr, Tanrı olmasaydı onu icat etmemiz gerekecekti: S’il n’existait pas Dieu il faudrait l’inventer, diye bir hikmet savurmuş. İnsan gerçekten Tanrıyı icat etti. İşin garip, şaşmaya değer yanı, Tanrının gerçekten var olması değil, böyle bir fikrin, Tanrı ihtiyacı fikrinin, insan gibi vahşi, zararlı yaratığın kafasında yer edebilmesi... Bu derece kutsal, duygulandırıcı, yüksek ve insana onur veren bir düşüncedir bu. Bana gelince: insanın mı Tanrıyı, Tanrının mı insanı yarattığı üzerine düşünmemeye karar vereli çok oldu. Tabii Rus gençlerinin bu konuda zamanımızın tamamen Avrupalı varsayımlarından çıkardıkları belitleri tekrarlayacak değilim. Gerçekten oradakilerin her varsayımı Rus gençleri için hemen bir belit oluveriyor. Hatta bu yalnız gençler için değil, Rus bilim adamlarına göre de doğru. Çünkü Rus bilim adamları da çoğu zaman Rus gençlerinden pek farklı olmuyor. Bu yüzden varsayımların topunu bir yana bırakacağım. Şu anda ereğimiz nedir bizim? Sana kendimi açıklayayım, yani nasıl bir insanım, nelere inanır, umutlarımı nelere bağlarım, bunları anlamak istiyorsun, değil mi? Bunun için açık söylüyorum: ben Tanrıyı olduğu gibi, bütün yalınlığıyla kabul ediyorum. Şuna da dikkat etmeliyiz: Tanrı varsa ve yeryüzünü gerçekten yaratmışsa, onu Euklitos [Eukleides] geometrisi üzerine kurmuş, insan zekâsına ancak üç boyutlu kavrayabilme gücü vermiştir. Bununla beraber eskiden de, şimdi de —hatta en kalburüstü olanlar arasında— yeryüzünü ve daha da genişleterek bütün evrenin Euklitos ilkelerine dayandığını kuşkuyla karşılayanlar, hatta Euklitos’a göre yeryüzünde mümkün olmayan iki doğrunun kesişmesinin belki sonsuzluğun bir yanında gerçekleştiğini düşünenler çıkıyor. Azizim, aklım bunlara ermedikten sonra Tanrıyı nasıl anlayabilirim? Açık söylüyorum: bu çapta sorunları çözebilecek güçte değilim; zekâm Euklitos çevresi içinde, dünyasaldır. Bu yüzden bu dünyanın ötesinde konularla uğraşamam ben. Senin de kulağına küpe olsun Alyoşa dostum: bu gibi şeylerle zihnini yorma, hele Tanrıyla ilgili konularla... O’nun varlığıyla yokluğuyla uğraşma. Bu tür sorunlar yalnız üç boyuta akıl erdirebilenlere göre değildir. Böylece Tanrının varlığını candan kabul ettikten başka hikmetini, akıl erdiremediğim ereğini de kabul ediyor, hayatın kuruluşuna, yaşamanın anlamına inanıyorum. Sözümona hepimizin katılacağı sonsuz uyuma, evrenin ulaşmaya çabaladığı “Tanrıya giden ve bizzat Tanrıyı temsil eden” Ulu Sözlere ve daha da başka şeylere, sonsuzluğa kadar inanırım. Bu konuda söylenmiş çok şey var. Galiba, iyi yoldayım, ne dersin? Şimdi bak, sonuç olarak, Tanrı dünyasını, varlığını çok iyi bilmekle birlikte, kabul etmiyorum ben. Tanrıyı değil, dikkat et, yarattığı dünyayı, Tanrı dünyasını kabul etmiyor, kabule razı olamıyorum. Şunu da söyleyeyim, çekilen acıların geçip unutulacağına, insanlar arasındaki o gülünç, yakışıksız çelişmelerin Euklitos gücündeki insan akıllarının çirkin bir icadı olarak silinivereceğine, daha sonra, dünya tragedyasının sonunda, ölümsüz uyuma kavuşulduğu anda bütün kalpleri dolduracak, başkaldırmaları yatıştıracak, insanoğlunun işlediği bütün suçları, döktükleri kanı yalnız bağışlatmak değil, insanlara ait her şeyi büsbütün temize çıkaracak bir olayın ortaya çıkacağına da inanıyorum. Evet, bütün bunlar varsın olsun, meydana gelsin, ama ben bunu kabul etmiyor, kabul etmek istemiyorum. Hatta paralel doğrular kesişsin ve ben gözlerimle göreyim bunu; görüp, “Evet, kesiştiler,” diyeyim, gene de kabul etmeyeyim. Dayandığım temel, benim görüşüm budur Alyoşa. Bunu ciddi olarak söyledim. Konuşmamıza mahsus en saçma, mümkün olduğu kadar saçma bir şekilde başladım, ama getirip itiraflarıma bağladım, zaten senin istediğin de buydu. Tanrı konusu değil, sevgili kardeşinin manevi cephesi ilgilendiriyordu seni. Bunu da aldın işte.</p>
				<p class="normal">İvan, uzun konuşmasını ansızın duygulu bir halle bitirdi. Alyoşa, düşünceli bakışıyla onu süzerek, </p>
				<p class="normal">— Peki, neden “mümkün olduğu kadar saçma” diye sordu.</p>
				<p class="normal">— İlkin, Rusluğum yüzünden: Ruslar bu tür konularda genellikle alabildiğine saçma sapan konuşurlar, ikincisi, ne kadar anlamsız olursa, öze o derecede yakın ve açık oluruz. Budalalık düzdür, kurnazlıktan yoksundur; zekâ hileye, sinsiliğe başvurur. Akılda namussuzluk, aptallıkta doğruluk, namus vardır. Beni umutsuzluğa vardıran durumu ne kadar budalaca ortaya serersem o kadar kârlı olurum.</p>
				<p class="normal">— Dünyayı kabul etmeyişinin nedenini açıklar mısın bana? diye sordu Alyoşa.</p>
				<p class="normal">— Elbette: sır değil bu, sözü buna getiriyordum zaten. Bak kardeşçiğim, ahlakını bozmak, inancını sarsmak istemem, belki sende şifa arıyorum ben.</p>
				<p class="normal">İvan, birdenbire uslu, küçük bir çocuk gibi gülümsedi. Alyoşa, şimdiye kadar onun böyle gülümsediğini hiç görmemişti.</p>
				</body>
</html>