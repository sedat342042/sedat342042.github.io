<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_109">II<br class="chapter"/>
				Bir An İçin Yalan Gerçek Oldu</h2>
				<p class="normal">Alyoşa telaşla, Mitya’nın o sıralar yattığı hastaneye gitti. Mahkeme kararından sonra ikinci gün ateşli bir sinir nöbetine tutulmuş, Şehir Hastanesi’ne, mahkûmlar koğuşuna yatırılmıştı. Ama Doktor Varvinski, Alyoşa ve daha birçok kimsenin araya girmesiyle (Hohlakova’nın, Liza’nın vb...) Mitya’yı mahkûmlar arasına koymamış, önceleri Smerdyakov’un yattığı tek yataklı küçük bir odaya yerleştirmişlerdi. Gene de koridorun bir ucunda bir nöbetçi duruyordu, pencere kafesliydi. Böylece iyi kalpli, merhametli genç doktor kanuna pek uymayan hareketini hafifletmiş oluyordu. Mitya gibi birisi için birdenbire katiller, hırsızlar arasına konulmanın ne kadar zor geleceğini, buna yavaş yavaş alışması gerektiğini anlıyordu. Akraba, ahbap ziyaretlerine hem doktor, hem Hapishane Müdürü, hatta Emniyet Müdürü tarafından —hep gizli olarak— müsaade edilmişti. Fakat bugünlerde Mitya’yı yalnız Alyoşa ile Gruşenka görmeye geliyordu. Rakitin de iki defa gelmek istemişti, ama Mitya, Varvinski’den onu içeri almamasını özellikle rica etti.</p>
				<p class="normal">Alyoşa ağabeyinin yanına girdiği zaman Mitya, sırtında hastane sabahlığıyla yatağında oturuyordu. Biraz ateşliydi, başı sirkeli suda ıslatılmış havluyla sarılıydı. Boş bakışını içeri giren Alyoşa’ya dikti, bir an gözlerinde korku ifadesi belirdi.</p>
				<p class="normal">Yargılama gününden beri çok düşünceliydi. Bazen sanki kendini zorlayarak, ıstıraplı bir düşünceye dalıyor, bu hali yarım saat kadar sürüyordu. Dalgınlığından sıyrılınca ansızın, damdan düşer gibi konuşmaya başlıyor ve mutlaka söylemek istediğini değil, bambaşka konuları açıyordu. Arada bir kardeşini acı acı süzüyordu. Gruşenka ile kendini daha iyi hissediyordu galiba. Gerçi onunla da hemen hemen hiç konuştuğu yoktu, ama kadın girer girmez yüzü sevinçle parlıyordu.</p>
				<p class="normal">Alyoşa sessizce yanına, yatağa oturdu. Bu sefer Mitya kuşkuyla kardeşine bakıyor, bir şey sormak istiyor, cesaret edemiyordu. Katya’nın ona gelmeye razı olmasını mümkün görmüyordu, öte yandan gelmemesi de büsbütün imkânsız görünüyordu. Alyoşa duygularını anlıyordu.</p>
				<p class="normal">Mitya birden, telaşlı bir tavırla,</p>
				<p class="normal">— Trifon Borisiç hanının altını üstüne getirmiş diyorlar, dedi. Döşeme tahtalarını tek tek kaldırmış, balkon parmaklığını sökmüş, define arıyormuş... Savcı, oraya bin beş yüz ruble sakladığımı söyledi ya... Mahkemeden döner dönmez paçaları sıvamış. Arasın bakalım kerata! Buranın bekçisi dün anlattı; oralıymış.</p>
				<p class="normal">— Bak ağabey, dedi Alyoşa, gelecek. Yalnız ne zaman geleceğini kesin olarak bilemiyorum; belki bugün, belki bugünlerde, ama geleceği kesin.</p>
				<p class="normal">Mitya titredi, bir şey söylemek istedi, ama ses çıkarmadı. Aldığı haberin etkisi altındaydı. Konuşmanın ayrıntılarını merak ettiği halde sormaya çekiniyordu. Katya’nın sert, küçümseyici bir sözü o anda kalbine bıçak gibi saplanacaktı.</p>
				<p class="normal">— Ayrıca, kaçman konusunda vicdan bakımından seni yatıştırmamı söyledi. İvan o zamana kadar iyileşmese bile bu işi kendisi ele alacaktı.</p>
				<p class="normal">— Sen bunu daha önce de söyledin bana, diye dalgın bir tavırla karşılık verdi Mitya.</p>
				<p class="normal">— Sen de hemen Gruşa’ya anlattın.</p>
				<p class="normal">— Söyledim ya...</p>
				<p class="normal">Sonra ürkek bakışını kardeşine çevirerek,</p>
				<p class="normal">— Bugün akşama gelir artık, diye ekledi. Dün, bu işle Katya’nın meşgul olacağını söyledim; ses çıkarmadı, dudak büktü. “Varsın yapsın!” diye mırıldandı, işin öneminin farkında. Ben de üstelemedim, ötekinin beni değil, İvan’ı sevdiğini anlamış olacak. </p>
				<p class="normal">— Öyle mi?</p>
				<p class="normal">— Belki de öyle değil, ama bu sabah gelmeyecek, bir iş de verdim ona... Sana bir şey söyleyeyim mi Alyoşa, İvan hepimizi geçecek. Asıl o yaşamalı; bizim değil, onun yaşaması gerek, iyileşecek.</p>
				<p class="normal">— Bak Katya da korku, kuşku içinde titriyor, ama iyileşeceğinden emin.</p>
				<p class="normal">— Öyleyse öleceğinden emin. İyileşeceğinden emin olması korkudan.</p>
				<p class="normal">— İvan’ın yapısı sağlam, ağabey. Benim de iyi olacağına umudum var.</p>
				<p class="normal">— Öyle, iyileşecek. Ama öteki öleceğinden emin... Derdi başından aşmış onun...</p>
				<p class="normal">Sustular. Mitya’nın içini kemiren bir şey vardı. Birdenbire, sesi titreyerek,</p>
				<p class="normal">— Gruşa’yı pek çok seviyorum Alyoşa! dedi.</p>
				<p class="normal">— Ama seninle beraber oraya bırakmazlar ki onu...</p>
				<p class="normal">— Şu da var, dedi Mitya, sesi hep titriyordu: Yolda ya da orada dövmeye kalkarlarsa dayanamam... El kaldırırsam kurşuna dizerler... Yirmi yıl, dile kolay! Buradakiler senlibenli konuşmaya başladılar bile. Gardiyan sen diyor bana. Bu gece yattığım yerde yokladım kendimi, hazır değilim! Gücümün üstünde... “Kaside” okumak isterken gardiyanın sen demesine katlanamıyorum. Gruşa uğruna her şeye dayanırım, her şeye... yalnız dayağa değil. Ama onu bırakmazlar ki oraya!</p>
				<p class="normal">Alyoşa sessizce gülümsedi.</p>
				<p class="normal">— Beni dinle, ağabey, dedi. Bu konuda düşündüklerimi ilk ve son olarak söyleyeyim sana. Yalan söylemeyeceğimi biliyorsun. Bak, dinle beni: hazır değilsin, bu çile sana göre değil. Ayrıca senin gibi hazırlıksız biri mertliğe özenmemeli. Babamızı öldürmüş olsan bundan kaçınmana üzülürdüm. Ama sen suçsuzsun, omuzların bu yükü kaldıramaz. Istırap çekerek başka insan olmak istedin; bence ömrünün sonuna kadar nerede olsan, nereye gitsen, hatırından çıkarma o yeni insanı, bu kadarı yeter sana. Büyük ıstıraplar yolunu seçmemekle kendini daha çok borçlu duyacaksın, bunun etkisi altında doğru yolu bulman için belki oraya gitmekten daha da faydalı şeyler sağlayabileceksin. Orada dayanamazsın, başkaldırır, belki sonunda gerçekten “ödeştik” dersin. Avukatının bu bakımdan hakkı var. Herkes ağır yük kaldıramaz, bazı kimseler yapamaz bunu... Ne düşündüğümü öğrenmek istiyordun, bunlar işte... Eğer kaçmakla başkalarını, subayları, erleri sorumlu düşürecek olsan kaçmana gene “izin vermezdim”. Fakat hepsi (Konak şefi ayrıca İvan’a da söylemiş) ustalıkla hareket edilirse kimsenin fazla canının yanmayacağını, ufak tefek cezalarla atlatılacağını kesinlikle söylüyor. Şüphesiz, rüşvetçilik bu durumda bile şerefli iş sayılmaz, ama eleştirmek de doğru değil, çünkü İvan’la Katya bu işi bana havale etseler pekâlâ gidip rüşvet vereceğimi biliyorum. Bunun için onların hareketlerini eleştiremem. Şunu da bil ki, seni hiçbir zaman suçlayacak değilim. Eh, durumu kavradım galiba.</p>
				<p class="normal">— Evet ama, ben suçlayacağım kendimi! diye bağırdı Mitya. Kaçmasına kaçacağım, bunu sensiz de kararlaştırdık: Mitka Karamazov’un kaçmaması mümkün mü? Fakat bunu yaptığım için suçlayacağım kendimi, gittiğim yerlerde ölene kadar günahım için Tanrıya yalvaracağım. Cizvitlerin dedikleri gibi... Şimdi senle ben gibi... öyle mi?</p>
				<p class="normal">— Öyle, diye sessizce gülümsedi Alyoşa.</p>
				<p class="normal">Mitya içten gülerek,</p>
				<p class="normal">— Senin şu her şeyi dosdoğru konuşmak huyuna bayılırım! diye bağırdı. Demek benim Alyoşka’yı Cizvitlikte yakaladım ha! Öpesim geldi seni. Şimdi kalanını da dinle: içimde ne varsa dökeyim sana. Düşündüm ve şöyle bir karara vardım. Para, pasaport işlerini düzenleyip Amerika’ya kaçsam bile bunu neşe içinde, mutlu bir hayat sürmek için yapacak değilim. İstediğim buradaki sürgünden belki daha da beterine kavuşmak... Hiç aşağı olmaz, inan Aleksey! Şu Allahın belası Amerika’dan şimdiden nefret etmeye başladım. Gruşa da benimle olsun istediği kadar... Bir kere baksana ona, Amerikalı kadın olabilecek hali var mı? Tepeden tırnağa Rus, Rusya’ya ait o... Anayurdun özlemini çekecek; ben de her an buna benim sebep olduğumu, hiç suçu olmadığı halde bu acıya benim yüzümden katlandığını bileceğim. Ya oradaki hımbılların bana yapacakları muameleye nasıl katlanırım? Belki benden daha iyidirler, o başka... Gene de nefret ediyorum şu Amerika’dan, daha şimdiden! İstedikleri kadar her biri birer makine allamesi olsun, daha da bilmem ne olsun, vızgelir bana, bana göre, ruhuma göre insan değil onlar! Rusya’yı severim ben, Aleksey, Rus Tanrısını severim, aşağılığın biri olduğum halde... Geberir giderim orada! </p>
				<p class="normal">Mitya’nın gözleri alevlenmiş, sesi titriyordu. Heyecanını bastırarak devam etti:</p>
				<p class="normal">— Dinle, sana kararımı açıklayayım, Aleksey. Gruşa ile oraya varınca hemen toprak alıp işlemeye, çalışmaya başlayacağız, bir tenhada, yaban ayılarıyla birlikte... Oralarda da olmalı böyle kuytu köşeler. İşittiğime göre, güneşin battığı yerde Kızılderililer bile varmış, biz de şu son Mohikanların yanına gider sığınırız. Ben de Gruşa da hemen gramere sarılırız. Bir yandan iş, bir yandan gramer; üç yıl falan geçsin öylece. Üç yılda İngilizceyi değme İngilize taş çıkartacak gibi belleriz. O zaman da Amerika’ya paydos! Amerikalı vatandaş olarak buraya, Rusya’ya kaçarız. Merak etme, bu şehre gelecek değiliz. Ücra bir köşeye, ya kuzeye ya da güneye sineriz. Ben o zamana kadar değişirim, o da öyle. Amerika’da doktorlar suratıma bir ben filan uydururlar, ustalıklarına laf yok doğrusu! Olmazsa, gözlerimin birini kör eder ya da bir karış sakal bırakırım. Memleket özleminden saçlarım kendiliğinden ağarır nasıl olsa... Böylece tanıyamazlar belki. Tanırlarsa, varsın sürsünler; kısmet buymuş derim! Burada da ıssız bir köşede toprakta çalışırız, ben artık ömrümün sonuna kadar Amerikalı taklidi yapacağım. Hiç değilse öz vatanımızda öleceğiz. Planım bu, kararım kesin. Ne dersin? </p>
				<p class="normal">Karşılık vermek istemeyen Alyoşa,</p>
				<p class="normal">— Uygun, diye kesti.</p>
				<p class="normal">Mitya bir an sustu, sonra birdenbire,</p>
				<p class="normal">— Mahkemenin tertibi nasıldı ha? Ne tertip, değil mi?</p>
				<p class="normal">Alyoşa içini çekti:</p>
				<p class="normal">— Tertip de olmasa seni gene mahkûm edeceklerdi.</p>
				<p class="normal">— Doğru ya. Göze battım burada. Tanrı bağışlasın onları, ama acı ne de olsa!</p>
				<p class="normal">Bir an daha sustular. Mitya, birden,</p>
				<p class="normal">— Alyoşa, bari öldür beni şurada, olduğum yerde, diye bağırdı. Gelecek mi şimdi, gelmeyecek mi, söyle? Ne dedi? Nasıl konuştu?</p>
				<p class="normal">Alyoşa ürkek bir bakışla,</p>
				<p class="normal">— Geleceğini söyledi, ama bugün gelip gelmeyeceğini bilemem. Onun durumu da güç...</p>
				<p class="normal">— Güç olmaz mı, elbette güç! Aklımı kaçıracağım, Alyoşa! Gruşa hep bakıyor bana. Anlıyor... Yarabbim, büyük Tanrım sen beni ıslah et, ne istiyorum ben, Katya’yı istiyorum! Ne istediğimi anlıyor muyum acaba? Hep Karamazov arsızlığı bu! Alçağım ben, o kadar. </p>
				<p class="normal">— İşte geldi! diye bağırdı Alyoşa. </p>
				<p class="normal">O anda kapının eşiğinde Katya göründü. Şaşkın bir bakışla Mitya’yı süzerek durdu bir an. Mitya ayağa fırladı, yüzünde korku belirdi; sarardı, ama hemen arkasından dudaklarına çekingen, yalvaran bir gülümseme yayıldı. İçten kopan bir hamleyle iki elini Katya’ya uzattı. O da bunu görünce Mitya’ya doğru atıldı. Ellerini kavrayarak adeta zorla yatağa oturttu, kendisi de yanına geçti; hâlâ ellerini bırakmıyor, heyecanla sıkıyordu. İkisi de birkaç kere bir şeyler söylemek istedi, ama bir türlü yapamıyor, sessizce, sanki birbirine bağlı bakışlarla ve dudaklarında garip bir gülümsemeyle birbirlerine bakmakla yetiniyorlardı. Bir iki dakika geçti öylece. Sonunda Mitya,</p>
				<p class="normal">— Affettin mi, affettin mi? diye kekeledi ve sevinçten değişmiş bir yüzle Alyoşa’ya döndü.</p>
				<p class="normal">— Duyuyor musun, ne soruyorum ona, duyuyor musun? </p>
				<p class="normal">Katya birden, içinden gelerek, </p>
				<p class="normal">— Kalbinin asilliği için seviyordum seni, dedi. Birbirimizin affına muhtaç değiliz. Bağışlamış veya bağışlamamışız, ömrümüzün sonuna kadar birbirimizin ruhunda kalacağız; böyle bu...</p>
				<p class="normal">Soluk almak için sustu. Sonra telaşla ve taşkın bir heyecanla yeniden başladı:</p>
				<p class="normal">— Buraya neden geldim, biliyor musun? Dizlerine sarılmak, ellerini böyle, acıtana kadar sıkmak, Moskova’daki gibi —hatırlıyor musun— sana tekrar, Tanrım, hayatım olduğunu, seni çılgınca sevdiğimi söylemeye geldim!</p>
				<p class="normal">Katya ani bir hareketle dudaklarını Mitya’nın eline bastırdı. Gözlerinden yaş boşandı. Alyoşa sessizce, şaşkınlık içinde duruyordu. Bunu hiç beklemiyordu.</p>
				<p class="normal">Katya,</p>
				<p class="normal">— Aşk geçti Mitya, diye devam etti, ama geçmişimiz benim için acı duymadan hatırlanmayacak kadar değerli. Olabilecek şeyi şimdi, sadece bir an için, gerçekmiş gibi kabul edelim.</p>
				<p class="normal">Dudaklarında acı bir gülümseme, gözlerinde sevinç ışıkları vardı.</p>
				<p class="normal">— Artık sen de, ben de başkasını seviyoruz, ama gene de sen beni, ben de seni sonsuzluğa kadar seveceğiz, bunu biliyor muydun? Ömrümün sonuna kadar sev beni, duydun mu?</p>
				<p class="normal">Sesinde adeta tehdit titremeleri vardı.</p>
				<p class="normal">Mitya, her kelimede soluk alarak,</p>
				<p class="normal">— Seveceğim, dedi, ve... biliyor musun Katya, ben seni, beş gün önce, o akşam da seviyordum... Yere düştüğün... seni dışarı çıkardıkları zaman... Ömrünün sonuna kadar! Evet, hep böyle olacak...</p>
				<p class="normal">Böylece birbirlerine anlamsız, delice, belki de aslında gerçek olmayan şeyleri tekrarlıyor, o anda söylediklerinin her kelimesine inanıyorlardı.</p>
				<p class="normal">Mitya, birdenbire,</p>
				<p class="normal">— Katya! diye bağırdı, benim öldürdüğüme inanıyor musun? Şimdi inanmadığını biliyorum, ama o zaman... tanıklık ederken... İnandın mı, inandın mı?</p>
				<p class="normal">— O zaman da inanmadım. Hiçbir zaman inanmadım! Senden nefret ettiğim için bir an kendi kendimi inandırdım... İfade verirken... Tanıklığım bitince hepsi geçti gene. Her şeyi bilmelisin. </p>
				<p class="normal">Katya, deminki aşk cıvıltısından ayrı, yeni bir sesle,</p>
				<p class="normal">— Kendi kendimi cezalandırmaya geldiğimi unuttum, diye ekledi.</p>
				<p class="normal">Mitya elinde olmadan,</p>
				<p class="normal">— Çok acı çekiyorsun sen kadın! diye mırıldandı.</p>
				<p class="normal">Katya fısıldayarak,</p>
				<p class="normal">— Şimdilik izin ver... dedi. Tekrar gelirim... dayanamıyorum artık.</p>
				<p class="normal">Yerinden doğruldu, sonra bir çığlıkla geriledi. Odaya birden, ama sessiz adımlarla Gruşenka girmişti. Kimse beklemiyordu onu. Katya hızla kapıya yürüdü. Gruşenka ile karşılaşınca durdu, yüzü bembeyaz kesildi. Duyulur duyulmaz bir sesle, inilti halinde, </p>
				<p class="normal">— Bağışlayın beni! dedi.</p>
				<p class="normal">Öteki bakışlarını ona dikerek bir an sessizce durdu. Sonra nefret taşan bir sesle,</p>
				<p class="normal">— İkimiz de kötülük kumkumasıyız gözüm, dedi. İkimiz de... Bağışlamak kim, biz kim! Onu kurtarırsan ölene kadar duacın olurum.</p>
				<p class="normal">Mitya acıyla,</p>
				<p class="normal">— Affetmek istemiyorsun! diye bağırdı.</p>
				<p class="normal">Katya,</p>
				<p class="normal">— Merak etme, kurtarırım onu, senin için... diye fısıldadı, koşarak odadan çıktı.</p>
				<p class="normal">Mitya dayanamadı, gene acı acı söylendi:</p>
				<p class="normal">— Bağışlanma isteğini nasıl da kabul etmedin!</p>
				<p class="normal">Alyoşa araya girdi:</p>
				<p class="normal">— Sitem etme ona Mitya, hakkın yok buna.</p>
				<p class="normal">Gruşenka tiksinerek,</p>
				<p class="normal">— Kalbinden değil, kibirli ağzından çıktı o söz, dedi. Ama seni kurtarırsa her şeyi bağışlarım...</p>
				<p class="normal">Birden boğazı düğümlenerek sustu. Hâlâ kendini toparlayamıyordu. Sonradan anlaşıldığına göre bir şeyden haberi olmadan, bu karşılaşmayı hiç ummadan girmişti.</p>
				<p class="normal">Mitya hızla kardeşine döndü:</p>
				<p class="normal">— Peşinden koş Alyoşa! Ona de ki... ne demeli bilmem ki... Böyle gitmesin ama...</p>
				<p class="normal">— Akşama doğru gene uğrarım, diye bağırdı Alyoşa ve Katya’nın peşinden koştu. Hastane avlusunun dışında yetişebildi.</p>
				<p class="normal">Katya hızlı hızlı yürüyor, acele ediyordu. Alyoşa yanına gelince, delikanlıya, çabuk çabuk,</p>
				<p class="normal">— Hayır, bu kadının önünde küçültemem kendimi! dedi. Ona, “Bağışla beni,” dedim. Kendimi sonuna kadar cezalandırmak istiyordum. Affetmedi... Bu yüzden severim onu!</p>
				<p class="normal">Katya’nın gözlerinde hiddet parıltıları vardı.</p>
				<p class="normal">— Ağabeyim hiç beklemiyordu, gelmeyeceğinden emindi...</p>
				<p class="normal">— Şüphesiz. Bırakalım bunu. Şey, sizinle şimdi cenazeye gelemem ben. Tabut için çiçek gönderdim. Paraları var galiba daha... İhtiyaçları olursa onları ilerde de yardımsız bırakmayacağımı söylersiniz. Şimdilik bırakın, ne olur, yalnız bırakın beni, Alyoşa... Siz de geç kalıyorsunuz: ikinci ayin çanı çalıyor... Yalnız bırakın beni, rica ederim!</p>
				</body>
</html>