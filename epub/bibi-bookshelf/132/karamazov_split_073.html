<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_74">VII<br class="chapter"/>
				Mitya’nın Büyük Sırrı Alaya Alınıyor</h2>
				<p class="normal">Hep aynı heyecanla,</p>
				<p class="normal">— Baylar, diye başladı, bu para... size her şeyi açıklamak istiyorum... bu para benimdi.</p>
				<p class="normal">Savcı ile Sorgu Yargıcının yüzleri asıldı, bekledikleri bu değildi.</p>
				<p class="normal">— Nasıl sizin oluyor? diye kekeledi Nikolay Parfenoviç. Daha saat beşte, kendi itirafınıza göre...</p>
				<p class="normal">— Ee, saat beşi de, itirafımı da şeytan alsın, dediğime baksanıza siz! Bu para benimdi; benimdi, yani çaldığım para... Benim değil de, çaldığım, aşırdığım bin beş yüz rubleydi. Hep yanımdaydı bunlar...</p>
				<p class="normal">— Nereden aldınız?</p>
				<p class="normal">— Boynumdaydı, şu gördüğünüz boynumda... Şuradaydı, bir bez parçasına dikili olarak epeydir, bir aydır boynumda utançla, rezilcesine taşıyordum bunları.</p>
				<p class="normal">— Peki, bu parayı kimden aldınız?</p>
				<p class="normal">— “Çaldınız” diyecektiniz... Doğrusunu söylemekten neden kaçınıyorsunuz? Evet, bence bu çalınmış paradır, isterseniz, “aldım” da denebilir. Ama bence düpedüz çaldım bunları. Hele dün gece tam anlamıyla çaldım.</p>
				<p class="normal">— Dün gece mi? Demin bir aydan önce... aldığınızı söylüyordunuz ya?</p>
				<p class="normal">— Evet ama, babamdan değil; ondan değil, merak etmeyin, ötekinden... Durun, sözümü kesmeyin, anlatacağım artık. Çok acı bir şey. Bakın, bir ay önce eski nişanlım Katerina İvanovna Verhovtzeva bir gün beni çağırdı... Tanıyor musunuz onu?</p>
				<p class="normal">— Tanımaz olur muyuz!</p>
				<p class="normal">— Biliyorum tanıdığınızı. Son derece gönlü yüce bir insandır; ama benden çoktandır, pek eskiden beri nefret eder... haklı olarak nefret eder!</p>
				<p class="normal">— Katerina İvanovna mı? diye şaşkınlıkla sordu Sorgu Yargıcı. Savcı da gözlerini Mitya’dan ayırmıyordu.</p>
				<p class="normal">— Rica ederim baylar, gereksiz yere adını anmayın! Adını vermekle alçaklık ettim zaten. Evet, benden çoktandır nefret ettiğini biliyordum. Daha ilk günden evimde... Ama yeter bu kadarı, yeter, bunları öğrenmeye layık değilsiniz, gerek yok... Evet, bir ay önce çağırdı beni, kız kardeşiyle başka bir akrabasını Moskova’ya göndermek üzere (sanki kendisi gönderemezmiş) üç bin ruble verdi bana. Ben de... evet, ben o ara hayatımın dönüm noktasındayım; başkasını, şu şimdikini, aşağıda oturan Gruşenka’yı seviyordum. Parayı kaptığım gibi soluğu burada, Mokroye’de aldım. İki günde o kahrolası üç binin yarısını, yani bin beş yüz rubleyi yedim, öbür yarısını alıkoydum. Muska gibi boynumda taşıyordum... Dün bunu da açtım, o paranın da altından girip üstünden çıktım... Elinizdeki sekiz yüz ruble dünkü bin beş yüzden kalan paradır, Nikolay Parfenoviç.</p>
				<p class="normal">— Müsaade edin, nasıl olur? Siz burada bir ay önce bin beş yüz ruble değil, üç bin bırakmışınız, bunu herkes biliyor.</p>
				<p class="normal">— Kim biliyor? Kim saymış? Kime hesap vermişim ki?</p>
				<p class="normal">— Rica ederim, siz o zaman kendiniz herkese, üç bin harcadığınızı söylüyordunuz.</p>
				<p class="normal">— Doğru, söylüyordum; bütün şehre yaydım, herkesin dilindeydi bu. Şehirde de, Mokroye’de de benim üç bini yediğimi sandılar. Oysa ben üç bin değil, sadece bin beş yüz harcayıp kalan bin beş yüzü bir bezin içine dikmiştim. Mesele bundan ibaret baylar, dünkü para buydu işte…</p>
				<p class="normal">— Garip... diye kekeledi Nikolay Parfenoviç.</p>
				<p class="normal">— Size bir şey soracağım, dedi bu kez Savcı. Bunu daha önce herhangi bir kimseye açtınız mı? Yanınızda bin beş yüz ruble alıkoymanızı kastediyorum.</p>
				<p class="normal">— Kimseye açmadım.</p>
				<p class="normal">— Tuhaf. Hiç kimse bilmiyor muydu?</p>
				<p class="normal">— Asla. Kimse, hiç kimse...</p>
				<p class="normal">— Peki ama bu kadar ağız sıkılığı neden? Bunu bir sır haline getirmek ne oluyor? Biraz daha açıklayayım: utanç verici sırrınızı sonunda bize açıkladınız. Zaten davranışınız, yani başkasının üç bin rublesini kuşkusuz geçici bir zaman için almanız bence, hele kişiliğiniz hesaba katılırsa, hiç de öyle utandırıcı değil, hatta bir ölçüde doğal... Daha çok, düşüncesizce bir hareket bu. Yakışıksız, son derece yakışıksız olduğuna şüphe yok, ama o kadar utandırıcı değil. Zaten bu Bayan Verhovtzeva’nın üç bin ruble meselesini, itirafınıza gerek kalmadan bu ayın içinde birçok kimse anlamış bulunuyordu. Hatta ben bile hikâyesini duydum. Mihayl Makaroviç de duymuş; şehirde herkesin dilinde dolaşıyor... Ayrıca yanılmıyorsam, meseleyi, yani elinizdeki paranın Bayan Verhovtzeva’ya ait olduğunu birisine açtığınızı gösteren bazı kanıtlar da varmış. Bu yüzden, kendi söyleyişinizle, bir yana koyduğunuz şu bin beş yüz ruble etrafında bu zamana, daha doğrusu şu ana kadar olağanüstü bir sır ve dehşet havası yaratmanıza şaşıyorum... Böyle bir sırrın açıklanması size bu kadar zor gelsin, inanılır gibi değil! Çünkü daha demin bunu açığa vurmaktansa sürgüne gitmeyi yeğ tuttuğunuzu bağıran sizdiniz.</p>
				<p class="normal">Savcı sustu. Heyecanlanmıştı. Kızgınlığını saklamıyordu, içinde birikeni deyiş güzelliğine aldırmadan kesik kesik, karmakarışık sıralıyordu.</p>
				<p class="normal">Mitya sert bir sesle,</p>
				<p class="normal">— İşin ayıbı, bin beş yüz rubleyi iç etmemde değildi, dedi, bin beş yüzü üç binden ayırarak saklamam bir yüzkarasıydı.</p>
				<p class="normal">Savcı sinirli bir gülümsemeyle, </p>
				<p class="normal">— Ne var ki bunda? dedi. Üç bini iç etmeniz yakışıksız ya da sizin deyişinizle ayıp olabilir, ama bunun bin beş yüzünü saklamak neden ayrı bir yüzkarası olsun? Önemli olan üç bine sahip çıkmanız, onu kullanma şekli değil. Şey, neden böyle yaptınız yani niye ikiye böldünüz bu parayı? Amacınızı açıklayabilir inisiniz bize? </p>
				<p class="normal">— Bütün sorun amaçta zaten, diye bağırdı Mitya. Alçaklığımdan, bir şeyler hesaplayarak yaptım bunu, bu durumda hesaplamalara girişmek alçaklığın ta kendisidir. Alçaklığım tam bir ay sürdü.</p>
				<p class="normal">— Anlaşılmıyor.</p>
				<p class="normal">— Şaşılacak şey! Peki, yeniden açıklayayım, belki gerçekten anlatamadım. Bakın, dikkatli dinleyin beni. Diyelim ki ben, bana, şerefime güvenilerek verilmiş üç binin altından girip üstünden çıkıyorum. Sabah kadına gidip, “Katya, suçluyum, üç bin rubleyi yedim...” diye haber veriyorum. Nasıl, iyi mi? Yo, iyi değil, şerefsizce, tabansızca bir hareket. Bunu ancak hayvanın biri, hayvanca başıboşluk içinde olan biri yapabilir. Değil mi, öyle değil mi? Ama gene de bu adam hırsız değildir! Düpedüz bir hırsız değildir, kabul edin bunu. Parayı yemiştir, ama çalmamıştır. Şimdi ikinci olasılığı ele alalım. (Lütfen sözlerimi can kulağıyla dinleyin, yoksa gene şaşırırım belki, nedense başım dönüyor.) Şimdi ikinci duruma gelelim. Ben burada paranın yarısını yiyorum. Ertesi gün, kalan yarısını Katya’ya geri veriyorum: “Al şunu, Katya; düşüncesiz, alçak herifin biriyim ben,” diyorum, “paranın yarısını batırdım, kalanı da yerim, iyisi mi, geç olmadan vereyim sana!” Buna ne dersiniz? Hayvanın, alçağın biridir, ama henüz hırsız değildir, yani tam anlamıyla hırsız sayılamaz. Hırsız olsa, kalan parayı geri vermez, alıkordu. Kız da, parasının yarısına sahip olunca, adamın yemiş olduğu kısmı da ergeç, gerekirse ömrünün sonuna kadar çalışıp çabalayıp geri vereceğine inanır. Böylece adam alçaklığına alçaktır, ama hırsız değildir; değildir, ne derseniz deyin, hırsız değildir! </p>
				<p class="normal">Savcı soğuk bir gülümsemeyle,</p>
				<p class="normal">— Diyelim ki, bir dereceye kadar fark var, dedi. Ama siz bunu aşırı büyütüyor, nerdeyse bir trajedi yapıp çıkıyorsunuz.</p>
				<p class="normal">— Evet, belki... Herkes alçak olabilir, ama hırsız olamaz. Hırsızlığı ancak alçaklığın da aşağısında olanlar becerebilir. Bu incelikleri anlatmak benim harcım değil. Yalnız hırsızın bir alçaktan da kötü olduğuna inanıyorum. Bakın: bu parayı tam bir ay üzerimde taşıdım, oysa hemen ertesi gün sahibine vermiş olsam kendimi temize çıkarabilirdim. Ama verme kararına bir türlü yanaşamadım. Her gün niyetleniyordum, “Hadi karar versene, alçak herif!” diye dürtüyordum kendi kendimi. Gene de bütün bir ay karar veremedim. Nasıl, sizce kurtarır yanı var mı bunun?</p>
				<p class="normal">— Evet, ahlaktan yana mükemmel olduğu söylenemez, buna itiraz edemem tabii... Hem bütün bu ince farklara ait tartışmaları bir yana bırakıp asıl konuya geçseniz olmaz mı? Sorduğumuz halde bize, şu üç bini daha o zaman bu şekilde bölmenizin, yani yarısını yiyip öbür yarısını saklamanızın nedenini açıklamadınız. Niçin alıkoydunuz, ne yapmak niyetindeydiniz bu bin beş yüz rubleyle? Bunu ısrarla soruyorum Dmitri Fyodoroviç.</p>
				<p class="normal">Mitya eliyle alnına vurarak,</p>
				<p class="normal">— Aa, gerçekten! diye bağırdı. Afedersiniz, başınızı ağrıtıp duruyor, en önemli noktayı açıklamıyorum. Onu söyler söylemez bütün mesele aydınlanacak zaten. Çünkü işin rezilce oluşu maksattan, sadece maksattan ileri geliyor. Bakın, hep o ihtiyar, o ölen... O, Agrafena Aleksandrovna’nın aklını çelmeye çalışıyor, ben de kıskanıyordum. “Kadın aramızda karar veremiyor...” diye düşünüyordum. Her gün aklımdan: ya bana eziyet etmekten bıkar da, birdenbire, “Onu değil, seni seviyorum, dünyanın öbür ucuna götür beni!” derse diye geçiyordu. Ne yapardım o zaman? Cebimde beş para yoktu. Nasıl, neyle götürürdüm? Mahvolurdum o zaman... O sıralar onu tanımıyor, anlamıyordum: istediğinin para olduğunu, yoksulluğumu bağışlamayacağını sanıyordum. Bu düşünceyle çıfıtlar gibi üç binin yarısını ayırıp olanca soğukkanlılığımla bir beze diktim; hesaplayarak, içki âleminden önce yaptım bunu. Sonra da kalan parayı yemeye gittim. Buna alçaklıktan başka ad verilemez! Anladınız mı şimdi? </p>
				<p class="normal">Savcı yüksek sesle güldü: Sorgu Yargıcı da,</p>
				<p class="normal">— Bana kalırsa, kendinizi tutarak bütün parayı batırmamanız akıllıca, dürüst bir hareket, ne olmuş sanki? diye kıkırdadı.</p>
				<p class="normal">— Hırsızlık ettim, olan bu. Aman Yarabbi, bir türlü anlayamıyorsunuz! Beze dikili şu bin beş yüz rubleyi koynumda taşıdığım sürece her gün, her an kendi kendime, “Hırsızsın, hırsızsın!” diye tekrarlıyordum. Bu yüzden o ay bu kadar azmıştım, bu yüzden meyhanede dövüştüm, bu yüzden babamı dövdüm... Hep kendimi hırsız saydığım için! Alyoşa’ya, kardeşime bile bu bin beş yüz ruble meselesini açamadım, açmaya cesaret edemedim, kendimi o derece aşağılık, iğrenç hissettim. Ama şunu da bilin ki, bu parayı üzerimde taşıdığım her gün, her saat kendi kendime, “Hayır Dmitri Fyodoroviç, belki de henüz hırsız değilsin,” diyordum. “Neden? Çünkü istesen, hemen yarın gidip Katya’ya bu bin beş yüz rubleyi geri verebilirsin...” Ancak dün, Fenya’dan Perhotkin’e giderken, muskayı boynumdan koparmaya karar verdim. O ana kadar bir türlü yapamıyordum bunu. Ama kopardığım andan itibaren tam anlamıyla bir hırsız ve ömrüm boyunca şerefsiz bir insan oldum. Neden? Çünkü boynumdaki muska ile beraber Katya’ya giderek, “Alçağım ama hırsız değilim,” diyebilmek hayalimi de silkip atmıştım. Şimdi anladınız mı her şeyi? </p>
				<p class="normal">Nikolay Parfenoviç,</p>
				<p class="normal">— Niçin dün verdiniz bu kararı? diye sözünü kesecek oldu.</p>
				<p class="normal">— Neden mi? Gülünç soru! Çünkü burada, sabahın beşinde, şafakla ölüme mahkûm etmiştim kendimi. “Öleceğime göre ha namuslu olmuşum, ha alçak, fark etmez!” diye düşündüm. Ama hayır, düşündüğüm gibi çıkmadı! İnanır mısınız baylar, bana bu gece en çok acı veren şey, ihtiyar uşağı öldürdüğüm için Sibirya’ya gitmek, hem tam aşkımın zafere ulaştığı, göklerin bana açıldığı sırada sürgüne gitmek değildi. Bu da acıydı, ama sonunda koynumdan çıkarıp batırdığım şu uğursuz paralarla hırsız oluşum kadar değil! İçim parçalanarak tekrarlıyorum size: bu gece pek çok şey öğrendim! Yalnız yaşamak değil, alçakça ölmek de mümkün değil... Hayır baylar, ölüm bile şerefli olmalı!</p>
				<p class="normal">Mitya sararmıştı. Aşırı heyecanından yüzü süzgün, bitkin görünüyordu. Savcı tatlılıkla, nerdeyse acıyarak ve heceleri uzata uzata,</p>
				<p class="normal">— Sizi yavaş yavaş anlıyorum Dmitri Fyodoroviç, dedi. Ama gene de, ne derseniz deyin, bence bu sadece bir sinir rahatsızlığı, o kadar. Bir aydır çektiğiniz acılardan kurtulmak için parayı size emanet eden kişiye gidip bin beş yüz rubleyi geri verebilirdiniz. Her şeyi açıklar, bu derece feci gördüğünüz durumunuzu öne sürerek hatalarınızı mertçe açıklardınız. Sonra da akla en uygun gelen yolu deneyerek, gerekli parayı bu kişiden istemenizde ne gibi sakınca olabilirdi? Sıkıntıda olduğunuzu görünce duygulu kalbiyle isteğinizi geri çevirmezdi herhalde. Hele ona da imzalı bir kâğıt, tüccar Samsonov’la Bayan Hohlakova’ya önerdiğiniz güvenceyi verebilseydiniz... Yoksa bunu artık güvenilir saymıyor musunuz? </p>
				<p class="normal">Mitya birdenbire kızardı. Kızgınlık dolu bakışını Savcının gözlerine dikerek duyduklarına inanmaz bir tavırla,</p>
				<p class="normal">— Demek beni bu derece adi sayıyorsunuz, dedi. Ciddi konuştuğunuzu sanıyordum!</p>
				<p class="normal">— Emin olun, ciddi söylüyordum. Ciddi olmadığımı nereden çıkardınız? (Bu defa şaşıran Savcıydı.)</p>
				<p class="normal">— Öff... pek çirkin olurdu bu! Bana nasıl işkence ettiğinizden haberiniz var mı baylar? Pekâlâ, oldu olacak, bütün iblisliğimi açıklayacağım, ama bunu sizleri utandırmak için yapacağım. O zaman, insan duyguları alaşımlarının ne derece aşağılık türleri olabileceğini görerek şaşacaksınız. Bay Savcı, demin sözünü ettiğiniz yol benim aklıma da geldi. Evet, bu uğursuz ay içinde düşündüm bunu ve Katya’ya gitmeyi göze alacak kadar da alçaldım! Ama ona gidip ihanetimi açıklamak, bu ihaneti bütünüyle gerçekleştirmek için gerekli parayı istemek (istemek, duyuyorsunuz, istemek!) ve hemen arkasından başkasıyla, onun rakibiyle, ona hakaret eden baş düşmanıyla kaçmak; rica ederim, siz çıldırdınız galiba bay Savcı!</p>
				<p class="normal">— Çıldırmasına çıldırmadım, ama şüphesiz, heyecanımdan... o şey... kadın kıskançlığı aklıma gelmedi... Eğer iddia ettiğiniz gibi kıskançlık varsa bu işte... Ama var da galiba... diye gülümseyerek ekledi Savcı.</p>
				<p class="normal">Mitya yumruğunu masaya indirerek,</p>
				<p class="normal">— Çok çirkef, iğrenç bir şey olurdu bu! diye haykırdı. Hem biliyor musunuz, bu parayı verirdi bana, benden öç almak, öç zevkini tatmak, beni aşağılamak için verirdi. Çünkü o da şeytan ruhlu, hırs kumkuması. Parayı alırdım ben; almasına alırdım, ama ömrümün sonuna kadar... aman Yarabbim! Kusura bakmayın, pek bağırıyorum, çünkü bu para işi daha evvelsi gece, Lyagavıy ile uğraşırken, sonra dün, bütün gün öteki olaya kadar hiç kafamdan çıkmadı.</p>
				<p class="normal">— Hangi olaya kadar? diye merakla soracak oldu Nikolay Parfenoviç. Ama Mitya duymadı.</p>
				<p class="normal">— Size korkunç bir açıklamada bulundum, diye sert bir tavırla sözünü bağladı. Buna gereken değeri siz verin artık. Gereken değeri vermek de az, büyük önemini kavramaya çalışın. Yoksa ruhlarınızda iz bırakmadan bir kulağınızdan girip öbüründen çıkarsa, o zaman beni açıktan açığa saymıyorsunuz demektir... Ben de sizin gibilere açıldığım için utancımdan ölürüm! Evet, vururum kendimi! Zaten bana inanmadığınızı görüyorum. O ne, bunu da mı yazmak istiyorsunuz?</p>
				<p class="normal">Nikolay Parfenoviç ona hayretle bakıyordu:</p>
				<p class="normal">— Ama demin söyledikleriniz, şu son ana kadar Bayan Verhovtzeva’ya gidip o parayı istemeye niyetli olmanız... Emin olun, bunlar bizim için çok önemli Dmitri Fyodoroviç, yani bütün bu olay... özellikle sizin için, sizin için büyük önemi var.</p>
				<p class="normal">Mitya ellerini birbirine vurdu.</p>
				<p class="normal">— İnsaf edin yahu, bari bunu yazmayın, utanın! Ben size içimi olanca çıplaklığıyla döktüm, siz de bundan faydalanarak yarayı parmaklarınızla deşip duruyorsunuz. Aman Yarabbi! </p>
				<p class="normal">Üzüntü içinde, yüzünü elleriyle örttü. Savcı sözünü tamamlayarak,</p>
				<p class="normal">— Bu kadar üzülmeyin Dmitri Fyodoroviç, dedi. Yazdıklarımızı sonra birlikte okur, uygun görmediklerinizi istediğiniz şekilde değiştiririz. Şimdilik üçüncü defa olarak size ufacık bir soruyu yeniden soracağım: şu muska içine diktiğiniz paradan gerçekten kimsenin, hiç kimsenin haberi yok muydu? Doğrusu buna hiç ihtimal veremiyorum.</p>
				<p class="normal">— Hiç kimse bilmiyordu; hiç kimse dedim ya... Demek ki anlamadınız beni. Rahat bırakın artık.</p>
				<p class="normal">— Öyle olsun, ama bu meselenin açıklanması gerekiyor... Çok zamanımız var, siz de düşünün: üç bin harcadığınızı şurada burada anlattığınıza, hatta bar bar bağırdığınıza dair düzinelerle tanığımız var. Hem bin beş yüz değil, üç bindi bu. Hatta dün elinize para geçince, birçok kimseye buraya üç binle geldiğinizi haber vermişsiniz.</p>
				<p class="normal">— Düzinelerle değil, yüz, iki yüz tanığınız var; bin kişi duydu bunu!</p>
				<p class="normal">— Gördünüz mü hepsi, hepsi buna tanıklık ediyor. Hepsi sözünün bir anlamı var.</p>
				<p class="normal">— Hiçbir anlamı olamaz; yalan söyledim, onlar da yalanımı tekrarladılar.</p>
				<p class="normal">— Peki, “yalana” neden gerek duydunuz?</p>
				<p class="normal">— Şeytan bilir orasını! Belki övünmek için... hani, bunca parayı yedim gibilerden... Belki paçavraya dikili parayı unutmak için... Evet, bunun için belki de... Hem kaçıncı defa soruyorsunuz bunu. Yalan söyledim, o kadar işte. Ağzımdan çıktı bir kere, bir daha da dönemedim. İnsan zaman zaman yalan söyler; nedeni açıklanabilir mi bunun?</p>
				<p class="normal">— Buna bir neden bulmak güç, Dmitri Fyodoroviç, diye ciddi ciddi karşılık verdi Savcı. Şu koynunuzdaki muska dediğiniz nesne büyük müydü bari?</p>
				<p class="normal">— Yo, büyük değildi.</p>
				<p class="normal">— Ne kadar vardı?</p>
				<p class="normal">— Yüz rublelik banknotu ikiye katlayın, o büyüklükte...</p>
				<p class="normal">— Parçalarını bize gösterseniz iyi olacak. Herhalde yanınızda...</p>
				<p class="normal">— A, sıktınız artık! Rezillik... Ne bileyim ben parçaların nerede olduğunu!</p>
				<p class="normal">— Ama müsaade buyurun: muskanızı üzerinizden nerede, ne zaman çıkardığınızı hatırlamıyor musunuz? Dediğinize göre, eve uğramamışsınız...</p>
				<p class="normal">— Fenya’dan çıkıp Perhotkin’e giderken yolda boynumdan kopardım, çıkardım parayı.</p>
				<p class="normal">— Karanlıkta mı?</p>
				<p class="normal">— Işığa gerek yoktu ki. Parmağımla çabucak açıverdim.</p>
				<p class="normal">— Makas filan kullanmadınız, sokaktaydınız, öyle mi?</p>
				<p class="normal">— Şehir alanından geçiyordum o sırada galiba, makasa ne gerek var? Eski bez, hemen yırtılıverdi.</p>
				<p class="normal">— Sonra ne yaptınız onu?</p>
				<p class="normal">— Attım gitti...</p>
				<p class="normal">— Nereye attınız?</p>
				<p class="normal">— Alana attım dedim ya, rasgele atıverdim. Alanın neresine attığımı kestiremem doğrusu. Hem ne yapacaksınız bunu?</p>
				<p class="normal">— Büyük önemi var, Dmitri Fyodoroviç. Sizin yararınıza maddi kanıtlar bunlar, ne diye anlamak istemiyorsunuz! Bir ay önce bu muskayı kim dikmişti size?</p>
				<p class="normal">— Kimse... Kendim diktim.</p>
				<p class="normal">— Dikiş bilir misiniz?</p>
				<p class="normal">— Bir askerin dikiş bilmesi şarttır, marifet değil ki bu.</p>
				<p class="normal">— Peki, gereken malzemeyi, yani içine parayı koyduğunuz bezi nereden aldınız?</p>
				<p class="normal">— Bunu alay olsun diye sormuyorsunuz, değil mi?</p>
				<p class="normal">— Asla, alay edecek durumda değiliz, Dmitri Fyodoroviç.</p>
				<p class="normal">— Bezi nereden aldığımı unuttum, bir yerden almıştım…</p>
				<p class="normal">— Nasıl unutursunuz Dmitri Fyodoroviç?</p>
				<p class="normal">— Vallahi unuttum, belki de çamaşırlarımdan birini yırttım...</p>
				<p class="normal">— Bu ilgi çekici: kopardığınız çamaşır parçasını yarın evinizde bulabiliriz. Gömlek filan mıydı acaba? Sonra bezin cinsi neydi: patiska mı, keten mi?</p>
				<p class="normal">— Ne bileyim ben... Durun!.. Galiba bir şeyden yırtmadım; patiska parçasıydı. Galiba ev sahibemin başlığına dikmiştim onu.</p>
				<p class="normal">— Ev sahibenizin başlığına mı?</p>
				<p class="normal">— Evet, kadıncağızdan aşırdım.</p>
				<p class="normal">— Nasıl aşırdınız?</p>
				<p class="normal">— Evet, hatırımda kaldığına göre, bir gün gerçekten bir başlığını ya toz bezi yapmak ya da kalemimi silmek için aşırmıştım. İşe yaramaz eski bir paçavra olduğu için haber vermedim ona. Parçaları odamda kaldı, bin beş yüz rubleyi bunlardan birine diktim. Evet, bu beze diktim. Zaten eski, bin kere yıkanmış bir patiska parçasıydı.</p>
				<p class="normal">— Bunu kesin olarak hatırlıyor musunuz?</p>
				<p class="normal">— Pek kesin değil. Galiba başlığın parçasıydı. Hoş vız gelir bana bunlar!</p>
				<p class="normal">— Peki ama, ev sahibeniz başlığının kaybolduğunu fark edebilirdi.</p>
				<p class="normal">— Hiç farkına varmadı. Dedim ya, çöp tenekelik bir paçavraydı.</p>
				<p class="normal">— İğne ipliği nereden buldunuz?</p>
				<p class="normal">Mitya taştı:</p>
				<p class="normal">— E, yeter bu kadarı, konuşmayacağım, istemiyorum!</p>
				<p class="normal">— Hem o şey... muskayı alanın neresine attığınızı unutmuş olmanız da garip.</p>
				<p class="normal">— Emredin, yarın alanı iyice bir süpürsünler, belki bulursunuz, diye gülümsedi Mitya.</p>
				<p class="normal">Sonra bitkin bir sesle,</p>
				<p class="normal">— Yeter, diye ekledi. Yeter! Bana inanmadığınız gün gibi açık. Hiçbir sözüme zerre kadar inanmadınız. Suç benim, sizin değil, itiraf etmemeliydim. Sırrımı size açarak kendimi ne diye kepaze ettim bilmem! Size alay konusu oldum, gözlerinizden anlıyorum. Beni bu hale getiren sizsiniz bay Savcı, övünebilirsiniz, elinizden gelirse... Allah belanızı versin, canavarlar!</p>
				<p class="normal">Başını eğerek yüzünü elleriyle örttü. Savcıyla Sorgu Yargıcı susuyorlardı. Mitya bir an sonra başını kaldırdı, yüzünü sonsuz bir hüzün kaplamıştı. Sessiz sessiz oturuyordu; kendinden geçmiş gibiydi. Öte yandan, bu işin tamamlanması gerekiyordu; vakit kaybetmeden tanıkların ifadesi alınacaktı. Saat sabahın sekizine geliyordu. Mumları söndüreli epey olmuştu. Sorgu sırasında odaya girip çıkan Mihayl Makaroviç’le Kalganov dışarı çıktılar. Savcı ile Sorgu Yargıcı iyice yorgun görünüyordu. Hava kötüydü, etrafı kaplayan bulutlardan gök görünmüyor, bardaktan boşanırcasına yağmur yağıyordu. Mitya bilinçsiz bakışını pencereye dikmişti.</p>
				<p class="normal">Ansızın Sorgu Yargıcına dönerek,</p>
				<p class="normal">— Pencereden bakabilir miyim? diye sordu.</p>
				<p class="normal">— Tabii, istediğiniz kadar.</p>
				<p class="normal">Mitya yerinden kalkarak pencereye yaklaştı. Yağmur pencerelerin küçük yeşilimsi camlarını kamçılıyordu. Tam pencerenin altında çamurlu bir yol vardı, ilerde, puslu havada sıra sıra uzanan kara, yoksul, sevimsiz köy evleri seçiliyordu. Yağmurda daha da kara, büsbütün yoksul görünüyorlardı.</p>
				<p class="normal">Mitya, “altın bukleli Phoebus”un ilk ışığıyla kendini vurmak isteğini hatırladı. “Böyle bir sabahta bundan iyisi olamazdı...” diye gülümsedi. Sonra ansızın, elini sallayarak “canavarlara” döndü:</p>
				<p class="normal">— Baylar! diye bağırdı. Ben mahvoldum, anlıyorum... Ya o, Gruşenka? O ne olacak, söyleyin, yalvarırım size! O da benimle sürünecek mi? Hiç suçu yok onun; dün gece “suçlu olduğunu” bağırırken kendinde değildi. Hiç suçu yok! Bütün gece karşınızda acı çektim. Şimdi ona ne yapacağınızı söyleyemez misiniz bana?</p>
				<p class="normal">Savcı hemen atılarak,</p>
				<p class="normal">— Bu bakımdan meraklanmayın, Dmitri Fyodoroviç, dedi. Bu derece ilgilendiğiniz kişiyi rahatsız etmek için henüz bir neden görmüyoruz. Umarım, bundan sonra da bir değişiklik olmaz. Tam tersine, ona ilişmemek için elimizden geleni yapacağız. Siz yüreğinizi ferah tutun.</p>
				<p class="normal">— Sağolun, sizin her şeye rağmen şerefli, doğruluksever insanlar olduğunuzu biliyordum, içim rahatladı... E, şimdi ne yapacağız? Ben hazırım.</p>
				<p class="normal">— Biraz acele edelim. Hemen tanıkları dinleyeceğiz. Bunu yanınızda yapmamız gerektiği için...</p>
				<p class="normal">Sorgu Yargıcı,</p>
				<p class="normal">— İlkin birer çay içsek olmaz mı? diye Savcının sözünü kesti. Hak ettik galiba!</p>
				<p class="normal">Mihayl Makaroviç besbelli çay keyfi yapmaya gittiğine göre aşağıda çayın hazır olabileceğini düşündüler ve birer bardak içmeye karar verdiler. Kahvaltıyı ise daha serbest bir zamana bıraktılar.</p>
				<p class="normal">Aşağıda gerçekten çay hazırdı; çabucak yukarı getirdiler. Mitya ilkin Sorgu Yargıcının çok nazik bir tavırla sunduğu çayı içmek istemedi, ama sonra kendisi istedi, adeta hırsla içti. Mitya bitkindi. Aslında onun gibi güçlü biri için, ne kadar heyecan dolu olursa olsun, bir gecelik sefahat neydi ki. Oysa Mitya güçlükle yerinde oturuyor, zaman zaman çevresinde her şeyin gözünün önünde uçuşup sallandığını hisseder gibi oluyordu. “Nerdeyse sayıklamaya başlayacağım,” diye düşündü.</p>
				</body>
</html>