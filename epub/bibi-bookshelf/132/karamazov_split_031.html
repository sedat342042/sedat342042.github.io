<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_38">XI<br class="chapter"/>
				Lekeli Bir İsim Daha</h2>
				<p class="normal">Manastır şehirden bir verstten biraz fazla tutardı. Alyoşa, o saatte tenha olan yoldan hızla yürüdü. Gece hemen hemen bastırmıştı, yirmi otuz adım ötesi güçlükle seçiliyordu. Yarısında dörde ayrılıyordu yol. Yol kavşağındaki tek söğüdün altında bir insan karaltısı belirdi. Alyoşa oraya varınca gölge kımıldandı, genç adamın üzerine atılarak olanca sesiyle,</p>
				<p class="normal">— Ya paranı ya canını! diye bağırdı.</p>
				<p class="normal">Alyoşa hayretle,</p>
				<p class="normal">— Sen misin Mitya? dedi, ama ilk anda birdenbire irkilmişti.</p>
				<p class="normal">— Kah-kah-kah!.. Şaşırdın, değil mi? Seni nerede bekleyeyim diye düşündüm. Evlerinin önünde beklesem —üç yol geçiyor oradan— kaçırabilirdim. Sonra burada beklemek aklıma geldi. Manastıra giden tek yol bu olduğuna göre nasıl olsa buradan geçeceksin, dedim. Ee, olanı biteni anlat bakalım, tahtakurusu gibi ez beni... Ama nen var senin?</p>
				<p class="normal">— Hiç ağabey... şey, korktum da... Ah Dmitri! Demin babamın kanı... (Alyoşa ağlamaya başladı. Daha önce de ağlamak istiyordu ama, o anda ruhunda bir şey kopuvermişti sanki.) Az kalsın öldürüyordun onu... beddua ettin ona... Oysa şimdi... burada... şaka yapıyorsun: “Ya paranı ya canını!”</p>
				<p class="normal">— Ne var bunda? Ayıp mı?.. Duruma uygun değil, öyle mi?</p>
				<p class="normal">— Yok canım... söyleyiverdim işte...</p>
				<p class="normal">— Dur. Şu geceye bak: zifiri karanlık, bulutlar, rüzgâr da başladı. Şu söğüdün altına gizlendim, seni bekliyordum. Ansızın aklıma geldi, yemin ederim ki böyle: “Ne diye daha fazla azap çekmeli, neyi beklemeli?” dedim, “İşte bir söğüt, mendilim gömleğim var, bir ip yapar, askımı da eklerim, yeryüzü alçaklığımla daha fazla lekelenmekten kurtulmuş olur!” O anda adım seslerini duydum. Tanrım, sanki bir mutluluğa erdim. Demek sevdiğim, dünyada herkesten çok, tek olarak sevdiğim bir insan vardı, küçük kardeşimdi bu... O dakikada seni nasıl sevdiğimi bilemezsin. “Hemen boynuna atılayım!” diye düşündüm. Sonra aklıma pek saçma bir şey geldi: “Hadi şunu korkutup eğlendireyim,” dedim. Aptal gibi, “Paranı!” diye haykırdım. Maskaralığımı bağışla, laf olsun diye yaptım bunu. Aman, cehennemin dibine hepsi... Sen orada olup biteni anlat. Ne dedi? Ez beni, vur, bakma gözümün yaşına!.. Köpürdü, değil mi?</p>
				<p class="normal">— Hayır, bambaşka şeyler oldu Mitya. Orada... İkisini buldum.</p>
				<p class="normal">— İkisi kim?</p>
				<p class="normal">— Gruşenka da Katerina İvanovna’daydı.</p>
				<p class="normal">Dmitri Fyodoroviç’in şaşkınlıktan ağzı açık kaldı.</p>
				<p class="normal">— Olamaz! diye bağırdı. Saçmalıyorsun. Gruşenka’nın ne işi var orada!</p>
				<p class="normal">Alyoşa, Katerina İvanovna’nın evine girdiği andan başlayarak olanı biteni anlattı. Hikâyesi on dakika kadar sürdü. Akıcı, düzgün bir şekilde anlatmıyordu, ama gene de en önemli kelimeleri, en önemli hareketleri unutmuyordu. Bu arada ana hatlarıyla kendi duygularını da dile getirdi. Dmitri onu ses çıkarmadan dinliyordu, bakışında korkunç bir durgunluk vardı. Fakat Alyoşa ağabeyinin her şeyi anladığını, olayı çok iyi kavradığını görüyordu. Yalnız hikâye ilerledikçe yüzü asılmakla kalmıyor, nerdeyse tehdit edici bir anlatıma bürünüyordu. Kaşlarını çatmış, dişlerini sıkarak bakışı büsbütün dikleşmiş, donuklaşmıştı. Az sonra yüzünde ansızın yeni bir değişme oldu: öfke, hiddet dolu yüzü birdenbire başkalaştı, kısılmış dudakları açıldı, içten bir kahkaha savurdu. Kahkahası o kadar sürdü ki uzun zaman söz söyleyemedi.</p>
				<p class="normal">Nerdeyse hastalıklı, zerrece yapmacık olmadığı bilinmese hayasızlık denecek bir sevinçle,</p>
				<p class="normal">— Elini öpmedi demek! diye bağırdı. Öpmeden kaçtı ha? Öteki de arkasından, “dişi kaplan” diye mi bağırdı? Kaplan mı kaplan! Darağacına göndermeli ha... Öyle ya, göndermeli, ben de aynı fikirdeyim; gerekirdi, çoktan gerekirdi... Evet kardeşim, darağacına diyecek yok, ama biz önce bu illetten yakayı sıyırmaya bakalım. Bilmez miyim bu hayasızlık kraliçesini; el öpme işinde kendini olduğu gibi göstermiş cadı! Dünyada onun üstüne cadı düşünülemez! Kendine göre zevk alıyor. Demek eve koştu. Öyleyse ben de... ah... Ben de bir koşu gidivereyim bari. Ayıplama beni, Alyoşka; kabul ediyorum, gırtlağını sıkmak az onun...</p>
				<p class="normal">Alyoşa kederli bir tavırla,</p>
				<p class="normal">— Ya Katerina İvanovna? diye bağırdı.</p>
				<p class="normal">— Onun da, içini dışını olduğu gibi görüyorum, her zamankinden iyi görüyorum! Dünyanın dört... şey... beş kıtasının keşfi bu... Ne yaptığına bak! Bu, babasını kurtarmak gibi yüksek düşünceyle hakarete uğramak tehlikesini göze alarak hımbıl, kaba subayın evine korkusuzca koşan Katenka’nın, küçük enstitülünün ta kendisi! Fakat gururumuz var, tehlikeye atılmaya, kadere, kainata kafa tutmaya ihtiyacımız var. Onu teyzesi tutmuştu değil mi? Bu da teyzelerinin en zorbası; Moskovalı general karısı vardı ya, işte onun kız kardeşi; ama burnu ötekinden de yükseklerde... Oysa kocası zimmetine para geçirmekten yakalanmış; ellerinden çiftlikleri, neleri varsa almışlar, kibirli hanımefendi birden pıslayıvermiş, bir daha da kafası doğrulmamış. Demek Katya’yı tutan oymuş, ama bizimki dinler mi! “Engel tanımam ben; her şey emrimde... İstersem Gruşenka’yı da büyülerim.” Kendine öyle güveni var ki cakasından yanına varılmıyor. Kabahat kimde? Gruşenka’nın elini ilk onun öpmesini kurnazlık mı sanıyorsun? Değil, gerçekten Gruşenka’ya âşık olmuştur, daha doğrusu Gruşenka’ya değil, hayaline, hezeyanına... Bunda da: “Benim hayalim, benim hezeyanım” yok mu ya! Alyoşa, yavrum, nasıl kurtuldun ellerinden? Cüppenin eteklerini topladığın gibi soluğu yolda aldın ha? Ha-ha-ha!..</p>
				<p class="normal">— Gruşenka’ya o günü anlatmışsın ağabey; bununla Katerina İvanovna’yı ne kadar incittiğine dikkat bile etmemişsin. Öteki hemen, “Siz de güzelliğinizi satmak için gizlice bekârların evine gidiyorsunuz!” diye yapıştırdı. Bundan daha ağır hakaret olur mu, ağabey?</p>
				<p class="normal">Alyoşa’yı en çok üzen, ağabeyinin Katerina İvanovna’nın küçülmesine sevinmiş görünmesiydi, oysa aslında olanaksızdı bu. </p>
				<p class="normal">Dmitri Fyodoroviç birdenbire kaşlarını çatarak eliyle alnına vurdu:</p>
				<p class="normal">— Tüh!..</p>
				<p class="normal">Alyoşa demin hepsini; hakareti, Katerina İvanovna’nın, “Ağabeyiniz alçağın biridir!” diye haykırmasını anlattığı halde, bunlar ancak şimdi dikkatini çekmişti.</p>
				<p class="normal">— Doğru, belki gerçekten Gruşenka’ya o uğursuz günden söz ettim. Evet, evet, anlattım, hatırlıyorum şimdi: o zaman Mokroye’deydik. Sarhoştum. Çingene kadınları, şarkılar arasındaydım... Ağlıyordum... hıçkırıklar içinde diz çökmüş Katya’nın hayali önünde dua ediyordum. Gruşenka bunu gözden kaçırmadı. Her şeyi anlamıştı, o da ağlıyordu, şimdi gibi hatırımda... Ah yere batası! Başka türlü olur mu zaten? O gün ağlar, şimdi de... Şimdi de “kalbe kamayı saplayıverir”. Karıların âdetidir bu.</p>
				<p class="normal">Başını eğerek düşünceye daldı. Sonra, birdenbire, üzüntülü bir sesle,</p>
				<p class="normal">— Evet, alçağım, dedi. Yüzde yüz alçağım. Ağlamışım, ağlamamışım hepsi bir, alçağım! Oraya, teselli yerine geçerse, bu sıfatı kabul ettiğimi söyle. Eh, yeter bu kadar. Hoşça kal, gevezeliği uzatmayalım; iç açmıyor. Sen kendi yoluna git, ben de kendi yoluma... Son dakikam gelene kadar da görüşmek istemem artık. Allahaısmarladık Aleksey!</p>
				<p class="normal">Alyoşa’nın elini kuvvetle sıktı, başını kaldırmadan, havada sallanır gibi şehre doğru yürüdü. Alyoşa arkasından bakıyor, bu apansız gidişin temelli olabileceğine inanmıyordu.</p>
				<p class="normal">Dmitri Fyodoroviç birdenbire geri döndü.</p>
				<p class="normal">— Dur Aleksey, bir itirafım daha var; ama yalnız sana! Bak bana, dikkatle bak. Bak, burada işte, burada korkunç bir onursuzluk hazırlanıyor.</p>
				<p class="normal">Dmitri Fyodoroviç, “Burda işte, burada,” derken göğsünü yumrukluyordu. Bunu öyle tuhaf bir biçimde yapıyordu ki, söz ettiği onursuzluk koynunun bir yerinde, belki cebinde ya da muska gibi dikili olarak boynundaydı sanki.</p>
				<p class="normal">— Artık beni biliyorsun: damgalanmış bir alçağım. Fakat şunu da bil ki, şu anda, şurada, göğsümde taşıdığım, oluşmakta olan ve buna engel olmak ya da izin vermek elimde bulunan —burasına dikkat et!— adilik şimdiye kadarki ya da ilerideki onursuzluklarımın yanında hiç kalır. Bundan vazgeçmeyeceğimi de bil! Sana demin hepsini anlattığım halde bunu söylemedim, bu kadar kaşarlanmadığım için söyleyemedim. Henüz durabilirim; durunca da yitirdiğim onurun yarısını geri kazanabilirim. Fakat durmayacağım, tasarladığım alçaklığı yapacağım. Sen de, peşinden, bunu bildiğime, haber verdiğime tanıklık et. Felaket ve karanlık!.. Açıklanacak tek nokta yok, zamanı gelince öğrenirsin. Batak sokağı ve cadı. Allahaısmarladık. Benim için dua etme, layık değilim, gerek de yok, hiç yok... asla muhtaç değilim. Hadi çekil!</p>
				<p class="normal">Birden ve bu kez dönmemek üzere uzaklaştı. Alyoşa manastır yolunu tuttu. “Nasıl olur bu, bundan sonra onu görmeyecek miyim? Ne demek istiyor? Hemen yarın gidip bulacağım, mahsus bulacağım onu, bakalım neymiş bu söyledikleri!...”</p>
				<p class="normal">Manastırı dolanarak çamlıktan doğru keşişhaneye geçti. O saatte içeri kimse alınmadığı halde kapıyı açtılar. Staretzin hücresine girerken içi titriyordu. Ne diye çıkmıştı, Staretz onu dış dünyaya niçin göndermişti? Burada sessizlik, kutsallık vardı; orası perişanlık, içinden çıkılmaz karanlıkla doluydu...</p>
				<p class="normal">Hücrede, rahip adayı Porfiri ile Staretz Zosima’nın sağlık haberini almak için günün her saatinde uğrayan Paisiy Peder vardı. Alyoşa korkuyla Staretzin gitgide fenalaştığını öğrendi. Hatta cemaatle her akşamki konuşmasını yapamayacak haldeydi. Çoğunlukla, akşam ayinlerinden sonra, yatmadan önce manastır halkı Staretzin hücresine toplanır, herkes yüksek sesle o günkü günahlarını, günah sayılan hayallerini, düşüncelerini, hatta varsa, aralarındaki kavgaları itiraf ederdi. Bazıları diz çökerek günah çıkarır; Staretz onları bağışlar, barıştırır, kimine öğüt, kimine ceza verir, sonra kutsayarak gönderirdi. Staretzliğin düşmanları bu toplu “günah çıkarma”ya karşı çıkarlar, bunları dinin kutsal gizliliğine saygısızlık, hatta küfür sayarlardı, oysa durum bambaşkaydı. Muhalifler, bu şekilde günah çıkarmanın iyiye götürmek şöyle dursun, insanları gerçekte bile bile günaha, kötü yola götürdüğü konusunda piskoposluk dairesinin dikkatini çekerlerdi. Sözümona, topluluğun çoğu Staretze istemeyerek, sadece birbirlerine bakarak, onlara kibirli, isyankâr ruhlu demesinler diye giderlermiş. Akşam günah çıkarmaya gidenlerden bazıları önceden, “Ben, sabah sana kızdığımı söylerim, sen de kabul edersin,” diye kararlaştırırlarmış. Bunu, bir şey söylemiş olmak, âdet yerini bulsun diye yaparlarmış. Bazen gerçekten böyle olduğunu Alyoşa da biliyordu. Keşişlerin akrabalarından gelen mektupların önce Staretze getirilip onun tarafindan açılmasına topluluktan bazılarının epey söylendiklerini de biliyordu. Şüphesiz, görünüşte her şey gönül rızasıyla, yürekten tevekkülle, ahlak adına yapılıyordu. Oysa aslında, bazen hiç de içten değil, tam tersine yapmacıklı, ikiyüzlü davranılıyordu. Bununla birlikte, topluluğun büyükleri, tecrübeli kimseler “Bu çevreye ruhunu kurtarmak amacıyla içtenlikle girenler için verilen ödevler, ağır denemeler yüzde yüz yararlıdır diye düşüncelerinde diretirlerdi. Bundan sıkılıp sızlananlar rahip sayılamaz, bunlar manastıra boşuna gelmiştir, yerleri dış dünyada... İnsanoğlu günahtan, iblisten değil dışarıda, kilisede bile korunamayacağı için günaha yumuşak yüz göstermemelidir,” derdi.</p>
				<p class="normal">Alyoşa’yı kutsayan Paisiy Peder, fısıldayarak,</p>
				<p class="normal">— Çok halsiz düştü, hep uyuyor, diye haber verdi. Güçlükle uyandırabiliyoruz. Zaten uyandırmak doğru değil. Demin beş dakika kadar uyandı, cemaati kutsadı, gece kendisi için Tanrıya yakarmalarını diledi. Yarın bir kere daha Kutsal Ekmekle Şarap almak istiyor. Seni andı Aleksey: çıkıp çıkmadığını sordu. Şehirde olduğunu söylediler. “Oraya gitmesine izin veriyorum,” dedi. “Şimdilik yeri orası, burası değil!” Senden sevgiyle, kaygılanarak söz ediyordu. Sana bahşettiği şerefi anlıyor musun? Fakat seni neden yeniden dışarıya gönderiyor acaba? Demek kaderinde yazılı olanları önceden görüyor. Oraya boş bir hoppalık, eğlence için dönmeyeceksin. Staretzin sana verdiği bir ödev olacak Aleksey, bunu anla!</p>
				<p class="normal">Paisiy Peder çıktı. Aleksey, Staretzin ancak bir iki günlük ömrü kaldığından şüphe etmiyordu. Evvelsi gün babasıyla, Hohlakov’larla, ağabeyisi ve Katerina İvanovna ile görüşmeye söz verdiği halde manastırdan hiç çıkmayarak son demine kadar Staretzinin yanında kalmaya karar verdi. Yüreği sevgi doluydu. Dünyada en değerli bildiği, ölüm yatağına düşmüş bu varlığı bırakarak şehirde, kısa bir zaman için bile olsa onu nasıl aklından çıkarabildiğini acı acı düşündü. Staretzin yattığı hücreye geçti, uyuyan adamın önünde diz çökerek yere kapandı. Staretz sessiz, hareketsiz uyuyordu; hafif, düzenli, adeta belirsizce soluk alıyordu. Yüzü sakindi.</p>
				<p class="normal">Staretzin sabah konukları kabul ettiği odaya geçen Alyoşa hemen hemen soyunmadan, yalnız ayakkabılarını çıkararak dar, sert, deri kaplı kanepeye uzandı. Epey zamandır geceleri yalnız yastığını getirerek hep orada yatıyordu. Babasının demin söz ettiği döşeği epeydir sermiyordu. Cüppesini yorgan yerine kullanıyordu. Yatmadan önce diz çökerek uzun uzun dua etti. Duasında Tanrıdan içindeki kuşkuyu açıklamasını dilemiyor, sadece her zamanki gibi, övgülerini göndererek ruhunu sevinçli bir duygulanmayla sarması için yalvarıyordu. Bu duygunun arkasından hep huzurlu, sakin bir uyku geliyordu. Dua ederken Alyoşa birdenbire, farkında olmadan, cebindeki küçük pembe zarfa dokundu; Katerina İvanovna’nın hizmetçisi sokakta ardından koşup vermişti. Bir an bocaladı, ama duayı bitirdi. Kısa bir duraklamadan sonra zarfı açtı. İçinde o sabah Staretzin önünde onunla bu kadar alay eden Bayan Hohlakova’nın genç kızı Lise’in imzasını taşıyan bir mektup vardı.</p>
				<p class="normal">“Aleksey Fyodoroviç,” diye başlıyordu. “Herkesten, annemden bile gizli yazıyor, bunun ne kadar kötü bir şey olduğunu da biliyorum. Fakat yüreğimdekileri size açmazsam, yaşayamayacağım artık. Bunu bir süre ikimizden başka kimse bilmemeli. Yalnız söylemek istediklerimi size nasıl anlatacağımı bilemiyorum... Kâğıdın yüzü kızarmaz, derler. Oysa emin olun yalan, kızarır; tıpkı benim şimdi kızardığım gibi... Sevgili Alyoşa, sizi seviyorum, ta çocukluğumdan, Moskova’dan beri seviyorum. O zaman şimdiki gibi değildiniz; hem sizi ömrümün sonuna kadar seveceğim. Yüreğim, sizinle birleşmeyi seçti; yaşlanınca hayatımızı birlikte bitirmek için sizi seçti. Tabii manastırdan çıkmak koşuluyla... Yaşlarımıza gelince, yasaların emrettiği kadar bekleriz. O zamana kadar ben de yüzde yüz iyileşip yürüyeceğim, dans edeceğim. Bunu nasıl ayrıntılı düşündüğümü görüyorsunuz ya! Yalnız şunu aklım almıyor: Bu satırları okuduktan sonra hakkımda ne düşüneceksiniz acaba? Hep gülüp yaramazlık ederim; demin sizi gücendirdim ama emin olun, kalemi elime almadan önce Meryem Ana ikonunun önünde dua ettim, şimdi de dua ediyorum, nerdeyse ağlayacağım...</p>
				<p class="normal">“Sırrım elinizde; yarın bize gelince yüzünüze nasıl bakacağımı bilemiyorum. Ah Aleksey Fyodoroviç, ya size bakarak, deminki hesap, aptal gibi kendimi tutamadan ölüverirsem?.. Beni kötü, alaycı bir kız sanır, mektubuma inanmazsınız. Bunun için yalvarırım canım, bana azıcık merhametiniz varsa yarın içeri girince tam gözlerimin içine bakmayın, bakışlarımız karşılaşınca belki kendimi tutamaz, birdenbire gülüveririm, hem üzerinizde bu uzun elbise de olacak... Bunları düşündükçe şimdiden buz kesiliyorum. Bunun için içeri girince bir süre bana hiç bakmayın, anneme ya da pencereye bakın...</p>
				<p class="normal">“İşte size bir aşk mektubu yazdım; Tanrım, ne yaptım ben!.. Beni küçümsemeyin Alyoşa, çok fena bir şey yaptım ve sizi üzdümse bağışlayın. Bundan sonra belki ebedi olarak mahvolmuş şerefimin sırrı sizin elinizde...</p>
				<p class="normal">“Bugün eminim ağlayacağım. Allahaısmarladık, korkunç buluşmamıza kadar.</p>
				<p class="normal">Lise</p>
				<p class="normal">Hamiş: Ama muhakkak, muhakkak gelin Alyoşa, muhakkak!</p>
				<p class="normal">Lise”</p>
				<p class="normal">Alyoşa mektubu hayretle tekrar tekrar okudu, biraz düşündü, sonra birdenbire yavaştan, tatlı tatlı güldü. Arkasından ürperir gibi oldu, gülüşü ona günahmış gibi geldi. Fakat bir an sonra o sessiz, mutlu gülüşü devam etti. Mektubu ağır ağır katlayıp zarfa koydu, istavroz çıkarıp yattı. Yüreğindeki huzursuzluk ansızın geçmişti. İstavroz çıkararak deliksiz uykuya dalarken, “Tanrım, deminkilerin hepsine merhamet eyle!” diye mırıldanıyordu. “Bedbahtları, asileri koru ve doğru yolu göster. Sevginin kendisi olan Sen, hepsine huzur ihsan eyle!”</p>
				</body>
</html>