<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_26">VII<br class="chapter"/>
				Haris Bir Papaz Adayı</h2>
				<p class="normal">Alyoşa, Staretzini yatak odasına götürüp yatağına oturttu. Küçücük, dar, ancak en gerekli eşyaların bulunduğu bir odaydı bu. Dar karyola demirdendi, üzerine döşek yerine sadece yalınkat keçe serilmişti. Köşede ikonların önündeki rahlede haçla İncil vardı. Staretz bitkin bir halde yatağa çöktü, gözleri ışıl ışıl parlıyor, güçlükle nefes alıyordu.</p>
				<p class="normal">Oturduktan sonra, bir şeyler düşünüyormuş gibi gözlerini Alyoşa’ya dikti.</p>
				<p class="normal">— Sen git yavrum, git. Yanımda Porfiri var, yeter; hem acele et. Orada sana ihtiyaç var. Başrahibe git, sofrada hizmet edersin.</p>
				<p class="normal">Alyoşa yalvaran bir sesle,</p>
				<p class="normal">— Burada kalmama izin verin! dedi.</p>
				<p class="normal">— Orada daha yararlı olursun. Huzursuzluk var orada. Yardımın dokunur. Şeytanlar bastırınca dua et. Hem şunu da bil oğulcuğum, (Staretz onu böyle çağırmayı pek severdi) burası sana göre değil. Unutma bunu delikanlı. Ulu Tanrının huzuruna kavuştuğum zaman manastırdan git. Temelli git.</p>
				<p class="normal">Alyoşa titredi.</p>
				<p class="normal">— Ne oldun?.. Evet, şimdilik burada işin yok. Dışarıdaki hayata karışarak üzerine büyük ödevler alacaksın. Pek çok dolaşacaksın. Evlenmen gerekecek, bunu yapmak zorunda kalacaksın. Dönünceye kadar çok şeye dayanacaksın. Çok iş düşecek, ama sana güvenim var, bunun için seni yolluyorum. İsa seninle beraberdir. Ondan ayrılmazsan O da seni bırakmaz. Büyük bir kedere uğrayıp bu yüzden mutlu olacaksın. Benden sana öğüt: Mutluluğunu kederde ara. Çalış, durmadan çalış. Sözlerim kulağına küpe olsun. Daha çok şey söyleyeceğim sana, ama yalnız günlerim değil, saatlerim bile sayılı artık...</p>
				<p class="normal">Alyoşa’nın yüzünde gene bir heyecan belirdi. Dudaklarının ucu titriyordu. Staretz sessiz bir gülümsemeyle,</p>
				<p class="normal">— Ne oldun gene? dedi. Varsın dış dünyadakiler ölülerini gözyaşlarıyla uğurlasınlar. Biz burada her giden rahip hesabına seviniyoruz. Seviniyoruz, dua ediyoruz onun için. Şimdi bırak beni. Dua etmem gerek. Git, ama acele git. Kardeşlerinin yanında bulun. Hem yalnız birinin değil, ikisinin yanında ol.</p>
				<p class="normal">Staretz kutsamak için elini kaldırdı. Alyoşa, orada kalmayı bütün yüreğiyle istediği halde, karşı çıkması olanaksızdı. Öğrenmek istediği şeyi Staretzin, ağabeyi Dmitri Fyodoroviç’in önünde yerlere kadar niçin eğildiğini, dilinin ucuna geldiği halde sormaya cesaret ödemedi. Biliyordu ki, mümkün olsa Staretz soru sorulmasına meydan bırakmadan açıklardı. Demek elinde değildi bu. Oysa bu yere kapanış Alyoşa’yı son derece hayrete düşürmüştü. Bunda sırlı bir anlam bulunduğuna bütün varlığıyla inanıyordu. Sır dolu, hatta belki de korkunç bir anlam... Başrahibin yemeğinin başlangıcına, (tabii sadece sofrada hizmet etmek için) yetişmek üzere keşişhane çevresi dışına çıkınca yüreği birdenbire acı acı sızladı, olduğu yerde duruverdi. Staretzin, yakın ölümü hakkındaki kehanetli sözlerini tekrar duyar gibi oldu. Büyük bir kesinlikle söylediği o sözlerin hepsi yüzde yüz gerçekleşecekti. Alyoşa buna iman etmişti. Fakat o, Staretzsiz ne yapacak, onu görmeden, sözlerini duymadan nasıl yaşayacaktı? Hem nereye gidecekti? Staretz, arkasından ağlamamasını ve manastırdan ayrılmasını emrediyordu, aman Yarabbi!.. Alyoşa çoktandır bu kadar üzülmemişti. Keşişhaneyi manastırdan ayıran ormandan hızla yürüdü, içini ezen düşüncelere dayanamayarak orman yolunun iki yanında sıralı asırlık çamları seyretmeye başladı. Yolu uzun değildi, beş yüz adım ancak tutardı; o saatte birisine rastlama olasılığı pek yoktu, buna rağmen yolun ilk kıvrımında Rakitin’i fark etti. Birisini bekliyordu.</p>
				<p class="normal">Alyoşa yanına varınca.</p>
				<p class="normal">— Beni mi bekliyorsun? diye sordu.</p>
				<p class="normal">Rakitin gülümsedi.</p>
				<p class="normal">— Nereden bildin? Başrahip Pedere yetişmek için acele ediyorsun, biliyorum; ziyafet var. Piskoposla General Pahatov’u kabulünden sonra —hatırlarsın, değil mi— böyle ziyafet olmamıştı. Ben oraya gitmem; sen git, salçalarını falan getir götür... Bana bak Aleksey, sana bir şey soracağım: o masalın<sup class="calibre2"><a href="karamazov_split_114.html#footnote-600-20" id="footnote-600-20-backlink" name="footnote-600-20-backlink">[20]</a></sup>
 anlamı nedir acaba?</p>
				<p class="normal">— Ne masalı?</p>
				<p class="normal">— Şu ağabeyciğin Dmitri Fyodoroviç’in önünde yerlere kadar eğilmesi. Hem alnını yere bir vuruş vurdu ki!</p>
				<p class="normal">— Staretz Zosima’dan mı söz ediyorsun?</p>
				<p class="normal">— Evet, Staretz Zosima’dan.</p>
				<p class="normal">— Alnını yere vurmuş!..</p>
				<p class="normal">— Eh, deyim biraz saygısızca oldu ama aldırma, varsın saygısızca olsun! Peki, anlamı ne bunun?</p>
				<p class="normal">— Bilmem, Mişa.</p>
				<p class="normal">— Sana açıklamayacağını biliyordum zaten. Aslında anlaşılmayacak tarafı yok, her zamanki dindarlık zevzekliklerinden biri... Fakat bu numara bile bile yapılmıştır. “Anlamı ne bunun?” diye iş şehir softalarının ağzına düşürülmek, bütünü ile duyurulmak isteniyor. Bence, ihtiyar gerçekten ileri görüşlü: cinayet kokusu aldı. Sizden çıkıyor bu koku.</p>
				<p class="normal">— Ne cinayeti canım?</p>
				<p class="normal">Rakitin ağzındaki baklayı çıkarmak istiyordu.</p>
				<p class="normal">— Ailenizde bir cinayet olacak, kardeşlerinle zengin babanız arasında işlenecek. Staretz Zosima, ilerisi için, ne olur ne olmaz diye, yere kapandı. Hani, bir gün bir şey olursa, “Efendim, kutsal Peder böyle olacağını önceden bildi... Kâhindi...” dedirtmek için... Oysa yere kapanmanın kehanetle ilgisi ne? Ama öyle değil, bu bir işaret, bir yol gösterme, daha da bilmem nedir. Şişirip dallandıracaklar: bir cinayet işleneceğini, suçlunun kim olacağını önceden söylemiş... Meczuplar böyledir zaten: meyhaneyi görünce istavroz çıkarır, kiliseyi taşlar. Senin moruk da iyi, doğru insanı sopayla kovar da katilin ayaklarına kapanır.</p>
				<p class="normal">— Ne cinayeti?.. Ne katili?.. Neden söz ediyorsun sen?</p>
				<p class="normal">Alyoşa birdenbire olduğu yerde taş kesildi. Rakitin de durdu.</p>
				<p class="normal">— Sanki bilmiyorsun. Bunu kendin de düşünmüşündür, bahse girerim. Sahiden ilginç bu: Sen her zaman iki sandalye arasına oturduğun halde, gerçeği söylemekten geri kalmazsın, Alyoşa. Doğru söyle, düşündün mü bunu, düşünmedin mi?</p>
				<p class="normal">Alyoşa, yavaşça,</p>
				<p class="normal">— Düşündüm, dedi.</p>
				<p class="normal">Rakitin adeta şaşırdı.</p>
				<p class="normal">— Ne diyorsun! Demek sen de düşündün bunu! diye bağırdı.</p>
				<p class="normal">Alyoşa kekeledi,</p>
				<p class="normal">— Ben... şey... düşünmek değil de, sen bundan böyle tuhaf tuhaf söz etmeye başlayınca sanki ben de düşünmüşüm gibi geldi.</p>
				<p class="normal">— Gördün mü, ne kadar da açık söyledin! Bugün babanla kardeşin Mitya’ya bakarken aklından cinayet geçti, değil mi? Şu halde aldanmadım demektir...</p>
				<p class="normal">Alyoşa, kaygıyla,</p>
				<p class="normal">— Dur canım, dur, diye sözünü kesti. Nasıl görebiliyorsun bütün bunları? Hem ilkin, bunlarla neden bu derece ilgilendiğini söylesene.</p>
				<p class="normal">— Apayrı, ama çok doğal iki soru... İkisine de ayrı ayrı yanıt vereceğim. Bunları nasıl görebildiğim sorusu: bugün ağabeyin Dmitri Fyodoroviç’i birdenbire ve tam olarak anlayamasaydım, hiçbir şey görmem mümkün olmazdı: Sadece tek bir halinden bütün varlığını kavrayıverdim. Son derece namuslu, fakat şehvete düşkün böyle insanların kendilerine göre bir sınırı vardır; bu sınırı aşmamalı. Yoksa... yoksa öz babalarını bıçaklayabilirler. Zaten babası sarhoşun, sefihin biri, öteden beri ölçü, karar nedir bilmezdi. Dayanamazlar, ikisi de uçuruma yuvarlanır...</p>
				<p class="normal">— Hayır Mişa, hayır. Hepsi bu kadarsa içime su serpildi, işi oraya vardırmazlar.</p>
				<p class="normal">— Öyleyse neden bu kadar titriyorsun? Sana bir şey söyleyeyim mi? Mitenka namuslu bir adam olabilir; (aptallığına aptal, ama gene de namuslu) yalnız şehvet düşkünlüğü var. İçi dışı, bütün özelliği bundan ibaret. Bu adice şehvet düşkünlüğü ona babasından geçti. Yalnız sana şaşıyorum Alyoşa; nasıl olur da sen hâlâ kız gibi temiz kalırsın? Sen de Karamazov’sun! Şehvet ailenizde kudurganlık derecesinde... Şu üç muhteris mesela... Koyunlarında bıçakla birbirlerini kolluyorlar. Üçü kafayı tosladılar, belki sen de dördüncü olursun.</p>
				<p class="normal">Alyoşa ürperir gibi oldu.</p>
				<p class="normal">— Bu kadın hakkında yanılıyorsun. Dmitri onu... hor görüyor.</p>
				<p class="normal">— Kimi, Gruşenka’yı mı?.. Yoo, hor görmüyor dostum. Nişanlısını açıktan açığa terk ettiğine göre hor görmüyor demektir. Bu... bunu sen henüz anlayamazsın azizim. Bu öyle bir şey ki, adamın biri herhangi bir güzel şeye, kadın vücuduna, hatta vücudunun bir parçasına âşık olur; (bunu ancak şehvet düşkünleri anlayabilir), uğruna evlatlarını verir, anasını, babasını, Rusya’yı, vatanını satar. O zamana kadar namusuyla yaşayan adam bıçağa sarılır, sadıksa ihanet eder. Kadın bacaklarının şairi Puşkin’in şiirleri bunların övgüleriyle doludur, öbürleri övmezler ama, bacaklara da içleri gitmeden bakamazlar. Hem iş yalnız bacakla bitmez ki... Gruşenka’yı hor görse bile, küçümseme filan para etmez dostum. Hem küçümser, hem ondan vazgeçemez.</p>
				<p class="normal">Alyoşa atılarak,</p>
				<p class="normal">— Bunu anlıyorum, dedi.</p>
				<p class="normal">— Acaba? Ama bunu hiç düşünmeden söylediğine göre gerçekten anlıyor olmalısın.</p>
				<p class="normal">Rakitin bunu haince bir tavırla söyledi.</p>
				<p class="normal">— Kazara söyledin, ağzından kaçırdın bunu, diye devam etti. Böylesi daha iyi: demek ki konuya büsbütün yabancı değilsin, şehvetle ilgilenmişsin. Seni gidi ana kuzusu seni!.. Sinsisin Alyoşa, evliya gibi adamsın ama, saman altından su yürütürsün; neyi bilip neyi bilmediğine şeytanın aklı ermez. Ağzın süt kokar ama, düşünmediğin şey yok, seni ne zamandır kolluyorum. Sen de bir Karamazov’sun; tam bir Karamazov’sun; soyunu, ananın babanın kanını unutmamak lazım. Babandan şehvet düşkünlüğünü almışsın, anan tarafından bir meczupsun. Niye ürperiyorsun? Yoksa dediklerim doğru mu? Gruşenka, “Getir onu da (seni yani) cüppesini üstünden atayım!” diyor, ille getir diye öyle yalvardı ki... Seni neden bu kadar merak ettiğini düşündüm. O da olağanüstü bir kadındır, biliyor musun?</p>
				<p class="normal">Alyoşa ağzını çarpıtarak gülümsedi.</p>
				<p class="normal">— Selamımı ilet ve gelmeyeceğimi söyle. Sözünü tamamla Mihayl, sonra da ben düşündüklerimi söylerim.</p>
				<p class="normal">— Tamamlayacak tarafı var mı, hepsi gün gibi açık, hep bildiğin şeyler... Sende bile şehvet düşkünlüğü varken kardeşin İvan’ın ne olacağını bir düşün. O da bir Karamazov. Zaten Karamazovluk şöylece özetlenebilir: şehvetli, kâr düşkünü ve akıldan sakat insanlar... Kardeşin İvan şimdilik anlamsız, bilinmeyen bir hesapla din konuları üzerine şakacıktan makaleler yazıyor; zındık olduğu halde yapıyor bunu, alçaklığını da saklamıyor. Bir yandan da ağabeyi Mitya’nın elinden nişanlısını almaya uğraşıyor, amacına ulaşacak da. Hem de bunu Mitenka’nın kendi rızasıyla yapacak. Mitenka, Gruşenka’ya bir an önce kavuşmak için nişanlısını başından atmaya bakıyor. Bunu o soylu ruhlu, aklından zerrece çıkarcılık geçirmeyen kıza yapıyor, dikkat et! Bu çeşit adamlar en korkunç sınıftır. Hakkımızdaki yargıyı sen ol da verme bakalım! Herif hem alçaklık ettiğinin farkında, hem de bundan geri durmuyor. Dahası var: şu sırada moruk, babası yani, Mitenka’nın yoluna engel çıktı. Gruşenka için çıldırıyor da ondan; karşıdan bakarken bile ağzının suyu akıyor. Demin Staretzin hücresinde, sırf Miusov kadına orospu dediği için rezalet çıkardı. Karıya deliler gibi âşık. Gruşenka başlangıçta ona bazı bulaşık işlerinde, meyhanesinde para karşılığında yardım ediyordu. Ama moruğun birdenbire gözleri açıldı, kıza yanaşmaya başladı; azdıkça azdı, bazı önerilerde bulundu. Elbette namuslu öneriler değildi bunlar. Ama bir gün nasıl olsa baba oğul aynı yolda birbirlerine toslayacaklar. Gruşenka’ya gelince, şimdilik hiçbirine kesin bir şey söylediği yok, kararsızlık içinde ondan ona savruluyor, ikisine de yüz vererek işine daha çok yarayacak olanı keşfetmeye çalışıyor. Gerçekten ihtiyar para babasıdır, ama nikâha dünyada yanaşmaz. Hatta sonraları elini sıkılayıp şimdiki cömertliğinden vazgeçmesi olasılığı da var. Bu bakımdan Mitenka daha ağır basar: parası yok, ama dilediği kadınla evlenebilir. Evlenir ya! Nişanlısını, o eşsiz güzellikte, zengin, soylu albay kızı Katerina İvanovna’yı bırakarak pinpon bir tüccar, ahlaksız bir mujik ve Belediye Başkanı Samsonov’un kapatmasıyla evlenebilir. Bütün bunların bir cinayet doğurması mümkündür. Kardeşin İvan’ın beklediği de bu zaten, bir taşla iki kuş; hem abayı yaktığı Katerina İvanovna’ya kavuşacak, hem altmış bin rublelik drahomaya konacak. Onun gibi küçücük, üstelik sipsivri bir adam için bulunmaz fırsat doğrusu. Şunu da gözden kaçırma ki, bu hareketiyle Mitya’yı gücendirmek şöyle dursun, ömrünün sonuna kadar kendisine minnettar edecek. Mitenka’nın daha geçen hafta çingene kızlarıyla meyhanede içerken nişanlısına layık olmadığını, kardeşi İvan’la denk düşeceklerini bar bar bağırdığını çok iyi biliyorum. Sonunda Katerina İvanovna da İvan Fyodoroviç gibi çekici bir erkeği tepmeyecektir. Zaten daha şimdiden ikisi arasında bocalayıp duruyor. Şu İvan’ın hepinizi kendisine taptıracak kadar nasıl büyülediğini anlamıyorum doğrusu! Oysa o, beleş ziyafete konduk, sırtınızdan geçiniyoruz diye sizleri alaya alıyor.</p>
				<p class="normal">Alyoşa kaşlarını çatarak, sert bir tavırla,</p>
				<p class="normal">— Nereden biliyorsun bunları? dedi. Üstelik bu kadar kesin konuşuyorsun.</p>
				<p class="normal">— Peki ama, bana bunu sorarken neden yanıtımdan korkuyorsun? Demek ki gerçeği söylediğimi kabul ediyorsun.</p>
				<p class="normal">— Sen İvan’ı sevmiyorsun, İvan’ın parada gözü olamaz.</p>
				<p class="normal">— Acaba?.. Sonra, Katerina İvanovna’nın güzelliğini ne yapalım? Yalnız para değil bu, olmasa da altmış bin yabana atılmaz ya!..</p>
				<p class="normal">— İvan bu kadar alçalmaz. Binliklere kanacak adam değildir o. İvan ne para ne de rahat peşindedir. Belki de acı arıyor o...</p>
				<p class="normal">— Hezeyana bakın! Sizi gidi... soylular!</p>
				<p class="normal">— Ah Mişa, onun ne çetin ruhlu olduğunu bilmezsin. Aklı hapsedilmiştir onun. İçi derin, halledilmemiş fikirlerle dolu. Kafasındaki fikirler yeter ona, milyonlar vız gelir...</p>
				<p class="normal">— Edebi hırsızlık bu Alyoşka, Staretzten duyduğunu satma. Şu İvan iyi bir bilmece verdi size!</p>
				<p class="normal">Rakitin bunu gizlemediği bir kızgınlıkla bağırdı. Yüzü değişti, dudakları çarpıldı.</p>
				<p class="normal">— Bilmece de ne bilmece; çözülecek yanı yok; diye devam etti. Kafanı biraz işletirsen anlarsın. Makalesi gülünç ve anlamsız. Aptalca kuramını duydun demin: “Ruh ölmezliği olmayınca erdem ortadan kalkar, o zaman her şey mubah” sayılır mı? (Ağabeyin Mitenka’nın “Bunu unutmayacağım!” diye nasıl bağırdığını hatırlıyor musun?) Namussuzların bayılacağı bir kuram!.. Ben de boş yere ağız bozuyorum... Namussuzlar değil de, “ulaşılmaz derinlikte fikirler” taşıyan okul farfaraları bunlar... Züppe herif! Oysaki bütün sorun iki kere ikinin dört ettiği kadar açık. Kuramı baştan başa namussuzluk, insanlık ruhun ölümsüzlüğüne inanmasa bile, kendinde erdem için yaşama gücü bulur. Bunu özgürlüğe, eşitliğe, kardeşliğe sevgisinden alır.</p>
				<p class="normal">Rakitin heyecanlanmıştı, sanki kendine hâkim olamıyordu. Sonra birdenbire hatırına bir şey gelmiş gibi durdu. Büsbütün çarpılan bir gülümseyişle, </p>
				<p class="normal">— Eh yeter, dedi. Ne gülüyorsun? Sana pek bayağı geliyorum, değil mi?</p>
				<p class="normal">— Yo, bu aklımın kenarından bile geçmedi. Zekisin ama... vazgeç canım, aptallığımdan gülümsedim işte. Hiddetini anlıyorum, Mişa. Heyecanlanmandan, senin de Katerina İvanovna’ya karşı kayıtsız olmadığını anladım. Bundan çoktandır kuşkulanıyordum, dostum; kardeşim İvan’ı bu yüzden sevmiyorsun. Ondan kıskanıyorsun, değil mi?</p>
				<p class="normal">— Parasını da kıskanıyorum, öyle mi? Bunu da söyle.</p>
				<p class="normal">— Hayır, para lafı etmeyeceğim, seni incitmek istemem.</p>
				<p class="normal">— Sana inanıyorum, gene de şu İvan kardeşinizin canı cehenneme! Hiçbiriniz, Katerina İvanovna sorunu olmasa bile, bu adamın sevilmeyebileceğini nasıl da anlamıyorsunuz, bilmem. Hem ne diye sevecekmişim, şeytan görsün suratını! Bana çatarak şeref veriyorsa benim de ona çıkışmaya neden hakkım olmasın?</p>
				<p class="normal">— Senden ne iyilikle, ne de kötülükle söz ettiğini hiç duymadım; adını ağzına aldığı yok.</p>
				<p class="normal">— Ben de, daha iki gün önce Katerina İvanovna’dan beni yerin dibine batırdığını duydum; kulunuza bu kadar büyük ilgisi var. Kıskananın kim olduğunu var sen hesap et artık. Benim için demiş ki, Başrahipliğe göz dikerek yakın bir gelecekte papaz giysisini giyersem yüzde yüz Petersburg’a gider, kalınca bir dergiye, hem de yüzde yüz eleştiri sütununa geçip on yıl kadar yazar, sonunda da dergiyi üzerine yaptırırmışım; bir yandan da dergiyi yayınlamaya devam edermişim. Bu mutlaka serbestliğe, dinsizliğe eğilimli, bir kırık sosyalizm rengi hatta cilası taşıyan, ama çok temkinli, açıkçası ne İsa’yı ne de Musa’yı darıltan, aptalların gözünü boyayacak bir dergi olacakmış. Kardeşin, mesleğimin ne şekilde sona ereceğini de kararlaştırmış. Sosyalist bir renk taşıdığım halde abonelerden aldığım parayı bankaya yatıracak, fırsat buldukça bir Yahudi eliyle bunları işletecekmişim. Petersburg’da bir apartman yaptırıp basımevini oraya taşıyarak öteki katları kiraya verene kadar böylece devam edecekmişim. Hatta bina yerini bile kararlaştırmış; Petersburg’da, Neva üzerinde, Liteynaya’dan Viborgskaya’ya kurulması tasarlanan yeni taşköprü civarı...</p>
				<p class="normal">Kendini tutamayan Alyoşa birdenbire neşeli bir gülümsemeyle,</p>
				<p class="normal">— Belki gerçekten olur bu, Mişa! diye bağırdı. Hepsi çıkar belki, hem de kelimesi kelimesine...</p>
				<p class="normal">— Alaya başladınız, Aleksey Fyodoroviç.</p>
				<p class="normal">— Yok canım, şaka söylüyorum, darılma. Aklımda bambaşka şeyler var. Yalnız izninle, bütün bunları sana böyle noktası noktasına kimin anlattığını sorabilir miyim? İvan senin hakkında konuşurken orada bulunmuş olamazsın.</p>
				<p class="normal">— Ben yoktum, ama Dmitri Fyodoroviç oradaydı. Onun anlattıklarını kendi kulaklarımla duydum. Bana anlatmıyordu ama, kulak misafiri oldum. Gruşenka’nın yatak odasındaydım. Dmitri Fyodoroviç bitişik odadayken çıkamadım.</p>
				<p class="normal">— A, sahi; akraban olduğunu unuttum.</p>
				<p class="normal">Rakitin kıpkırmızı oldu.</p>
				<p class="normal">— Akrabam mı?.. Gruşenka mı akrabam? diye bağırdı. Sen çıldırdın mı yoksa?.. Aklından zorun var galiba.</p>
				<p class="normal">— Ne?.. Akraban değil mi? Ben, öyle duydum da...</p>
				<p class="normal">— Nereden duydun? Siz Karamazov’lar kendinize büyük, eski bir soylu aile süsü vermeden yapamıyorsunuz. Oysa baban ötekinin berikinin sofrasında soytarılık edip mutfaklarından Allah rızası için karın doyururdu. Gerçi ben de sadece bir papaz oğluyum, sizin gibi kişizadeler karşısında bir hiçim, ama gene de beni böyle neşeli bir pervasızlıkla aşağılayamazsınız. Benim de onurum var, Aleksey Fyodoroviç. Elin orospularına akraba çıkamam, bunu anlamanızı rica ederim!</p>
				<p class="normal">Rakitin fena halde kızmıştı.</p>
				<p class="normal">— Allah aşkına bağışla beni, bunu düşünmedim ben. Hem neden elin... şeyi olsun? O... şey... öyle mi gerçekten?</p>
				<p class="normal">Alyoşa birdenbire kızardı.</p>
				<p class="normal">— Tekrar ediyorum, akraba olduğunu duymuştum. Ona sık sık gidiyorsun; aranızda aşk falan olmadığını kendin söylerdin. Onu bu derece hor gördüğün aklımdan geçmezdi. Buna layık mı o?</p>
				<p class="normal">— Ona gitmemin kendimce nedenleri olmalı. Akrabalığa gelince, kardeşin, hatta bizzat baban, bu akrabalığı benden çok, sana mal edebilir. Geldik işte. Sen mutfağa git, daha iyi olur. Aa, bu da nesi? Geç mi kaldık yoksa? Ama bu kadar çabuk yiyemezlerdi. Yoksa Karamazov’ların yeni bir azizliği mi? Öyle olmalı. Bak; baban, arkasında da İvan Fyodoroviç. Hepsi Başrahibin evinden dışarı uğramış... Bak, İsidor Peder merdivende peşlerinden bir şeyler bağırıyor. Baban da bağırarak ellerini sallıyor, kavga ediyor besbelli. Oo... Miusov arabasına binmiş; bak, bak, gidiyor! Derebeyi Maksimov da koşuyor... Burada bir rezalet kopmuş, yemeği kimsenin düşündüğü yok. İster misin Başrahibi pataklamış olsunlar? Yahut kendileri dayak yedi. Değerdi doğrusu.</p>
				<p class="normal">Rakitin’in söyledikleri boşuna değildi. Gerçekten görülmemiş, beklenilmedik bir rezalet kopmuştu. Her şey “bir anda” olmuştu.</p>
				</body>
</html>