<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_25">VI<br class="chapter"/>
				Böyle Bir Adam Ne Diye Yaşıyor!</h2>
				<p class="normal">Yirmi sekiz yaşında, orta boylu, sevimli bir genç olan Dmitri Fyodoroviç, yaşından çok büyük gösteriyordu. Adaleli bir vücudu, güçlü kuvvetli bir yapısı olduğu görülüyordu, ama gene de yüzünde hastalıklı bir anlatım vardı. Yüzü zayıf, yanakları çökük, rengi sarıydı. Oldukça iri, koyu renk, fırlak gözlerinde sert bir inatçılığa rağmen, kararsızlık da okunuyordu. Hatta heyecanlandığı sıralar, öfkeli konuşurken bakışları sanki iç durumundan ayrılıyor, bambaşka, hatta çoğu zaman o ana hiç uymayan anlamlara bürünüyordu. Bazen, onunla konuşanların, “Ne düşündüğü anlaşılmıyor ki,” dediği olurdu. Bazen de düşünceli, kasvetli bakışlarını görenler, tam o hüzünlü göründüğü anda birdenbire atıverdiği kahkahalara şaşarlardı. Gerçi o aralık yüzünün neden bu kadar sağlıksız göründüğünün nedeni biliniyordu. Dmitri Fyodoroviç’in son zamanlarda şehrimizde yaşadığı taşkın, sefih hayatı herkes biliyordu, hiç olmazsa işitmişlerdi. Öte yandan babasıyla para çekişmeleri yüzünden sinirlerinin bozulduğunu da bilmeyen kalmamıştı. Şehirde bu konuda birkaç söylenti de dolaşıyordu. Doğrusu Dmitri Pavloviç yaradılıştan hırçın, sulh hâkimimiz Semyon İvanoviç Kaçalnikov’un bir toplantıda dediği gibi, “düzensiz” kafalı bir adamdı. İki dirhem bir çekirdek, çok şık bir kıyafette geldi. Redingotu ilikliydi, siyah eldivenli ellerinde silindir şapkasını tutuyordu. Henüz emekliye ayrılan askerler gibi bıyık bırakmıştı, şimdilik de sakalını tıraş ediyordu. Koyu kumral saçları kısa kesilmiş, şakaklarına doğru taranmıştı: Sert, geniş adımlı, askerce bir yürüyüşü vardı. Bir an eşikte durarak odadakileri süzdü, ev sahibinin Staretz olduğunu anlayarak ona doğru yürüdü, önünde yere kadar eğilerek kutsamasını rica etti. Staretz hafifçe doğrularak onu kutsadı. Dmitri Fyodoroviç elini saygıyla öptü, sonra derin bir heyecanla, hatta biraz sinirli bir tavırla,</p>
				<p class="normal">— Bu kadar beklettiğim için bağışlamanızı dilerim, dedi. Fakat babamın yolladığı uşak Smerdyakov, iki kez sorduğum halde, buluşmanın kesin olarak saat birde yapılacağını söyledi. Oysa şimdi öğrendiğime göre...</p>
				<p class="normal">Staretz,</p>
				<p class="normal">— Üzülmeyin, efendim, diye sözünü kesti. Biraz gecikmenizin önemi yok.</p>
				<p class="normal">— Son derece minnettarım, iyi yürekliliğinizden ancak bunu bekleyebilirdim.</p>
				<p class="normal">Dmitri Fyodoroviç kısa kestiği teşekkürden sonra yeniden eğildi, sonra birden babasından yana dönerek ona da aynı saygılı, derin baş selamını verdi. Bu selamı önceden, ödev bilerek ve içinden gelerek hazırladığı belliydi; böylece saygısını, iyi niyetini göstermek istiyordu. Fyodor Pavloviç buna pek hazır olmadığı halde hemen kendine göre bir karşılık verdi. Oturduğu koltuktan fırlayarak Dmitri Fyodoroviç gibi saygıyla eğildi. Yüzüne ansızın soylu, ağırbaşlı bir ifade yayıldı, ama bu halde bile pek kötü bir görünüşü vardı. Dmitri Fyodoroviç daha sonra odadakilere sessiz bir baş selamı vererek hep o geniş, kesin adımlarla pencerenin yanına yürüdü, Paisiy Pedere yakın tek boş sandalyeye oturdu; öne doğru eğilerek, gelişiyle kesilen konuşmayı dinlemeye hazırlandı.</p>
				<p class="normal">Dmitri Fyodoroviç’in girişi iki dakikadan fazla zaman almadığı için konuşmanın yeniden başlaması pek doğaldı. Fakat bu sefer Paisiy Pederin ısrarlı, nerdeyse hiddetli sorusuna Pyotr Aleksandroviç karşılık vermeye gerek görmedi. Sosyete adamlarına özgü bir kayıtsızlıkla,</p>
				<p class="normal">— İzin verirseniz, bu konudan vazgeçelim, dedi. Oldukça nazik bir konu bu. İvan Fyodoroviç de bize bakıp bakıp gülümsüyor; herhalde onun da meraklı bir söyleyeceği var. Ona sorun. </p>
				<p class="normal">İvan Fyodoroviç hemen,</p>
				<p class="normal">— Yo, öyle olağanüstü bir şey değil, dedi. Sadece şunu söylemek istiyordum: Genellikle Avrupalı liberaller, özellikle de bizim özenti liberalimiz epey bir zamandır sosyalizmin varacağı sonuçları Hıristiyanlığın sonuçlarıyla karıştırıyor sık sık. Bu tuhaflık, hiç kuşkusuz; bütünüyle onlara özgü bir durum. Bununla birlikte sosyalizmle Hıristiyanlığı birbirine karıştıran yalnız liberaller ve özentiler değil; anlaşıldığına göre çoğu zaman polisler de —tabii yabancı olanları— aynı şeyi yapmaktadır. Paris hikâyenizin dikkate değer bir özelliği var Pyotr Aleksandroviç.</p>
				<p class="normal">Miusov,</p>
				<p class="normal">— Ben gene bu konuyu bırakmak için izninizi rica edeceğim, diye tekrarladı. Bunun yerine size başka, doğrudan doğruya İvan Fyodoroviç’e ait son derece ilginç, çok özel, ufak bir hikâye anlatacağım. Beş gün ya var ya yok, kendisi burada hanımların çoğunluğu oluşturduğu bir toplulukta, bir tartışma sırasında çok ciddi olarak, dünyada insanları hemcinslerini sevmek için zorlayan bir gücün, insanlığın ille de sevileceğine ilişkin bir yasanın bulunmadığını ileri sürmüş. Yeryüzünde sevginin varlığını doğa yasalarına değil, sırf insanların ruhun ölmezliğine olan inançlarına bağlamış. İvan Fyodoroviç parantez içinde, doğa yasasının da bu olduğunu söylemiş; insanoğlunda ruhun ölmezliğine ilişkin inanç yok edilse, yalnız sevgi değil, yeryüzünde hayatın devamı için bütün canlı güç de söner gidermiş. Öte yandan, ahlaksızlık kavramı kalkacak, her şey, hatta yamyamlık bile doğal sayılacakmış. Daha da ileri gitmiş: ne Tanrıya, ne de ölmezliğe inanan herkes için —mesela bizler gibi— doğadaki ahlak yasası hemen eski din yasasının tam tersine bir biçim almalıymış. İnsanlar için kötülüğe kadar giden her türlü bencil davranış sakıncasız görüldükten başka, en gerekli, akla uygun, nerdeyse en soylu bir kurtuluş çaresi sayılmalıymış. Bu tür paradokslar ve gariplikler kumkuması sevimli İvan Fyodoroviç’imizin sözü nerelere götürebileceğini, daha doğrusu götürmek niyetinde olduğunu tahmin edebilirsiniz beyler.</p>
				<p class="normal">Dmitri Fyodoroviç ansızın,</p>
				<p class="normal">— Müsaade buyurun! diye atıldı. Yanlış duymadımsa, kötülüğe yalnız izin verilmeyecek, bu her zındık için en gerekli, en zekice kurtuluş yolu olacak! Öyle değil mi?</p>
				<p class="normal">Paisiy Peder,</p>
				<p class="normal">— Evet, öyle! diye doğruladı.</p>
				<p class="normal">— Hatırımda kalsın.</p>
				<p class="normal">Dmitri Fyodoroviç sözünü tamamlayınca, konuşmaya katıldığı gibi ansızın sustu. Hepsi ona merakla baktı.</p>
				<p class="normal">Staretz birdenbire İvan Fyodoroviç’e döndü.</p>
				<p class="normal">— İnsanlarda ruh ölmezliğine inancın kaybolmasının gerçekten böyle bir sonuç doğuracağı kanısında mısınız? diye sordu. </p>
				<p class="normal">— Evet, iddiam budur. Ölmezlik düşüncesi kalkınca erdem aramayın…</p>
				<p class="normal">— Bu inanışınızla ya çok mutlu ya da son derece mutsuzsunuz.</p>
				<p class="normal">— Neden mutsuz olayım? diye gülümsedi İvan Fyodoroviç.</p>
				<p class="normal">— İhtimal kendiniz de ne ruh ölmezliğine, ne de Kiliseyle Kilise davası üzerine yazdıklarınıza inanıyorsunuz da ondan.</p>
				<p class="normal">— Belki haklısınız. Ama gene de büsbütün şaka etmiyordum ben.</p>
				<p class="normal">İvan Fyodoroviç bu garip, ani itiraftan kızarıverdi.</p>
				<p class="normal">— Büsbütün şaka etmiyordunuz, doğru, içinizdeki bu henüz çözülmemiş sorun yüreğinize acı veriyor. Ama çilekeşin birinin içini kaplayan acı umutsuzlukla eğlenmekten hoşlandığı olur; hatta sanki ona bunu doğrudan doğruya umutsuzluğu yaptırmaktadır. Siz de şimdi umutsuzluktan sözlerinize inanmadan, yüreğiniz sızlarken, için için gülerken, dergilerdeki makalelerle, sosyete tartışmalarıyla gönül eğlendiriyorsunuz. Sorunu henüz halletmediniz; büyük üzüntünüz budur, çünkü çok acele bir çözüme ihtiyaç olduğunu biliyorsunuz.</p>
				<p class="normal">— Belki de bir yol bulmuşumdur. Belki olumlu yolda çözdüm bu sorunu, ne dersiniz?</p>
				<p class="normal">İvan Fyodoroviç bunları hep o anlaşılmaz gülümseyişiyle Staretze bakarak soruyordu.</p>
				<p class="normal">— Olumlu bir çözüm bulunamazsa olumsuz yoldan asla çıkmayacaktır; yüreğinizin bu özelliğini biliyorsunuz, çektiği acı da hep bu yüzden zaten. Gene de Yaradana, size böyle bir acıyı duyabilen bir yürek ve “Asıl hayatınız göklerde olduğu için yücelikler peşine düşmek” yeteneği verdiği için şükredin. İnşallah yüreğinizin verdiği karar size, henüz bu dünyada bulunduğunuz sırada erişir. Tanrı yolunuzu açık etsin! </p>
				<p class="normal">Staretz elini kaldırarak İvan Fyodoroviç’i oturduğu yerden kutsamak istedi. Ama o, birdenbire sandalyeden kalktı, Staretze yaklaşarak elini öptü, sessizce yerine döndü. Hali kesin, ciddiydi. </p>
				<p class="normal">İvan Fyodoroviç’in Staretzle beklenmedik konuşması, ayrıca son hareketi herkese anlaşılmaz, hatta fazla ciddi görünmüş, oradakileri şaşırtmıştı. Bir an hepsi sustu. Alyoşa’nın yüzünde ise adeta bir korku belirmişti. Fakat Miusov hemen omuzlarını oynattı, o anda Fyodor Pavloviç de yerinden fırladı, İvan Fyodoroviç’i göstererek,</p>
				<p class="normal">— İlahi, kutsal Staretz! diye haykırdı, işte oğlum, etten ayrılmayacak tırnak, en sevdiğim ciğerparem! Saygı dolu bir çeşit Karl Moor; şimdi giren, size hakkında şikâyete geldiğim oğlum Dmitri Fyodoroviç de saygısız Franz Moor’un ta kendisi!.. İkisi de Schiller’in Haydutlar’ındaki tiplerin canlı örnekleri... Böylece ben de Regierender Graf von Moor oluyorum. Hükmünüzü verin ve kurtarın. Yalnız dualarnıza değil, kehanetinize de muhtacız.</p>
				<p class="normal">Staretz:</p>
				<p class="normal">— Divanelik etmeden konuşun, dedi, hem de ağzınızı açar açmaz ailenizden kişilere hakarete başlamayın.</p>
				<p class="normal">Staretzin sesi halsiz, bitkindi. Gittikçe yorulduğu, kuvvetten düştüğü belliydi.</p>
				<p class="normal">Dmitri Fyodoroviç hiddetle, </p>
				<p class="normal">— Adi bir komedya! diye bağırarak babası gibi yerinden fırladı. Staretze dönerek,</p>
				<p class="normal">— Kusura bakmayın sayın Peder, dedi. Okumuş bir adam değilim, size nasıl hitap edileceğini bile bilmiyorum. Sizi aldattılar, siz de iyi yürekli bir insan olduğunuz için burada toplanmamıza izin verdiniz. Babam yalnız rezalet peşindedir; ama neden öyledir buna da yalnız kendisinin aklı erer. Galiba ben nedenini biliyorum artık...</p>
				<p class="normal">Fyodor Pavloviç de bir yandan bağırıyordu:</p>
				<p class="normal">— Hepsi, hepsi suçluyor beni! Pyotr Aleksandroviç de suçluyor. Birdenbire Miusov’a döndü, öteki bir şey söylemediği halde,</p>
				<p class="normal">— Suçlayın Pyotr Aleksandroviç, siz de suçlayın beni! diye bağırdı. Çocuklarımın parasını iç etmekle suçlandırıyorlar. Mahkeme ne güne duruyor öyleyse? Oradan size istediğiniz hesabı verirler Dmitri Fyodoroviç; yazdığınız senetlere, mektuplara, sözleşmelere göre paranızın önceki mevcudunu, harcadığınızı ve kalan miktarı bir bir açıklar mısınız? Pyotr Aleksandroviç acaba neden fikrini söylemekten çekiniyor? Dmitri Fyodoroviç onun yabancısı sayılmaz. Çünkü hepsi bana karşı birleşmiş; elimdeki belgelerle kanıtlayacağım gibi, sonunda Dmitri Fyodoroviç bana hem de az buz değil, birkaç bin ruble borçlu çıktığı için hepsi düşmanım kesildi. Yaptığı sefahat âlemleriyle bütün şehir çalkalanıyor. Bundan önce bulunduğu garnizonlarda baştan çıkardığı her namuslu kız ona birer ikişer bine patlıyordu. Bunların hepsini en ince noktalarına kadar biliyoruz, Dmitri Fyodoroviç, ispat da edeceğim... İnanır mısınız kutsal Peder, son derece soylu, iyi, hali vakti yerinde bir genç kızı kendine âşık etmiş. Kız eski amirlerinden, cesur, değerli, (Kılıçlı) Ermiş Anna nişanı almış bir albay kızı. Evlenme teklif ederek kızı dile düşürdü; kız öksüzdür, şimdi burada bulunuyor. Bu da, nişanlısının gözü önünde buradaki dilberlerden birine taşınıp duruyor. Sözünü ettiğim dilber, saygıdeğer bir zatla serbest bir şekilde yaşamıştı; ama pek başına buyruk, karşısına kim çıkarsa yenilmeyen, kale gibi bir kadın... Adamın nikâhlı karısından farksızdı, erdeminden zerrece fedakârlık etmemişti. Evet kutsal Pederler, erdemli kadındır o! Dmitri Fyodoroviç bu kaleyi altın anahtarlarla açmayı kafasına koymuş. Bana çalım satarak benden para koparmak istiyor; bu dilberin uğruna şimdiye kadar binlerce ruble eritti. Durmadan borç para alıyor, hem de kimden, biliyor musunuz? Söyleyeyim mi Mitya, ne dersin?</p>
				<p class="normal">— Susun! diye bağırdı Dmitri Fyodoroviç. Ben buradan çıkıncaya kadar susun, bu son derece yüksek kızı benim yanımda lekelemeyin! Sizin ağzınıza düşmek bile onun için onursuzluktur... Müsaade etmem!</p>
				<p class="normal">Boğulacak gibiydi.</p>
				<p class="normal">Fyodor Pavloviç sinirli bir halle, zorla gözlerinden yaş getirerek,</p>
				<p class="normal">— Bana bak, Mitya! diye bağırdı. Baba duasının ne olduğunu bilir misin? Ya sana beddua edersem, iyi mi olur?</p>
				<p class="normal">Dmitri Fyodoroviç kendinden geçerek,</p>
				<p class="normal">— Hayasız, riyakâr!.. diye kükredi.</p>
				<p class="normal">— Babasına, babasına söylüyor bunu... Başkasına neler yapacağını siz düşünün! Burada fakir, ama saygıdeğer bir emekli yüzbaşı var. Adamcağız mevkiini kaybetmek felaketine uğramış; gerçi bu iş etraf duymadan, mahkemesiz filan olmuş; onurunu kurtarmış. Başında kalabalık bir aile var. Üç hafta önce bizim Dmitri Fyodoroviç onu sakalından tutarak lokantadan sokağa çekmiş, elalemin önünde basmış sopayı... Nedeni de adamcağızın bana ufak bir işte gizlice vekâlet etmesi...</p>
				<p class="normal">— Yalan bu! Böyle bir şey var ama, aslı farklı... </p>
				<p class="normal">Dmitri Fyodoroviç hiddetten tir tir titriyordu.</p>
				<p class="normal">— Baba, ben hareketlerimi haklı göstermiyorum. Evet, hepinizin önünde itiraf ediyorum: o yüzbaşıya karşı hayvanca davrandım. Şimdi pişmanım, hayvanca kızgınlığım için kendimden iğreniyorum. Fakat şu yüzbaşınız, vekiliniz olacak adam, “dilber” diye söz ettiğiniz kadına gitmiş, sizde bulunan borç senetlerimi alarak beni mahkemeye vermesini tarafınızdan önermiş. Böylece mal taksimi hesapları yapılırken sizi fazlaca sıkıştıracak olursam beni deliğe tıkmak olanağına sahip olacaksınız. Bu kadına düşkünlüğümü yüzüme vururken, bir zamanlar, beni onun ağına düşürmek için öğütleyenin kendiniz olduğunu unutuyorsunuz. Bunu bana açıkça, sizinle alay ederek anlattı. Beni hapse tıkmak istemeniz sadece onu kıskanmanızdan ileri geliyor. Çünkü kendiniz bu kadını elde etmeye kalktınız. Bunu da biliyorum; bunu da gülerek —duydunuz mu— gülerek anlatıyordu. İşte kutsal Pederler, bu adam, bir baba!.. Tanık olduğunuz hiddeti bana bağışlayın beyler. Bu hain ihtiyarın sizi buraya bir rezalet seyrettirmek için çağırdığını sezmiştim zaten. Buraya bağışlamak için geliyordum; bana elini uzatsaydı bağışlayıp özür dilemeye bazırdım. Ama, şu anda yalnız bana değil, duyduğum ayıp yüzünden gereksiz yere adını ağzıma almaya çekindiğim, son derece soylu genç kıza da hakaret ettiği için, babam olduğu halde oyununu açığa vurmaya karar verdim.</p>
				<p class="normal">Devam edemedi. Gözleri alev saçıyor, güçlükle nefes alıyordu. Hücredekilerin hepsi heyecan içindeydi. Staretzten başka hepsi yerlerinden kalktılar. Rahiplerin bakışları sertti, ama Staretzin iradesini bekliyorlardı. O ise, heyecandan değil, rahatsızlığın verdiği halsizlikten yüzü büsbütün solmuş oturuyordu. Dudaklarını yalvaran bir gülümseme nurlandırıyordu. Arada bir, kuduran kavgacıları susturmak istiyormuş gibi elini kaldırıyordu. Şüphesiz bu sahnenin kesilmesi için bir el hareketi yeterdi, fakat Staretz sanki kendisi de daha bir şey bekliyor gibi dikkatle inceliyor, henüz kavrayamadığı bir şeyi anlamak istercesine bakıyordu. Sonunda Pyotr Aleksandroviç Miusov kendini son derece rezil olmuş, hakarete uğramış hissetti. Hararetle, </p>
				<p class="normal">— Bu rezalette hepimiz suçluyuz, dedi. Gene de karşımızda kim olduğunu bildiğim halde bu kadarını tahmin etmiyordum. Buna hemen son vermek lazım. Muhterem Peder, inanın bana, burada ortaya atılan ayrıntıların hiçbirinden haberim yoktu, bunlara inanmak istemiyordum; şimdi ilk olarak öğreniyorum... Bir baba, oğlunu kötü bir kadından kıskanıyor, sonra da o aşifteyle bir olup oğlunu hapse attırmak için planlar kuruyor... Böyle bir topluluğa katılarak buraya gelmek zorunda kaldım. Aldatıldım, hepinize açıkça, başkaları kadar benim de aldatıldığımı söylüyorum.</p>
				<p class="normal">Fyodor Pavloviç değişik bir sesle,</p>
				<p class="normal">— Oğlum olmasaydınız sizi şu dakikada düelloya çağırırdım! diye haykırdı. Tabancayla, üç adım mesafeden, mendil gererek... mendil gererek ateş ederdik!</p>
				<p class="normal">Ayaklarını yere vurarak bağırıyordu.</p>
				<p class="normal">Ömürleri boyunca aktörlük etmiş bazı kart yalancıların hayatında öyle anlar vardır ki, kırıtmalarının sonunda birdenbire gerçek bir heyecanla ağlayıp titremeye başlarlar. Oysa hemen o anda (ya da bir an sonra) kendi kendilerine, “Yalan söylüyorsun koca utanmaz, şimdi bile şu kutsal hiddetine, hiddetindeki kutsal ana rağmen sadece aktörsün!” demeleri mümkündür.</p>
				<p class="normal">Dmitri Fyodoroviç kaşlarını çatarak sonsuz bir küçümsemeyle babasını süzdü. Kendini tutarak, yavaşça, </p>
				<p class="normal">— Ben de... ben de... dedi, ruhumun meleği nişanlımla doğduğum yere gelerek buna ihtiyarlık günlerinde şefkatle bakmak istiyordum.. Karşımda sadece sefih, şehvet düşkünü, adinin adisi bir soytarı buldum!</p>
				<p class="normal">İhtiyar, her kelimede boğulup salyalar saçarak,</p>
				<p class="normal">— Düelloya!.. diye çığlığı bastı. Şunu da bilin ki, Pyotr Aleksandroviç, belki bütün soyunuzda, demin “aşifte” diye söz ettiğiniz kadın gibi soylu, namuslu bir kadın yoktu. Namuslu diyorum, duydunuz mu? Siz de Dmitri Fyodoroviç, bu “aşifte”yi nişanlınıza tercih ettiniz, yani nişanlınızın onun pabucu bile etmediği hükmünü kendiniz verdiniz. Aşifteymiş!..</p>
				<p class="normal">Staretz Yosif, birdenbire, elinde olmadan,</p>
				<p class="normal">— Ayıp! diye bağırdı.</p>
				<p class="normal">O ana kadar ses çıkarmayan Kalganov da, gencecik sesiyle,</p>
				<p class="normal">— Ayıp ve alçakça! deyip kıpkırmızı kesildi. </p>
				<p class="normal">Dmitri Fyodoroviç omuzlarını kamburlaşacak derecede kaldırarak ve hiddetten kendinden geçmiş halde,</p>
				<p class="normal">— Ne diye yaşıyor böyle bir adam? diye boğuk boğuk kükredi. Söyleyin bana, böyle bir adamın varlığıyla yeryüzünü kirletmesine ne diye izin veriliyor?</p>
				<p class="normal">Odadakileri süzerek ihtiyarı eliyle gösterdi. Ağır, ölçülü konuşuyordu.</p>
				<p class="normal">Fyodor Pavloviç, Yosif Pedere atıldı:</p>
				<p class="normal">— Duyuyor musunuz rahip efendiler, şu baba katilinin söylediklerini duyuyor musunuz? İşte “ayıp”ınızın karşılığı! Ayıp olan ne? Bu “afişte”, “kötü kadın” belki sizden, burada ruhlarını kurtaran rahiplerden de kutsaldır! Belki ilk gençliğinde çevrenin kurbanı olarak düşmüştür, fakat “çok sevmiş”, çok sevdiği için de İsa’nın affına uğramıştır.</p>
				<p class="normal">Yumuşak başlı Yosif Peder dayanamadı:</p>
				<p class="normal">— İsa’nın bağışladığı sevgi bu değildi.</p>
				<p class="normal">— Hayır böyleydi, bunun gibi bir sevgiydi rahiplerim. Siz burada lahana yiyerek ruhunuzu kurtarmayı düşünüyorsunuz. Günde birer tanecik kayabalığıyla nefsinizi körletiyor, Tanrıyı kayabalığıyla satın almak istiyorsunuz.</p>
				<p class="normal">Hücrenin her köşesinden,</p>
				<p class="normal">— Olmaz, bu kadarı fazla!.. diye duyuldu.</p>
				<p class="normal">Fakat bu rezalete varan sahne en umulmadık şekilde bitiverdi. Staretz birdenbire yerinden kalktı. Hem onun, hem oradakilerin hesabına korkudan şaşkına dönen Alyoşa gene de koluna girebildi. Staretz doğruca Dmitri Fyodoroviç’e yürüdü. Tam yanına gelince önünde diz çöktü. Alyoşa, Staretzin halsizliğinden çöktüğünü sandı, ama öyle değildi. Staretz dizüstü durunca Dmitri Fyodoroviç’in ayaklarına kapandı. Bu, alnı yere değerek tamamen bilinçli bir eğilişti. Alyoşa şaşkınlığından, kalkarken Staretzi kolundan tutmaya yetişemedi. İhtiyarın dudaklarında belli belirsiz bir gülümseme parıldıyordu. Konukların önünde çepeçevre eğilerek,</p>
				<p class="normal">— Bağışlayın, hepiniz bağışlayın! dedi.</p>
				<p class="normal">Dmitri Fyodoroviç birkaç saniye şaşkınlık içinde kaldı: önünde yere kapanmıştı... nedeni neydi bunun? Sonra birdenbire, “Aman Yarabbim!” diye bağırarak yüzünü elleriyle kapadı, odadan kaçtı, öbür konuklar da şaşkınlıktan ev sahibiyle vedalaşmadan, hep birden, arkasından dışarı fırladılar. Yalnız rahipler kutsamayı ihmal etmediler.</p>
				<p class="normal">— Ayaklarına neden kapandı acaba?.. Özel bir işaret mi ne?</p>
				<p class="normal">Nedense birdenbire siniveren Fyodor Pavloviç konuşmak istiyor, ama belirli bir kimseye hitaba cesaret edemiyordu. O anda hepsi keşişhane çevresinden çıkıyorlardı.</p>
				<p class="normal">Miusov, hırsla, </p>
				<p class="normal">— Tımarhane delilerinden sorumlu değilim, dedi. Ama sizden, hem de emin olun, temelli olarak yakamı sıyıracağım Fyodor Pavloviç. Nerede o deminki rahip?</p>
				<p class="normal">Onları Başrahibin yemeğine davet eden “deminki rahip” kendisini bekletmedi. Konuklar Staretzin hücresinden iner inmez sanki hep orada bekliyormuş gibi onları karşıladı.</p>
				<p class="normal">Pyotr Aleksandroviç sinirli bir tavırla rahibe döndü:</p>
				<p class="normal">— Sayın Peder, Başrahip Pedere en derin saygılarımla, beklenmedik ve elimde olmayan nedenlerden ötürü, çok istediğim halde yemeğe katılmak onurundan yoksun kalacağımı söyleyin lütfen.</p>
				<p class="normal">Fyodor Pavloviç hemen söze karıştı:</p>
				<p class="normal">— Beklenmedik neden benim. Duydunuz mu Peder? Pyotr Aleksandroviç benimle birlikte kalmak istemiyor, yoksa hemen giderdi. Gidin Pyotr Aleksandroviç, Başrahip Pedere gidin; afiyet olsun! Siz değil, ben çekileceğim; rahat olun. Eve, eve gider, karnımı evde doyururum; burada yapamam aziz akrabam Pyotr Aleksandroviç, yapamam!</p>
				<p class="normal">— Akraban falan değilim ben, hiçbir zaman da olmadım, alçak adam!</p>
				<p class="normal">— Mahsus, sizi kızdırmak için söyledim; akrabalığımızdan sıyrılmak istediğinizi biliyorum. Oysa ne yapsanız akrabamsınız, bunu Kilise takviminden kanıtlarım. Sana arabayı tam vaktinde yollarım İvan Fyodoroviç, kalmak istiyorsan kal. Sizin nezaket icabı Başrahip Pedere mutlaka gitmeniz lazım; oradaki marifetlerimiz için özür dilersiniz, Pyotr Aleksandroviç.</p>
				<p class="normal">— Eve gideceğiniz doğru mu? Yalan söylemiyorsunuz ya?</p>
				<p class="normal">— Bütün olanlardan sonra cesaret edebilir miyim, Pyotr Aleksandroviç? Coştum, kusura bakmayın beyler, coştum! Ama sarsıldım. Utanıyorum da. Efendim, böyledir bu: kiminde Makedonyalı İskender’in kalbi vardır, kiminde de köpek Fidel’inki... Benimki köpek Fidel’inkine benzer. Hemen ürktüm. Böyle bir maceradan sonra ziyafete nasıl gelir de manastır salçasından atıştırırım. Ayıp, yapamam; bağışlayın!</p>
				<p class="normal">Miusov düşünceli bir halle durdu, uzaklaşan soytarıyı şaşkın bir bakışla izlerken kafasından, “Ya aldatıyorsa?.. Onun ipiyle kuyuya inilmez...” diye geçiyordu. Öteki döndü, Pyotr Aleksandroviç’in onu izlediğinin farkına vararak eliyle bir öpücük yolladı.</p>
				<p class="normal">Miusov, İvan Fyodoroviç’e kısaca,</p>
				<p class="normal">— Siz de gelecek misiniz Başrahibe? diye sordu.</p>
				<p class="normal">— Neden gelmeyeyim? Zaten dünden beri özel olarak davetliyim.</p>
				<p class="normal">Genç rahibin onları dinlediğine aldırmayan Miusov hep o acı hırçınlıkla devam etti:</p>
				<p class="normal">— Ne yazık ki, bu uğursuz davete katılmanın nerdeyse bir zorunluluk halini aldığını hissediyorum. Yaptıklarımız için hem özür dilemeli, hem de bizim bir suçumuz olmadığını açıklamalıyız. Ne dersiniz İvan Fyodoroviç?</p>
				<p class="normal">— Evet, bunu yapmak gerekiyor. Zaten babam gelmeyecek.</p>
				<p class="normal">— Bir de gelse... Yerin dibine batsın ziyafet! </p>
				<p class="normal">Hep birlikte yola devam ettiler. Genç rahip sessizce dinliyordu. Yolda, korudan geçerken yalnız bir kez, Başrahibin epeydir beklediğini, yarım saatten fazla geç kaldıklarını söyledi. Karşılık veren olmadı. Miusov, İvan Fyodoroviç’i nefretle süzdü.</p>
				<p class="normal">“Bir şey olmamış gibi yemeğe gidiyor,” diye düşündü. Ne olacak, kalın kafa, Karamazov vicdanı...”</p>
				</body>
</html>