<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_43">V<br class="chapter"/>
				Salondaki Acılar</h2>
				<p class="normal">Salondaki konuşma bitmek üzereydi. Katerina İvanovna’nın çok heyecanlı, ama gene de kararlı bir hali vardı. Alyoşa ile Bayan Hohlakova girdikleri sırada İvan Fyodoroviç ayağa kalkmış, gitmek üzereydi. Yüzü biraz sararmıştı, Alyoşa ona merakla baktı. O anda Alyoşa’yı bir zamanlar üzen, kaygıya düşüren bir muamma, kuşkularından biri çözülüverdi. Daha pek yakında, şurada burada, kardeşi İvan’ın Katerina İvanovna’yı sevdiğini, üstelik onu Mitya’nın elinden almaya niyetlendiğini söyleyenler olmuştu. Alyoşa bunu olanaksız sayacak derecede aykırı buluyor, gene de kuşkulanmaktan kendini alamıyordu. Kardeşlerinin ikisini de seviyor, aralarında böyle bir rekabetten korkuyordu. Oysa dün Dmitri Fyodoroviç kendisi, birdenbire, İvan’ın rekabetine sevindiğini, bu halin ona birçok bakımdan yarayacağını açıkça söylemişti. Bunun ona ne yararı dokunacaktı? Gruşenka ile evlenmesine mi? Ama Alyoşa bunu umutsuzluğun son çaresi sayıyordu. Ayrıca Alyoşa dün akşama kadar Katerina İvanovna’nın delicesine, sarsılmaz bir aşkla Dmitri’yi sevdiğine kesin olarak inanıyordu. (Ama buna ancak dün akşam inanıyordu.) Bir de nedense, Katerina’nın İvan gibi bir adamı sevemeyeceğini, aşkının bütün garipliğine rağmen, Dmitri’yi olduğu gibi sevdiğini sanıyordu. Gruşenka ile dünkü sahnede başka sezgileri de olmuştu. Demin Bayan Hohlakova “acılar”dan söz açınca ürperdi adeta, çünkü o gece, sabaha karşı uykuyla uyanıklık arasında, belki gördüğü düşe karşılık olarak, “Acılar, acılar!” diye mırıldanmıştı. Bütün gece Katerina İvanovna’nın evinde geçenleri görmüştü. Şimdi Bayan Hohlakova’nın dosdoğru, kesin bir tavırla, Katerina İvanovna’nın İvan’ı sevdiğini, sırf oyun olarak birtakım “acılar” yaratmak için kendini aldatıp şükran borcu yüzünden Dmitri’yi sever görünerek acı çektiğini ileri sürmesi Alyoşa’yı hayrete düşürdü. “Evet, belki bütün gerçek bu sözlerde...” diye düşündü. Hal böyle olunca kardeşi İvan’ın durumu nasıldı acaba? Alyoşa, içgüdüyle, Katerina İvanovna’nın yaratılışındaki bir kadının hükmetmeden yapamayacağını, ama hükmünün İvan gibisine değil de, ancak Dmitri tipinde birine geçebileceğini anlıyordu. Çünkü yalnız Dmitri uzun bir zaman sonra da olsa, “kendi mutluluğu uğruna” önünde eğilebilirdi. (Alyoşa bunu isterdi de...) Fakat İvan, İvan dünyada ona boyun eğmezdi; bunu yapsa da mutlu olamazdı. İvan hakkında Alyoşa’nın kanısı nedense böyleydi. Bütün bu kuşku ve düşünceler, salona girdiği anda aklından geçiverdi. Zihninde başka bir düşünce de vardı: “Ya hiç birini; Dmitri’yi de İvan’ı da sevmiyorsa?..” Şunu da söyleyeyim, Alyoşa bu çeşit düşüncelerinden adeta utanıyordu. Son ay, bazen aklına geldikçe kendi kendine, azarlarcasına, “Aşktan, kadından ne anlarım ben, bu konuda nasıl fikir yürütebilirim!” diye düşünüyordu. Düşünmeden de edemezdi. Bu rekabetin kardeşlerinin geleceği için çok önemli bir sorun olduğunu ve pek çok şeyin buna bağlı olduğunu içgüdüsüyle anlıyordu. Dmitri’yle babasına kızan İvan dün akşam hırsla, “iki sürüngenin birbirlerini yemesinden” söz etmişti. Demek Dmitri ağabeyi onun gözünde sadece bir sürüngendi, hem belki de çoktandır böyleydi bu... Sakın İvan’ın Katerina İvanovna’yı tanımasından beri olmasın?.. İvan o sözleri dün istemeden ağzından kaçırmıştı, bu yüzden önemi bir kat daha artıyordu. Bu durumda barış düşünülebilir miydi? Bu, ters bir sonuç vererek ailede kin ve düşmanlık için yeni bir vesile olmaz mıydı? En önemlisi, Alyoşa kardeşlerinden hangisine uyacağını, hangisine hayır dileyeceğini bilemiyordu, ikisini de severdi, ama bu zıtlıklar arasında kimin için, ne isteyeceğini kestiremiyordu. Bu kargaşalıkta büsbütün şaşırmamak elde değildi, oysa Alyoşa’nın yüreği kararsızlığa dayanamazdı içindeki sevgi kabına sığamayan cinstendi. Birisini sever sevmez hemen yardımına koşmak isterdi. Ama ne konuda yararlı olacağını bilmeli, herkesin ihtiyacını iyice öğrenmeli, amacının sağlanacağına güvenmelidir. Oysa şimdi belirli bir hedef yerine, sadece kararsızlık, karışıklık vardı. Üstelik bir de “acılar” ortaya çıkmıştı!</p>
				<p class="normal">Alyoşa’yı gören Katerina İvanovna, gitmek için kalkan İvan Fyodoroviç’e dönerek, sevinçle, hızlı hızlı,</p>
				<p class="normal">— Bir dakika, bir dakika daha kalın! dedi. Bütün varlığımla inandığım bu adamın da görüşünü öğrenmek istiyorum.</p>
				<p class="normal">Bayan Hohlakova’ya bakarak,</p>
				<p class="normal">— Siz de kalın, Katerina Osipovna, diye ekledi.</p>
				<p class="normal">Alyoşa’yı yanına oturttu; Hohlakova karşı tarafa, İvan Fyodoroviç’in yanına geçti. Katerina İvanovna, heyecanla, içten keder dolu bir sesle,</p>
				<p class="normal">— Burada hep dostlarım, dünyada en çok sevdiğim aziz dostlarım toplandı, diye başladı.</p>
				<p class="normal">Alyoşa’nın yüreği birden ona karşı sevgiyle doldu.</p>
				<p class="normal">— Aleksey Fyodoroviç, dün o korkunç sahneyi ve benim ne halde olduğumu gördünüz. Siz görmediniz, İvan Fyodoroviç, kardeşiniz gördü. Dün hakkımda ne düşündüğünü bilmem, bildiğim tek şey, aynı hal bugün de tekrarlarsa aynen dünkü duygularla, dünkü söz ve hareketlerle karşılık verirdim. Hareketlerimi unutmadıysanız Aleksey Fyodoroviç, birine engel olduğunuzu da hatırlayacaksınız. (Bunu söylerken kızardı, gözleri parladı.) Size haber veriyorum, Aleksey Fyodoroviç, hiçbir şeye katlanamam. Beni dinleyin, Aleksey Fyodoroviç; şimdi onu sevip sevmediğimi bile bilmiyorum. Ona acımaya başladım. Bu, aşkın pek zayıf bir gösterişi olmalı. Sevsem, sevmeye devam etsem belki şimdi acımaz, tersine ondan nefret ederdim!</p>
				<p class="normal">Katerina İvanovna’nın sesi titredi, kirpiklerinde yaş damlaları parladı. Alyoşa sarsıldı, içinden, “Bu kız doğru, samimi,” diye geçti. “Artık Dmitri’yi sevmiyor o!”</p>
				<p class="normal">— Evet doğru, öyledir! diye atıldı Bayan Hohlakova.</p>
				<p class="normal">— Durun aziz Katerina Osipovna, en önemlisini, bu gece verdiğim kesin kararı henüz söylemedim. Bu karar benim için korkunç bir anlam taşıyor belki, ama onu ömrümün sonuna kadar değiştirmeyeceğimi de seziyorum. Çok değerli, aziz, sürekli ve iyi yürekli akıl hocam, gönül okşamasını bilen, dünyada biricik arkadaşım İvan Fyodoroviç bana her bakımdan hak veriyor, kararımı doğru buluyor... Biliyor onu.</p>
				<p class="normal">İvan Fyodoroviç yavaşça, ama kesin bir sesle,</p>
				<p class="normal">— Evet, kararı uygun buluyorum, dedi.</p>
				<p class="normal">— Ama ben istiyorum ki Alyoşa’nın da (aman kusura bakmayın Aleksey Fyodoroviç, size kısaca Alyoşa dedim) evet, Aleksey Fyodoroviç’in de burada, bu iki dost insanın yanında, haklı olup olmadığımı söylemesini istiyorum. İçimden gelen bir duyguyla aziz kardeşim Alyoşa, (aziz kardeşimsiniz benim) —Katerina sıcak eliyle çocuğun buz gibi elini kavradı— kararını uygun bulmanızın, bütün acılarıma rağmen bana huzur vereceğini hissediyorum. Söyleyeceklerinizden sonra yatışacak, kadere boyun eğeceğim. Bunu hissediyorum! </p>
				<p class="normal">Alyoşa, kızararak,</p>
				<p class="normal">— Benden ne soracağınızı bilmiyorum, dedi. Bildiğim tek şey, sizi sevdiğim ve şu anda kendimden çok size mutluluk dilediğim! </p>
				<p class="normal">Sonra, birdenbire telaşlanarak.</p>
				<p class="normal">— Ama şu olanlara hiç akıl erdiremiyorum, diye ekledi. </p>
				<p class="normal">— Önümüzde onur ve görev var, Aleksey Fyodoroviç; sonra, şimdi adını getiremediğim yüksek, belki görevin de üstünde bir şey var... Bu karşı gelinmez duyguyu bana yüreğim haber veriyor, bu duygu dayanılmaz güçle beni kendine çekiyor. Sözün kısası, kararımı verdim: (Katerina İvanovna ağır, vekarlı bir tavırla konuşuyordu.) Dmitri asla, asla bağışlayamayacağım o adi yaratıkla evlense bile gene bırakmayacağım onu! Hele o zaman hiç bırakmayacağım! (Bunu nerdeyse kendinden geçmişçesine söylüyordu.) Ama arkasından sürüklenip her an karşısına dikilecek, azap verecek değilim. Hayır, başka bir şehre, istediğiniz bir yere gider, ömrüm boyunca, ölünceye kadar, yılmadan peşinde olurdum. Ötekiyle mutsuz olunca —ki mutlaka hemen mutsuz olacaktır— bana gelir; bir dost, bir kardeş bulur... Tabii sadece bir kardeş; sonuna kadar da böyle kalmak üzere... Sonunda, bu kardeşin gerçek, onu candan seven, ona hayatını veren bir kardeş olduğu kanısına varırdı. (Nerdeyse kendinden geçerek) bunu başarırdım; beni anladıktan sonra çekinmeden her şeyi açıkça söylemesi için uğraşırdım. Taptığı Tanrısı olurdum —hiç olmazsa ihaneti, dün onun yüzünden çektiklerim için bunu borçludur bana. İhanetine rağmen ona verdiğim söze sadık kaldığımı ömrümün sonuna kadar görmeliydi. Ben... nasıl söyleyeyim... Mutluluğu için bir araç, bir alet, yapıcı bir makine olurdum. Bunu bütün ömrüm, bütün ömrüm boyunca yapardım! Kararım bu. İvan Fyodoroviç bütün kalbiyle benden yana...</p>
				<p class="normal">Tıkanıyordu. Düşüncesini belki daha uygun, daha becerikli ve daha doğal bir biçimde dile getirmek isterdi, ama pek acele, pek yalın olmuştu. Gençliğe özgü bir taşkınlık, bir gün önceki öfkenin izleri, övünmek ihtiyacı vardı. Bunu Katerina İvanovna kendisi de fark ediyordu. Yüzü ansızın karardı, gözlerinin ifadesi kötüledi. Alyoşa değişikliği gördü, içi merhamet doldu. Kardeşi İvan da üstüne gitti:</p>
				<p class="normal">— Ben sadece düşündüğümü söyledim, dedi. Başkasının ağzında bunlar zorlanmış bir acılık, yapmacık olurdu, ama sizde bu hiç öyle değil. Başkası haksız çıkardı, siz haklısınız. Bunu nasıl açıklamalı bilmem ama, son derece içten olduğunuzu görüyorum, bu yüzden haklısınız!</p>
				<p class="normal">Karışmak istemediği halde gene de dayanamayan Bayan Hohlakova, birdenbire,</p>
				<p class="normal">— Evet ama şimdi öyle... Şu anda dünkü hareketin etkisi sürüyor! diye yerinde bir düşünce ileri sürdü.</p>
				<p class="normal">İvan, besbelli sözünün kesilmesine öfkelenerek adeta hışımla,</p>
				<p class="normal">— Evet, öyle, dedi. Başkası için bu sadece dün olanların etkisiyle açıklanabilecek bir an meselesidir. Ama Katerina İvanovna’nın kişiliğinde bir kadında bu an ömrünün sonuna kadar uzar. Başkalarının sırf kuru bir söz vermek saydıkları şey onun için sonuna kadar sürecek belki ağır, sevimsiz, ama vazgeçilmeyecek bir ödevdir, ödevini yaptığını duymak onun ruhunu besleyecektir. Katerina İvanovna, siz bundan sonra hayatınızı acılar içinde, duygularınızı, kederlerinizi ve kahramanlığınızı seyretmekle geçireceksiniz. Zamanla bu acı hafifler, yaşayışınız soylu amaç içinde tatlı bir yola girer. Gerçekten soylu, ama hiçbir umutlu yanı olmayan amacınızın yalnızca sizin eseriniz olduğunu düşünmek sonunda sizi tamamen doyuracak ve geri kalan şeylerle uzlaşmanızı sağlayacaktır.</p>
				<p class="normal">İvan bunu galiba bile bile, kesin, nerdeyse öfkeyle söyledi. Belki de alay olsun diye, konuştuğunu saklamak istemediğinden yapıyordu bunu.</p>
				<p class="normal">Bayan Hohlakova bir daha, </p>
				<p class="normal">— Aman Yarabbi, hiç de öyle değil!.. diye söylendi.</p>
				<p class="normal">— Siz de bir şey söylesenize Aleksey Fyodoroviç, ne söyleyeceğinizi muhakkak bilmeliyim! Katerina İvanovna ansızın gözyaşlarına boğuldu. Alyoşa oturduğu kanepeden doğruldu.</p>
				<p class="normal">Katerina İvanovna hep ağlayarak,</p>
				<p class="normal">— Bir şey değil, sadece sinir bozukluğu... dedi. Dün gecenin etkisi... Ama kardeşinizle sizin gibi iki dost yanımda olunca hâlâ güçlüyüm. Çünkü biliyorum, beni asla bırakmayacağınızı biliyorum.</p>
				<p class="normal">— Evet ama yazık ki, benim belki hemen yarın Moskova’ya gitmem gerekiyor, bu yüzden sizden uzun bir zaman ayrılmak zorundayım, dedi birdenbire İvan. Bunu değiştirmek de elimde değil...</p>
				<p class="normal">— Moskova’ya mı, yarın mı?..</p>
				<p class="normal">Katerina İvanovna’nın yüzü allak bullak oldu. Sonra,</p>
				<p class="normal">— Ama şey... Tanrım, ne mutlu rastlantı bu! diye bağırdı. Sesi birdenbire başkalaştı, gözyaşları kesiliverdi.</p>
				<p class="normal">O anda Katerina İvanoyna’da hayret verici, Alyoşa’yı şaşkınlıktan ağzı açık bırakan bir değişiklik oldu: zavallı, hakarete uğramanın acısı içinde gözyaşlarına boğulmuş genç kızın yerini birdenbire kendine tam anlamıyla hâkim, hatta nedense son derece memnun, ölçüsüz sevinçli bir kadın almıştı. Sosyete kadınlarına özgü sevimli bir gülümsemeyle,</p>
				<p class="normal">— Yo, sizden ayrıldığıma seviniyorum sanmayın, diye hemen sözünü düzeltti. Sizin gibi bir dost bunu aklına bile getirmemeli. Tam tersine, sizi kaybettiğim için çok üzülüyorum.</p>
				<p class="normal">Katerina İvanovna birdenbire İvan Fyodoroviç’e atılarak ellerini kaptı, hararetle sıktı.</p>
				<p class="normal">— Ben, Moskova’da teyzemle Agaşa’ya korkunç durumumu ağızdan, hem bunu elinizden geldiği kadar sevgili teyzemi sarsmadan anlatabilecek olmanıza seviniyorum. Onlara bu korkunç mektubu nasıl yazacağımı düşünürken çektiğim acıyı bilemezsiniz. Mektupta her şey anlatılamaz ki... Şimdi siz onlara gidip meseleyi anlatacağınız için yazmam kolaylaştı. Ah ne kadar memnunum! Ama yalnız buna memnunum, inanın bana. Yoksa sizin yeriniz doldurulmaz... Hemen gidip mektuba başlayacağım!</p>
				<p class="normal">Katerina İvanovna odadan çıkmaya davrandı. Bayan Hohlakova, arkasından,</p>
				<p class="normal">— Ya, Alyoşa?.. Mutlaka öğrenmek istediğiniz Aleksey Fyodoroviç’in fikri ne olacak? diye seslendi. Sesinde alay ve öfke seziliyordu.</p>
				<p class="normal">Katerina İvanovna hemen durdu.</p>
				<p class="normal">— Bunu unutmadım, dedi. Sonra içten, acı bir sitemle,</p>
				<p class="normal">— Ama böyle bir anda bana düşmanlığınız neden, Katerina Osipovna? diye ekledi. Söylediğimi tekrarlıyorum: Onun fikrine ihtiyacım var, hatta yalnız fikrini değil, kararını istiyorum! Ne derse, o olacak. Sözlerinizi duymak için bu derece sabırsızlanıyorum, Aleksey Fyodoroviç... Ama neniz var?</p>
				<p class="normal">Alyoşa kederli bir halle, birdenbire,</p>
				<p class="normal">— Bu hiç aklıma gelmedi, havsalam almıyor bunu! diye bağırdı.</p>
				<p class="normal">— Neyi ama, neyi?</p>
				<p class="normal">— İvan’ın Moskova’ya gidişini, sizin de buna sevinmenizi, bağırmanızı; mahsus bağırdınız çünkü!.. Sonra da, hemen, sevinmemişsiniz, tersine... bir dost kaybettiğiniz için üzülmüşsünüz diye açıklamaya giriştiniz. Ama bu da uydurma, oyun... tiyatroda, bir komediymiş gibi oynadınız!</p>
				<p class="normal">Katerina İvanovna kızardı, kaşlarını çatarak derin bir hayretle,</p>
				<p class="normal">— Tiyatroda mı?.. Nasıl, ne demek bu? diye bağırdı.</p>
				<p class="normal">— Evet, istediğiniz kadar bir dostu kaybetmenin üzüntüsünden söz edin, yüzüne karşı, gitmesinin mutluluk olduğunu ısrarla söylüyorsunuz.</p>
				<p class="normal">Alyoşa bunları adeta soluksuz, bir çırpıda söyledi. Masanın önünde ayaktaydı.</p>
				<p class="normal">— Ne demek istediğinizi anlamıyorum...</p>
				<p class="normal">— Ben de bilmiyorum. Birdenbire içime doğdu... sanki... İyi anlatamadığımı biliyorum, ama gene de söyleyeceğim, içime, sizin Dmitri ağabeyi belki de hiç sevmediğiniz doğdu. Belki ta baştan beri... Belki Dmitri de sizi baştan beri hiç sevmiyor, sadece saygısı var. Doğrusu, buna nasıl cesaret ettiğimi bilmiyorum, ama hiç olmazsa bir kişinin doğruyu söylemesi gerek... çünkü burada hiç kimse gerçeği söylemek istemiyor.</p>
				<p class="normal">— Ne gerçeği? diye bağırdı Katerina İvanovna; sesinde isterik titreyişleri vardı.</p>
				<p class="normal">Alyoşa, kendini yüksekten bir uçuruma atar gibi,</p>
				<p class="normal">— Şu gerçeği... diye kekeledi. Hemen Dmitri’yi buraya çağırın —ben bulurum onu— buraya gelip sizi ve İvan’ı ellerinizden tutarak birleştirsin. Siz İvan’ı sevdiğiniz için üzülüyorsunuz... Dmitri’yi gerçek bir aşkla sevmediğiniz, zorla acı duyarak kendinizi aldatmaya çalıştığınız için İvan’ı da üzüyorsunuz.</p>
				<p class="normal">Alyoşa yutkundu, sustu.</p>
				<p class="normal">Katerina İvanovna sarardı, ağzı hiddetinden çarpılarak,</p>
				<p class="normal">— Siz... siz... küçük bir meczupsunuz siz, o kadar! dedi.</p>
				<p class="normal">İvan Fyodoroviç birdenbire güldü, ayağa kalktı. Şapkası elindeydi.</p>
				<p class="normal">— Yanılıyorsun, Alyoşa’cığım, dedi. Yüzünde Alyoşa’nın o zamana kadar hiç görmediği bir ifade vardı. Bu, gençliğe özgü bir içtenlik, içten kopan bir açıklıktı.</p>
				<p class="normal">— Katerina İvanovna beni hiçbir zaman sevmedi. Aşkımdan hiç söz açmadığım halde, onu sevdiğimi her zaman biliyor, ama sevmiyordu. Hiçbir zaman, bir gün bile dost bilmedi beni. Bu gururlu kadının arkadaşlığıma ihtiyacı yoktu. Beni dinmek bilmeyen bir öç isteğiyle yanında tutuyordu. İlk karşılaşmalarından şimdiye kadar Dmitri’den gördüğü hakaretlerin acısını benden çıkarıyordu, ilk karşılaşmayı hakaret olarak içinde saklamıştı. Kalbi böyle onun! Bu arada bana düşen, sadece, Dmitri’ye olan aşkıyla ilgili sözlerini dinlemek oldu. Artık gidiyorum, ama şunu bilin ki, Katerina İvanovna, gerçekten sevdiğiniz tek insan odur. Size hakareti artırdıkça daha çok seviyorsunuz onu. Acılarınız bundan ibaret. Onu olduğu gibi, bütün hakaretleriyle seviyorsunuz. Düzelse, o saat soğur, bırakırdınız. Ama ona ihtiyacınız var: sadakatinize, kahramanlığınıza fırsat vermesi, ihanetini başına kakmanız için gerekli... Hep gururunuzdan geliyor bunlar. Evet, pek çok küçülme, hakaret de var, ama hepsinin altından gurur çıkıyor. Henüz çok gencim, sizi de pek fazla sevdim. Size bunu söylememeliydim, biliyorum, sadece gitmem daha yakışıklı bir hareket olurdu; sizi de bu kadar küçültmezdi. Ama nasıl olsa uzağa gidiyorum, bir daha buralara gelecek değilim. Temelli gidiyorum artık... Boyuna acı çekmek istemiyorum. Konuşmayı pek beceremem, zaten söyleyeceğimi söyledim. Allahaısmarladık. Elinizi sıkmak istemiyorum. Bana o kadar bilinçle acı çektirdiniz ki, şu anda sizi bağışlamak elimden gelmiyor. Sonradan bağışlarım, ama şimdi elinizi sıkamam.</p>
				<p class="normal">Buruk bir gülümseyişle,</p>
				<p class="normal">— Den Dank, Dame, begehr ich nicht!<sup class="calibre2"><a href="karamazov_split_114.html#footnote-600-60" id="footnote-600-60-backlink" name="footnote-600-60-backlink">[60]</a></sup>
 diye ekleyerek, hiç umulmadık bir şekilde, Schiller’i ezberleyebilecek kadar okuyabildiğini kanıtladı. Daha önce olsa Alyoşa inanamazdı buna.</p>
				<p class="normal">İvan Fyodoroviç, ev sahibi Bayan Hohlakova’yla bile vedalaşmadan odadan çıktı. Alyoşa ellerini birbirine vurdu. Kendinden geçmiş gibi, arkasından,</p>
				<p class="normal">— İvan!.. diye bağırdı. Geri dön, İvan!..</p>
				<p class="normal">Sonra acı bir ilhamla,</p>
				<p class="normal">— Hayır, hayır, bir daha dönmez o, dünyada dönmez! dedi. Suçlu benim, benim; ben başladım! İvan haşin, kötü konuştu. Haksız ve haşin... Buraya gelmesi, dönmesi gerek...</p>
				<p class="normal">Çılgın gibi haykırıyordu bunları.</p>
				<p class="normal">Katerina İvanovna hızla öbür odaya geçti. Bayan Hohlakova kederlenen Alyoşa’ya heyecanlı, hızlı bir fısıltıyla,</p>
				<p class="normal">— Suçunuz yok sizin, melek gibi hareket ettiniz, dedi. İvan Fyodoroviç’in gitmemesi için ben elimden geleni yaparım.</p>
				<p class="normal">Yüzünde Alyoşa’yı son derece üzen sevinç parıltıları vardı. Tam o sırada Katerina İvanovna döndü. Elinde iki yüz rublelik bir banknot tutuyordu. Doğruca Alyoşa’ya dönerek, bir an önce bir şey olmamış gibi, görünüşte sakin bir sesle,</p>
				<p class="normal">— Sizden büyük bir ricam var, Aleksey Fyodoroviç, diye başladı. Bir hafta, evet, galiba bir hafta önce, Dmitri Fyodoroviç pek taşkın, pek haksızca ve pek çirkin bir hareket yaptı. Burada oldukça kötü bir yer, bir meyhane vardır. Emekli bir yüzbaşıyla çatışmış orada; her nedense, hiddetlenerek adamcağızı sakalından yakaladığı gibi o rezil halde, herkesin önünden geçirip sokağa atmış. Sokakta da epey sürüklemiş. Anlattıklarına göre buradaki okula giden yüzbaşının oğlu durumu görünce yanlarından koşmuş, hıçkıra hıçkıra ağlayarak babası için yalvarmış, yoldan geçenlere kurtarsınlar diye başvurmuş, ama aldıran olmamış, gülmüşler üstelik... Kusura bakmayın Aleksey Fyodoroviç, onun bu yüz kızartıcı hareketini, ancak hiddet ve taşkınlık anlarında yapabileceği bu hareketi hatırladıkça nefret duymamak elimden gelmiyor! Anlatamam size bunu... dilim dolaşıyor. Hakaret ettiği adam hakkında biraz bilgi topladım, çok yoksul olduğunu öğrendim. Soyadı Snigirev. İşlediği bir suç yüzünden işinden çıkarılmış; nedenini bilemiyorum. Şimdilik bu zavallı aile, çoluk çocuk, hepsi müthiş bir sefalet içindeymiş, çocukları, hasta karısı deli galiba... Hayli zamandır buradaymış, bir şeylerle uğraşıyor, bir yerde kâtipmiş, ama şimdi hiç para vermiyorlarmış. Siz aklıma geldiniz... yani düşündüm ki... bilmem ki, anlatmayı beceremiyorum, size rica edecektim Aleksey Fyodoroviç: kuzum Aleksey Fyodoroviç, o adama gidin, bir bahaneyle onlara, yani yüzbaşının evine girin... aman Yarabbi, dilim dolaşıyor... ancak sizin becerebileceğiniz bir nezaketle (Alyoşa kızardı) yardım olarak bu iki yüz rubleyi verin, ne olur! Alır herhalde... yani alması için razı edin... Yoksa nasıl yapmalı, bilmem ki... Bu paranın barışması için rüşvet olarak, şikâyet etmesin diye (şikâyet edecekmiş çünkü) gönderilmediğini; Dmitri Fyodoroviç’ten değil, nişanlısı olan benden ilgi, yardım amacıyla geldiğini bilmeli. Kısacası, siz becerirsiniz bunu. Kendim de giderdim, ama siz daha iyi yaparsınız. Ozernaya Sokağı’nda, Kalmıkova adında bir kadının evinde oturuyor. Çok rica ederim, bu iyiliği yapın bana, Aleksey Fyodoroviç! Şimdilik... şimdilik biraz yorgunum, kusura bakmayın, kusura bakmayın ne olur! Güle güle.</p>
				<p class="normal">Dönüp kapının perdesi arkasında öyle ani kayboldu ki, Alyoşa tek bir söz söyleyecek vakit bulamadı. Oysa söyleyecek şey vardı. Af dilemek, kendini suçlamak istiyor, kalbi dolu olduğu için bir şey söylemeden odadan çıkmaya gönlü razı olmuyordu. Bayan Hohlakova elinden tutarak onu dışarı götürdü. Antrede deminki gibi yeniden durdurdu. Yarı fısıltılı bir sesle,</p>
				<p class="normal">— Pek mağrur, dedi, kendi kendini yenmeye çalışıyor ama çok iyi kalpli, pek tatlı... Hele bazen öyle severim ki onu!.. Şimdi gene her şeyden, her şeyden çok memnunum! Azizim Aleksey Fyodoroviç, bilmiyordunuz tabii, tam bir aydır hepimiz, ben, teyzelerinin ikisi, hatta Lise bile Katerina İvanovna’nın şu pek sevdiğiniz ağabeyinizden ayrılıp İvan Fyodoroviç’le evlenmesini candan diliyor, dua ediyoruz. Öteki onu sevmiyor, yüzüne bakmıyor, oysa İvan Fyodoroviç okumuş, mükemmel bir genç, hem onu içten seviyor. Tam bir tertip hazırlamıştık, hatta ben belki sadece bu yüzden hâlâ burada kalıyorum.</p>
				<p class="normal">— Ama ağlamış o, hakarete uğramış!</p>
				<p class="normal">— Kadın gözyaşlarına bakmayın, Aleksey Fyodoroviç. Böyle durumlarda ben hep kadınlara karşı, erkeklerden yanayım.</p>
				<p class="normal">Kapının öbür tarafından Lise’in incecik sesi duyuldu:</p>
				<p class="normal">— Ahlakını bozuyor, mahvediyorsunuz onu anne!</p>
				<p class="normal">Yaptığından fena utanan Alyoşa teselli kabul etmiyor,</p>
				<p class="normal">— Hayır, hayır, her şeye ben sebep oldum, ben suçluyum! diye tekrarlıyor, utancından yüzünü elleriyle örtüyordu.</p>
				<p class="normal">— Tam tersine, melek gibi, tam bir melek gibi davrandınız; bunu binlerce kez tekrarlamaya hazırım.</p>
				<p class="normal">Lise’in sesi yeniden yükseldi:</p>
				<p class="normal">— Yaptığı meleklik neymiş anne?</p>
				<p class="normal">Lise’in söylediğini duymamış görünen Alyoşa,</p>
				<p class="normal">— Halleri nedense bana İvan’ı sevdiğini düşündürdü, diye devam etti. O münasebetsizliği bu yüzden yaptım. Şimdi ne olacak acaba?</p>
				<p class="normal">— Kime, kime ne olacak? diye bağırdı Lise. Beni çatlatmak mı istiyorsunuz anne? Soruyorum, bir şey söylemiyorsunuz! </p>
				<p class="normal">O anda odaya koşa koşa oda hizmetçisi girdi. Soluk soluğa,</p>
				<p class="normal">— Katerina İvanovna’ya fenalık geldi. Ağlıyor... Sinir buhranı içinde çırpınıyor!.. diye haber verdi.</p>
				<p class="normal">Lise’in merakı büsbütün arttı:</p>
				<p class="normal">— Ne oluyor, o değil, ben krize tutulacağım şimdi!</p>
				<p class="normal">— Allah aşkına bağırma Lise, üzme beni. Sen henüz, büyüklerin bütün bildiklerini bilemeyecek yaştasın. Gelince, anlatılabilecek olanları söylerim sana. Aman Yarabbi!.. Gidiyorum, gidiyorum. Sinir krizi, iyiliğe işaret bu Aleksey Fyodoroviç; sinir krizine tutulması son derece iyi. Bu gerekirdi zaten. Ben bu gibi hallerde her zaman kadınların, sinir krizlerinin ve gözyaşlarının aleyhindeyim. Git Yuliya, hemen geleceğimi söyle. İvan Fyodoroviç gittiyse, kabahat kendisinde. Ama gitmeyecek o buradan. Lise, bağırma Allah aşkına! Aa, çocuğun bağırdığı da yok, asıl bağıran benim. Bağışla anneni kızım... Ne yapayım, sevinç içindeyim, seviniyorum! İvan Fyodoroviç’in demin her şeyi olduğu gibi söylerken ne kadar genç, gencecik bir adam olduğuna dikkat ettiniz mi Aleksey Fyodoroviç? İçini döktü ve gitti. Ben onu bir bilgin, akademi üyesi filan gibi bir adam sanırdım. Oysa ateşli, dobra dobra, pek toy, ama pek güzel bir tavırla konuştu. Tıpkı sizinki gibi güzel oldu. Almanca şiiri de tıpkı sizin gibi söyledi. Eh, koşuyorum artık, koşuyorum! Aleksey İvanoviç, siz de bir ayak önce verilen siparişi yerine getirip hemen dönün. Bir ihtiyacın var mı, Lise? Allahını seversen Aleksey Fyodoroviç’i bir an bile tutma, birazdan gene dönüp gelecek sana. </p>
				<p class="normal">Bayan Hohlakova nihayet çıktı. Alyoşa gitmeden önce Lise’in kapısını örtmek istedi.</p>
				<p class="normal">— Katiyen! diye bağırdı Lise. Hele şimdi hiç olmaz! Dışarıdan da olsa söyleyin: melek olmanızın nedeni ne? Sadece bunu öğrenmek istiyorum.</p>
				<p class="normal">— Yaptığım müthiş bir ahmaklık yüzünden Lise! Allahaısmarladık.</p>
				<p class="normal">Lise,</p>
				<p class="normal">— Gitmeyin böyle! diye direnir gibi oldu. Ama Alyoşa,</p>
				<p class="normal">— Ciddi bir kederim var, Lise. Şimdi gelirim. Ama doğrusu büyük, çok büyük bir kederim var! dedi, koşarak odadan çıktı.</p>
				</body>
</html>