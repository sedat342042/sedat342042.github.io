<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_89">VI<br class="chapter"/>
				Smerdyakov’la Birinci Görüşme</h2>
				<p class="normal">İvan Fyodoroviç Moskova’dan dönüşünden beri üçüncü defadır Smerdyakov’la konuşmaya gidiyordu. İlk olarak kanlı olaydan sonra, hemen Moskova’dan geldiği gün görüşmüştü. İki hafta sonra yeniden uğradı; ama ikinci buluşmadan sonra Smerdyakov’la bir daha görüşmedi. Böylece bir aydan fazladır onu ne görmüş, ne de hakkında bir şey duymuştu.</p>
				<p class="normal">İvan Fyodoroviç Moskova’dan babasının ölümünden beş gün sonra dönmüş, cenazenin kaldırılmasına yetişememişti. Dönüşünden bir gün önce kaldırmışlardı. İvan Fyodoroviç’in geç kalmasının nedeni şuydu: Alyoşa kardeşinin adresini bilmediği için Katerina İvanovna’ya başvurmuştu. O da İvan Fyodoroviç’in adresini kesin olarak bilmiyordu. İvan Fyodoroviç’in Moskova’ya gelir gelmez evlerine gideceğini tahmin ederek teyzesine bir telgraf çekmişti. Ama İvan Fyodoroviç onlara, gelişinden ancak dört gün sonra uğradı. Telgrafı alır almaz soluksuz bize, buraya koştu. Bizde ilk karşılaştığı kimse Alyoşa oldu. Küçük kardeşiyle konuştuktan sonra, ötekinin cinayeti Mitya’ya kondurmadığı gibi katil olarak kesin bir şekilde Smerdyakov’u göstermesi İvan Fyodoroviç’i hayli şaşırttı, bu durum şehrimizdekilerin düşüncelerine de aykırıydı. Emniyet Müdürü ve Savcıyla görüştükten, suçun ve tutuklamanın ayrıntılarını öğrendikten sonra Alyoşa’ya daha çok hayret etti, ama düşüncesini kardeş sevgisinden doğan derin bir acımaya verdi. Alyoşa’nın Mitya’yı ne kadar sevdiğini bilirdi zaten. Sırası gelmişken, İvan’ın, ağabeyi Dmitri Fyodoroviç’e karşı duyguları hakkında bir iki söz söyleyelim: İvan onu asla sevmez, olsa olsa bazen, o da iğrenme derecesinde küçümsemeyle karışık bir acıma duyardı. Mitya bütün varlığıyla son derece sevimsiz gelirdi ona. Katerina İvanovna’nın Mitya’ya olan aşkını nerdeyse isyanla karşılardı. Sanık Mitya ile Moskova’dan döndüğü gün görüşmüş ve bu görüşme suçluluğu üzerine şüphelerini azaltmak şöyle dursun, büsbütün artırmıştı. Ağabeyini kaygılı, taşkın bir heyecan içinde buldu. Mitya durmadan ama dalgın, dağınık ve çok sert konuşuyor, Smerdyakov’u suçluyor, sözleri birbirini tutmuyordu. En çok, ölenin ondan “çaldığı” üç bin ruble üzerinde duruyordu. “Para benimdi, benim!” diye tekrarlıyordu. “Bunları çalmış olsam bile hakkımdı.” Aleyhindeki kanıtlara karşı çıkmıyor, bazı olayların ondan yana oluşunu açıklarken bile bunu karmakarışık, beceriksizce yapıyordu. Sanki ne İvan’ın, ne başkasının önünde suçsuzluğunu kanıtlamayı umursamıyor, tam tersine kızıyor, suçlandıkça önem vermiyor, söylenip köpürüyordu. Grigori’nin açık kapı hakkındaki tanıklığına sadece gülüyor, ‘’kapıyı şeytanın açtığını” tekrarlıyordu. Ama bu konuda işe yarar bir açıklama yapamıyordu. Hatta ilk görüşmeleri sırasında İvan Fyodoroviç’e “her şeyi mubah sayanların kendisinden şüphelenerek onu sorguya çekmeye hakkı olmadığını çok sert bir şekilde söylemiş, kırmıştı onu. Bu defa da İvan Fyodoroviç’e çok soğuk davranmıştı. İvan Fyodoroviç de Mitya ile görüşür görüşmez Smerdyakov’a gitti.</p>
				<p class="normal">Daha Moskova’dan gelirken, hareket etmeden önce, Smerdyakov’la son geceki konuşması hiç aklından çıkmıyordu. Tuhafına giden, şüpheli gördüğü pek çok şey vardı. Fakat Sorgu Yargıcına ifade verirken sırası gelene kadar bundan söz açmamayı uygun buldu. Her şeyi, Smerdyakov’la buluşmasına kadar öylece bıraktı. Smerdyakov o sırada Şehir Hastanesi’nde yatıyordu. Doktor Herzenstube ile Doktor Varvinski, İvan Fyodoroviç’in ısrarlı soruları üzerine, Smerdyakov’un hastalığının kesinlikle sara olduğunu söylediler, “Olay günü krizinin yapmacık olması” hakkındaki sorusunu hayretle karşıladılar. Krizin görülmemiş bir şekilde olduğunu, birkaç gün aralıklarla devam ettiğini, hastanın hayatının tehlikede bulunduğunu anlattılar. Gene de, alınan önlemlerden sonra hastanın yaşayacağı kesin olarak söylenebilirdi. Ancak, Doktor Herzenstube’nin eklediği gibi, “aklı hayatının sonuna kadar değilse de epey uzun zaman için bozukça kalacaktı”. İvan Fyodoroviç sabırsızlıkla sorduğu, “Şimdi de deli mi?” sorusuna, “Tam anlamıyla değilse de bazı anormallikler görülmekte” şeklinde karşılık aldı. İvan Fyodoroviç bu anormallikleri bizzat öğrenmeye karar verdi. Hastanede Smerdyakov’la görüşmesine hemen izin verildi. Smerdyakov özel bir odada yatıyordu. Yanındaki ikinci yatakta bir şehirli vardı. Adam pek bitkindi, bütün vücudu su toplamış, şişmişti, bugün yarın yolcuydu. İvan Fyodoroviç’le Smerdyakov’un konuşmasına engel değildi. Smerdyakov İvan Fyodoroviç’i görünce şüpheyle sırıttı, hatta ilk anda ürker gibi oldu ya da İvan Fyodoroviç’e öyle geldi. Ama bu hal bir andan fazla sürmedi. Daha sonra Smerdyakov’un sakin duruşu İvan Fyodoroviç’i şaşırttı adeta. Hemen ilk bakışta, adamın gerçekten, hem de enikonu hasta olduğu kanısına vardı. Smerdyakov son derece halsizdi, ağır ağır, dilini güçlükle oynatarak konuşuyordu, iyice zayıflamış, sararmıştı. Görüştükleri yirmi dakika süresince hep baş ağrısıyla bütün vücudunu kaplayan sızılardan yakındı. Hadımlarınki gibi kuru yüzü büsbütün ufalmıştı, şakaklarındaki saçlar karmakarışıktı, alnında eski perçem yerine incecik bir saç tutamı dimdik duruyordu. Ama kırpık, sanki bir şeyler ima eden sol gözü eski Smerdyakov’u ele veriyordu. İvan Fyodoroviç o anda birdenbire “Akıllı adamla konuşmak zevktir” sözlerini hatırladı. Hastanın ayakucunda bir tabureye oturdu. Smerdyakov acıyla vücudunu kıpırdattı ama konuşmaya başlamadı; susuyordu, hatta fazlaca meraklı da görünmüyordu.</p>
				<p class="normal">— Konuşabilir misin benimle? diye sordu İvan Fyodoroviç, fazla yormayacağım seni.</p>
				<p class="normal">— Tabii, rahat rahat...</p>
				<p class="normal">Sonra, konuğunun tedirginliğini gidermek istiyormuş gibi üstten bir nezaketle,</p>
				<p class="normal">— Buraya geleli çok oldu mu? diye ekledi.</p>
				<p class="normal">— Hemen bugün. Pirincin taşını ayıklamaya geldik. </p>
				<p class="normal">Smerdyakov iç çekti.</p>
				<p class="normal">— Ne iç çekiyorsun, biliyordun ya! diye yapıştırdı İvan Fyodoroviç.</p>
				<p class="normal">Smerdyakov sözlerini ağırbaşlı bir sessizlikle karşıladı, sonra,</p>
				<p class="normal">— Bilmemek mümkün müydü? Bile bile lades. Yalnız sonun böyle olacağı kimin aklına gelirdi!</p>
				<p class="normal">— Ne sonu? Cıvıma! Bodruma inerken sara tutacağını baştan söylememiş miydin? Kesin olarak bodrumda olacak demiştin.</p>
				<p class="normal">— İfade verirken söylediniz mi bunu? </p>
				<p class="normal">İvan Fyodoroviç ani bir hırçınlıkla,</p>
				<p class="normal">— Hayır, henüz söylemedim ama mutlaka söyleyeceğim, dedi. Bana çok şeyler açıklamak zorundasın oğlum. Hem şunu da bil ki azizim, kimsenin bana oyun etmesine gelemem ben! </p>
				<p class="normal">Smerdyakov hep aynı sakin tavırla, sadece bir an için gözlerini kapayarak,</p>
				<p class="normal">— Bu oyunun bana faydası ne? dedi. Siz Tanrı gibi biricik umudumsunuz.</p>
				<p class="normal">— İlkin, sara nöbetini önceden kestirmenin mümkün olmadığını pekâlâ biliyorum. Bunu sorup öğrendim: dalavereye gerek yok. Bana günü, saati, hem de bodrumda olacağını nasıl söyleyebildin? Sara taklidi yapmadığına göre nöbet geçirirken o bodruma düşeceğini nasıl bilebildin?</p>
				<p class="normal">— Bodruma günde birkaç kere giderim, ben... Bir yıl önce tıpkı böyle, tavanarasından aşağı uçuvermiştim. Nöbetin geleceği günü, saati önceden söylemek kabil değil, orası doğru, ama her zaman bir önseziniz olabilir.</p>
				<p class="normal">— Ama sen gününü, saatini de önceden biliyordun.</p>
				<p class="normal">— Sara nöbeti hakkında en iyisi doktorlardan bilgi edinin beyim; gerçek mi, yalan mı olduğu konusunda size başka bir söyleyeceğim yok.</p>
				<p class="normal">— Ya bodrum? Bodrumu nereden biliyordun?</p>
				<p class="normal">— Siz de bodrumla bozmuşsunuz! Bodruma inerken içim korku, kuruntu doluydu. Daha çok sizi kaybettiğim için dünyada kimsesiz kalmanın üzüntüsünü çekiyordum. Bodruma inerken, “Şimdi bastıracak... Düşecek miyim, düşmeyecek miyim?” diye düşünüyordum. Bu kuruntu o... kurtuluşu olmayan ispazmozu boğazıma sapladı. Yuvarlanıverdim tabii. Bütün bunları, hatta ondan önce sizinle konuşmamızı, o günün arifesinde akşamleyin kapı önünde, size korkumu ve bodrum hakkında söylediklerimi Doktor Herzenstube’yle Sorgu Yargıcı Nikolay Parfenoviç’e bir bir anlattım, onlar da tutanağa geçirdiler. Buranın doktoru, Bay Varvinski de herkese, bu halin düşünceden, yani “düşecek miyim, düşmeyecek miyim” kuşkusundan ileri geldiğinde ısrar etti. Oldu zaten. Bunu da öyle yazdılar. Buna, duyduğum korku neden olmuş.</p>
				<p class="normal">Smerdyakov sözünü bitirince yorgunluktan bitmiş gibi derin bir soluk aldı.</p>
				<p class="normal">— İfadende bunları söyledin demek, öyle mi? </p>
				<p class="normal">İvan Fyodoroviç biraz şaşırmıştı. O zamanki konuşmalarını açıklamakla onu korkutmayı düşünürken Smerdyakov ondan atik davranmış, hepsini kendisi açıklamıştı. Smerdyakov kesin bir tavırla,</p>
				<p class="normal">— Korkum yok ki, dedi. Varsın hepsini olduğu gibi yazsınlar.</p>
				<p class="normal">— Kapı önünde ne konuştuksa olduğu gibi söyledin mi?</p>
				<p class="normal">— Yo, pek o kadar da değil.</p>
				<p class="normal">— Bana o gün yaptığın gibi sara taklidi yapabilmekle övündün mü?</p>
				<p class="normal">— Hayır, bunu da yapmadım.</p>
				<p class="normal">— Şimdi bana şunu söyle: o sıralar Çermyaşnaya’ya gitmemi neden bu kadar istiyordun?</p>
				<p class="normal">— Moskova’ya gidersiniz diye korkuyordum; ne de olsa Çermyaşnaya daha yakın.</p>
				<p class="normal">— Yalan, gitmem için yalvarıyordun adeta! “Gidin, başınıza bir hal gelmesin...” diyordun.</p>
				<p class="normal">— Bunu sadece size olan dostluğumdan, yürekten bağlılığımdan, evde bir felaket havası estiğini sezdiğim için size acıyarak söylemiştim. Yalnız kendime sizden daha çok acıyordum. Bu yüzden, “Başınıza bir hal gelmesin” sözleriyle, evin durumunun kötülediğini, evde kalarak babanızı korumanız gerektiğini anlatmak istedim.</p>
				<p class="normal">— Daha açık söyleseydin, ahmak! diye parladı İvan Fyodoroviç.</p>
				<p class="normal">— Bundan daha açığını nasıl söyleyebilirdim? Zaten içim korku doluydu. Hem siz de darılabilirdiniz. Dmitri Fyodoroviç’in bir rezalet çıkararak o parayı götüreceğinden kuşkulanabilirdim. Çünkü parayı kendine ait sayıyordu. Gene de işin cinayetle sonuçlanacağını kim kestirebilirdi? Ben onun beyin döşeğinin altındaki üç binlik paketi çalmakla yetineceğini sanıyordum, oysa o cinayet işledi. Bunu siz de önceden kestiremezdiniz, beyim.</p>
				<p class="normal">— Anlamak mümkün değildi de ben nasıl akıl edip kalırdım? Saçmalıyorsun sen!</p>
				<p class="normal">— Sizi Moskova yerine Çermyaşnaya’ya yollamamdan anlayabilirdiniz.</p>
				<p class="normal">— Ne çıkardı bundan?</p>
				<p class="normal">Hayli yorulmuş görünen Smerdyakov bir an sustu.</p>
				<p class="normal">— Sizi Moskova’ya gitmekten vazgeçirip Çermyaşnaya’ya gitmenizi isterken daha yakın bir yerde bulunmanızı sağlamaya uğraşıyordum; Moskova çok uzak... Dmitri Fyodoroviç buraya yakın olduğunuzu bilse, bu cesareti gösteremezdi. Beni de, başıma bir hal gelirse, koruyabilirdiniz. Çünkü o zaman size hem Grigori Vasilyeviç’in hastalığından, hem saramdan ne kadar korktuğumu açmıştım. Rahmetlinin yanına girmek için kullandığımız işaretli kapı vuruşlarını Dmitri Fyodoroviç’in öğrendiğini de anlatmıştım size. Ağabeyinizin bundan faydalanacağını kestirerek Çermyaşnaya’ya bile gitmez, evden ayrılmazsınız sanmıştım. </p>
				<p class="normal">“Gevelemesine rağmen gayet düzgün konuşuyor,” diye düşündü İvan Fyodoroviç. “Nerede o Herzenstube’nin bahsettiği akıl dengesizliği!” </p>
				<p class="normal">Öfkeyle,</p>
				<p class="normal">— Numara yapma bana, yere batası herif! diye bağırdı. </p>
				<p class="normal">Smerdyakov sözlerini son derece saf bir tavırla karşıladı:</p>
				<p class="normal">— Oysa ben o zaman tamamen anladığınızı sanmıştım, dedi.</p>
				<p class="normal">— Anlasam kalırdım.</p>
				<p class="normal">— Ben, sizin her şeyi anladığınız halde, beladan sıyrılmak için bir an önce kaçtığınızı düşünüyordum.</p>
				<p class="normal">— Herkes senin gibi pısırık mı?</p>
				<p class="normal">— Kusura bakmayın, sizi de kendim gibi sandım.</p>
				<p class="normal">— Tabii, anlamam gerekirdi, diye heyecanla bağırdı İvan Fyodoroviç. Zaten böyle bir adilik beklerdim senden! </p>
				<p class="normal">Sonra bir şey hatırlamış gibi,</p>
				<p class="normal">— Yalan söylüyorsun, gene yalan söylüyorsun! diye bağırdı. Hatırlıyor musun, arabamın yanına sokulup bana, “Akıllı bir insanla konuşmak zevklidir,” demiştin. Övdüğüne göre, gittiğime memnundun.</p>
				<p class="normal">Smerdyakov bir daha, bir daha iç çekti, hafifçe kızardı. </p>
				<p class="normal">Tıkanarak,</p>
				<p class="normal">— Memnun oldumsa da bu Moskova’ya değil, Çermyaşnaya’ya gitmeye razı olduğunuz içindi, dedi. Ne de olsa daha yakın orası, yalnız o sözleri size övgü olarak değil, sitem ederek söylemiştim. Fark edemediniz.</p>
				<p class="normal">— Ne sitemi?</p>
				<p class="normal">— Böyle bir felaketi sezdiğiniz halde öz babanızı bırakıp, bizleri korumak istemeyişinize sitem ettim. Çünkü o üç bini çaldım diye pekâlâ enseleyebilirlerdi beni.</p>
				<p class="normal">— Şeytan alsın canını senin! Dur, o işaretleri, kapı vurmalarını hep anlattın mı Savcıya?</p>
				<p class="normal">— Hepsini, tastamam anlattım.</p>
				<p class="normal">İvan Fyodoroviç içinden bir kere daha şaştı. Sonra yeniden,</p>
				<p class="normal">— O zaman olsa olsa senin yapabileceğin herhangi bir ahlaksızlığı düşünmüş olabilirdim. Dmitri öldürebilirdi, ama hırsızlık edeceğine inanmıyordum o zaman... Fakat senden her türlü kötülüğü beklerdim. Sara taklidi yapabildiğini kendin söylemiştin bana, ne diye söyledin bunu?</p>
				<p class="normal">— Saflığımdan... Hem ömrümde sara taklidi yapmadım ben. Size övünmek için söyledim. Saçmalık işte... Pek severdim sizi o zaman, olduğum gibiydim size karşı.</p>
				<p class="normal">— Ağabeyim açıktan açığa seni suçluyor, öldüren de, parayı çalan da odur, diyor.</p>
				<p class="normal">Smerdyakov acı bir sırıtmayla,</p>
				<p class="normal">— Başka ne yapabilir ki! dedi. Ama bunca kanıt karşısında ona kim inanır bilmem. Kapının açık olduğunu Grigori Vasilyeviç gözüyle görmüş, daha ne olsun? Tanrı kusurunu affetsin. Canını kurtarmaya çalışıyor...</p>
				<p class="normal">Bir an sessizce durdu, sonra aklına bir şey gelmiş gibi,</p>
				<p class="normal">— Bakın gene bu işe dönüyorum; üstüme atmak istiyorlar. Güya ben yapmışım bu işi, duydum bunu... Bir de şu sara taklidi yapabilmem konusu. Babanız hakkında böyle bir niyetim olsa bu marifetimi önceden açıklar mıydım? Böyle bir cinayeti tasarlasam kendimi bu derece önemli bir töhmet altında bırakır, meseleyi öldürülenin öz oğluna anlatacak kadar budalalık eder miydim, rica ederim! Gerçeğe benzer yanı var mı bunun? Olacak iş mi bu? Şu konuşmamızı Ulu Tanrıdan başka duyan yok; bunu Savcıyla Nikolay Parfenoviç’e anlatsanız beni, benden iyi savunmuş olurdunuz. Baştan bu kadar açık konuşan bir insan cani olabilir mi? Oradakiler bunu pekâlâ anlayabilir.</p>
				<p class="normal">Smerdyakov’un son kanıtı İvan Fyodoroviç’i şaşırttı, konuşmayı keserek ayağa kalktı.</p>
				<p class="normal">— Bana bak, dedi. Ben senden şüphelenmiyorum, seni suçlamayı da gülünç buluyorum... Tam tersine, kaygılarımı giderdiğin için teşekkür ederim sana. Şimdilik gidiyorum, gene uğrayacağım. Hoşça kal, iyileşmeye bak. Bir ihtiyacın var mı?</p>
				<p class="normal">— Sağolun. Marfa İgnatyevna unutmuyor beni. Bir şey lazım olunca her zamanki iyiliğiyle yardıma koşuyor. İyi insanlar, her gün gelip yokluyorlar beni.</p>
				<p class="normal">— Hadi hoşça kal. Şey, ben sara taklidi yapabildiğini söyleyecek değilim. Sana da bunu açıklamanı tavsiye etmem.</p>
				<p class="normal">— Anladım efendim. Siz bunu söylemezseniz ben de o gün kapıda konuştuklarımızı açıklamayacağım.</p>
				<p class="normal">İvan Fyodoroviç koğuştan çıktı. Koridorda beş on adım ilerleyince birden Smerdyakov’un son sözlerinin küçültücü bir anlam taşıdığını hissetti. Hatta geri dönecekti, ama bir anda gelip geçti bu düşünce. “Saçma,” diyerek aceleyle hastaneden çıktı, içi rahattı, Smerdyakov’un değil de Mitya’nın suçlu oluşu ona huzur vermişti; oysa durum bunun tersi olmalıydı. Niçin böyle olduğunu o anda incelemek istemiyordu, hatta duyduklarını eşelemek tiksinti veriyordu ona. İçinde bir an önce gömmek istediği bir şey vardı. Ondan sonraki birkaç günde Mitya’nın aleyhindeki kanıtları daha yakından öğrenince suçluluğuna büsbütün inandı. Fenya ile annesi gibi önemsiz kimselerin tanıklığı şaşırtıcı sonuçlar veriyordu. Perhotkin, lokantadakiler, bakkal Plotnikov’lar, Mokroye’deki tanıklar da caba! En çok ayrıntılar üzücüydü. Esrarlı ‘’vuruşlar” hakkındaki bilgi, Sorgu Yargıcıyla Savcı üzerinde hemen hemen Grigori’nin açık kapı hakkındaki tanıklığı kadar etki uyandırdı. Grigori’nin karısı Marfa İgnatyevna, İvan Fyodoroviç’in sorusuna karşılık olarak Smerdyakov’un bütün gece bölmenin arkasında yattığını kesin olarak söyledi. “Yattığımız yerle onun arasında üç adım var yoktu.” Uykusu çok derin olduğu halde o gece Smerdyakov’un iniltisinden sık sık uyanmıştı. “Durmadan, bütün gece inledi durdu...” diyordu.</p>
				<p class="normal">İvan, Herzenstube ile de görüştü. Smerdyakov’da bir akıl bozukluğu görmediğini, sadece zayıf bulduğunu söyleyince ihtiyar doktorun dudaklarında ince bir gülümseme belirdi. “Smerdyakov’un bu aralık nelerle meşgul olduğundan haberiniz var mı?” dedi. “Fransızca kelimeler ezberliyor... Yastığının altında bir defter saklıyor; birisi ona Rusça harflerle Fransızca kelimeler yazmış... He, he!”</p>
				<p class="normal">İvan Fyodoroviç’in artık şüphesi kalmamıştı. Ağabeyi Dmitri’yi tiksinmeden düşünemiyordu. Yalnız Alyoşa’nın hâlâ katilin Dmitri değil de büyük bir olasılıkla Smerdyakov olduğunda diretmesine akıl erdiremiyordu. Alyoşa’nın düşüncelerinin her zaman etkisinde kalan İvan bu defa durumu bir türlü anlayamıyordu. Alyoşa, Mitya hakkında konuşma fırsatı aramıyor, hiçbir zaman sözü o açmıyor, sadece İvan’ın sorularını yanıtlıyordu. İvan Fyodoroviç buna da iyice dikkat etmişti. Aslına bakılırsa o aralık kendisiyle ilgili bir konu İvan’ı tümden meşgul ediyordu. Moskova’dan ilk geldiği günden beri Katerina İvanovna’ya karşı çılgınca bir aşka kaptırmıştı kendini. Sonraları bütün hayatını etkileyen bu yeni tutkunluğundan söz açmanın sırası değil şimdi. Başka bir hikâyeye, yeni bir romana konu olabilirdi bu, ama onu kaleme alıp almayacağımı henüz bilmiyorum. Gene de, gece Alyoşa ile Katerina İvanovna’dan dönerken, önceden de yazdığım gibi, kardeşine, ‘”Vız gelir bana o!” deyişi yalanın en büyüğüydü; bunu açıklamadan yapamayacağım. Evet, İvan Fyodoroviç Katya’yı delicesine seviyordu, ama zaman zaman öldürebilecek kadar da nefret ediyordu ondan. Bunun için pek çok neden vardı: Mitya olayının sarsıntısından sonra İvan Fyodoroviç Katya’ya bir kurtarıcı gibi görünmüştü; çünkü ezilmiş, aşağılanmış, duyguları ayaklar altında çiğnenmişti. Şimdi onu daha önce de seven Katya bunu gayet iyi biliyordu, zekâsıyla, kalbiyle takdir ettiği adam gene karşısındaydı. Fakat çetin yaratılışlı kız ne âşığının Karamazov’lara özgü taşkın isteklerine, ne de çekiciliğine kendini kaptırıp tamamen teslim olmadı ona. Mitya’ya ihaneti boyuna içini kemiriyordu. İvan’la hayli sık atışmaları sırasında açıkça söylüyordu bunu. İvan Fyodoroviç’in Alyoşa ile konuşmasında “yalan üstüne yalan” dediği buydu. Gerçi bu doğruydu, yalanı pek çoktu, İvan Fyodoroviç de en çok buna kızıyordu zaten... Ama bundan daha sonra söz açacağız. Kısacası, İvan bir süre için Smerdyakov’u unutmuştu aşağı yukarı. Gene de hastaneye ilk gidişinden iki hafta sonra, başlangıçtaki garip düşünceler onu yeniden rahatsız etmeye başladı. Şu kadarını söyleyelim, İvan Fyodoroviç Moskova’ya gitmeden babasının evinde geçirdiği son gece niçin hırsız gibi merdivenden usulca inerek babasının aşağıda ne yaptığını dinlemişti? Neden sonradan tiksintiyle hatırlamıştı bunu, niçin ertesi sabah yolda, birdenbire sıkıntı duymuş, Moskova’ya yaklaşırken kendi kendine, “Bir alçağım ben!” demişti? Sonunda bütün bu üzücü düşüncelerin baskısıyla, bir gün Katerina İvanovna’yı bile unutabileceğini düşündü. Tam bunları aklından geçirirken sokakta Alyoşa ile karşılaştı. Hemen durdurarak,</p>
				<p class="normal">— Hatırlar mısın, dedi, Dmitri’nin yemekten sonra eve dalıp babamızı dövdüğü gün sana avluda, “İstek hakkı saklı,” demiştim. Babamın ölümünü arzuladığım aklına geldi mi, gelmedi mi o zaman, söyle!</p>
				<p class="normal">— Geldi, dedi yavaşça Alyoşa.</p>
				<p class="normal">— Hoş bu apaçıktı zaten, öyleydi... Ayrıca “Bir sürüngenin bir başkasını yemesi”, yani Dmitri’nin babamızı hem de bir an önce temizlemesini isteyişim... Bunun için benim de elimden gelen yardımı esirgemeyeceğim aklına gelmedi mi?</p>
				<p class="normal">Alyoşa hafifçe sarardı, kardeşinin gözlerinin içine sessizce bakıyordu.</p>
				<p class="normal">— Söylesene! diye bağırdı İvan. O zaman düşündüklerini mutlaka bilmek istiyorum. Gerçeğe, gerçeğe ihtiyacım var!</p>
				<p class="normal">Güçlükle soluk aldı. Ne diyeceğini baştan biliyormuş gibi Alyoşa’ya hınçla bakıyordu.</p>
				<p class="normal">— Affet beni, bu da aklıma geldi o gün...</p>
				<p class="normal">Alyoşa, tek bir “hafifletici neden” belirtmeden susuverdi.</p>
				<p class="normal">— Sağol!</p>
				<p class="normal">İvan o kısa, acı yanıtı aldıktan sonra Alyoşa’dan ayrıldı, hızla yola devam etti. O günden sonra Alyoşa, kardeşi İvan’ın kendisinden uzaklaştığını, hatta soğuduğunu açıkça fark etti, kendisi de ayağını kesti. O günkü karşılaşmadan sonra İvan Fyodoroviç eve uğramadan ani bir kararla yeniden Smerdyakov’a gitti.</p>
				</body>
</html>