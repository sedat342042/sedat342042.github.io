<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_77">I<br class="chapter"/>
				Kolya Krasotkin</h2>
				<p class="normal">Kasım başlarıydı. Soğuk sıfırın altında on biri bulmuştu, yollar baştan başa buz kaplıydı. Geceleyin donmuş toprağa biraz kuru kar serpelemişti. Ama sert, keskin rüzgâr bunları önüne katıp şehrin iç karartan sokaklarında, en çok da pazar meydanında savurup durmuştu. Bulanık bir sabahtı, ama kar dinmişti artık. Meydanın dolayında, Plotnikov’un dükkânına yakın, ufak, içi dışı tertemiz, memur Krasotkin’in dul karısının evi vardı. İl yazıcısı Krasotkin hayli eskiden, aşağı yukarı on dört yıl önce ölmüştü. Otuz yaşlarında, hâlâ yüzüne bakılır dul karısı tertemiz evceğizinde “kendi parasıyla geçinip gidiyordu.” Namuslu, çekingen, yumuşak huylu, ama oldukça şen bir kadındı. Kocası ölünce, on sekizinde dul kalmıştı; topu topu bir yıl kadar birlikte yaşamışlar, bir de erkek çocukları olmuştu. Kocasının ölümünden sonra kendini biricik oğlu Kolya’yı yetiştirmeye vermişti. Çocuğunu deli gibi sevdiği için on dört yıldır üzüntüden kurtulamıyordu: her gün ya Kolya hastalanırsa, soğuk alır, yaramazlık ederse, tırmandığı sandalyeden düşüverirse diye kendi kendini yiyip bitiriyordu. Kolya ilkokula, sonra da jimnaza gitmeye başlayınca annesi ona yardım etmek, ödevlerini birlikte yapmak için Kolya’nın okuduğu dersleri öğrenmeye koyuldu, öğretmenleriyle, eşleriyle ahbap oldu. Hatta oğluna dokunmasınlar, onu hırpalamasınlar, alaya almasınlar diye çocuğun arkadaşlarına sokuluyor, onlara yaltaklanıyordu. İşi o hale getirdi ki, yumurcaklar gerçekten Kolya’yı alaya almaya, ona karşı, bir muhallebi çocuğuna davranır gibi davranmaya başladılar. Ama çocuk kendini ezdirmedi. Gözüpekti, sınıfta cesaretiyle, “acı kuvvetiyle” ün salmıştı. Atılgan ve çalışkandı. Hatta aritmetik ve genel tarihte öğretmen Dardanelov’u cebinden çıkaracağını söylerdi. Burnu havada, çevresine biraz tepeden bakan bir çocuk olduğu halde, iyi arkadaştı; ne oldum delisi değildi: öğrencilerin saygısını bir hak diye kabul ederdi, ama arkadaşlığı iyiydi gene de. En önemlisi ölçüyü kaçırmazdı, gerekince kendini tutabilirdi. Büyüklere karşı yasak sınırını asla aşmaz, asice, uygunsuz, yasadışı davranışlardan kaçınırdı. Bununla birlikte, en azılı bir afacanın yapacağı yaramazlıkları yapmaktan geri kalmazdı. Bunları yaramazlıktan çok caka, gösteriş olsun diye yapar, bütün o marifet ve tuhaflıklarına, “aşırılık”larına bayılırdı. Bir yandan da son derece onurlu bir çocuktu. Annesine despotça hükmederdi. Kadıncağız bunu kabullenmiş, çoktandır oğlunun iradesine boyun eğmişti; yalnız Kolya’nın onu “pek az sevdiği” düşüncesini bir türlü hazmedemiyordu. Kolya’nın ona karşı “duygusuz” olduğunu sanıyor, bazen isterik gözyaşlarına boğularak soğukluğunu yüzüne vuruyordu. Çocuk bu hallerden hiç hoşlanmazdı. Ondan sevgi istendikçe sanki inadına aksilenirdi. Ama isteyerek yapmazdı bunu, huyu öyleydi. Annesi yanılıyordu: Kolya onu çok severdi, sevmediği şey, öğrenci diliyle “sululuk”tu. Babasından, içinde birkaç kitap bulunan bir dolap kalmıştı; okumayı çok seven Kolya bunlardan bazılarını okumuştu. Annesinin buna aldırdığı yoktu, sadece çocuğun oynamaya çıkacak yerde dolabın önünde elinde kitapla saatlerce oturmasına şaşıyordu bazen. Böylece Kolya, yaşı bakımından henüz okuması gerekmeyen şeyleri de okudu. Yaramazlıkta belirli bir sınırın ötesine geçme alışkanlığı olmadığı halde, son zamanda Kolya’nın bazı taşkınlıkları annesini iyice telaşlandırmıştı; gerçi yaptıkları ahlak bakımından zararlı değildi, ama delice, gözünü budaktan esirgemeyen davranışlardı. Tam o yaz, temmuzda, okullar tatilken ana oğul bir haftalığına yetmiş verst ötede başka bir ilçede oturan bir uzak akrabalarına gittiler. Kadının kocası demiryollarında istasyon memuruydu. (Şehrimize en yakın ve İvan Fyodoroviç Karamazov’un bir ay sonra Moskova’ya giderken trene bindiği istasyondu burası.)</p>
				<p class="normal">Kolya oraya gelir gelmez demiryolculuğu en ince ayrıntılarına kadar inceledi, bütün düzenleri, kuralları öğrendi. Niyeti eve dönünce kendinden küçük sınıftaki arkadaşlarına bilgiçlik satmaktı. O sırada Kolya, orada oturan birkaç çocukla tanıştı, arkadaş oldu. Kimi istasyonda, kimi dolayında oturuyordu. Hatta ikisi bizim şehirden gelmişlerdi; on iki ile on beş yaş arası altı yedi çocuktular. Hep birlikte oynayıp eğleniyorlardı. Kolya’nın gelişinin dördüncü ya da beşinci günü akılsız gençler arasında, iki rubleye, pek saçma bir bahis tutuşuldu. Grubun yaşça hemen hemen en küçüğü olan Kolya, belki bu yüzden büyükleri tarafindan küçümsendiği için ya da kabadayılığından, gece on treni geçerken, raylar arasında yüzükoyun, hiç kıpırdanmadan, tren olanca hızıyla üstünden geçene kadar yatacağını söylemişti. Gerçi ilkin bir inceleme yapıldı: raylar arasında iyice yassılaşarak yatan birine üzerinden geçen katarın zararı dokunmayacağı anlaşıldı; gene de bunu yapmak meseleydi! Kolya yatacağını iddia etti. Ötekiler ilkin onu alaya aldılar, yalancı, farfara dediler; böylece büsbütün kışkırttılar Kolya’yı. En çok, şu on beş yaşındakilerin onu hor görüp başlangıçta “küçük” diye arkadaşlığa bile kabul etmek istemeyişleri dokunuyordu, buna hiç dayanamıyordu. Kararları şöyleydi: tren hızını iyice alsın diye o akşam istasyondan bir verst kadar uzaklaşacaklardı. Toplandılar. Mehtapsız, hem sadece ışıksız değil, zindan gibi bir geceydi. Kolya, kararlaştırılan saatte iki rayın arasına yattı. Bahse giren beş arkadaşı heyecandan kalpleri duracak gibi, sonradan korku, pişmanlık da duyarak demiryolunun aşağısında yol kenarındaki çalılıkta beklediler. En sonunda uzaktan, istasyondan kalkan katarın gürültüsü duyuldu. Karanlıkta iki kırmızı fenerin parıltısı göründü, korkunç canavar uğuldayarak yaklaşıyordu. Çalılar arasında korkudan ölecek hale gelen yaramazlar, </p>
				<p class="normal">— Kaç, çekil raylardan! diye bağırıyorlardı, ama çok geçti artık. Tren yaklaştı, üzerinden kayıp gitti ve aynı hızla uzaklaştı. Çocuklar Kolya’ya koştular: kıpırdanmadan yatıyordu. Kalkması için sarsmaya, kaldırmaya başladılar. Kolya birdenbire kalktı, ses çıkarmadan demiryolundan aşağı indi. Arkadaşlarına, onları korkutmak için bayılmış gibi yaptığını söyledi. Aslında Kolya gerçekten bir an kendini kaybetmişti, bunu epey sonra annesine açıkladı. Böylece “gözüpek oğlan” ününü iyice pekiştirdi. İstasyona, eve sapsarı geldi. Ertesi gün hafif, asabi bir ateşlenmeyle yattı, ama neşesi yerindeydi, hayatından memnundu. Olay birden değil, bir süre sonra duyuldu; şehrimize, okula ve okul yönetimine kadar yayıldı. Kolya’nın annesi oğlunu korumak için okul müdürüne koştu, yalvardı, yakardı, sonunda hatırı sayılan nüfuzlu öğretmen Dardanelov’un araya girmesiyle mesele hiç olmamış sayılarak kapandı.</p>
				<p class="normal">Dardanelov henüz yaşlanmamış bir bekârdı, yıllardır Bayan Krasotkina’ya çılgınca âşıktı. Bir yıl önce, korku ve nezaketinden ezilip büzülerek, en saygılı bir tavırla ona evlenme teklifi yapmıştı. Ama Bayan Krasotkina bunu kabul etmeyi biricik oğluna ihanet saydığı için kesinlikle reddetti. Oysa Dardanelov’u bu hoş, ama gereğinden fazla iffetli ve kibar dulun ondan hoşlandığını düşünmeye zorlayan esrarengiz bazı belirtiler de vardı ortada. Kolya’nın çılgınlığı galiba buzları eritmişti; Dardanelov’a, yardım ve aracılığına karşılık, üstü kapalı bir şekilde umut verildi. Gerçi bu pek kapalı bir imaydı, ama Dardanelov da son derece temiz yürekli ve kibar bir insan olduğu için bu kadarı bile onu mutlu etmeye yetti. Çocuğu sevdiği halde ona yılışmayı kendine yediremiyordu, derslerde sert, titizdi. Kolya da ona yüz vermiyordu; iyi çalışıyordu, sınıfın ikincisiydi. Dardanelov’a karşı gayet resmiydi. Bütün sınıf Kolya’nın genel tarihte Dardanelov’u cebinden çıkaracağından emindi. Gerçekten Kolya, bir keresinde, Troya’nın kimler tarafindan kurulduğunu sorunca Dardanelov genel olarak ulusların gelişmelerinden, göçlerinden, zamanın derinliğinden, efsanelerden söz etti. Ama Troya’yı kimlerin kurduğunu açıklayamadı; hatta nedense soruyu boş, yersiz buldu. Çocuklar da Dardanelov’un Troya’yı kimlerin kurduğunu bilmediği kanısına vardılar. Kolya, Troya konusunda babasının dolabındaki Smaragdov’un tarih kitabından bilgi edinmişti. Sonunda Troya’yı kimlerin kurduğu sorunu çocukların hepsini sardı, ama Krasotkin bir türlü sırrını açmadı, şeref payı onda kaldı.</p>
				<p class="normal">Demiryolu olayından sonra Kolya annesine karşı biraz değişti. Anna Fyodorovna (dul Bayan Krasotkina) oğulcuğunun marifetini öğrenince dehşetten aklını kaçıracaktı nerdeyse. Birkaç gün üst üste öyle korkunç isteri krizleri geçirdi ki, Kolya ciddi olarak korktu, bundan sonra böyle yaramazlıklar yapmayacağına namusu, şerefi üstüne söz verdi. İkonun önünde diz çökerek, Bayan Krasotkina’nın isteğiyle, ölen babasının aziz hatırasına yemin etti. “Metin” Kolya’mız bunu yaparken “duygulanarak” altı yaşında çocuk gibi ağladı. O gün ana oğul ikide bir kucaklaşarak sarsıla sarsıla ağlaştılar. Ertesi gün Kolya eskisi gibi “duygusuz” uyandı, ama daha sessiz, uslu, ciddi ve düşünceli olmuştu. Gerçi bir buçuk ay sonra gene bir yaramazlığı yakalandı, hatta adını sulh yargıcımız da öğrendi, ama o başka çeşit, gülünç sayılabilecek, akılsızca bir afacanlıktı. Zaten sonraları asıl suçlunun başkası olduğu da ortaya çıktı. Kolya bu işe sadece karışmıştı, o kadar. Şimdilik bundan söz açmayı başka zamana bırakalım.</p>
				<p class="normal">Kolya’nın annesi korkular içinde kıvranıp üzülürken, Dardanelov kadının üzüntüsü ölçüsünde umutlanıyordu. Şunu da belirtelim ki, Kolya bu bakımdan Dardanelov’un halini anlıyor, meseleyi kavrıyor ve “duygular”ı yüzünden son derece küçümsüyordu. Önceleri annesine, Dardanelov’un niyetini anladığından üstü kapalı söz etmiş, bu küçümsemeyi nezaketsizce açığa da vurmuştu. Ama demiryolundaki olaydan sonra durumunu bu bakımdan da değiştirdi: en üstü kapalı imalardan bile vazgeçti, annesinin yanında Dardanelov hakkında daha saygılı konuşmaya başladı. Hassas Anna Fyodorovna bunu anladı, oğluna derin bir minnet duydu, öte yandan başka birisi, örneğin bir konuk filan Kolya’nın yanında Dardanelov’un adını ansa, kadıncağız kıpkırmızı kesilirdi. Kolya böyle anlarda somurtarak ya pencereden dışarı bakıyor, ya pabucunun delinip hava alıp almadığını olanca dikkatiyle inceliyor ya da hırçın bir sesle “Perezvon!” diye bağırıyordu. “Perezvon”, oldukça iri, dağınık uzun tüylü, pek mendebur bir köpekti. Kolya bir aya yakın bir zamandır bunu nereden bulmuşsa bulmuş, eve getirmişti. Ama nedense onu evde gizli tutuyor, arkadaşlarından hiçbirine göstermiyordu. Hayvanı sıkıya alarak çeşitli oyunlar, hünerler öğretmiş, kendine iyice alıştırmıştı. Kolya okuldayken köpek acı acı uluyor, çocuk eve dönünce sevincinden çığlıklar atıyor, deli gibi sıçrıyor, susta duruyor, kendini yerden yere atarak ölü taklidi ve başka şaklabanlıklar yapıyordu. Öğretilen bütün marifetleri bu defa emirle değil, minnet dolu köpek kalbinin sevinciyle tekrarlıyordu.</p>
				<p class="normal">Unutmadan söyleyelim; Kolya Krasotkin, okuyucumuzun önceden tanıdığı emekli yüzbaşı Snigirev’in oğlu İlyuşa’nın, babasına “kıtık” diye takıldıkları için öğrencilerle kavga ederken çakıyla böğründen yaraladığı çocuktu.</p>
				</body>
</html>