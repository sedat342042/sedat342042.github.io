<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>karamazov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_88">V<br class="chapter"/>
				Sen Değilsin, Sen Değilsin!</h2>
				<p class="normal">İvan’a giderken Katerina İvanovna’nın oturduğu evin önünden geçmesi gerekiyordu. Pencerelerde ışık vardı. Alyoşa ansızın durdu, içeri girmeye karar verdi. Katerina İvanovna’yı görmeyeli bir haftadan fazla olmuştu. O anda, böyle önemli bir günün arifesinde İvan’ın da orada olabileceği aklına geldi. Zili çalıp içeri girdikten sonra Çin fenerlerinin donuk ışığıyla aydınlanan merdivene gelince birisinin yukardan indiğini gördü, karşıdan kardeşini tanıdı. Katerina İvanovna’dan çıkıyor olmalıydı.</p>
				<p class="normal">İvan Fyodoroviç, soğuk bir tavırla,</p>
				<p class="normal">— A, sen misin? dedi. Hadi güle güle. Ona mı gidiyorsun?</p>
				<p class="normal">— Evet. </p>
				<p class="normal">— Tavsiye etmem. Çok heyecanlı, büsbütün üzeceksin. O anda yukardan açılan kapıdan, birdenbire,</p>
				<p class="normal">— Hayır, hayır! diye bir sesin bağırdığı duyuldu. Oradan mı geliyorsunuz, Aleksey Fyodoroviç?</p>
				<p class="normal">— Evet, ağabeyimdeydim.</p>
				<p class="normal">— Bana bir şey söylemenizi tembih etti mi? Gelin Alyoşa, siz de İvan Fyodoroviç geri dönün; mutlaka dönün, mutlaka! Duydunuz mu?</p>
				<p class="normal">Katya’nın sesi emreder gibiydi. İvan Fyodoroviç kısa bir duraklamadan sonra Alyoşa ile birlikte tekrar yukarı çıkmaya başladı.</p>
				<p class="normal">— Kapıdan dinlemiş! diye öfkeyle kendi kendine mırıldandı, ama Alyoşa duydu.</p>
				<p class="normal">Salona giren İvan Fyodoroviç,</p>
				<p class="normal">— İzin verirseniz paltomu çıkarmayacağım, dedi. Oturmayacağım. Bir dakikadan fazla kalamam çünkü.</p>
				<p class="normal">— Oturun Aleksey Fyodoroviç, dedi Katya, kendisi ayaktaydı. Aradan geçen zamanda çok değişmişti, ama koyu gözlerinde iyilik belirtisi olmayan ışıklar parlıyordu. Alyoşa sonraları, Katya’nın o anda ona son derece güzel göründüğünü hatırlamıştı.</p>
				<p class="normal">— Ne dedi?</p>
				<p class="normal">Alyoşa dosdoğru, yüzüne bakarak,</p>
				<p class="normal">— Yalnız bir şey, diye karşılık verdi, kendinizi düşünmenizi... Mahkemede o şeyden... (Alyoşa biraz durakladı) yani olanlardan söz etmeyin.</p>
				<p class="normal">— Ha, o para için ayaklarına kapanmam meselesi! Kendisi için mi, benim için mi çekiniyor acaba? Kimi düşüneceğim: onu mu, kendimi mi? Söylesenize Aleksey Fyodoroviç!</p>
				<p class="normal">Alyoşa kadının içinden geçenleri anlamaya çalışarak gözlerini ayırmadan ona baktı, baktı. Sonra yavaşça,</p>
				<p class="normal">— Hem kendinizi, hem onu, diye karşılık verdi. </p>
				<p class="normal">Katya hiddetlenerek,</p>
				<p class="normal">— Öyle ya, dedi. Yüzü kıpkırmızı kesilmişti. Tehdit dolu bir sesle,</p>
				<p class="normal">— Siz beni henüz bilmiyorsunuz, Aleksey Fyodoroviç, diye devam etti. Hoş ben de kendimi bilmiyorum ya. Belki yarın ilk soruşturmadan sonra beni ayaklarınızın altına alıp ezmek istersiniz.</p>
				<p class="normal">— Namusunuzla tanıklık edeceksiniz, yapacağınız bu kadar...</p>
				<p class="normal">— Kadınlar çoğu zaman namussuzca hareket ederler. Daha bir saat önce o canavara... İğrenç bir sürüngenmiş gibi dokunamayacağımı sanıyordum, oysa değil, hâlâ insan benim için o!</p>
				<p class="normal">Birden İvan Fyodoroviç’e dönerek, sinirli bir sesle,</p>
				<p class="normal">— Hem bakalım, öldüren o mu acaba? O mu öldürdü? diye sordu.</p>
				<p class="normal">Alyoşa, Katerina İvanovna’nın aynı soruyu o gelmeden bir an önce, hem ilk değil, belki yüzüncü kez tekrarladığını, sonunda bu yüzden kavga ettiklerini hemen anladı.</p>
				<p class="normal">Genç kadın gene İvan Fyodoroviç’e bakarak devam etti:</p>
				<p class="normal">— Smerdyakov’a gittim... Dmitri’nin baba katili olduğuna sen inandırdın beni, sen! Yalnız sana inandım! </p>
				<p class="normal">İvan zorla gülümsedi. Alyoşa, sen denildiğini duyunca irkildi. Aralarındaki ilişkinin bu derece ilerlediğini tahmin bile etmiyordu.</p>
				<p class="normal">— Yeter artık, diye kesti İvan. Gidiyorum. Yarın gelirim. </p>
				<p class="normal">Kapıya yürüdü, dışarı çıktı. Katerina İvanovna buyurgan bir biçimde Alyoşa’yı ellerinden tuttu,</p>
				<p class="normal">— Hemen ardından gidin, yetişin ona! Bir dakika bile yalnız bırakmayın! diye aceleyle fısıldamaya başladı. Deli o. Delirdiğini bilmiyorsunuz, değil mi? Beyin humması geçiriyor... Doktor söyledi bana, gidin, çabuk koşun peşinden...</p>
				<p class="normal">Alyoşa yerinden fırladı, İvan Fyodoroviç’in ardına düştü. Kardeşi elli adım bile gitmemişti daha. Ona doğru koşan Alyoşa’yı görünce durdu. Hırçın bir tavırla,</p>
				<p class="normal">— Ne istiyorsun? Deliyim diye arkamdan yolladı, değil mi? Sen söylemeden biliyorum.</p>
				<p class="normal">— Yanıldığı şüphesiz, ama hasta olduğunu söylemekte haklı. Yukardayken yüzüne baktım, halini hiç beğenmedim; yüzün hasta İvan, çok hasta! </p>
				<p class="normal">İvan yürümeye devam etti, Alyoşa da ona ayak uydurmuştu.</p>
				<p class="normal">— Sen insanların nasıl delirdiklerini bilir misin Aleksey Fyodoroviç?</p>
				<p class="normal">Bunu durup dururken soran İvan’ın yavaştan çıkan ve hiç de hırçın olmayan sesinde sadece saf bir merak vardı.</p>
				<p class="normal">— Bilmesine bilmem ama, çeşitli delilik halleri olduğunu tahmin ediyorum.</p>
				<p class="normal">— Acaba insan delirirken farkına varıp kendini inceleyebilir mi?</p>
				<p class="normal">— Böyle bir durumda bunun tam bir açıklıkla yapılabileceğini sanmıyorum.</p>
				<p class="normal">İvan bir an sustu, sonra birdenbire,</p>
				<p class="normal">— Benimle konuşmak istiyorsan konuyu değiştir lütfen, diye kesti. </p>
				<p class="normal">Alyoşa ürkeklikle,</p>
				<p class="normal">— Unutmadan sana şu mektubu vereyim, dedi, cebinden Liza’nın mektubunu çıkararak uzattı. Bir sokak fenerine yakındılar. İvan yazıyı hemen tanıdı.</p>
				<p class="normal">— Ha, o şeytan dölünden bu! diye hırçın bir gülüşle zarfı açmadan parça parça etti, havaya savurdu. Rüzgâr kâğıt parçalarını dağıttı.</p>
				<p class="normal">Yola devam ederken, küçümseyici bir tavırla,</p>
				<p class="normal">— On altısına basmadan kendini vermek istiyor!</p>
				<p class="normal">— Nasıl yani?</p>
				<p class="normal">— Basbayağı, ahlaksız kadınların yaptığı gibi.</p>
				<p class="normal">— Yapma İvan, yapma! diye içten bir acıyla savundu Liza’yı Alyoşa. Çocuk o daha, bir çocuğa iftira ediyorsun... Hem de hasta, çok hasta... belki o da aklını yitirmek üzere... Mektubunu sana vermeden edemezdim. Tam tersine, onu kurtarmak için senden işitmek istediğim...</p>
				<p class="normal">— Bir şey işiteceğin yok benden. O çocuksa ben de dadı değilim. Sus devam etme Aleksey. Bunu düşünmüyorum bile.</p>
				<p class="normal">Bir dakika kadar sustular. Sonra İvan tekrar sert, öfkeli bir sesle,</p>
				<p class="normal">— Şimdi bütün gece Meryem Ana’ya, yarın mahkemede nasıl hareket edeceğini göstersin diye yalvaracak! dedi.</p>
				<p class="normal">— Şey... Katerina İvanovna’dan mı söz ediyorsun?</p>
				<p class="normal">— Evet, Mitenka’nın kurtarıcısı olarak mı, yıkıcısı olarak mı gelmeli? Yukardan bir öğüt gelsin diye dua ediyor. Ne yapacağını bilemiyor, hazırlanamamış... Beni de dadı yerine koyuyor, avutmalıymışım onu!</p>
				<p class="normal">— Katerina İvanovna seviyor seni kardeşim, diye hüzünlü bir sesle mırıldandı Alyoşa.</p>
				<p class="normal">— Belki. Ama ben ona düşkün değilim.</p>
				<p class="normal">— Acı çekiyor. Sen de niçin öyleyse bazen... umut verici şeyler söylüyorsun ona? Umutlandırdığını biliyorum; böyle konuştuğum için kusura bakma.</p>
				<p class="normal">İvan sinirli bir biçimde,</p>
				<p class="normal">— Gerektiği gibi hareket edemem, dedi, her şeyi yüzüne söyleyemem ki! Katilin hüküm giymesini beklemek gerek. Şimdi onunla ilgimi kesmeye kalksam, benden öç almak için hemen yarın mahkemede o namussuzu mahveder; nefret ediyor ondan, bile bile nefret ediyor... Her şeyi başından sonuna kadar yalan dolu onun! Onunla ilgimi kesmeden umut kapısı henüz kapanmamış sayılır; o canavarı kurtarmak istediğimi bildiği için onu batırmaya kalkmayacak. Ne zaman çıkacak şu lanet olası karar?</p>
				<p class="normal">“Katil”, “canavar” kelimeleri Alyoşa’nın yüreğini sızlattı. İvan’ın söyledikleri üzerinde durduktan sonra,</p>
				<p class="normal">— Ağabeyimi nasıl mahvedebilir? diye sordu. Mitya’yı açıkça suçlayan ne gibi şeyler söyleyebilir?</p>
				<p class="normal">— Haberin yok senin: elinde, Mitenka’mızın kendi eliyle yazdığı ve matematik bir kesinlikle Fyodor Pavloviç’i öldürdüğünü kanıtlayan bir belge var.</p>
				<p class="normal">— Olamaz!</p>
				<p class="normal">— Nasıl olamaz? Ben kendim okudum.</p>
				<p class="normal">— Böyle bir belge olamaz! Mümkün değil, çünkü o katil değil. Babamı öldüren o değil, değil! </p>
				<p class="normal">İvan Fyodoroviç birden durdu:</p>
				<p class="normal">— Öyleyse size göre katil kim? diye sordu. Sesi soğuktu, hatta sorusunda üstten bir eda vardı.</p>
				<p class="normal">Alyoşa yavaş, içten gelen bir sesle,</p>
				<p class="normal">— Kim olduğunu biliyorsun, dedi.</p>
				<p class="normal">— Kim? Şu kaçık, saralı budalayla ilgili masalı mı kastediyorsun? Smerdyakov mu yani?</p>
				<p class="normal">Alyoşa bütün gövdesiyle titrediğini hissetti. Güçsüz bir sesle,</p>
				<p class="normal">— Biliyorsun kim olduğunu İvan... diye elinde olmadan tekrarladı. Tıkanıyordu.</p>
				<p class="normal">— Kim diyorum sana, kim?</p>
				<p class="normal">İvan bunu nerdeyse kudurgan bir hiddetle bağırdı. Soğukkanlılığından eser kalmamıştı.</p>
				<p class="normal">Alyoşa hep öyle, fısıltı halinde,</p>
				<p class="normal">— Bildiğim bir şey varsa, babamızı öldüren sen değilsin! dedi.</p>
				<p class="normal">İvan şaşkınlıktan çarpılmışa döndü:</p>
				<p class="normal">— “Sen değilsin!” Sen değilsin de ne demek?</p>
				<p class="normal">— Babamızı sen öldürmedin, öldüren sen değilsin.</p>
				<p class="normal">Bir an ikisi de sustu, İvan zoraki, yarım bir gülümsemeyle,</p>
				<p class="normal">— Ben olmadığımı ben de biliyorum, sayıklıyorsun sen! dedi. Gözlerini Alyoşa’ya dikmişti.</p>
				<p class="normal">Gene bir sokak fenerinin önünde duruyorlardı.</p>
				<p class="normal">— Hayır İvan, birkaç kere, katil olduğunu kendi kendine söyledin.</p>
				<p class="normal">— Ne zaman söyledim? Moskova’daydım ben... diye şaşkın şaşkın mırıldandı İvan.</p>
				<p class="normal">Alyoşa deminki gibi yavaş, tane tane konuşarak devam etti:</p>
				<p class="normal">— Bunu, şu korkunç iki ayda yalnız başına kaldığın zamanlar pek çok kez söyledin.</p>
				<p class="normal">Alyoşa, sanki kendinden geçmiş, elinde olmadan, başka bir gücün etkisinde konuşuyordu:</p>
				<p class="normal">— Kendini suçluyor, katilin senden başkası olmadığını kendi kendine tekrarlıyordun. Fakat sen öldürmedin, yanılıyorsun, katil sen değilsin, anlıyor musun, sen değilsin! Tanrı yolladı beni sana bunu söylemek için.</p>
				<p class="normal">Sustular. Bu sessizlik upuzun bir dakika sürdü. Karşı karşıya, göz göze bakışıyorlardı, ikisi de sararmıştı. İvan birdenbire bütün gövdesiyle sarsıldı, Alyoşa’yı omzundan tuttu. Dişleri arasından fısıltılı bir sesle,</p>
				<p class="normal">— Bana gelmişsin, dedi. Onun geldiği gece... Doğru söyle, gördün onu... gördün, değil mi?</p>
				<p class="normal">— Kimden söz ediyorsun... Mitya’dan mı?</p>
				<p class="normal">— Ondan değil, canı cehenneme! Onun bana geldiğini biliyorsun demek? Nasıl öğrendin bunu, söyle?</p>
				<p class="normal">Alyoşa korktu:</p>
				<p class="normal">— O dediğin kim? Kimi kastettiğini anlamıyorum.</p>
				<p class="normal">— Yo, anlıyorsun... bilmesen nasıl olur da... bilmemen mümkün değil! </p>
				<p class="normal">Sonra birden toparladı kendini. Bir şeyler düşünür gibi duruyor, dudaklarını garip bir gülümseme buruşturuyordu.</p>
				<p class="normal">Alyoşa titrek bir sesle,</p>
				<p class="normal">— Kardeşim, diye yeniden başladı. Sözüme inanacağını bildiğim için söyledim bunu sana, inanacağını biliyorum. Bu ömrün boyunca, kesin olarak inanman gereken bir gerçek: sen değilsin! Duydun mu, ömrün boyunca... Şu andan başlayarak bana düşman kesilsen bile, sana bunu söylemem için Tanrı bana emretti.</p>
				<p class="normal">Ama İvan Fyodoroviç artık kendini iyice toparlamış görünüyordu. Soğuk bir gülümsemeyle,</p>
				<p class="normal">— Aleksey Fyodoroviç, dedi, peygamberlerle saralılardan nefret ederim, hiç dayanamam; hele Tanrı vekillerinden, bunu çok iyi biliyorsunuz. Şu dakikadan başlayarak sizinle ilgimi kesiyorum, hem de temelli olarak galiba. Rica ederim hemen burada, şu dörtyol ağzında bırakın beni. Zaten evinizin yolu da bu tarafta. Hele bugün sakın bana geleyim demeyin! Anladınız mı?</p>
				<p class="normal">Sırtını çevirdi, sert adımlarla dosdoğru yürüdü.</p>
				<p class="normal">— Kardeşim! diye bağırdı, Alyoşa, sana bugün bir şey olursa ilkin beni hatırla!</p>
				<p class="normal">İvan karşılık vermedi. Alyoşa, İvan karanlıkta görünmez olana kadar dörtyol ağzında, fenerin yanında durdu, sonra sokağa saparak ağır ağır eve yürüdü. O da, İvan Fyodoroviç de ayrı evlerde kira ile oturuyorlardı. Hiçbiri babalarından kalan evde oturmak istememişti. Alyoşa kasabalı bir aile yanında dayalı döşeli bir oda tutmuştu. İvan Fyodoroviç ona epey uzaktı. Oldukça varlıklı bir memurun dul karısının çok güzel evinde genişçe konforlu bir daire kiralamıştı.</p>
				<p class="normal">Koca dairenin işini ihtiyar mı ihtiyar, sağır, her yanını romatizma sarmış bir kocakarı görüyordu. Kadıncağız akşamları saat altıda yatıyor, sabahın altısında kalkıyordu. İvan Fyodoroviç o iki ay içinde evin bakımından yana garip derecede aldırmazlık gösteriyor, en çok yalnız kalmayı seviyordu. Hatta her zaman kaldığı odayı kendisi topluyor, oturduğu dairenin öbür odalarına pek seyrek uğruyordu.</p>
				<p class="normal">Evin kapısına yaklaşıp çıngırağın sapını tuttu ve birden durdu. Hâlâ hırstan ince ince titrediğini hissediyordu. Ani bir hareketle elini çıngıraktan çekti, yere tükürdü, geriye dönerek hızlı adımlarla yürüdü. Tam aksi yönde, evinden aşağı yukarı iki verst ötede bulunan ufacık, çarpık, ahşap bir eve gitti. Burası Fyodor Pavloviç’in eski komşusu, mutfağından çorba almaya gelen, Smerdyakov’un gitarla şarkı söylediği Marya Kondratyevna’nın eviydi. Kadın eski evini satmış, annesiyle birlikte bu kulübeye yerleşmişti. Nerdeyse ölecek kadar hasta olan Smerdyakov da Fyodor Pavloviç’in ölümünden sonra onlara taşınmıştı. Ani, karşı gelinmez bir düşünce İvan Fyodoroviç’i oraya sürüklüyordu o anda. </p>
				</body>
</html>