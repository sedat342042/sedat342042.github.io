<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-27.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-27.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-65" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">63</span></p>

      <p class="cizgi30" xml:lang="en-GB"><img alt="19369.jpg" class="Basic-Graphics-Frame" src="../Images/19369.jpg" width="42%" /></p>

      <p class="paragraf"><span class="metin-1" xml:lang="tr-TR">Olaylar tam da Amy’nin öngördüğü şekilde gelişmişti. İdam edileceği zaman ve yer belirlenmişti; sadece yöntem açıklanmamıştı henüz... Planlarının başarısı için gerekli olan son ayrıntıydı bu. Guilder onu basitçe vuracak mıydı? Asacak mıydı? Ama böylesine yavan bir gösteriden başka hedefi olmasa neden tüm halkın, Vatan’da yaşayan yetmiş bin kişinin idamı seyretmesini emrederdi ki? Amy oltayı atmıştı, Guilder zokayı yutacak mıydı?</span></p>

      <p class="paragraf"><span class="metin-1" xml:lang="tr-TR">Peter sonraki dört günü duygusal uçlarda yaşayarak geçirdi... Kâh kaygılanıyor, kâh hayrete kapılıyordu ve her halükârda güçlü bir dejavu hissi yaşıyordu. Her şeyde çarpıcı bir aşinalık vardı; sanki Colorado’daki dağın tepesinde Babcock’la yüzleştiklerinden beri hiç zaman geçmemişti. İşte yine bir aradaydılar, güçlü bir çekim kuvveti kaderlerini birleştirmişçesine. Peter, Alicia, Michael, Hollis, Greer: Farklı sebeplerle, farklı yollardan gelerek burada toplanmışlardı. Ama onları yönlendiren Amy olmuştu yine.</span></p>

      <p class="paragraf"><span class="metin-1" xml:lang="tr-TR">Greer onun dönüşümünün öyküsünü anlatmıştı: Houston, Carter,</span> <span class="metin-italik" xml:lang="tr-TR">Chevron Mariner</span><span class="metin-1" xml:lang="tr-TR">; Amy’nin geminin içine yaptığı yolculuk ve geri gelişi. Greer, Amy ile Carter’ın arasında geçenleri tam olarak bilmiyordu; tek bildiği, Carter’ın buraya gelmelerini söylediğiydi. Amy bundan fazlasını söylemiyor ya da söyleyemiyordu.</span></p>

      <p class="paragraf"><span class="metin-1" xml:lang="tr-TR">O gece yetimhanede, kapıda dururlarken, parmak uçları dokunurken, Amy o sırada kendisine olanların farkında mıydı? Peki ya Peter; o farkında mıydı? Amy’nin dokunuşunda dillendirilmeyen bir şeyin baskısını hissetmişti.</span> <span class="metin-italik" xml:lang="tr-TR">Gidiyorum. Bir sonraki görüşmemizde, tanıdığın kız burada olmayacak artık.</span> <span class="metin-1" xml:lang="tr-TR">Sahiden de öyle olmuştu; Amy’nin eski halinden, o kızdan eser kalmamıştı. Onun yerinde bir kadın vardı şimdi.</span></p>

      <p class="paragraf"><span class="metin-1" xml:lang="tr-TR">Gruptakiler endişelerini gizlemek için çeşitli hazırlıklarını gereksiz yere tekrarlıyorlardı. Silahlarını temizliyorlardı. Planları ve haritaları inceliyorlardı. Savaşa giderken yanlarına alacakları şeylerin yazılı ve zihinsel listelerini gözden geçiriyorlardı. Hollis’le Michael son günlerde bir çeşit kapalı kutuya dönüşmüşlerdi; asıl hedefleri Sara’yla Kate’i kurtarmak olmuştu. Alicia kaygıyla diğer her şeyle olduğu gibi başa çıkıyor, önemsemiyormuş gibi yapıyordu. Peter’ın tabancasından çıkan kurşun Alicia’nın kemiğine isabet etmemiş, etini delip geçmişti sadece; şansı vardı, ama yine de... Bir iki gün içinde iyileşecekti, ama şimdilik kolu askıdaydı ve Peter’a onu öldürmeye ne kadar yaklaştığını hatırlatıyordu bu. Alicia etrafa bağırarak emirler yağdırmadığı zamanlarda içine kapanıyor, savaş psikolojisine girdiğini Peter’a böyle ifade ediyordu. Greer hücrede Alicia’nın başına bir şeyler geldiğini, feci dövüldüğünü söylemişti; ama Alicia bu konuda sorulan sorulara da, teselli çabalarına da sert tepki gösteriyordu. “Ben iyiyim” diyordu, iyi olmadığını belli eden bir katılıkla. “Beni merak etme. Başımın çaresine bakabilirim.” Hatta Peter’dan bilerek uzak durur gibiydi, uzun süreler boyunca ortadan kayboluyordu; Peter onu tanımasa, Alicia’nın ona kızgın olduğunu düşünürdü. Alicia saatler sonra, at teri kokarak geliyordu; ama Peter nereye gittiğini sorduğunda, etrafı kolaçan ettiğini söylüyordu sadece. Bundan şüphelenmek için bir sebep olmasa da Peter bu açıklamayı inandırıcı bulmuyor, dillendirilmeyen bir şeyin üstünü örttüğüne inanıyordu.</span></p>

      <p class="paragraf"><span class="metin-1" xml:lang="tr-TR">Tifty de fark edilmesi güç, ama önemli bir değişim geçirmişti. Greer’la tekrar bir araya gelmesi, onu Peter’ın beklediğinden daha çok etkilemişti. Seferberlik Ordusu’nda birlikte görev yapmalarının aralarında bağ oluşturduğu tartışılmazdı zaten, ama Peter dostluklarının bu kadar derin olduğunu tahmin etmemişti. Birbirlerini gerçekten seviyorlardı. Peter başta buna şaşırdı, ama sebep belliydi: Greer’la Tifty yıllar önce, Crukshank’le birlikte buraya gelmişlerdi. Tarla öyküsü, Dee ve iki küçük kız: Yaşayan tüm insanların arasında, Tifty Lamont’un kalbini en iyi bilen kişi Greer’dı.</span></p>

      <p class="paragraf"><span class="metin-1" xml:lang="tr-TR">Saatler, günler böylece geçip gitti. Her şey iki sorunun yanıtına bağlıydı. Plan işe yarayacak mıydı? Ve işe yararsa, Amy’ye zamanında ulaşabilecekler miydi?</span></p>

      <p class="paragraf"><span class="metin-1" xml:lang="tr-TR">Peter üçüncü gece, artık bir saniye bile bekleyemez hale gelince, herkesin uyuduğu polis karakolu bodrumunun merdiveninden dışarı çıktı. Geniş tente, binanın önünün karlanmasını engelliyordu. Alicia sırtını duvara dayamış oturuyordu; dizlerini göğsüne çekmişti. Askıyı çıkarmıştı. Bir elinde, alt kısmı tırtıklı olan uzun bir kasatura tutuyordu; diğer elindeyse biley taşı vardı. Bıçağın iki yüzünü sakince, düzenli hareketlerle biliyor ve her seferinde durup eserini inceliyordu. Öyle odaklanmıştı ki, başta Peter’ı fark etmemiş gibiydi; sonra onun varlığını sezince, gözlerini kaldırıp baktı. Konuşacak gibi oldu, ama bir şey demedi; yüzünde hafif bir dalgınlıktan başka ifade yoktu.</span></p>

      <p class="paragraf"><span class="metin-1" xml:lang="tr-TR">“Sana eşlik edebilir miyim?”</span></p>

      <p class="paragraf"><span class="metin-1" xml:lang="tr-TR">“İstiyorsan otur.”</span></p>

      <p class="paragraf"><span class="metin-1" xml:lang="tr-TR">Peter yere, Alicia’nın yanına oturdu. Şimdi hissedebiliyordu. Alicia’nın dizginlemekte zorlandığı hiddeti etrafa yayılıyordu. Elektrik akımı gibi.</span></p>

      <p class="paragraf"><span class="metin-1" xml:lang="tr-TR">“Bıçağın güzelmiş.”</span></p>

      <p class="paragraf"><span class="metin-1" xml:lang="tr-TR">Alicia bıçağı sabırla bilemeye devam etti. “Eustace verdi.”</span></p>

      <p class="paragraf"><span class="metin-1" xml:lang="tr-TR">“Yeterince keskin mi sence?”</span></p>

      <p class="paragraf"><span class="metin-1" xml:lang="tr-TR">“Ellerim boş durmasın diye yapıyorum.”</span></p>

      <p class="paragraf"><span class="metin-1" xml:lang="tr-TR">Peter söyleyecek söz aradı, ama bulamadı.</span> <span class="metin-italik" xml:lang="tr-TR">Nereye gittin Lish?</span></p>

      <p class="paragraf"><span class="metin-1" xml:lang="tr-TR">“Sana kızmalıyım aslında” dedi. “Sana verilen emirlerin ne olduğunu söyleyebilirdin.”</span></p>

      <p class="paragraf"><span class="metin-1" xml:lang="tr-TR">“Ne yapacaktın ki? Peşimden mi gelecektin?”</span></p>

      <p class="paragraf"><span class="metin-1" xml:lang="tr-TR">“Zaten asker kaçağıyım. Birkaç gün önce firar etmem fark etmezdi.”</span></p>

      <p class="paragraf"><span class="metin-1" xml:lang="tr-TR">Alicia bıçağın ucuna üfledi. “O emirler sana verilmemişti Peter. Yanlış anlama... Seni gördüğüme sevindim. Çok da şaşırmadım aslında. Burada olman mantıklı geliyor garip bir şekilde. Sen iyi bir subaysın ve sana ihtiyacımız olacak. Ama hepimizin farklı farklı işleri var.”</span></p>

      <p class="paragraf"><span class="metin-1" xml:lang="tr-TR">Peter afallamıştı. İyi bir subay? Alicia’nın gözünde Peter bu muydu sadece? “Bunlar başkasının sözleri gibi geliyor kulağıma.”</span></p>

      <p class="paragraf"><span class="metin-1" xml:lang="tr-TR">“Kulağına nasıl geldiği önemli değil. Durum bu. Birinin bunları söylemesinin vakti gelmişti belki de.”</span></p>

      <p class="paragraf"><span class="metin-1" xml:lang="tr-TR">Peter nasıl karşılık vereceğini bilemedi. Tanıdığı Alicia bu değildi. Alicia o hücrede başına gelen şey (her ne ise) yüzünden öyle çok içine kapanmıştı ki, sanki artık yoktu.</span></p>

      <p class="paragraf"><span class="metin-1" xml:lang="tr-TR">“Senin için endişeleniyorum.”</span></p>

      <p class="paragraf"><span class="metin-1" xml:lang="tr-TR">“Eh, endişelenme.”</span></p>

      <p class="paragraf"><span class="metin-1" xml:lang="tr-TR">“Ciddiyim Lish. Bir terslik var. Bana anlatabilirsin.”</span></p>

      <p class="paragraf"><span class="metin-1" xml:lang="tr-TR">“Anlatacak bir şey yok.” Alicia onun gözlerine baktı. “Belki de sadece uyanıyorum. Gerçeklerle yüzleşiyorum. Sen de yüzleşmelisin. Bu iş kolay olmayacak.”</span></p>

      <p class="paragraf"><span class="metin-1" xml:lang="tr-TR">Peter incindiğini hissetti. Alicia’nın yüzünde biraz olsun sıcaklık aradı ama bulamadı. Bakışlarını kaçıran o oldu.</span></p>

      <p class="paragraf"><span class="metin-1" xml:lang="tr-TR">“Şu an ne yaşıyor sence?” diye sordu.</span></p>

      <p class="paragraf"><span class="metin-1" xml:lang="tr-TR">Daha net konuşmasına gerek yoktu. Alicia onun kimi kastettiğini biliyordu.</span></p>

      <p class="paragraf"><span class="metin-1" xml:lang="tr-TR">“Bunu düşünmemeye çalışıyorum.”</span></p>

      <p class="paragraf"><span class="metin-1" xml:lang="tr-TR">“Gitmesine neden izin verdin?”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">İzin</span> <span class="metin-1" xml:lang="tr-TR">filan vermedim Peter. Bana soran olmadı.”</span></p>

      <p class="paragraf"><span class="metin-1" xml:lang="tr-TR">Buz gibi bir sessizlik çöktü.</span></p>

      <p class="paragraf"><span class="metin-1" xml:lang="tr-TR">“Canım acayip içki çekiyor” dedi Peter.</span></p>

      <p class="paragraf"><span class="metin-1" xml:lang="tr-TR">Alicia usulca güldü. “Bak bu yeni bir şey. Böyle konuştuğunu ilk kez duyuyorum.”</span></p>

      <p class="paragraf"><span class="metin-1" xml:lang="tr-TR">“Her şeyin bir ilki vardır.” Sonra: “Twentynine Palms’taki sığınakta viski bulduğumuz geceyi hatırlıyor musun?”</span></p>

      <p class="paragraf"><span class="metin-1" xml:lang="tr-TR">Viski şişesi bir masanın gözündeydi. Humveelerin tamirini, yolculuk için hazır olmasını kutlamak amacıyla şişeyi elden ele geçirmiş ve doğuya, Colorado’ya yapacakları yolculuğa, atılacakları büyük maceraya içmişlerdi.</span></p>

      <p class="paragraf"><span class="metin-1" xml:lang="tr-TR">“Amma sarhoş olmuştuk ha” dedi Alicia. “Hele Michael. O hemen sarhoş olur zaten.”</span></p>

      <p class="paragraf"><span class="metin-1" xml:lang="tr-TR">“Yok, sarhoş olan Pabuç’tu galiba. Işıklı çubuklardan birini kırıp içindeki sıvıyı yüzüne gözüne bulaştırmıştı hani, hatırlıyor musun? ‘Bakın, bakın, viralim ben!’ O çocuk âlemdi.”</span></p>

      <p class="paragraf"><span class="metin-1" xml:lang="tr-TR">Peter hatasını hemen anladı. Pabuç’un ölümü beş yıldan sonra bile hassas bir konuydu; Peter onca zamandır Alicia’nın çocuğun adını bile ağzına aldığını duymamıştı.</span></p>

      <p class="paragraf"><span class="metin-1" xml:lang="tr-TR">“Kusura bakma. Niyetim şey değildi...”</span></p>

      <p class="paragraf"><span class="metin-1" xml:lang="tr-TR">Ufukta parlak bir ışık çaktı. Şimşek? Kışın? Birkaç saniye sonra, boğuk ama belirgin gürlemeyi işittiler.</span></p>

      <p class="paragraf"><span class="metin-1" xml:lang="tr-TR">Eustace basamakların dibinde belirdi. “Ben de duydum. Hangi yönden geldi?”</span></p>

      <p class="paragraf"><span class="metin-1" xml:lang="tr-TR">Güneyden gelmişti. Mesafeyi kestirmek güç olsa da, yaklaşık sekiz kilometre olduğunu tahmin ettiler.</span></p>

      <p class="paragraf"><span class="metin-1" xml:lang="tr-TR">“Eh” dedi Eustace başını sallayarak, “yarın duruma bakarız.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Şafaktan hemen sonra, Nina’nın gönderdiği bir ulak geldi. Gizlenme yerlerindeki patlayıcılar işe yaramıştı; planları başarılı olmuştu. Ölenlerin arasında, Guilder’ın isyancıları ele geçirmesi için gönderdiği timin başındaki Bakan Suresh’in de bulunduğu söyleniyordu. Herkes bu başarıların devamının geleceğini umuyordu.</span></p>

      <p class="paragraf"><span class="metin-1" xml:lang="tr-TR">Mesajın ikinci kısmı daha da umut vericiydi. Dün akşamdan beri Proje’nin önünde bir TIR duruyordu. En az yirmi kişilik, büyük bir güvenlik ekibi tarafından korunuyordu. Son parça da yerine oturmuştu; viraller hareket halindeydi. Guilder elini belli etmişti.</span></p>

      <p class="paragraf"><span class="metin-1" xml:lang="tr-TR">Herkes kalkıştıkları şeyin öneminin farkındaydı. Planları iyi gibiydi, ama başarı olasılığı düşüktü. Guilder’ın şehir halkının stadyuma gitmesini emretmesi, şehrin geri kalanının doğru dürüst korunmayacağı anlamına geliyordu ve plan yolunda giderse, isyancılar tek darbede rejiminin bütün başlarını birden keseceklerdi. Ama zamanlama çok önemliydi; birçok direnişçi birbirinden bağımsız hareket edecekti ve kuşatma başlayınca birbirleriyle iletişim kurma imkânları kalmayacağından, bir terslik çıkması ihtimali epey yüksek olacaktı. Öngörülmeyen herhangi bir değişiklik, operasyonun kaosa dönüşmesine yol açabilirdi,</span></p>

      <p class="paragraf"><span class="metin-1" xml:lang="tr-TR">En büyük belirsizlik Sara’ydı. Kubbe’nin bodrumundaysa onu kurtarmak epey güç olacaktı; kızının yerini de bilen yoktu. Kız Kubbe’de veya bambaşka bir yerde olabilirdi. Binaya saldırıp ateş etmeye başladıklarında, dostla düşmanı ayırt etmek neredeyse imkânsız olacaktı. Hollis’le Michael’ın yanlarına bir öncü ekip alıp bodruma inmeleri kararlaştırıldı. Sara’yı sadece beş dakika içinde bulmaları gerekiyordu. Sonrasında bina, içindeki herkesle birlikte havaya uçurulacaktı.</span></p>

      <p class="paragraf"><span class="metin-1" xml:lang="tr-TR">Eustace stadyumda yürütülecek operasyonu yönetecekti. Patlayıcı paketinin hazırlanmasında kullanılan bir çeşit nitrogliserin, Proje’nin yapımı sırasında inşaat sitesinden çalınmış ve amaca uygun şekilde değiştirilerek, daha güçlü ama bir o kadar da dengesiz hale getirilmişti. Kubbe’de Sara’ya verilen ve artık yitirildiği varsayılan patlayıcı da bu türdendi. Çok güçlü olsa da, etkililiğini garantilemenin tek yolu bombayı on bir viralin, Eustace’ın tabiriyle “bizzat ayaklarına kadar” götürmekti. Peter başta değilse de, sonradan anladı. Söz konusu olan, bombanın Eustace’ın ayaklarıyla virallere gideceğiydi.</span></p>

      <p class="paragraf"><span class="metin-1" xml:lang="tr-TR">Ekipleri şehre, hepsi de ana kanalizasyon borusuyla bağlantılı olan dört ayrı noktadan girecekti. Eustace’ın ekibi (Peter, Alicia, Tifty, Lore ve Greer) stadyumdaki kargaşadan faydalanarak kalabalığa karışacaktı; Nina’nın komutasındaki isyancılarsa, vakit geldiğinde kontrolü ele geçirmek için tribünlerde çoktan konuşlanmış olacaklardı. Tuvaletlere ve üst tribün merdivenlerinin altına silahlar gizlenmişti. Eustace’ın sahaya çıkması, saldırıyı başlatma işareti olacaktı.</span></p>

      <p class="paragraf"><span class="metin-1" xml:lang="tr-TR">Hava kararmaya başlayınca yola çıktılar. İzlerini gizlemeleri gereksizdi; sonuç ne olursa olsun buraya dönmeyeceklerdi. Tepeden bakan engin, kayıtsız gökyüzü açıktı ve yıldızlarla doluydu.</span> <span class="metin-italik" xml:lang="tr-TR">Eh,</span> <span class="metin-1" xml:lang="tr-TR">diye düşündü Peter,</span> <span class="metin-italik" xml:lang="tr-TR">o kadar da kayıtsız değildir belki de.</span> <span class="metin-1" xml:lang="tr-TR">Greer’ın doğru söylediğini, yukarıda onları umursayan birinin olduğunu kesinlikle umuyordu. Askeri cezaevinde yaptıkları konuşmanın üzerinden sadece birkaç hafta geçtiğine inanmak güçtü. Boruya ulaşınca yürümeye başladılar. Peter yalnızca Amy’yi değil, Rahibe Lacey’yi de düşündüğünü fark etti. O ikisi birbirinden farklıydı. O kadın hiç korkmadan, sonucu tamamen kabullenerek Babcock’ın karşısına çıkmıştı. Peter kendisinin de o kadar cesur olabileceğini umuyordu.</span></p>

      <p class="paragraf"><span class="metin-1" xml:lang="tr-TR">Stadyuma en yakın rögar kapağının altına geldiklerinde aralarında son kez konuştular. Diğer ekipler Vatan’ın çeşitli yerlerine gidecek ve stadyumdaki patlamayı duyana kadar yeraltında gizlenecek, sonra da saldırıya geçeceklerdi. Sadece Hollis’le Michael daha önce hareket edecekti. Saldırı için uygun anı öngörmek imkânsızdı; sezgilerine güvenmeleri gerekecekti.</span></p>

      <p class="paragraf"><span class="metin-1" xml:lang="tr-TR">“İyi şanslar” dedi Peter. Üç adam el sıkıştılar ve bu yetersiz gelince kucaklaştılar. Lore parmak uçlarında yükselip Hollis’i sakallı yanağından öptü.</span></p>

      <p class="paragraf"><span class="metin-1" xml:lang="tr-TR">“Dediğimi unutma” dedi ona. “Seni bekliyor. Onu bulacaksın, biliyorum.”</span></p>

      <p class="paragraf"><span class="metin-1" xml:lang="tr-TR">Hollis’le Michael tünelde gözden kayboldular. Herkesin el sıkışıp birbirine iyi şanslar dilemesinden sonra diğer gruplar o ikisinin peşinden gitti. Peter’la geri kalanlarsa beklediler. Soğuk uyuşturucuydu; hepsinin ayakları ıslaktı, ayakkabılarına pis kokulu sular dolmuştu. Eustace taşıdığı ölümcül yükü zeytuni ceketinin altında gizliyordu. Kimse konuşmasa da, o adamı sarmalayan sessizlik daha derindi. Eustace baş başa yaptıkları konuşmada Peter’a başka yol olmadığını söylemişti. Bu işi seve seve yapacağını da söylemişti. Birçok insanı ölüme göndermişti. Sıranın kendisine gelmesi adildi.</span></p>

      <p class="paragraf"><span class="metin-1" xml:lang="tr-TR">Saat beşi biraz geçe Tifty merdivenin tepesinden seslendi: “Başlıyor. Harekete geçmeliyiz.”</span></p>

      <p class="paragraf"><span class="metin-1" xml:lang="tr-TR">Birer dakika arayla, teker teker çıkacaklardı. Rögar stadyumun güney tarafındaydı, Nina’nın ekibinden birinin bıraktığı kamyonetin altındaydı. Kamyonet eninde sonunda fark edilecekti –</span><span class="metin-italik" xml:lang="tr-TR">Bunun burada ne işi var?</span><span class="metin-1" xml:lang="tr-TR">–, ama henüz dikkat çekmemişti. Rögardan çıkınca, stadyuma giren insanların arasına karışacaklardı. Tehlikeli bir işti bu, ama tehlikeli işlerin ilkiydi sadece.</span></p>

      <p class="paragraf"><span class="metin-1" xml:lang="tr-TR">Önce Eustace çıktı. Greer merdivenin tepesinden seyretti. “Tamam” dedi. “Başardı galiba.”</span></p>

      <p class="paragraf"><span class="metin-1" xml:lang="tr-TR">Sonra Lore’la Greer çıktılar. Stadyuma girince, içerideki belirli noktalarda buluşacaklardı. Alicia sondan bir önce, Tifty ise en son çıkacaktı. Peter merdivenin dibine gitti. Arkasında Alicia duruyordu. Hepsi gibi o da kaşındıran yaylacı tuniği ve pantolonu giymişti.</span></p>

      <p class="paragraf"><span class="metin-1" xml:lang="tr-TR">“Kolun için kusura bakma” dedi Peter yüzüncü kez.</span></p>

      <p class="paragraf"><span class="metin-1" xml:lang="tr-TR">Alicia anlayışla gülümsedi. Günlerdir ilk kez gülümsemişti. “Birimizin diğerini vurmasının vakti gelmişti herhalde. Yapmadığımız başka bir şey kalmamıştı çünkü. Neyse ki berbat bir nişancısın.”</span></p>

      <p class="paragraf"><span class="metin-1" xml:lang="tr-TR">“Bu dokunaklı bir sahne” dedi Tifty umursamaz bir alaycılıkla, “ama cidden</span> <span class="metin-italik" xml:lang="tr-TR">gitmeliyiz</span><span class="metin-1" xml:lang="tr-TR">.”</span></p>

      <p class="paragraf"><span class="metin-1" xml:lang="tr-TR">Peter duraksadı; bunların son sözleri olmasını istemiyordu.</span></p>

      <p class="paragraf"><span class="metin-1" xml:lang="tr-TR">“Eline fırsat geçecek demiştim, değil mi?” Alicia ona çabucak sarıldı. “Adamın ne dediğini duydun, kımılda. Ortalık yatışınca görüşürüz.”</span></p>

      <p class="paragraf"><span class="metin-1" xml:lang="tr-TR">Ama konuşurken Peter’a bakmadı, yaşlı gözlerini kaçırdı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Guilder’ın sorunu şuydu: Ne giyecekti?</span></p>

      <p class="paragraf"><span class="metin-1" xml:lang="tr-TR">Horace Guilder’ın takım elbise ve kravat giyme dönemi sona ermişti. Hayatının o kısmı bitmişti artık. Takım elbise devlet görevlilerinin kıyafetiydi, Sonsuz Hayat Tapınağı’nın başrahibinin değil.</span></p>

      <p class="paragraf"><span class="metin-1" xml:lang="tr-TR">Bütün bunlar biraz huzursuz ediciydi. Guilder çocukken bile kiliseye pek gitmemişti. Annesi onu arada bir götürse de, babası hiç gitmezdi. Ama Guilder rahiplerin cüppe giydiklerini hatırlıyordu. Elbise gibi bir şey.</span></p>

      <p class="paragraf"><span class="metin-1" xml:lang="tr-TR">“Suresh!”</span></p>

      <p class="paragraf"><span class="metin-1" xml:lang="tr-TR">Adam topallayarak odaya girdi. Berbat görünüyordu. Yüzü şişmişti ve pembeydi; kaşlarıyla kirpiklerinin yanması, gözlerine şaşkın bir ifade katmıştı. Her tarafı kesilmiş, morarmış, yanmış ve soyulmuştu. Birkaç günde tamamen iyileşirdi, ama şimdi kendinden epey üst sıkletten biriyle yaptığı boks maçını kaybetmiş bir adamla Paskalya jambonunun arasında bir şey gibi görünüyordu.</span></p>

      <p class="paragraf"><span class="metin-1" xml:lang="tr-TR">“Hizmetçi cüppesi getir bana.”</span></p>

      <p class="paragraf"><span class="metin-1" xml:lang="tr-TR">“Neden?”</span></p>

      <p class="paragraf"><span class="metin-1" xml:lang="tr-TR">Guilder elini kapıya doğru salladı. “Sen getir. Büyük beden olsun.”</span></p>

      <p class="paragraf"><span class="metin-1" xml:lang="tr-TR">Cüppe getirildi. Suresh odada kaldı; Guilder’ın tuhaf talebinin sebebini açıklamasını umuyordu besbelli veya belki de tek istediği, Guilder’ın o giysiyi giymeye çalışmasını seyretmekti.</span></p>

      <p class="paragraf"><span class="metin-1" xml:lang="tr-TR">“İşin yok mu senin?”</span></p>

      <p class="paragraf"><span class="metin-1" xml:lang="tr-TR">“Kalmamı istiyorsun sandım.”</span></p>

      <p class="paragraf"><span class="metin-1" xml:lang="tr-TR">“Saçmalama. Git arabayla ilgilen.”</span></p>

      <p class="paragraf"><span class="metin-1" xml:lang="tr-TR">Suresh topallayarak uzaklaştı. Guilder boy aynasının karşısına geçip cüppeyi önünde tuttu. Bunu giyince soytarı gibi görünecekti yahu. Ama zaman azalıyordu; İK yaylacıları stadyuma her an getirebilirdi. Biraz gecikmek ille de kötü olmazdı –milletin beklentisi artardı–, ama Guilder fazla oyalanırsa kalabalığı kontrol altında tutmak güçleşirdi. En iyisi gözünü karartmaktı; cüppeyi başından geçirdi. Aynadaki görüntüsü, bir soytarınınkinden çok, düğünü yapılan bir Amish gelininkine benziyordu. Kıyafet çok biçimsizdi. Guilder gardırobundaki askıdan aldığı iki kravatı düğümleyip beline bağladı. Böyle daha iyi olmuştu kesinlikle, ama eksik bir şey vardı. Çocukluğundan hatırladığı kadarıyla rahipler boyunlarına bir çeşit atkı asarlardı hep. Pencereye gitti. Açık perdeler kalın, uçları püsküllü, altın sarısı kordonlarla bağlanmıştı. Bu kordonları çözüp omuzlarına astı (püsküller bel hizasında sallanıyordu) ve tekrar aynaya baktı. Dinden de, modadan da hiç anlamayan biri olarak fena iş çıkarmamıştı. Geleceğin tarihçileri Sonsuz Hayat Tapınağı’nın Başrahibi, Uygarlığın Yeniden Kurucusu, İnsanlarla Virallerin İşbirliği Yaptığı Yeni Çağın Şafağının Çobanı Horace Guilder’ın kendini bir çift perde kordonuyla kutsadığını öğrenince şoke olacaklardı.</span></p>

      <p class="paragraf"><span class="metin-1" xml:lang="tr-TR">Kapıyı açınca, Suresh’in kendisini beklediğini gördü. Adamın kirpiksiz gözleri faltaşı gibi açıldı.</span></p>

      <p class="paragraf"><span class="metin-1" xml:lang="tr-TR">“Tek kelime etme.”</span></p>

      <p class="paragraf"><span class="metin-1" xml:lang="tr-TR">“Etmeyecektim zaten.”</span></p>

      <p class="paragraf"><span class="metin-1" xml:lang="tr-TR">“Etme zaten.”</span></p>

      <p class="paragraf"><span class="metin-1" xml:lang="tr-TR">Asansörle lobiye indiler. Binada çıt çıkmıyordu; Guilder özel muhafızlarının çoğunu stadyuma göndermişti. Buradaki işbirlerle kırmızı gözlülerin sayısı azalsa da, stadyumda kontrolü sağlamak şarttı. Araçlar soğuk havaya egzoz dumanı salarak bekliyordu: Guilder’ın arabası, muhteşem yükünü taşıyan TIR, eskortluk yapacak bir çift kamyon ve bir zırhlı kamyonet. Guilder arkasında iki işbirin ayakta durduğu kamyonete hızlı adımlarla yürüdü. Rahip kıyafetinin bir özelliği vardı: Kış gecelerinde pek ısıtmıyordu. Guilder palto giymediğine hayıflandı.</span></p>

      <p class="paragraf"><span class="metin-1" xml:lang="tr-TR">“Açın.”</span></p>

      <p class="paragraf"><span class="metin-1" xml:lang="tr-TR">Guilder’ın karşısında, sırada oturan kişinin onca sorunun kaynağı olduğuna inanmak güçtü. Guilder onu güzel bulabilirdi, o gözle baksaydı eğer. Gerçi kadın çıtı pıtı değildi. Her tarafında şişlikler ve morluklar olsa da, sağlam yapılı olduğu belliydi. Gözleri çukurdu, yüzü kemikliydi, vücudu sırım gibi ve kaslı olmasına karşın kadınsıydı. Ama Guilder, Sergio’yu erkek olarak hayal etmişti hep, üstelik sıradan bir erkek olarak da değil; zihninde kurguladığı Sergio, Che Guevara’ya benziyordu, küçük gözleri, bakımsız sakalı olan bir muz cumhuriyeti devrimcisiydi. Bu kadınsa Jeanne d’Arc gibiydi.</span></p>

      <p class="paragraf"><span class="metin-1" xml:lang="tr-TR">“Kendini savunmak için söyleyeceğin bir şey var mı?” Guilder yanıtı hiç umursamıyordu aslında; sırf eğlencesine sormuştu.</span></p>

      <p class="paragraf"><span class="metin-1" xml:lang="tr-TR">Kadının el ve ayak bilekleri kelepçeliydi. Yarılmış ve şişmiş dudakları, sesinin gripmişçesine boğuk çıkmasına yol açıyordu. “Üzgün olduğumu söylemek istiyorum.”</span></p>

      <p class="paragraf"><span class="metin-1" xml:lang="tr-TR">Guilder güldü. Sergio üzgündü demek! “Söylesene, neden üzgünsün?”</span></p>

      <p class="paragraf"><span class="metin-1" xml:lang="tr-TR">“Birazdan senin başına gelecek şeyler için.”</span></p>

      <p class="paragraf"><span class="metin-1" xml:lang="tr-TR">Sergio sonuna kadar asi olacaktı demek. Guilder bunu normal, ama sinir bozucu buldu. Bu kadını biraz daha dövmek geldi içinden.</span></p>

      <p class="paragraf"><span class="metin-1" xml:lang="tr-TR">“Son şans” dedi kadın.</span></p>

      <p class="paragraf"><span class="metin-1" xml:lang="tr-TR">“İlginç bir bakış açın var” diye karşılık verdi Guilder. Açık kapıya sırtını döndü. “Götürün şunu.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Lila yatağın kenarında uzun süre oturup kızı seyretti. Pencereden giren eğik huzmeler, sarı ve kıvırcık saçı yastığa saçılmış olan kızın uyuyan yüzünü aydınlatıyordu. Kız günlerdir hırçındı, saatlerce surat asıp hiç konuşmadıktan sonra birden patlayıp sinir krizi geçiriyor, oyuncaklarını fırlatıyordu; ama uykudayken savunmasız kalıp tekrar güvenen, huzurlu bir çocuğa dönüşüyordu:</span> <span class="metin-italik" xml:lang="tr-TR">Adın ne?</span> <span class="metin-1" xml:lang="tr-TR">diye düşündü Lila.</span> <span class="metin-italik" xml:lang="tr-TR">Rüyanda kimi görüyorsun?</span></p>

      <p class="paragraf"><span class="metin-1" xml:lang="tr-TR">Elini uzatıp küçük kızın saçına dokunacakken kendini tuttu. Çocuk uyanmazdı; sebep bu değildi. Sebep Lila’nın elinin değersizliğiydi. Yıllarca öyle çok Eva gelip gitmişti ki. Oysa tek bir Eva olmuştu aslında.</span></p>

      <p class="paragraf"><span class="metin-italik" xml:lang="tr-TR">Üzgünüm küçük kız. Bunu hak etmiyordun; hiçbiri hak etmiyordu. Ben dünyanın en bencil kadınıyım. Ne yaptıysam sevdiğim için yaptım. Umarım beni bağışlarsın.</span></p>

      <p class="paragraf"><span class="metin-1" xml:lang="tr-TR">Çocuk kımıldanıp yorganı üstüne çekti ve yüzünü Lila’ya çevirdi. Çenesi kasıldı; hafifçe inledi. Uyanacak mıydı? Ama hayır. Avcunu yanağının altına sokup bir rüyadan diğerine geçti.</span></p>

      <p class="paragraf"><span class="metin-italik" xml:lang="tr-TR">Böylesi daha iyi,</span> <span class="metin-1" xml:lang="tr-TR">diye düşündü Lila.</span> <span class="metin-italik" xml:lang="tr-TR">Karanlığın içine karışıp gitmem daha iyi.</span> <span class="metin-1" xml:lang="tr-TR">Yataktan yavaşça kalktı. Kapıda dönüp kıza son bir kez bakınca anıları canlandı: Sevgiyle kurdukları yuvalarında, çocuk odasının kapısında Brad’le birlikte durmasını ve küçük kızlarını, o yeni doğmuş bebeği, beşiğinde uyuyan o mucizeyi seyretmelerini anımsadı. Onca yıl önce, çocukları ölünce Lila ölmeyi öyle istemişti ki. Cennet rüyalardan oluşan bir yerse, Lila o rüyayı sonsuza dek yaşayabilirdi.</span></p>

      <p class="paragraf"><span class="metin-italik" xml:lang="tr-TR">Elveda,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Elveda sana, birilerinin çocuğu.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Stadyumun önünde düzenli bir kaos hâkimdi; dev bir kalabalık hareket ediyordu. Peter akıntıya usulca karıştı. Kimse ona bakmıyordu; başı tıraşlanmış, vücudu kirli, paçavralar içindeki sıradan biriydi.</span></p>

      <p class="paragraf"><span class="metin-1" xml:lang="tr-TR">“Devam edin, devam edin!”</span></p>

      <p class="paragraf"><span class="metin-1" xml:lang="tr-TR">Bir rampayı dört sıra halinde çıkıp demir kapıdan geçerek stadyuma girdiler. Peter’ın solundaki beton merdivenler numaralı kapılara çıkıyordu; ilerideki daha uzun bir merdivense üst tribünlere kadar yükseliyordu. Kalabalık ayrılıyordu; iki sıra alt tribünlere, iki sıraysa üst tribünlere gidiyordu. Saha iyice aydınlatılmıştı; kapıların ardından ışık yayılıyordu. Peter, Lore’u ve Eustace’ı görmeye çalıştı, ama fazla ilerideydiler. Belki de sıradan ayrılmışlardı. Harfleri takip ederek merdiveni çıktı. P, Q, R, sonra da: S.</span></p>

      <p class="paragraf"><span class="metin-1" xml:lang="tr-TR">Peter diz çöküp ayakkabısını bağlar gibi yaptı. Arkasındaki kişi ona çarptı ve şaşkınlıkla homurdandı. Ne olursa olsun durmamak gerekirdi.</span></p>

      <p class="paragraf"><span class="metin-1" xml:lang="tr-TR">“Pardon. Sen geç.”</span></p>

      <p class="paragraf"><span class="metin-1" xml:lang="tr-TR">İnsanlar Peter’ın etrafından geçip gidiyorlardı. Sürünen ayakların arasından bakınca en yakındaki muhafızı gördü. Adam on metre öteden Peter’a doğru, dalgın gözlerle bakıyordu... Akıştaki düzensizliğin sebebini anlamaya çalışıyordu muhtemelen.</span> <span class="metin-italik" xml:lang="tr-TR">Başka tarafa bak,</span> <span class="metin-1" xml:lang="tr-TR">diye düşündü Peter.</span></p>

      <p class="paragraf"><span class="metin-1" xml:lang="tr-TR">İşbir gözünü bir an çevirince Peter merdivenin altındaki boşluğa daldı. Arkasından bağrışmalar gelmedi. Kalabalıktakiler onu ya fark etmemiş ya da umursamamışlardı, kendilerini itaat etmeye kaptırmışlardı her zamanki gibi. Erkekler tuvaletinin girişi on metre ileride, tribünlerin dibindeydi. Kapısı yoktu; mahremiyet bir beton tuğla duvarla sağlanıyordu yalnızca. Peter merdivenin kenarından baktı. Yaylacılar ayaklarını sürüyerek geçip gidiyorlardı.</span> <span class="metin-italik" xml:lang="tr-TR">Şimdi.</span></p>

      <p class="paragraf"><span class="metin-1" xml:lang="tr-TR">Oda şaşılacak kadar genişti. Sağ duvarda pisuarlarla kabinler uzun bir sıra halinde uzanıyordu. Son kabine hızlı adımlarla giden Peter kapıyı açınca, klozetin ucunda oturan bir kadın gördü; kısa ve siyah saçlı olan bu vahşi görünüşlü kadın, elindeki ağır kabzalı altıpatları Peter’ın yüzüne doğrultmuştu.</span></p>

      <p class="paragraf"><span class="metin-1" xml:lang="tr-TR">“Sergio yaşıyor.”</span></p>

      <p class="paragraf"><span class="metin-1" xml:lang="tr-TR">Kadın tabancayı indirdi. “Peter?”</span></p>

      <p class="paragraf"><span class="metin-1" xml:lang="tr-TR">Peter başıyla onayladı.</span></p>

      <p class="paragraf"><span class="metin-1" xml:lang="tr-TR">“Nina” dedi kadın. “Gidelim.”</span></p>

      <p class="paragraf"><span class="metin-1" xml:lang="tr-TR">Peter’ı tuvaletin arkasındaki küçük bir odaya götürdü: masa ve sandalye, tekerlekli Vileda kovaları ve tek sıra halinde uzanan metal dolaplar. Nina dolaplardan birinden Peter’ın daha önce hiç görmediği türden, tüfekle büyük tabanca karışımı, uzun şarjörlü ve namlu altında ikinci bir kabza bulunan bir çift silah çıkardı.</span></p>

      <p class="paragraf"><span class="metin-1" xml:lang="tr-TR">“Bunları kullanmayı biliyor musun?” dedi.</span></p>

      <p class="paragraf"><span class="metin-1" xml:lang="tr-TR">Peter bildiğini göstermek için namluya mermi sürdü.</span></p>

      <p class="paragraf"><span class="metin-1" xml:lang="tr-TR">“Kesik kesik ve bel hizasından ateş et. Saniyede on iki mermi atar. Tetiğe basılı tutarsan şarjör çabuk boşalır.”</span></p>

      <p class="paragraf"><span class="metin-1" xml:lang="tr-TR">Kadın ona fazladan üç şarjör verdikten sonra duvardaki, çekmeceyi andıran bir paneli açtı.</span></p>

      <p class="paragraf"><span class="metin-1" xml:lang="tr-TR">“O ne?” diye sordu Peter.</span></p>

      <p class="paragraf"><span class="metin-1" xml:lang="tr-TR">“Çöp bacası.”</span></p>

      <p class="paragraf"><span class="metin-1" xml:lang="tr-TR">Peter sandalyeye çıkıp, önce ayaklarını sokarak bacaya girdi ve aşağı kaydı. Bacanın kaydırak şeklinde olması hızını azalttı, ama yeterince değil. Ayaklarının üstüne sertçe düştü ve yere yığıldı.</span></p>

      <p class="paragraf"><span class="metin-1" xml:lang="tr-TR">“Kimsin</span> <span class="metin-italik" xml:lang="tr-TR">sen?</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">İki kişiydiler, üniformalıydılar. Kırmızı gözlüler. Âcizce sırtüstü yatan Peter’ın elinden hiçbir şey gelmezdi. Tabancasını göğsünün üstünde tutuyordu, ama ateş ederse sesler duyulurdu. Peter kalkıp kaçmaya telaşla çabalarken, adamlar bellerindeki silahları çektiler.</span></p>

      <p class="paragraf"><span class="metin-1" xml:lang="tr-TR">Sonra, Tifty. Soldakinin arkasında belirdi ve adamın kafasına tüfeğinin dipçiğiyle, aşağıdan yukarıya vurdu. Dönmeye çalışan ikinci adamın ayaklarını tekmeleyerek yerden kesti, diz çöküp adamın sırtına bindi, başını saçından tutup geriye çekerek boğazına serbest koluyla sarıldı ve çevirme hareketi yaptı. Bir çatırtı, ardından da sessizlik.</span></p>

      <p class="paragraf"><span class="metin-1" xml:lang="tr-TR">“İyi misin?” Tifty gözlerini kaldırıp Peter’a baktı. Hâlâ sımsıkı tuttuğu cesedin başı tuhaf bir açıyla sarkmıştı. Peter diğer kırmızı gözlüye baktı. Adamın başından yere koyu renkli kan akıyordu.</span></p>

      <p class="paragraf"><span class="metin-1" xml:lang="tr-TR">Peter “Hı hı” demeyi başardı.</span></p>

      <p class="paragraf"><span class="metin-1" xml:lang="tr-TR">Arkalarından bir tangırtı geldi ve Nina içeri düştü. Kedi gibi dörtayak üstüne düşer düşmez hemen silahını kaldırıp namluyu odada gezdirdi.</span></p>

      <p class="paragraf"><span class="metin-1" xml:lang="tr-TR">“Görüyorum ki geç kalmışım.” Tabancayı tavana doğrulttu. “Sen Tifty misin?”</span></p>

      <p class="paragraf"><span class="metin-1" xml:lang="tr-TR">Adam bir an suskun kaldı. Nina’ya dikkatle bakıyordu.</span></p>

      <p class="paragraf"><span class="metin-1" xml:lang="tr-TR">“Onu artık bırakabilirsin, biliyorsun” dedi kadın. “Bundan daha fazla ölecek değil ya.”</span></p>

      <p class="paragraf"><span class="metin-1" xml:lang="tr-TR">Tifty gözlerini kaçırdı. Cesedin başını bırakıp ayağa kalktı. Biraz sarsılmış gibiydi; Peter bunun sebebini merak etti.</span></p>

      <p class="paragraf"><span class="metin-1" xml:lang="tr-TR">“Bu cesetleri saklasak iyi olacak” dedi Tifty. “Eustace girmeyi başardı mı?”</span></p>

      <p class="paragraf"><span class="metin-1" xml:lang="tr-TR">“Başaramasa duyardık.”</span></p>

      <p class="paragraf"><span class="metin-1" xml:lang="tr-TR">Bir çeşit yükleme alanındaydılar. Soldaki, büyük bir kamyonun sığacağı genişlikteki tünel dışarıya açılıyordu muhtemelen; sağdaysa daha küçük bir koridor vardı. Duvara çizilmiş okun üstünde KONUK TAKIMIN SOYUNMA ODASI yazısı vardı.</span></p>

      <p class="paragraf"><span class="metin-1" xml:lang="tr-TR">Cesetleri bir sandık yığınının arkasına gizleyip koridorda yürüdüler. Sahanın güney tarafının altındaydılar artık. Koridorun ucunda yukarıya çıkan bir merdiven vardı. Işık çok azdı. Peter yukarıdan kalabalığın uğultusunun geldiğini duyuyordu.</span></p>

      <p class="paragraf"><span class="metin-1" xml:lang="tr-TR">“Başlayana kadar burada bekleyelim” dedi Nina.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Zırhlı kamyonetin arka tarafındaki Amy hiçbir şey göremiyordu. Sürücü bölümüyle yük bölümünün arasında küçük bir pencere vardı, ama şoför onu kapatmıştı. Amy kendini kaçan bir atın peşi sıra sürüklenmiş gibi hissediyordu, ama zihni açıktı ve ana odaklıydı. Kamyonet tepeyi inip düz zeminde ilerlemeye başladı; lastikler tekerlek yuvalarına çamur ve kar sıçratıyordu.</span></p>

      <p class="paragraf"><span class="metin-1" xml:lang="tr-TR">“Hey, arkadaki.”</span></p>

      <p class="paragraf"><span class="metin-1" xml:lang="tr-TR">Pencere açılmıştı. Şoför aynadan Amy’ye fesatça gülümsedi.</span></p>

      <p class="paragraf"><span class="metin-1" xml:lang="tr-TR">“Nasıl bir his?”</span></p>

      <p class="paragraf"><span class="metin-1" xml:lang="tr-TR">Yolcu koltuğundaki adam güldü. Amy bir şey demedi.</span></p>

      <p class="paragraf"><span class="metin-1" xml:lang="tr-TR">“Puştlar sizi” dedi şoför. Aynadan bakan gözleri kısıldı. “Kaç arkadaşımı öldürdüğünüzü biliyor musun?”</span></p>

      <p class="paragraf"><span class="metin-1" xml:lang="tr-TR">“Onlara arkadaş mı diyorsun?”</span></p>

      <p class="paragraf"><span class="metin-1" xml:lang="tr-TR">“Cidden” dedi adam karanlık bir kahkaha atarak, “o yaratıkları görmelisin. Seni paramparça edecekler.”</span></p>

      <p class="paragraf"><span class="metin-1" xml:lang="tr-TR">Kamyonet derin çukurlardan geçerken sarsıldıkça zincirler şıngırdıyordu. “Adın ne?” diye sordu Amy.</span></p>

      <p class="paragraf"><span class="metin-1" xml:lang="tr-TR">Şoför kaşlarını çattı; idama götürülen bir kadından beklediği türden bir soru değildi bu.</span></p>

      <p class="paragraf"><span class="metin-1" xml:lang="tr-TR">“Hadi, söyle ona” dedi diğer adam. Sonra yan dönüp yüzünü açık pencereye yaklaştırdı. “Adı Ufaklık.”</span></p>

      <p class="paragraf"><span class="metin-1" xml:lang="tr-TR">“Ufaklık?”</span></p>

      <p class="paragraf"><span class="metin-1" xml:lang="tr-TR">“Hı hı, ona herkes öyle der, aleti küçük diye.”</span></p>

      <p class="paragraf"><span class="metin-1" xml:lang="tr-TR">“Ha ha” dedi şoför. “Ha ha ha ha.”</span></p>

      <p class="paragraf"><span class="metin-1" xml:lang="tr-TR">Konuşma sona ermiş gibiydi. Sonra şoför tekrar aynaya baktı.</span></p>

      <p class="paragraf"><span class="metin-1" xml:lang="tr-TR">“Guilder’a söylediğin şey” dedi. Amy adamın tereddüdünü sesinden anladı. “Bir şeyler olacağını söyledin. Yani, palavra atıyordun, değil mi?”</span></p>

      <p class="paragraf"><span class="metin-1" xml:lang="tr-TR">Amy bir ayağını sıranın altına sokup, düşüncelerini adamın gözlerinden içeri, derinlere gönderdi. Şoför anında frene basınca öne savrulan ikinci adam yüzünü ön cama çarptı. Arkalarındaki aracın kamyonetin tamponuna çarpmasıyla birlikte cam kırılma ve metal ezilme sesleri duyulurken, ikinci adam bu kez geriye savruldu.</span></p>

      <p class="paragraf"><span class="metin-1" xml:lang="tr-TR">“Senin neyin var yahu?” İkinci adam elini yüzüne bastırmıştı. Parmaklarının arasından kan damlıyordu. “Burnumu kırdın piç!”</span></p>

      <p class="paragraf"><span class="metin-1" xml:lang="tr-TR">Konvoy durmuştu. Amy sürücü penceresine tık tık vurulduğunu işitti.</span></p>

      <p class="paragraf"><span class="metin-1" xml:lang="tr-TR">“Ne oluyor? Neden durdunuz?”</span></p>

      <p class="paragraf"><span class="metin-1" xml:lang="tr-TR">Şoför ağır ağır konuşarak karşılık verdi: “Bilmiyorum. Ayağım filan uyuştu herhalde.”</span></p>

      <p class="paragraf"><span class="metin-1" xml:lang="tr-TR">“Tanrım, şuna bak” dedi ikinci muhafız. Kanlı ellerini penceredeki adam görsün diye uzatmıştı. “Şu salağın yaptığına bak.”</span></p>

      <p class="paragraf"><span class="metin-1" xml:lang="tr-TR">“Başka bir şoföre ihtiyacınız var mı?”</span></p>

      <p class="paragraf"><span class="metin-1" xml:lang="tr-TR">Amy şoförün yüzünü aynadan seyretti. Adam başını iki yana salladı hararetle. “Ben iyiyim. Sadece... bilmiyorum. Tuhaftı. İyiyim ben.”</span></p>

      <p class="paragraf"><span class="metin-1" xml:lang="tr-TR">Penceredeki adam duraksadı. “Eh, dikkatli ol, tamam mı? Geldik sayılır. Kendine hâkim ol.”</span></p>

      <p class="paragraf"><span class="metin-1" xml:lang="tr-TR">Uzaklaştı; kamyonet ağır ağır harekete geçti tekrar.</span></p>

      <p class="paragraf"><span class="metin-1" xml:lang="tr-TR">“Sen dallamanın</span> <span class="metin-italik" xml:lang="tr-TR">tekisin</span><span class="metin-1" xml:lang="tr-TR">, biliyor musun?”</span></p>

      <p class="paragraf"><span class="metin-1" xml:lang="tr-TR">Şoför yanıt vermedi. Amy ile aynadan bakıştı. Sadece bir anlığına, ama Amy o gözlerdeki korkuyu gördü. Sonra adam gözlerini kaçırdı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Saat 21.40. Hollis’le Michael eczanenin arkasındaki sokakta çömelmişlerdi. Amy’nin kamyonete bindirilmesini ve konvoyun stadyuma doğru yola çıkmasını dürbünle seyretmişlerdi. Kubbe’yi ele geçirecek olan saldırı ekibi, ateşli silahlarla boru bombaları taşıyan bir düzine adamla kadın, beş metre kadar aşağıdaki kanalizasyon borusunda saklanıyordu hâlâ.</span></p>

      <p class="paragraf"><span class="metin-1" xml:lang="tr-TR">“Ne kadar bekleyeceğiz?” dedi Michael.</span></p>

      <p class="paragraf"><span class="metin-1" xml:lang="tr-TR">Laf olsun diye sorulmuş bir soruydu bu; Hollis omuz silkmekle yetindi. Şehir boşalmış gibi dursa da, arka sokaktan görebildikleri kadarıyla Kubbe’nin girişini en az yirmi adam koruyordu. Dillendirmedikleri mesele şuydu ki, Sara ile Kate’in binada olup olmadıklarını ve binadaysalar onları nasıl bulacaklarını bilmiyorlardı; üstelik muhafızları aşmaları gerekecekti... Bu zorluklar zinciri soyutken aşılabilir gibi görünse de, şimdi çok daha ürkütücü geliyordu.</span></p>

      <p class="paragraf"><span class="metin-1" xml:lang="tr-TR">“Lore’u merak etme” dedi Hollis. “O kız kendi başının çaresine bakabilir inan.”</span></p>

      <p class="paragraf"><span class="metin-1" xml:lang="tr-TR">“Merak ediyorum mu dedim?” Oysa Michael, Lore için kaygılanıyordu elbette. Hepsi için kaygılanıyordu.</span></p>

      <p class="paragraf"><span class="metin-1" xml:lang="tr-TR">“Onu sevdim” dedi Hollis. Kubbe’yi dürbünle inceliyordu hâlâ. “Sana iyi gelir. Lish’ten daha iyi.”</span></p>

      <p class="paragraf"><span class="metin-1" xml:lang="tr-TR">Michael afallamıştı. “Sen ne diyorsun?”</span></p>

      <p class="paragraf"><span class="metin-1" xml:lang="tr-TR">Hollis dürbünü indirip Michael’ın gözlerine baktı. “Yapma Devre. Yalan söylemeyi asla pek beceremedin. Çocukluğumuzda siz ikiniz nasıl kapışırdınız, hatırlıyor musun? O zamanlar bile gayet barizdi.”</span></p>

      <p class="paragraf"><span class="metin-1" xml:lang="tr-TR">“Öyle miydi?”</span></p>

      <p class="paragraf"><span class="metin-1" xml:lang="tr-TR">“En azından bana bariz geliyordu. Her şey. Sen, o.” Hollis geniş omuzlarını silkip tekrar dürbünle baktı. “En çok da sen. Lish’in hislerini anlamayı asla beceremedim.”</span></p>

      <p class="paragraf"><span class="metin-1" xml:lang="tr-TR">Michael inkâra kalkıştıysa da başaramadı. Kendini bildi bileli Lish onun için özeldi. Karşılıksız olduğunu bildiği duygularını bastırmak için elinden geleni yapmış, ama bunu asla tam olarak becerememişti. Aslında biraz olsun bastırmayı bile becerememişti. “Peter biliyor mudur sence?”</span></p>

      <p class="paragraf"><span class="metin-1" xml:lang="tr-TR">“Asıl Lore’dan çekinmelisin. O kızın gözünden hiçbir şey kaçmıyor. Peter’ın bilip bilmediğiniyse ancak kendisinden öğrenebilirsin. Bence biliyordur, ama bir şeyi hem bilip hem bilmemek de mümkün.” Hollis gerildi. “Dur.”</span></p>

      <p class="paragraf"><span class="metin-1" xml:lang="tr-TR">Bir araç yaklaşıyordu. Kapı eşiğine çekildiler. Farlar arka sokağı aydınlattı. Michael nefesini tuttu. Beş saniye, sonra on: Kamyon uzaklaştı.</span></p>

      <p class="paragraf"><span class="metin-1" xml:lang="tr-TR">“Kimseyi vurdun mu hiç?” diye sordu Hollis usulca.</span></p>

      <p class="paragraf"><span class="metin-1" xml:lang="tr-TR">“Sadece viralleri.”</span></p>

      <p class="paragraf"><span class="metin-1" xml:lang="tr-TR">“İnan bana, bir kez başlayınca gerisi geliyor; düşündüğün kadar zor değil.”</span></p>

      <p class="paragraf"><span class="metin-1" xml:lang="tr-TR">Michael soğuğa karşın terlemeye başlamıştı. Kalbi küt küt atıyordu.</span></p>

      <p class="paragraf"><span class="metin-1" xml:lang="tr-TR">“Ne olursa olsun Sara’yı kurtar, tamam mı?” dedi. “İkisini de kurtar.”</span></p>

      <p class="paragraf"><span class="metin-1" xml:lang="tr-TR">Hollis başıyla onayladı.</span></p>

      <p class="paragraf"><span class="metin-1" xml:lang="tr-TR">“Ciddiyim. Seni korurum. Şu kapıdan geç yeter.”</span></p>

      <p class="paragraf"><span class="metin-1" xml:lang="tr-TR">“Birlikte gideceğiz.”</span></p>

      <p class="paragraf"><span class="metin-1" xml:lang="tr-TR">“Öyle görünmüyor. Onları sen kurtarmalısın Hollis. Anlıyor musun? Sakın durma.”</span></p>

      <p class="paragraf"><span class="metin-1" xml:lang="tr-TR">Hollis ona baktı.</span></p>

      <p class="paragraf"><span class="metin-1" xml:lang="tr-TR">“Ben söyleyeyim de” dedi Michael.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Lore’la Greer da diğerleri gibi kalabalığa karışmayı başarmışlardı. Yaylacı sıraları ayrılınca, yukarı çıkan insanların arasına ite kaka karışıp ikinci, üçüncü, sonunda da en üst tribüne çıktılar. Kontrol odalarına çıkan merdivenin dibinde buluştular.</span></p>

      <p class="paragraf"><span class="metin-1" xml:lang="tr-TR">“Başardık” diye fısıldadı Greer.</span></p>

      <p class="paragraf"><span class="metin-1" xml:lang="tr-TR">Silahlarını aldılar: ancak son çare olarak kullanacakları bir çift eski altıpatlar ve on beşer santim uzunluğundaki, kıvrık çelik kabzalarının uçları topuzlu olan iki bıçak. Kalabalıktaki son insanlar da stadyuma sokuluyorlardı. Greer yaylacıların düzenliliğine, uyuşukça itaat etmelerine şaşırdı. Köleydiler, ama bunun farkında değildiler veya belki de farkındaydılar ama çoktandır kabullenmişlerdi. Hepsi mi? Belki hepsi değil. Sonucu köleliği kabullenmeyenler belirleyecekti.</span></p>

      <p class="paragraf"><span class="metin-1" xml:lang="tr-TR">“Benimle birlikte dua etmek ister misin?” dedi.</span></p>

      <p class="paragraf"><span class="metin-1" xml:lang="tr-TR">Lore ona şüpheyle baktı. “Dua etmeyeli epey oldu. Nasıl edildiğini bildiğimden emin değilim.”</span></p>

      <p class="paragraf"><span class="metin-1" xml:lang="tr-TR">Karşılıklı diz çöktüler. “Ellerimi tut” dedi Greer. “Gözlerini kapa.”</span></p>

      <p class="paragraf"><span class="metin-1" xml:lang="tr-TR">“Hepsi bu mu?”</span></p>

      <p class="paragraf"><span class="metin-1" xml:lang="tr-TR">“Düşünmemeye çalış. Boş bir oda hayal et. Oda bile değil. Hiçlik.”</span></p>

      <p class="paragraf"><span class="metin-1" xml:lang="tr-TR">Greer’ın ellerini tutan kadının biraz utandığı yüzünden belliydi. Avuçları kaygıdan terlemişti.</span></p>

      <p class="paragraf"><span class="metin-1" xml:lang="tr-TR">“Rahibeler gibi konuşacaksın diye düşündüm. Kutsal bilmemne, Tanrı bizi kutsasın filan.”</span></p>

      <p class="paragraf"><span class="metin-1" xml:lang="tr-TR">Greer başını iki yana salladı. “Bu kez hayır.”</span></p>

      <p class="paragraf"><span class="metin-1" xml:lang="tr-TR">Greer kadının gözlerini kapamasını seyrettikten sonra kendi gözlerini kapadı. Dalış anı: Greer içine bir sıcaklık yayıldığını hissetti. Bir an sonra zihni düşüncenin ötesindeki, sınırsız bir enerjiye karıştı.</span> <span class="metin-italik" xml:lang="tr-TR">Ey Tanrım,</span> <span class="metin-1" xml:lang="tr-TR">diye dua etti,</span> <span class="metin-italik" xml:lang="tr-TR">bizimle ol. Amy ile ol.</span></p>

      <p class="paragraf"><span class="metin-1" xml:lang="tr-TR">Ama bir terslik vardı. Greer acı hissediyordu. Korkunç bir acı. Sonra acı geçti, bir karanlık tarafından yutuldu. Bu karanlık, Greer’ın zihninde bir tarladan geçen gölge gibi hareket etti. Bir ölüm, dehşet, kara kötülük tutulması.</span></p>

      <p class="paragraf"><span class="metin-italik" xml:lang="tr-TR">Ben Morrison-Chávez-Baffes-Turrell-Winston-Sosa-Echols-Lambright-Martínez-Reinhardt...</span></p>

      <p class="paragraf"><span class="metin-1" xml:lang="tr-TR">İrkilen Greer gözlerini açtı. Büyü bozulmuştu; Greer dünyaya dönmüştü. Ne görmüştü? On İki’yi, ama diğeri neydi? Acısını hissettiği kişi? Hâlâ dizlerinin üstünde olan, boş ellerini havada tutan Lore da aynı şeyi yaşamıştı; Greer bunu kadının yüzündeki şok ifadesinden anladı.</span></p>

      <p class="paragraf"><span class="metin-1" xml:lang="tr-TR">“Wolgast kim?” diye sordu kadın.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Koridordan orta avluya doğru yürüyen Lila yere bastığının farkında bile değildi neredeyse. Kendini yenilmez hissediyordu; bazı kararlar verildi mi dönüşü olmazdı. Aradığı merdivenler, binanın diğer tarafındaki uzun bir koridorun sonundaydı. Köşeyi dönünce koşmaya başladı, takip edilircesine kapıya koştu. İriyarı nöbetçi sandalyesinden kalkıp Lila’nın yolunu kesti.</span></p>

      <p class="paragraf"><span class="metin-1" xml:lang="tr-TR">“Sen nereye gittiğini sanıyorsun?”</span></p>

      <p class="paragraf"><span class="metin-1" xml:lang="tr-TR">“Lütfen” diye inledi Lila, “açlıktan ölüyorum. Herkes gitti.”</span></p>

      <p class="paragraf"><span class="metin-1" xml:lang="tr-TR">“Buradan gitmelisin.”</span></p>

      <p class="paragraf"><span class="metin-1" xml:lang="tr-TR">Lila peçesini kaldırdı. “Benim kim olduğumu biliyor musun?”</span></p>

      <p class="paragraf"><span class="metin-1" xml:lang="tr-TR">Nöbetçi irkildi. “Affedersiniz hanımefendi” dedi kekeleyerek. “Elbette.”</span></p>

      <p class="paragraf"><span class="metin-1" xml:lang="tr-TR">Kemerine bağlanmış ipten çıkardığı anahtarı kilide soktu.</span></p>

      <p class="paragraf"><span class="metin-1" xml:lang="tr-TR">“Teşekkürler” diyen Lila rahatlamış gibi görünmek için elinden geleni yaptı. “Tanrı senden razı olsun.”</span></p>

      <p class="paragraf"><span class="metin-1" xml:lang="tr-TR">Merdiveni indi. Basamaklardan inince, kan işleme tesisinin çelik kapısının önünde ayakta duran ikinci nöbetçiye doğru döndü. Buraya inmeyeli yıllar olsa da, tesisin korkunçluğunu hatırlıyordu: masalarda yatan insanları, dev buzdolaplarını, kan torbalarını, denekleri ebedi alacakaranlıkta tutan tatlı gazın kokusunu. Lila’yı seyreden nöbetçi, elini tabancasının kabzasına koymuştu. Lila hayatında hiç tabanca kullanmamıştı. Bu işin zor olmadığını umuyordu.</span></p>

      <p class="paragraf"><span class="metin-1" xml:lang="tr-TR">Nöbetçiye emin adımlarla yaklaştı ve son anda peçesini kaldırıp adamın gözlerinin içine baktı.</span></p>

      <p class="paragraf"><span class="metin-1" xml:lang="tr-TR">“Yorgunsun.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Stadyumun kuzey tarafındaki yedek kulübesinin arkasında gizlenen Alicia yarı otomatik tabancasının şarjörünü çıkarıp boş yere inceledi, üstündeki hayali tozları sildi, sonra da şarjörü silaha geri takıp avcunun dibiyle vurarak yerine oturttu. Şarjörü on kez çıkarıp takmıştı. Ahşap kabzası çapraz çizgili olan tabancası .45ACP’ydi; şarjörü on iki kurşun alıyordu.</span> <span class="metin-italik" xml:lang="tr-TR">On iki,</span> <span class="metin-1" xml:lang="tr-TR">diye düşünen Alicia ironiyi fark etti. Evren tuhaf ve hoş bir şekilde işliyordu bazen.</span></p>

      <p class="paragraf"><span class="metin-1" xml:lang="tr-TR">Kalabalık mırıldanmaya başladı. Alicia dizlerinin üstünde doğrulup sahaya baktı. Başlamış mıydı? Garip bir nesne, geniş bir platforma tutturulmuş, Y şeklinde, altı metre boyunda bir çelik çerçeve çekilerek sahaya getiriliyordu. Tepesindeki kollardan zincirler sarkıyordu. Kamyon sahanın ortasında durdu; inen iki işbir arkadaki römorka koştular. Lastiklerin altına takoz koydular, kamyonla römorkun zincirini ayırdılar ve kamyona binip gittiler.</span></p>

      <p class="paragraf"><span class="metin-1" xml:lang="tr-TR">Alicia son hazırlıklarını yaptı. Kasaturayı sert, kalın bir sicimle uyluğuna bağlamıştı. Onu çıkarıp kemerine taktı.</span></p>

      <p class="paragraf"><span class="metin-italik" xml:lang="tr-TR">Amy,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Kan kardeşim. Tek istediğim şu.</span></p>

      <p class="paragraf"><span class="metin-italik" xml:lang="tr-TR">Martínez’i benim öldürmeme izin ver.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Araç konvoyu stadyumun ana rampasının önünde durduğunda, Guilder kamyonet kazasının etkisini üstünden atamamıştı hâlâ. Kaza büyük olmadığı için şanslıydılar.</span></p>

      <p class="paragraf"><span class="metin-1" xml:lang="tr-TR">Ama Guilder sağ salim geldiklerinde rahatlayacağını düşündüyse bile, kış karanlığında ışık saçan stadyumu görünce bu fikirden hemen vazgeçti. Arabadan inince müthiş bir insan gürültüsüyle karşılaştı. Yetmiş bin kişilik kalabalık tezahürat yapmasa da –fazla ürkektiler– kendine özgü bir gürültü çıkarıyordu. Yetmiş bin akciğer açılıp kapanıyordu; yetmiş bin çift ayak aylakça yere sürtünüyordu; yetmiş bin kalça, beton tribünlerde kıpraşarak rahat etmeye çalışıyordu. İnsan sesleri de duyuluyordu, öksürükler ve bebek ağlamaları; ama Guilder’ın asıl duyduğu ses, yeraltından gelen artçı deprem gürlemesini andırıyordu.</span></p>

      <p class="paragraf"><span class="metin-1" xml:lang="tr-TR">“Kadını yerine götürün” dedi.</span></p>

      <p class="paragraf"><span class="metin-1" xml:lang="tr-TR">Muhafızlar Amy’yi kamyonetten indirdiler. Guilder onu sürükleyerek götürmelerini seyretme ihtiyacı duymadı. Suresh’e TIR’ın uygun yere götürülmesini işaret etti. TIR rampaya çıktı.</span></p>

      <p class="paragraf"><span class="metin-1" xml:lang="tr-TR">Guilder sunum meselesini etraflıca düşünmüştü. Biraz şatafat gerekliydi. Kalabalığı şevklendirecek bir şeyler bulmakta zorlanırken, aklına bir benzetme gelmişti: Büyük maçlarda, oyuncular sahaya girerken gösteri yapılırdı. Suresh sahne yöneticisi olacaktı; gösterinin çeşitli görsel ve işitsel unsurlarını koordine edecekti. Listedeki maddeleri birer birer ele almışlardı: ses, ışıklandırma, sunum. İkindinin tamamını bu işle geçirmişlerdi. Birkaç pürüz çıkmıştı, ama hepsinin de üstesinden gelinebilirdi ve Suresh her şeyin kusursuz olacağını söylemişti.</span></p>

      <p class="paragraf"><span class="metin-1" xml:lang="tr-TR">Rampaya çıktılar; Suresh topallasa da diğerlerine ayak uydurmak için elinden geleni yapıyordu. Rölantideki TIR’ın iki yanına İK personeli dizilmişti; üst düzey yöneticiler alt tribünlere oturmuşlardı bile. Guilder kalabalığın gürültüsünün müthiş bir enerjiyle, dalga dalga geldiğini hissediyordu. Sahadaki karlar temizlenince geride çamurlu bir arazi kalmıştı; ortada platform ve çerçeve bekliyordu. Fiyakalı bir aletti: Fikir Suresh’ten çıkmıştı. İsyancılar onu havaya uçuracaklardı az kalsın; kim biraz olsun sinirlenmezdi ki? Suresh bir doktor olarak, insan öldürmenin ilginç yollarını diğer herkesten daha iyi bilir gibiydi. Amy havada asılı tutulursa, altına yaptığını herkesin görmesi ihtimali artardı; hem kadın daha çok ve daha uzun süre acı çekerdi.</span></p>

      <p class="paragraf"><span class="metin-1" xml:lang="tr-TR">Guilder notlarını gözden geçirirken Suresh onun mikrofonunu, adamın kravatlardan yaptığı doğaçlama kemerine taktı. “Şuna basarsanız” dedi, Guilder’ın dikkatini ses düğmesine çekerek, “mikrofon çalışır.”</span></p>

      <p class="paragraf"><span class="metin-1" xml:lang="tr-TR">Suresh geri çekildi. Kulaklığını indirip mikrofonu ayarladı ve geri sayıma başladı:</span></p>

      <p class="paragraf"><span class="metin-1" xml:lang="tr-TR">“Ses kabini.”</span></p>

      <p class="paragraf"><span class="metin-1" xml:lang="tr-TR">(Hazır.)</span></p>

      <p class="paragraf"><span class="metin-1" xml:lang="tr-TR">“Işıklar.”</span></p>

      <p class="paragraf"><span class="metin-1" xml:lang="tr-TR">(Hazır.)</span></p>

      <p class="paragraf"><span class="metin-1" xml:lang="tr-TR">“Ateş ekipleri.”</span></p>

      <p class="paragraf"><span class="metin-1" xml:lang="tr-TR">(Hazır.)</span></p>

      <p class="paragraf"><span class="metin-1" xml:lang="tr-TR">Bu şekilde devam etti. Onu ilgisizce dinleyen Guilder cüppeli kollarını ringe çıkmaya hazırlanan boksör misali salladı. Bu hareketi tuhaf bulmuştu hep, boş bir gösteri olarak görmüştü. Şimdiyse gayet mantıklı geliyordu.</span></p>

      <p class="paragraf"><span class="metin-1" xml:lang="tr-TR">“Her şey hazır, sizi bekliyoruz” dedi Suresh.</span></p>

      <p class="paragraf"><span class="metin-1" xml:lang="tr-TR">Evet, beklenen an sonunda gelmişti. Kalabalık ne büyük şok yaşayacaktı. Guilder gözlüğünü takıp son bir derin nefes aldı.</span></p>

      <p class="paragraf"><span class="metin-1" xml:lang="tr-TR">“Pekâlâ millet” dedi. “Canlı görünelim. Maç saati geldi.”</span></p>

      <p class="paragraf"><span class="metin-1" xml:lang="tr-TR">Öne, ışığa çıktı.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-66" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">64</span></p>

      <p class="cizgi30" xml:lang="en-GB"><img alt="19373.jpg" class="Basic-Graphics-Frame" src="../Images/19373.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">“Dani, uyan.”</span></p>

      <p class="paragraf"><span class="metin-1" xml:lang="tr-TR">Ses tanıdıktı, tanıdığı birinin sesiydi. Sara’nın kime ait olduğunu çıkaramadığı bu tuhaf ses yukarıdan geliyordu.</span></p>

      <p class="paragraf"><span class="metin-1" xml:lang="tr-TR">“Dani, gözlerini açmalısın. Açmaya çalışmalısın.”</span></p>

      <p class="paragraf"><span class="metin-1" xml:lang="tr-TR">Sara bilincini kazanmaya, vücudunu hissetmeye başlıyordu. Üşüdü birden. Boğazı ağrıyordu ve kuruydu; genzinde tatlı bir tat vardı. Gözlerini açması gerekiyordu –ses öyle diyordu–, ama gözkapaklarının her biri beş yüzer kilo ağırlığındaydı sanki.</span></p>

      <p class="paragraf"><span class="metin-1" xml:lang="tr-TR">“Sana bir şey vereceğim.”</span></p>

      <p class="paragraf"><span class="metin-1" xml:lang="tr-TR">Lila’nın sesi miydi bu? Sara koluna iğne batırıldığını hissetti. Hiçbir şey olmadı. Sonra:</span></p>

      <p class="paragraf"><span class="metin-italik" xml:lang="tr-TR">Ah!</span></p>

      <p class="paragraf"><span class="metin-1" xml:lang="tr-TR">Sara dimdik oturuverdi; kalbi küt küt atıyordu. Ciğerlerine hava dolunca kuru kuru öksürdü.</span></p>

      <p class="paragraf"><span class="metin-1" xml:lang="tr-TR">Lila, Sara’nın başının arkasını eliyle tutarken onun dudaklarına fincan bastırdı. “İç.”</span></p>

      <p class="paragraf"><span class="metin-1" xml:lang="tr-TR">Sara su tadı aldı, soğuk su. Etrafındaki görüntüler netleşmeye başladı. Kalbi hâlâ bir kuşunki gibi hızla çarpıyordu. Uzuvlarında hissettiği acıların bir kısmı gerçek, bir kısmıysa hayaliydi. Başının vücudunun geri kalanıyla pek bağlantısı yoktu sanki.</span></p>

      <p class="paragraf"><span class="metin-1" xml:lang="tr-TR">“Bir şeyin yok” dedi Lila. “Merak etme. Ben doktorum.”</span></p>

      <p class="paragraf"><span class="metin-1" xml:lang="tr-TR">Lila doktor muydu?</span></p>

      <p class="paragraf"><span class="metin-1" xml:lang="tr-TR">“Çabuk olmalıyız. Bu kolay olmayacak, biliyorum, ama ayağa kalkabilir misin?”</span></p>

      <p class="paragraf"><span class="metin-1" xml:lang="tr-TR">Sara kalkabileceğini sanmıyordu, ama Lila onu denemeye zorladı. Sara dirseğinden tutan Lila’nın yardımıyla tekerlekli sedyede yan döndü. Önlük eteğinin altındaki uylukları beyaz bandajlarla sarmalanmıştı. Kolları da bandajlıydı. Buraya nasıl geldiğini hatırlamıyordu.</span></p>

      <p class="paragraf"><span class="metin-1" xml:lang="tr-TR">“Bana ne yaptılar?”</span></p>

      <p class="paragraf"><span class="metin-1" xml:lang="tr-TR">“Onlar ilik alırlar. Kalçadan başlarlar. Canın o yüzden acıyor.”</span></p>

      <p class="paragraf"><span class="metin-1" xml:lang="tr-TR">Sara yere bastı. Lila’nın burada olmasının, onu kurtarmasının tuhaflığını ancak o zaman fark etti.</span></p>

      <p class="paragraf"><span class="metin-1" xml:lang="tr-TR">“Senin neden tabancan var Lila?”</span></p>

      <p class="paragraf"><span class="metin-1" xml:lang="tr-TR">Sara’nın tanıdığı narin, kararsız kadından eser kalmamıştı. Lila’nın yüzünde telaş vardı. “Gel.”</span></p>

      <p class="paragraf"><span class="metin-1" xml:lang="tr-TR">Koridora çıktıklarında Sara ilk cesedi gördü: Yerde yüzükoyun yatan o laboratuvar önlüklü adamın bir anda öldüğü belliydi. Kafatasının tepesi parçalanmıştı ve içindekiler duvara saçılmıştı. Yakınında iki ceset daha vardı; biri göğsünden, diğeriyse boğazından vurulmuştu... Gerçi ikinci adam ölmemişti. Duvara yaslanmış oturuyordu, boynunu iki eliyle tutuyordu, göğsü hafifçe inip kalkıyordu. Dr. Verlyn’di bu. Boynundaki delik yüzünden, hızlı hızlı soludukça hırıltılar çıkarıyordu. Sara’ya yalvaran gözlerle bakarak dudaklarını ses çıkarmadan kımıldattı.</span></p>

      <p class="paragraf"><span class="metin-1" xml:lang="tr-TR">Lila, Sara’yı kolundan çekiştiriyordu. “Acele etmeliyiz.”</span></p>

      <p class="paragraf"><span class="metin-1" xml:lang="tr-TR">Bunu tekrar söylemesine gerek yoktu. Başka cesetlerin yanından koşarak geçtiler: duvarlara saçılmış kanlar, irkilme pozisyonunda kalakalmış insanlar, görmeyen gözlerdeki şaşkınlık. Burada katliam yapılmıştı. Lila yapmış olabilir miydi? Koridorun sonundaki ağır çelik kapı açık duruyordu. Kapının yanında yatan işbir başından vurulmuştu.</span></p>

      <p class="paragraf"><span class="metin-1" xml:lang="tr-TR">“Onu binadan çıkar” diye emretti Lila. “Bu son isteğim senden. Ne gerekiyorsa yap.”</span></p>

      <p class="paragraf"><span class="metin-1" xml:lang="tr-TR">Sara onun Kate’i kastettiğini anladı. “Lila, ne yapıyorsun?”</span></p>

      <p class="paragraf"><span class="metin-1" xml:lang="tr-TR">“Çoktan yapılması gereken şeyi.” Kadının yüzüne huzur gelmişti; gözleri şefkatle parlıyordu. “Yakında her şey bitecek Dani.”</span></p>

      <p class="paragraf"><span class="metin-1" xml:lang="tr-TR">Sara duraksadı. “Adım Dani değil.”</span></p>

      <p class="paragraf"><span class="metin-1" xml:lang="tr-TR">“Tahmin etmiştim. Gerçek adını söylesene.”</span></p>

      <p class="paragraf"><span class="metin-1" xml:lang="tr-TR">“Adım Sara.”</span></p>

      <p class="paragraf"><span class="metin-1" xml:lang="tr-TR">Lila bu ismi uygun bulmuşçasına, başını ağır ağır sallayarak onayladı. Sara’nın elini tuttu.</span></p>

      <p class="paragraf"><span class="metin-1" xml:lang="tr-TR">“Ona iyi bir anne olacaksın Sara” deyip onun elini sıktı. “Bunu biliyorum. Hadi koş şimdi.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Guilder sahaya çıkınca sessizlik çöktü; yetmiş bin kişi ona bakmak için başını çevirdi. Guilder bir an öylece durup tribünlere göz gezdirerek sükûnetin tadını çıkardı. Mütevazı bir giriş yapacaktı, rahipler gibi. Platforma doğru yürürken zaman yavaşladı sanki. Elli metreyi kat etmenin bu kadar uzun süreceği kimin aklına gelirdi? Guilder’ın attığı her adımla birlikte etrafındaki sessizlik derinleşir gibiydi.</span></p>

      <p class="paragraf"><span class="metin-1" xml:lang="tr-TR">Platforma vardı. Sahanın önce bir yanındaki, sonra diğer yanındaki kalabalığa baktı. Diğer eli, belindeki ses düğmesini buldu.</span></p>

      <p class="paragraf"><span class="metin-1" xml:lang="tr-TR">“Milli marşımızı söylemek için herkes ayağa kalksın.”</span></p>

      <p class="paragraf"><span class="metin-1" xml:lang="tr-TR">Hiçbir şey olmadı. Guilder doğru düğmeye mi basmıştı? Yanda duran, eliyle telaşla döndürme hareketi yapan Suresh’e göz attı.</span></p>

      <p class="paragraf"><span class="metin-1" xml:lang="tr-TR">“Lütfen ayağa kalkın</span> <span class="metin-italik" xml:lang="tr-TR">dedim.</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Kalabalık gönülsüzce ayağa kalktı. “Vatan, Vatanımız” diye marş okumaya başladı Guilder, “canımız feda olsun sana...”</span></p>

      <p class="paragraf"><span class="metin-italik" xml:lang="tr-TR">Emeğimizi karşılıksız sunuyoruz, ücret beklemeden. Vatan, Vatanımız, bir ulus yükseliyor burada. Güvenlik, umut ve emniyet hüküm sürüyor, parlak denizlerin arasında...</span></p>

      <p class="paragraf"><span class="metin-1" xml:lang="tr-TR">Guilder neredeyse başka hiç kimsenin marşı söylemediğini fark edince kaygılandı. Sağdan soldan gelen tek tük sesler duyuyordu –İK görevlileri marş söylüyordu tabii, bir de elli metre çizgisindeki çatlak sesli, somurtkan personel–, ama kalabalığın durumu protesto ettiği izlenimini iyice artırıyordu bu.</span></p>

      <p class="paragraf"><span class="metin-italik" xml:lang="tr-TR">Vatan, Vatanımız, barış ve bolluk ülkesi. Cennet ışığı aydınlatıyor nadide güzelliğini. Tek zihin! Tek ruh! Sevginden başkasını görmüyor gözlerimiz. Vatanımız güçlü ve hür olsun: birleşsin ellerimiz ve kalplerimiz!</span></p>

      <p class="paragraf"><span class="metin-1" xml:lang="tr-TR">Marş cılız seslerle son buldu. Hiç hayra alamet değildi bu. Guilder’ın koltuk altında beliren ilk ter damlaları beline kadar indi. Kalabalığı coşturmak için marşı düzgün okuyacak birini bulsa daha iyi olurdu belki de. Yine de insanların bu akşamki dönüşüm şenliğine tamamen katılmalarını sağlayacak birkaç şey planlamıştı. Genzini temizleyip Suresh’e bir kez daha baktı ve adamın başıyla onay verdiğini görünce konuştu.</span></p>

      <p class="paragraf"><span class="metin-1" xml:lang="tr-TR">“Bugün karşınızda dururken, yeni bir dönemin başlangıcı...”</span></p>

      <p class="paragraf"><span class="metin-1" xml:lang="tr-TR">“Katil!”</span></p>

      <p class="paragraf"><span class="metin-1" xml:lang="tr-TR">Kalabalıkta mırıldanmalar oldu. O ses Guilder’ın arkasından, üst tribünlerde bir yerden gelmişti. Guilder dönüp o yüz denizine göz gezdirdi.</span></p>

      <p class="paragraf"><span class="metin-1" xml:lang="tr-TR">“Cani!”</span></p>

      <p class="paragraf"><span class="metin-1" xml:lang="tr-TR">Kadın sesiydi bu. Guilder onun parmaklığın ardında ayakta durduğunu gördü. Kadın yumruğunu kaldırmıştı ve hiddetle sallıyordu.</span></p>

      <p class="paragraf"><span class="metin-1" xml:lang="tr-TR">“Seni kasap!”</span></p>

      <p class="paragraf"><span class="metin-1" xml:lang="tr-TR">Guilder “Şu kadını tutuklayın!” diye bağırdı mikrofona, fazla yüksek sesle.</span></p>

      <p class="paragraf"><span class="metin-1" xml:lang="tr-TR">Kargaşa patlak verdi. Sahaya cisimler fırlatılıyordu. Kalabalıktakiler sahip oldukları tek şeyi, ayakkabılarını fırlatıyorlardı.</span></p>

      <p class="paragraf"><span class="metin-1" xml:lang="tr-TR">“Canavar! Suikastçı! İşkenceci!”</span></p>

      <p class="paragraf"><span class="metin-1" xml:lang="tr-TR">Guilder donakaldı. Bunların hiçbirini beklememişti.</span></p>

      <p class="paragraf"><span class="metin-1" xml:lang="tr-TR">“İblis! Tiran! Domuz!”</span></p>

      <p class="paragraf"><span class="metin-1" xml:lang="tr-TR">“Şeytan! İfrit! Zebani!”</span></p>

      <p class="paragraf"><span class="metin-1" xml:lang="tr-TR">Guilder çabucak bir şeyler yapmazsa kalabalığın kontrolünü tamamen yitirecekti. Suresh’e işaret verdi; düğmeye basıldı. Rengârenk ışıklar yanarken ve dumanlar salınırken, kadını taşıyan kamyonet sahaya peşinde TIR’la birlikte girdi. Aynı anda ateş ekipleri sahanın kenarlarında koşup etil alkolle ıslatılmış ahşap fıçıları tutuşturdular; saha titrek alevlerle çevrildi. Kamyonet platformun önünde dururken, TIR geniş bir çember çizerek döndü ve geri geri gitmeye başladı. Muhafızlar kamyonetin arka kapısını açtılar ve sırada oturan kadını çekerek ayağa kaldırıp platformun dibindeki çamurlu toprağa fırlattılar.</span></p>

      <p class="paragraf"><span class="metin-1" xml:lang="tr-TR">“Ayağa kalk.”</span></p>

      <p class="paragraf"><span class="metin-1" xml:lang="tr-TR">Kalabalık gürlüyordu... Yuhalıyor, ıslık çalıyor, ayakkabıları füze gibi fırlatıyordu.</span></p>

      <p class="paragraf"><span class="metin-1" xml:lang="tr-TR">“Ayağa kalk dedim.”</span></p>

      <p class="paragraf"><span class="metin-1" xml:lang="tr-TR">Guilder kadının kaburgalarını var gücüyle tekmeledi. Kadın bağırmayınca Guilder onu tekrar tekmeledi ve ayağa kaldırıp yüzünü onunkine öyle yaklaştırdı ki, burunları birbirine değdi.</span></p>

      <p class="paragraf"><span class="metin-1" xml:lang="tr-TR">“Başına geleceklerden haberin yok.”</span></p>

      <p class="paragraf"><span class="metin-1" xml:lang="tr-TR">“Aslında var. Epeydir tanışıyoruz denebilir.”</span></p>

      <p class="paragraf"><span class="metin-1" xml:lang="tr-TR">Guilder bu tuhaf iddiayı nasıl yorumlayacağını bilemedi, ama umursamadı da. Muhafızlara kadını götürmelerini işaret etti. Kadın onu sürükleyerek çerçevenin dibine götüren ve diz çöktüren adamlara direnmedi. Yanakları, tuniği, saçı çamurluydu. Parlak ışıklar altında cılız, neredeyse kukla gibi görünüyordu; ama Guilder onun gözlerindeki asiliği, korkmayı tamamen reddetme kararlılığını hâlâ görebiliyordu. Virallerin onun işini çabucak bitirmeyeceklerini umdu. Muhafızlar kadının kelepçelerini çıkardılar, sonra da bileklerine çerçevenin tepesinden sarkan zincirleri bağladılar.</span></p>

      <p class="paragraf"><span class="metin-1" xml:lang="tr-TR">Bocurgatı kullanarak onu havaya kaldırmaya başladılar.</span></p>

      <p class="paragraf"><span class="metin-1" xml:lang="tr-TR">Kadın yükseldikçe kalabalığın gürlemesi artıyordu. İtiraz mı ediyorlardı? Yoksa hoşlarına mı gidiyordu? Bir insanın parçalanmasını seyredecek olmanın yoğun heyecanına mı kapılmışlardı? Guilder kendisinden nefret ettiklerinin farkındaydı, ama kalabalık şimdi bunu düşünmüyordu; karanlık enerjileri, bu gecenin dönüştürücü gücüyle birleşmişti.</span></p>

      <p class="paragraf"><span class="metin-1" xml:lang="tr-TR">Kadının yükselişi epey yukarıda son buldu; kolları iki yandan sarkıyordu, vücudu sallanıyordu.</span></p>

      <p class="paragraf"><span class="metin-1" xml:lang="tr-TR">“Son sözün?”</span></p>

      <p class="paragraf"><span class="metin-1" xml:lang="tr-TR">Kadın bir an düşündü. “Elveda?”</span></p>

      <p class="paragraf"><span class="metin-1" xml:lang="tr-TR">Guilder güldü. “Hah şöyle.”</span></p>

      <p class="paragraf"><span class="metin-1" xml:lang="tr-TR">“Tam tersini kastetmiştim.”</span></p>

      <p class="paragraf"><span class="metin-1" xml:lang="tr-TR">Guilder onu daha fazla dinlemek istemiyordu. TIR’ın arka tarafına doğru döndü. Kalın çelik yelekler giymiş iki işbir kapının kanatlarının yanında duruyordu. Suresh, Guilder’ı kenardan, dikkatle seyrediyordu; onunla göz göze gelen Guilder başıyla onay verdi.</span></p>

      <p class="paragraf"><span class="metin-italik" xml:lang="tr-TR">Hey Lila,</span> <span class="metin-1" xml:lang="tr-TR">diye düşündü,</span> <span class="metin-italik" xml:lang="tr-TR">kuruntulu yaratık, artık bir önemin yok;</span> <span class="metin-1" xml:lang="tr-TR">bunu</span> <span class="metin-italik" xml:lang="tr-TR">seyret.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Birden sessizlik çöktü. Stadyuma karanlık çökünce herkes donakaldı.</span></p>

      <p class="paragraf"><span class="metin-1" xml:lang="tr-TR">Mavi bir ışık yandı.</span></p>

      <p class="paragraf"><span class="metin-1" xml:lang="tr-TR">Harekete geçme vakti gelmişti. Greer’la Lore saklandıkları yerden fırlayıp merdivenleri koşarak çıktılar. Kontrol odasının kapısında tek bir işbir nöbet tutuyordu. Oraya önce Greer vardı.</span></p>

      <p class="paragraf"><span class="metin-1" xml:lang="tr-TR">“Ne oluyor?” Nöbetçi bıçakları fark etti. “Hey” dedi.</span></p>

      <p class="paragraf"><span class="metin-1" xml:lang="tr-TR">Greer onu kulaklarından tutup –adam kepçe kulaklıydı neyse ki– kafa attı. Adam yığılıp kaldı.</span></p>

      <p class="paragraf"><span class="metin-1" xml:lang="tr-TR">Kapıdan içeri daldılar. Yine tek bir adam, bir kırmızı gözlü çıktı karşılarına. Işıklı ve düğmeli, mikrofonlu bir panelin önünde oturuyordu; başında büyük bir kulaklık vardı. Bir duvardaki pencereler maviye boyanmış sahaya bakıyordu. Adam kulaklık taktığından, onların içeri girdiğini fark etmedi. Greer’la Lore’un arasındaki örtük anlaşma gereği, sıra Lore’daydı.</span></p>

      <p class="paragraf"><span class="metin-1" xml:lang="tr-TR">Kırmızı gözlü başını kaldırdı. “Hey, buraya girmeniz yasak.”</span></p>

      <p class="paragraf"><span class="metin-1" xml:lang="tr-TR">“Doğru” diyen Lore adama usulca arkadan yaklaşıp sol eliyle onun alnını tuttu ve boğazını kâğıt gibi kesti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">TIR’ın kapıları açıldı.</span></p>

      <p class="paragraf"><span class="metin-1" xml:lang="tr-TR">Görkemle, krallar gibi dışarı çıktılar. Hareketleri haşmetliydi, kararlıydı; acele etmiyorlardı, türlerinin özgüvenine sahiptiler. Ne oldukları belliydi. Çok uzun boyluydular. Endamları muazzamdı. Nesillerin kanıyla beslendikçe devleşmişlerdi. Çok iri olmayan Carter bile kardeşlerinin azametinden pay almış gibiydi. Kalabalıktakiler bu muhteşem görüntü karşısında hep birden nefes aldılar. Guilder birazdan çığlıkların başlayacağından emindi; ama şimdilik, on bir viral ortaya çıkarken derin, beklenti yüklü bir sessizlik hüküm sürüyordu. Bu güçlü varlıklar öne çıkıp kendilerini gösterdiler. Sırtları dikti, güçlü pençeleri devasa işkence aletleri gibiydi. Dev gibi görünüyorlardı. Yeryüzüne hükmeden canlı efsanelerdi. Muhafızlar canlarını kurtarmak için saha kenarlarına kaçtılar, ama Guilder bunu fark etmedi. Bu görkemli varlıkları düşünüyordu sadece.</span></p>

      <p class="paragraf"><span class="metin-italik" xml:lang="tr-TR">Kardeşlerim,</span> <span class="metin-1" xml:lang="tr-TR">diye düşündü Guilder,</span> <span class="metin-italik" xml:lang="tr-TR">size bu armağanı, bu tadımlığı sunuyorum. Bu yumuşacık yiyeceği, bu başlangıcı. Kardeşlerim, gelin dünyayı birlikte yönetelim.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Nina’nın suikast ekibi merdiveni tırmandı. Yönetici kadronun oturduğu tribünlerin hemen önündeki bir yedek kulübesine çıktılar. Eustace koşmaya başlayınca sahaya fırlayıp düşmanlarıyla yüzleşecek ve kısa namlulu otomatik silahlarıyla ateş açacaklardı.</span></p>

      <p class="paragraf"><span class="metin-1" xml:lang="tr-TR">Ama şimdi, gizlenmelerinin son anlarında çömelmiş halde dururken, kalabalıktaki herkes gibi onlar da dehşet, hayret ve hiç bilmedikleri bir hissin karışımı olan bir duyguya kapıldılar. Peter üç görsel gerçeği aynı anda sindirmeye çalışıyordu. On İki’nin sonuncusu karşısındaydı, sadece birkaç metre ötedeydi; zincirlerden sarkan Amy onları cezbeden yemdi; Amy, Amy değil yetişkin bir kadındı. Greer’la Alicia Peter’ı buna hazırlamaya çalışmışlardı, ama hiçbir söz onu bu gerçeğe hazırlamaya yetmezdi.</span></p>

      <p class="paragraf"><span class="metin-1" xml:lang="tr-TR">Eustace neredeydi?</span></p>

      <p class="paragraf"><span class="metin-1" xml:lang="tr-TR">Sonra Peter onu gördü. Adam sahanın ucundaki parmaklığın ardında duruyordu... Tanıklığa zorlanan sıradan bir yaylacıydı sadece. Guilder’ın karşısında duran on bir viral, emir bekleyen bir müfreze gibiydi.</span> <span class="metin-italik" xml:lang="tr-TR">Lanet olsun,</span> <span class="metin-1" xml:lang="tr-TR">diye düşündü Peter,</span> <span class="metin-italik" xml:lang="tr-TR">birbirinize fazla uzaksınız. Yaklaşsanıza piçler.</span></p>

      <p class="paragraf"><span class="metin-1" xml:lang="tr-TR">Guilder kollarını kaldırdı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Lila tek başınaydı. Kubbe sessizdi, nefesini tutmuş dev bir hayvan gibiydi.</span> <span class="metin-italik" xml:lang="tr-TR">Burası,</span> <span class="metin-1" xml:lang="tr-TR">diye düşündü Lila.</span> <span class="metin-italik" xml:lang="tr-TR">Bu ıstırap tapınağı.</span> <span class="metin-1" xml:lang="tr-TR">Dünyada böyle bir yerin var olmasına nasıl izin verilebilirdi?</span></p>

      <p class="paragraf"><span class="metin-1" xml:lang="tr-TR">Tabanca boştu; Lila onu yere bırakıp koridora gerisingeri daldı. Her kapının ardındaki masada birer insan yatıyordu; yaşam güçleri yavaş yavaş tükeniyordu. Onları kurtarmaya zaman yoktu ve Lila bir tek buna üzülüyordu, ama onları çektikleri işkenceden kurtarabilirdi en azından.</span></p>

      <p class="paragraf"><span class="metin-1" xml:lang="tr-TR">Odadan odaya geçip kapıları nöbetçiden aldığı halkaya takılı anahtarlarla açtı. İçeride hapsolmuş herkes için kısa bir dua okuduktan sonra eter tanklarının vanalarını açtı. Havaya aşırı tatlı bir koku yayıldı. Lila’nın hareketleri yavaşlamaya başladı; acele etmesi gerekiyordu. Kapıları açık bırakarak koridorda ilerledi. Duvarlara düzenli aralıklarla uyarı tabelaları asılmıştı: ETER MEVCUTTUR. ATEŞ YAKMAYINIZ.</span></p>

      <p class="paragraf"><span class="metin-1" xml:lang="tr-TR">Son kapıya ulaştı. Anahtarları peş peşe denedi; parmakları ağır ve titrekti, gaz şimdiden etkisini gösteriyordu. Sonunda bir anahtar kilide girdi.</span></p>

      <p class="paragraf"><span class="metin-1" xml:lang="tr-TR">Lila’nın onu görünce içi parçalandı. Onu yere zincirlemişlerdi. Çıplak ve aşağılanmış halde yatıyordu, ölümün sınırında ebediyen duruyordu. Canavarlar! Lila onun ıstırabını nasıl görmezden gelebilmişti? Onun acısını dindirmek için nasıl yüz yıl bekleyebilmişti?</span></p>

      <p class="paragraf"><span class="metin-1" xml:lang="tr-TR">“Lawrence, sana ne yaptılar?”</span></p>

      <p class="paragraf"><span class="metin-1" xml:lang="tr-TR">Grey’in yanında diz çöktü. Adamın gözleri açıktı, ama Lila’yı görmeyip başka bir dünyaya bakıyordu sanki. Lila onun buruşmuş yanaklarını ve alnını okşadı. Başını onunkine eğdi ve yüzünü okşarken alnını onun alnına dokundurdu. “Lawrence” diye fısıldadı tekrar tekrar, “Lawrence’ım.”</span></p>

      <p class="paragraf"><span class="metin-1" xml:lang="tr-TR">Adam nihayet konuştu: “Kurtar... beni.”</span></p>

      <p class="paragraf"><span class="metin-1" xml:lang="tr-TR">“Canım, seni tabii ki kurtaracağım.” Lila’nın gözyaşları sel olmuş akıyordu. Gaz koridora yayılmıştı. Lila cüppesinin cebinden kibrit kutusunu çıkardı. “Birbirimizi kurtaracağız.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sahanın epey yukarısındaki Greer’la Lore da on bir viralin harekete geçmesini bekliyorlardı.</span></p>

      <p class="paragraf"><span class="metin-1" xml:lang="tr-TR">“Lanet olsun” dedi Greer dürbünle bakarken, “neden bir şey yapmıyorlar?”</span></p>

      <p class="paragraf"><span class="metin-1" xml:lang="tr-TR">Guilder’ın elleri hâlâ havadaydı. Neler oluyordu? Adam ellerini iki yanına indirip tekrar kaldırdı ve hararetle salladı. Hâlâ tepki yoktu.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Lanet</span> <span class="metin-1" xml:lang="tr-TR">olsun!”</span></p>

      <p class="paragraf"><span class="metin-1" xml:lang="tr-TR">Lore’un eli düğmedeydi. Sesi telaşlıydı. “Ne yapsam? Ne yapsam?”</span></p>

      <p class="paragraf"><span class="metin-1" xml:lang="tr-TR">“Bilmiyorum!”</span></p>

      <p class="paragraf"><span class="metin-1" xml:lang="tr-TR">Sonra Greer sahada hareket gördü. Biri sahanın ucundan koşuyordu: Eustace.</span></p>

      <p class="paragraf"><span class="metin-1" xml:lang="tr-TR">“Hadi! Işıkları aç!”</span></p>

      <p class="paragraf"><span class="metin-1" xml:lang="tr-TR">O zaman bile artık çok geçti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sara koşuyordu; orta avludan geçip –dışarıdan silah sesleri mi geliyordu?– koridora girdi ve Lila’nın dairesine daldı.</span></p>

      <p class="paragraf"><span class="metin-1" xml:lang="tr-TR">“Kate!”</span></p>

      <p class="paragraf"><span class="metin-1" xml:lang="tr-TR">Çocuk yatakta uyuyordu. Sara onu kucağına alırken kızın gözleri titreşerek açıldı. “Anneciğim?”</span></p>

      <p class="paragraf"><span class="metin-1" xml:lang="tr-TR">“Buradayım. Bebeğim, buradayım.”</span></p>

      <p class="paragraf"><span class="metin-1" xml:lang="tr-TR">Sara artık emindi: Dışarıda ateş ediliyordu. (Bunu bilmesi mümkün olmasa da, tam o anda kardeşi Michael koşarak merdiven çıkarken sağ uyluğuna kurşun yedi ve adrenalinin etkisinde olduğundan, hissettiği acıyı tuhaf bir şekilde önemsiz buldu. Hollis yalan söylememişti: Bir kez başlayınca insan vurmak kolaylaşıyordu. Michael iki kişiyi daha vurduktan sonra dizinin büküldüğünü hissetti, tabancayı elinden düşürdü –tabanca boşalmıştı zaten– ve görüş alanı yıldızlarla doldu.) Sara çocuğunu kucağında taşıyarak koridorda koştu.</span> <span class="metin-italik" xml:lang="tr-TR">Kızım, kızım.</span> <span class="metin-1" xml:lang="tr-TR">Yaşasalar da, ölseler de birlikte olacaklardı; bir daha asla ayrılmayacaklardı.</span></p>

      <p class="paragraf"><span class="metin-1" xml:lang="tr-TR">Orta avluya koşarak girerken kapıdan içeri bir adam daldı. Gömleği kanlıydı; eli tabancalıydı. Sakallı yüzünde vahşi bir kararlılık vardı. Sara kalakaldı.</span></p>

      <p class="paragraf"><span class="metin-1" xml:lang="tr-TR">Hollis?</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Amy bütün olanları havadan seyrediyordu. Binlerce kişilik kalabalık deliye dönmüştü; Guilder ipe sapa gelmez bir şekilde kollarını kaldırmıştı. Nina’nın ekibi yedek kulübesinden fırlayıp sıra sıra dizili takım elbiseli adamlara ateş açmıştı ve adamlar şimdi çığlıklar atarak saklanacak yer arıyorlardı, bazılarıysa vücutlarından gül rengi kanlar kavis çizerek fışkırırken hiçbir şey yapmadan öylece, şaşkın şaşkın oturuyorlardı. Sahada Alicia belirdi, silahını çekmişti, saldırmaya hazırdı; sahanın ucundan koşarak yaklaşan, bombayı göğsüne sımsıkı bastıran Eustace’ın arkasındaki işbir diz çöküp ona nişan aldı; kanlar fışkırdı ve Eustace dönerek yere düştü, bomba ellerinin arasından kaydı. Amy’nin çevresinde gerçekleşen bütün bu olaylar yörüngede dönen gezegenler gibiydi, dönüp duran bir faaliyet kozmosuydu, ama varlıkları Amy’yi çok az etkiliyor, duyularını esinti gibi okşuyordu. Merkezde Amy vardı, Amy ve akrabaları vardı ve her şey burada, bu sahnede belirlenecekti.</span></p>

      <p class="paragraf"><span class="metin-1" xml:lang="tr-TR">– Kardeşlerim. Selam. Uzun zaman oldu.</span></p>

      <p class="paragraf"><span class="metin-italik" xml:lang="tr-TR">– Biz Morrison-Chávez-Baffes-Turrell-Winston-Sosa-Echols-Lambright-Martínez-Reinhardt’ız...</span></p>

      <p class="paragraf"><span class="metin-1" xml:lang="tr-TR">– Ben Amy’yim, kız kardeşinizim.</span></p>

      <p class="paragraf"><span class="metin-1" xml:lang="tr-TR">Amy o zaman onu hissetti. Kötülüğün içinde parlayan ışığı. Carter’ı gözleriyle arayıp buldu. Carter diğerlerinden biraz uzaktaydı ve onlar gibi iki büklüm duruyordu.</span></p>

      <p class="paragraf"><span class="metin-1" xml:lang="tr-TR">Carter değildi bu.</span></p>

      <p class="paragraf"><span class="metin-1" xml:lang="tr-TR">– Baba.</span></p>

      <p class="paragraf"><span class="metin-italik" xml:lang="tr-TR">Evet Amy. Buradayım.</span></p>

      <p class="paragraf"><span class="metin-1" xml:lang="tr-TR">Amy’nin kalbi sevgiyle doldu. Gözleri yaşardı.</span></p>

      <p class="paragraf"><span class="metin-1" xml:lang="tr-TR">– Ah, babacığım, çok üzgünüm. Bakma bana. Bakma.</span></p>

      <p class="paragraf"><span class="metin-1" xml:lang="tr-TR">Saha aydınlanırken Amy gözlerini kapadı. Kapı açmak gibi olacaktı bu. Amy öyle hayal etmişti. Bu hayattan, bu dünyadan vazgeçmek irade değil, teslimiyet eylemi olacaktı. Zihninde beliren görüntüler düşünceden hızlıydı. Ona sarılmak için diz çökmüş annesi, güçlü kollarıyla sarılırken yaydığı parlak ışık, sonra dönüp gitmesi; Amy ışıklar ve müzik eşliğinde atlıkarıncadayken onun yanında duran, iri elini onun beline koyan Wolgast; kardan melekler yaptıkları gece yıldızlarla aydınlanan kış göğü; Caleb’ın kendisini yatağa yatıran Amy’ye anlayışla bakıp “Seni seven oldu mu hiç?” demesi; yetimhanenin kapısında duran Peter, ellerinin havada birleşmesi, kelimelerle ifade edemedikleri şeyleri dokunuşlarıyla söylemeleri. Amy geçmişte kalmış günleri birer birer anımsadı, sonra da sevdiği insanlara zihniyle uzanıp onlara veda etti.</span></p>

      <p class="paragraf"><span class="metin-1" xml:lang="tr-TR">Kapıyı açtı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sahanın kenarındaki Peter’la diğerleri şarjörlerini alt tribünlere boşalttıktan sonra silahlarını tekrar dolduruyorlardı. Eustace’ın vurulduğunu henüz bilmiyorlardı; ışıkların planlanan şekilde yandığını, adama koşmaya başlaması için işaret verildiğini biliyorlardı sadece; arkalarında her an patlama olmasını bekliyorlardı.</span></p>

      <p class="paragraf"><span class="metin-1" xml:lang="tr-TR">Patlama olmadı.</span></p>

      <p class="paragraf"><span class="metin-1" xml:lang="tr-TR">Peter platforma doğru döndü. Işıklarla aydınlanan viraller çeşitli korunma pozisyonları almışlardı. Bazıları yüzlerini dirsek çukurlarına gömmüşlerdi ve sendeleyerek geriliyorlardı. Diğerleriyse yere yığılmış ve beşikteki bebekler misali kıvrılmışlardı. Müthiş bir görüntüydü bu, Peter’ın hayatı boyunca anımsayacağı bir görüntüydü, ama platformun yukarısında olanların yanında solda sıfır kalırdı.</span></p>

      <p class="paragraf"><span class="metin-1" xml:lang="tr-TR">Amy’ye bir şeyler oluyordu. Öyle şiddetle sarsılarak zincirleri çekiştiriyordu ki, paramparça olacak gibiydi. Spazmları giderek şiddetleniyordu. Son bir kemik kırıcı sarsıntıdan sonra hareketsiz kaldı; Peter onun geçirdiği krizin bittiğini umdu bir an.</span></p>

      <p class="paragraf"><span class="metin-1" xml:lang="tr-TR">Kriz bitmemişti.</span></p>

      <p class="paragraf"><span class="metin-1" xml:lang="tr-TR">Amy kalın, hayvansı bir sesle uluyarak başını geriye attı. Peter neye tanık olduğunu anladı birden. Saatler sürmesi gereken bir şey birkaç saniyede gerçekleşiyordu. Amy’nin yüz hatları eriyor, ceninsi bir belirsizliğe bürünüyordu. Omurgası uzuyordu, parmaklarıyla tırnakları pençe haline geliyordu. Dişleri uzayıp kazık gibi oluyor ve sertleşip kalınlaşan derisi billursu hayvan kabuğuna dönüşüyordu. Işık saçmaya başlamıştı; hızlanmış dönüşümünün gücü havayı aydınlatıyordu sanki. Şiddetle sarsılan Amy zincirleri göğsüne doğru çekip bloklarından kopardı ve düşüşünün etkisini azaltmak için sıvımsı bir çeviklikle çömelme pozisyona geçip dörtayak üstüne indiğinde, sahada artık on bir değil on iki viral vardı.</span></p>

      <p class="paragraf"><span class="metin-1" xml:lang="tr-TR">On İki vardı.</span></p>

      <p class="paragraf"><span class="metin-1" xml:lang="tr-TR">Amy ayağa kalktı. Gürledi.</span></p>

      <p class="paragraf"><span class="metin-1" xml:lang="tr-TR">İşte o zaman, Kubbe’nin bodrumundaki, akıbetleri asla bilinemeyecek olan Lila Kyle’la Lawrence Grey el ele tutuşup üçe kadar saydılar; kibrit ateşlendi ve bütün ışıklar söndü.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-67" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">65</span></p>

      <p class="cizgi30" xml:lang="en-GB"><img alt="19375.jpg" class="Basic-Graphics-Frame" src="../Images/19375.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">İyice sıkıştırılmış yüz kırk beş kiloluk dietil eter gazının tutuşmasıyla oluşan patlama, bodrumda küçük bir yolcu uçağının çarpmasıyla aşağı yukarı aynı etkiyi yapacak miktarda enerjiyi serbest bıraktı. Gidecek başka yeri olmayan patlama kuvveti yukarıya yöneldi ve merdiven boşluklarına, koridorlara, hava kanallarına hızla yayıldıktan sonra geri çekilip zemini parçaladı. Binanın daha geniş alanlarına girince her şey bitti. Pencereler patladı. Mobilyalar havalandı. Duvarlar bir anda yıkıldı. Enerji ters bir kasırga gibi döne döne yükselirken önüne çıkan her şeyi yok ediyordu, akkor kalbine doğru çekilen her şey yukarı savruluyordu. Sonunda yapının kemiklerini, binayı Öncülerin zamanından beri Iowa yaylasında ayakta tutan çelik kirişleri ve özenle yontulmuş kireçtaşı bloklarını bulup paramparça etti.</span></p>

      <p class="paragraf"><span class="metin-1" xml:lang="tr-TR">Kubbe çökmeye başladı.</span></p>

      <p class="paragraf"><span class="metin-1" xml:lang="tr-TR">Beş kilometre ötede, stadyumdaki seyirciler Kubbe’nın yıkılışını bir duyusal olaylar zinciri şeklinde deneyimlediler: önce bir parıltı, sonra patlama sesi, sonra da derin bir yer sarsıntısı ve şehrin elektrik şebekesinin çökmesiyle birlikte ortalığın karanlığa gömülmesi. Herkes donakaldı bir an, ama sonra bir şey değişti. İnsanların içinde yeni bir güç şahlandı. Bunu kim başlatmıştı kim bilir? Tribünlerde konuşlanmış isyancılar muhafızlara karşı saldırıya geçmişlerdi bile, ama artık yalnız değildiler. Çılgına dönen kalabalık güruh halinde hücum etti. Gözleri hiddetten öyle dönmüştü ki, onları tutsak eden kişilere saldırırlarken sanki bireysellikleri tek bir hayvan topluluğunun içinde erimişti. Sürü. İzdiham. Pod. Karşılarındakilerin düşmanlarına dönüştüler, hep olması gerektiği gibi; köle olmaktan çıkınca canlandılar.</span></p>

      <p class="paragraf"><span class="metin-1" xml:lang="tr-TR">Sahadaki Guilder ise dağılıyordu.</span></p>

      <p class="paragraf"><span class="metin-1" xml:lang="tr-TR">Bunu önce ellerinin tersinde hissetti... Derisi çekercesine büzülmeye başlamıştı birden. Ellerini yüzüne kaldırdı. Ellerinin giderek buruşan etinde uzun, kansız yarıklar açılmasını hissiz ve şaşkınca seyretti; henüz acı hissetmiyordu. Bu his tüm vücudunun yüzeyine dans ederek yayıldı. Parmak uçları yüzünü buldu. Kurukafaya dokunmak gibiydi bu. Saçı, dişleri dökülüyordu. İhtiyarmış gibi kamburu çıktı. Çamura, dizlerinin üstüne düştü. Kemiklerinin çöktüğünü, toza dönüştüğünü hissediyordu.</span></p>

      <p class="paragraf"><span class="metin-1" xml:lang="tr-TR">“Grey, sen ne yaptın?”</span></p>

      <p class="paragraf"><span class="metin-1" xml:lang="tr-TR">Bir gölge düştü.</span></p>

      <p class="paragraf"><span class="metin-1" xml:lang="tr-TR">Guilder yüzünü kaldırdı. Viraller kararan görüş alanını son kez görkemleriyle doldurdular.</span> <span class="metin-italik" xml:lang="tr-TR">Kardeşlerim,</span> <span class="metin-1" xml:lang="tr-TR">diye düşündü,</span> <span class="metin-italik" xml:lang="tr-TR">bana neler oluyor? Bana yardım edin kardeşlerim, ölüyorum.</span> <span class="metin-1" xml:lang="tr-TR">Ama onların gözlerinde akrabalıktan eser görmedi.</span></p>

      <p class="paragraf"><span class="metin-italik" xml:lang="tr-TR">Hain.</span></p>

      <p class="paragraf"><span class="metin-italik" xml:lang="tr-TR">Hain.</span></p>

      <p class="paragraf"><span class="metin-italik" xml:lang="tr-TR">Hain hain hain...</span></p>

      <p class="paragraf"><span class="metin-1" xml:lang="tr-TR">Başka şeyler oluyordu: tabanca sesleri, bağrışmalar, karanlıkta koşan insanlar. Ama Guilder bu olayları bir anlığına fark etse de, bilinci başına gelecek şeye ilişkin, soğuk ve nihai, daha büyük bir farkındalık tarafından ele geçirildi hemen.</span></p>

      <p class="paragraf"><span class="metin-italik" xml:lang="tr-TR">Shawna,</span> <span class="metin-1" xml:lang="tr-TR">diye düşündü,</span> <span class="metin-italik" xml:lang="tr-TR">Shawna, tek istediğim yalnız kalmamaktı. Tek istediğim tek başına ölmemekti.</span></p>

      <p class="paragraf"><span class="metin-1" xml:lang="tr-TR">Sonra viraller üstüne saldırdılar.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sonucu belirleyen olaylar ki katılımcıların hayatlarının yalnızca otuz yedi saniyesinde olup bitti, merkeze doğru çökerken üst üste binen eşzamanlı hareket çerçeveleri şeklinde gerçekleşti. Sadece alevlerin –sahanın çevresindeki fıçılar yanıyordu hâlâ– ve virallerin fosforlu ışığının aydınlattığı sahne cehennemi çağrıştırıyordu. Guilder’la işleri biten, onu paramparça ederek büyük ölçüde toza dönüştürüp dört bir yana saçan viraller bir araya gelip gevşek bir hat oluşturmuşlardı. Amy’yi ihtiyatla inceler gibiydiler. Belki onun hayra alamet olup olmadığını henüz bilmiyorlar; belki de ondan korkuyorlardı. Silahını tekrar dolduran Peter dev virallere peş peşe ateş ediyordu, ama bunun görünürde bir etkisi olmuyordu. Kurşunlar parlak kıvılcımlar çıkararak onların zırhlı vücutlarından sekiyor, viraller dönüp de Peter’a bakmıyorlardı bile. Alicia tabancasını kaldırarak sahanın diğer tarafından yaklaşırken, Nina ile Tifty de karşı taraftan virallere doğru koşuyorlardı. Planı boş vermişlerdi artık; yalnızca içgüdülerine güvenebilirlerdi. Platformda dimdik duran Amy kollarını kaldırdı. Bileklerinden uzun birer zincir sarkıyordu. Zincirleri giderek daha hızlı döndürmeye başladı.</span> <span class="metin-italik" xml:lang="tr-TR">Fırıldaklar,</span> <span class="metin-1" xml:lang="tr-TR">diye düşündü Peter. Amy viralleri oyalamak için fırıldak yöntemini kullanıyordu. Başının üstünde giderek daha hızlı dönen, giderek bulanıklaşan zincirlerin hareketi hipnotize ediciydi. Büyülenen yaratıklar donakalmışlardı. Amy başını kuş gibi yana eğdi; gözlerini kısarak saldırı açısını hesapladı. Peter ne olacağını anladı.</span></p>

      <p class="paragraf"><span class="metin-1" xml:lang="tr-TR">Amy Harper Bellafonte tamamen silahlanmıştı. Hiçlikten Gelen Kız Amy uçuyordu.</span></p>

      <p class="paragraf"><span class="metin-1" xml:lang="tr-TR">Amy öne doğru fırlarken zincirleri kırbaç gibi savurdu. Aynı anda başını göğsüne doğru eğip havada dönerek en yakın viralin göğsüne ayaklarıyla çarptı; darbe anında, altı metrelik demir kanatları olan bir şahmerdana dönüşmüştü. Virallerden daha ufak olsa da devinirlik avantajına sahipti; ilkini sırtüstü yere serdi; ayaklarının üstüne düştüğünde zincirler hedeflerini bulmuş, başka iki viralin boynuna dolanmıştı. Amy soldakini sertçe kendine doğru çekti ve yüzünü onun çenesinin altına gömüp, kumaş ısıran köpek gibi sarstı.</span></p>

      <p class="paragraf"><span class="metin-1" xml:lang="tr-TR">Viral uludu.</span></p>

      <p class="paragraf"><span class="metin-1" xml:lang="tr-TR">Kanı fışkırırken kemik çatırtısı duyuldu ve yaratık öldü.</span></p>

      <p class="paragraf"><span class="metin-1" xml:lang="tr-TR">Amy bir bilek hareketiyle zinciri boynundan çözdüğü yaratığın cesedini topaç gibi savurdu. Dikkatini ikinci virale yöneltti, ama denge değişmişti artık: Sürpriz unsuru kaybolmuştu; dönen zincirlerin hipnotik etkisi geçmişti. Yaratık Amy’nin üstüne saldırdı ve birbirlerine kontrolsüzce çarpınca, platformun kenarından aşağı düştüler. Amy zinciri kurtardı, ama sersemlemiş gibiydi; çamurda emekleme pozisyonundaydı. Geri kalan viraller tepeden tırnağa sarsılıyorlardı, ortak bilinçleri geri gelip odaklanıyordu. Bir an sonra Amy’nin üstüne hayvan sürüsü gibi çullanacaklardı.</span></p>

      <p class="paragraf"><span class="metin-1" xml:lang="tr-TR">Ufak viral olmasa bunu yapabilirlerdi.</span></p>

      <p class="paragraf"><span class="metin-1" xml:lang="tr-TR">Peter şimdiye kadar onları bir topluluk olarak görmüştü sadece; şimdiyse bu düşüncesi ister istemez değişti. Virallerden biri farklıydı. İnsan boyundaydı. Diğerlerinin Amy’ye saldırmasına fırsat vermeden harekete geçti; Amy ile diğer virallarin arasına sıçradı ve onlara doğru dönüp pençelerini kaldırarak meydan okuma pozisyonu aldı. Derin bir nefes alınca göğsü şişti; geriye çekilen dudakları dişlerini sergiledi.</span></p>

      <p class="paragraf"><span class="metin-1" xml:lang="tr-TR">Sonra çıkardığı ses, boyundan beklenmeyecek kadar yüksekti. Safi hiddetle uludu. Gürlemesi bir ormandaki ağaçları devirebilirdi, bir dağı yerle bir edebilirdi, bir gezegeni yörüngesinden çıkarabilirdi. Peter bu ses dalgasının onu geriye ittiğini hissetti; kulak zarları acıdı. Ufak viral Amy’ye sadece bir saniye kazandırmıştı, ama bu yeterliydi. Amy ayağa kalkarken diğerleri öne atıldılar.</span></p>

      <p class="paragraf"><span class="metin-1" xml:lang="tr-TR">Kaos.</span></p>

      <p class="paragraf"><span class="metin-1" xml:lang="tr-TR">Ortalık bir anda öyle karıştı ki, neler olduğunu veya nereye ateş edilmesi gerektiğini anlamak imkânsız hale geldi; savaş insan gözünün takip edemeyeceği kadar hızlı yaşanıyordu. Peter kurşununun bittiğinin fark etti, ama tabancası zaten işe yaramıyordu. Alicia’nın ateş etmeyi sürdürerek sahanın diğer tarafından yaklaştığını gördü.</span></p>

      <p class="paragraf"><span class="metin-1" xml:lang="tr-TR">Tifty ile Nina neredeydi?</span></p>

      <p class="paragraf"><span class="metin-1" xml:lang="tr-TR">Sahanın diğer tarafına baktı. Bombayı göğsüne sımsıkı bastırmış olan Nina platforma doğru koşuyordu. Peşinden Tifty geliyordu. Kadın serbest elini başının üstüne kaldırıp avazı çıktığı kadar bağırdı: “Piçler! Buraya bakın! Hey!”</span></p>

      <p class="paragraf"><span class="metin-1" xml:lang="tr-TR">Dikkatini çektiği viral onun niyetini, ne taşıdığını anlamış mıydı? Nina’ya doğru koşmak yerine, onun üstüne atladı ve havada salınırken kollarıyla bacaklarını ağında gezinen örümcek misali açtı. Onu önce Tifty gördü. Silahını kaldırırken Nina’yı yana itmeye çalıştı, ama çok geç kalmıştı; düşen her şeyde olduğu gibi, viralin düşüşünün yavaşlığı da yanılsamaydı. Yaratık ikisinin üstüne düştü; darbenin ağırlığını en çok Tifty hissetti. Peter bombanın patlamasını bekledi, ama bu olmadı. Viral Nina’yı kolundan tuttuğu gibi savurunca, havada dönen kadın çamura düştü; sonra yaratık Tifty’ye döndü. Silahını kaldıran Tifty’nin üstüne atladı.</span></p>

      <p class="paragraf"><span class="metin-1" xml:lang="tr-TR">Bir çığlık. Silah sesi.</span></p>

      <p class="paragraf"><span class="metin-1" xml:lang="tr-TR">Bir karar değildi bu. Avantajlar ve dezavantajlar yoktu. Peter tabancasını elinden atıp, çamurda yatan bombaya doğru var gücüyle koştu.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Her şeyi sadece Lore’la Greer gördüler. Ama olanları inançlı bir adam olan, gördüklerini duaları sayesinde daha derinden kavrayabilen Greer anladı sadece.</span></p>

      <p class="paragraf"><span class="metin-1" xml:lang="tr-TR">Kontrol odasından bakıldığında, sahadaki savaşın bütünü görülebiliyordu. Bir uçta Eustace baygın ya da cansız yerdeydi, onunla platformun arasında da Tifty Lamont yatıyordu; karanlığın içine savrulan Nina gözden kaybolmuştu; ateş etmeyi sürdüren tek kişi diğer taraftaki Alicia’ydı. Ortada platform duruyordu; Amy çerçevenin tepesine sıçramıştı. Lime lime olmuş tuniği koyu kanla ıslanmıştı. Pençesini böğrüne, bir yaradan akan kanı durdurmak istercesine bastırmıştı. Greer onun kesik kesik soluduğunu o mesafeden bile görebiliyordu. Amy’nin dönüşümü tamamlanmış olsa da, insan halinden geriye bir şey kalmıştı: saçı. Siyah, dağınık saçı yüzüne düşmüştü. Diğer viraller bir an sonra saldırıya geçecek olsalar da, Amy geri çekilmiş gibi durmuyordu. Yenilmez, neredeyse soylu görünüyordu.</span></p>

      <p class="paragraf"><span class="metin-1" xml:lang="tr-TR">Sonra Greer diğer yarısahaya doğru koşan Peter’ı gördü. Peter nereye gidiyordu? TIR’a mı?</span></p>

      <p class="paragraf"><span class="metin-1" xml:lang="tr-TR">Hayır.</span></p>

      <p class="paragraf"><span class="metin-1" xml:lang="tr-TR">Greer odadan fırlayıp merdiveni koşarak inmeye başladı. Kalabalığı vücuduyla, yumruklarıyla, gerekirse bıçağıyla yaracaktı.</span> <span class="metin-italik" xml:lang="tr-TR">Amy. Amy, geliyorum.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Alicia’yı hiçbir şey engelleyemezdi. Varlığını bu kutsal gerçeğe adamıştı o. Bunu mağaradan beri hissediyordu; tuhaf bir özlem onu iteliyordu; sanki bir tünelin ucuna doğru çekiliyordu. Virallere ateş ederek yaklaşırken –kurşunların zarar vermeyeceğini biliyordu, onların dikkatini çekmek istiyordu sadece– tek bir düşüncesi, tek bir hedefi, tek bir arzusu vardı.</span></p>

      <p class="paragraf"><span class="metin-italik" xml:lang="tr-TR">Louise, intikamını alacağım. Seni unutmadım. Louise, sen de kan kardeşimsin.</span></p>

      <p class="paragraf"><span class="metin-1" xml:lang="tr-TR">“Göster kendini orospu çocuğu!”</span></p>

      <p class="paragraf"><span class="metin-1" xml:lang="tr-TR">Kurşunları kıvılcımlar çıkararak sekiyordu. Boşalan şarjörünü çıkarıp yenisini taktı ve ateş etmeyi sürdürdü. Dişlerini gıcırdatarak, karanlık duasını mırıldanarak ilerliyordu. Aradığı viral onu tanıyacaktı, hissedecekti; başka türlüsü mümkün değildi. Alicia’nın onu öldürmesi, yeryüzünden silmesi kaderdi. O Julio Martínez’di, On İki’nin Onuncusu’ydu. Tezgâhta homurdanan Kulampara’ydı. Kadınları bu şekilde taciz eden gelmiş geçmiş tüm erkeklerdi; Alicia onu karanlık kalbinden bıçaklayacak ve öldüğünü hissedecekti.</span></p>

      <p class="paragraf"><span class="metin-1" xml:lang="tr-TR">Virallerden biri ona döndü.</span> <span class="metin-italik" xml:lang="tr-TR">Elbette,</span> <span class="metin-1" xml:lang="tr-TR">diye düşündü Alicia; Martínez’i nerede görse tanırdı. Bu viral görünüş itibarıyla diğerlerine benzese de, sadece Alicia’nın algılayabileceği kibirli bir havası vardı. Yaratık ona can sıkıntısıyla, miskince, ruhsuz gözlerle bakıyordu; gülümser gibiydi neredeyse. Alicia daha önce bir viralin yüzünde ifade görmemişti hiç; ilk kez görüyordu.</span> <span class="metin-italik" xml:lang="tr-TR">Seni tanıyorum,</span> <span class="metin-1" xml:lang="tr-TR">der gibiydi o yavan, küstah yüz.</span> <span class="metin-italik" xml:lang="tr-TR">Seni tanıyorum, değil mi? Sakın söyleme, bırak tahmin edeyim. Seni bir yerden tanıdığıma eminim.</span></p>

      <p class="paragraf"><span class="metin-italik" xml:lang="tr-TR">Kesinlikle haklısın, beni tanıyorsun,</span> <span class="metin-1" xml:lang="tr-TR">diye düşünen Alicia kemerinden kasaturayı çıkardı.</span></p>

      <p class="paragraf"><span class="metin-1" xml:lang="tr-TR">Birbirlerine aynı anda saldırdılar... Alicia bıçağı başının üstüne kaldırmıştı, Martínez ise iri pençelerini bıçak gibi öne uzatmıştı. Durdurulamaz bir güç, yerinden oynamaz bir nesneyle karşılaştı; bodoslama çarpıştılar ve çok daha iri olan Martínez, Alicia’yı başının üstünden fırlattı. Alicia kontrolsüzce uçarken, viralin pençelerinin yardığı kollarıyla yüzündeki kesikleri hissetse de henüz acı duymadı. Çamura düşüp üç kez yuvarlanarak hız kestikten sonra ayağa fırladı. Nefesi kesilmişti, sendeliyordu, darbenin etkisiyle kulakları çınlıyordu. Kasaturayı elinden düşürmemeyi her nasılsa başarmıştı; onu kaybetmek yenilgiyi kabullenmek demekti, düşünülemez bir şeydi.</span></p>

      <p class="paragraf"><span class="metin-1" xml:lang="tr-TR">Altı metre ötedeki Martínez kurbağa misali çömelmiş ve ellerini çamurda yüzgeç gibi açmıştı. Gülümseyişi daha şakacı, daha eğlenir bir ifadeye dönüşmüştü. Gülmek üzere gibiydi.</span> <span class="metin-italik" xml:lang="tr-TR">Gülen yüzüne lanet olsun,</span> <span class="metin-1" xml:lang="tr-TR">diye düşünen Alicia kasaturasını tekrar kaldırdı.</span></p>

      <p class="paragraf"><span class="metin-1" xml:lang="tr-TR">Üzerlerine doğru düşen bir şey vardı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Bomba, bomba, bomba neredeydi?</span></p>

      <p class="paragraf"><span class="metin-1" xml:lang="tr-TR">Sonra Peter, Tifty’nin sadece birkaç metre ötesinde duran bombayı gördü. Çamurda kayarak bombayı kucakladı. Bombanın ateşleme düğmesi sağlamdı, telleri kopmamıştı. Nasıl bir his olacaktı?</span> <span class="metin-italik" xml:lang="tr-TR">Hiçlik gibi,</span> <span class="metin-1" xml:lang="tr-TR">diye düşündü Peter. Hiçlik gibi olacaktı.</span></p>

      <p class="paragraf"><span class="metin-1" xml:lang="tr-TR">Arkasında duvar gibi sert bir şey patladı. Her şey Peter’ı terk etti bir an: nefes, düşünce, yerçekimi. Bomba kucağından fırlayıp döne döne uçtu. Peter’ın ayaklarının altındaki toprak sarsıldı ve zihnine karanlık çöktü; sonra kendini çamurda sırtüstü yatar halde buldu.</span></p>

      <p class="paragraf"><span class="metin-1" xml:lang="tr-TR">Tepesinde bir viral duruyordu; yüzlerinin arasında sadece on santim kadar vardı. Bu görüntü Peter’ın duyularında karışıklığa yol açmış gibiydi; sanki akşam karanlığının tadını alıyordu veya şimşeği dinliyordu. Yaratık başını yana eğince Peter aklına gelen son şeyi, son eylemi olacağını düşündüğü şeyi yaptı: Başını viralle birlikte yana eğdi ve onun gözüne tamamen odaklandı.</span></p>

      <p class="paragraf"><span class="metin-italik" xml:lang="tr-TR">Ben Wolgast’ım.</span></p>

      <p class="paragraf"><span class="metin-1" xml:lang="tr-TR">Sonra Peter gördü: Yaratık bombayı tutuyordu.</span></p>

      <p class="paragraf"><span class="metin-italik" xml:lang="tr-TR">Bana yardım et.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-italik" xml:lang="tr-TR">Alicia, kardeşim. Alicia, o senin.</span></p>

      <p class="paragraf"><span class="metin-1" xml:lang="tr-TR">Martínez onun geldiğini görmedi. Dev cüssesiyle ayağa kalkmasından hemen önce Amy onun arkasına düştü. Bileklerini sallayarak zincirleri Martínez’in vücuduna kement gibi dolayıp, virali kollarını kımıldayamaz hale getirdi. Viralin gülümseyişi şaşkınlık ifadesine dönüştü.</span></p>

      <p class="paragraf"><span class="metin-italik" xml:lang="tr-TR">Şimdi,</span> <span class="metin-1" xml:lang="tr-TR">dedi Amy.</span></p>

      <p class="paragraf"><span class="metin-1" xml:lang="tr-TR">Martínez’i müthiş bir güçle çekip ayağa kaldırarak, viralin geniş ve etli göğsünü açığa çıkardı. Martínez sendeleyerek gerilerken Alicia yaratığın üstüne sıçradı ve bacaklarını onun beline dolayıp virali yere serdi. Kasaturayı iki eliyle başının üstüne kaldırmıştı. Ama indirmedi.</span></p>

      <p class="paragraf"><span class="metin-1" xml:lang="tr-TR">“Söyle!” diye haykırdı, kulakları uğuldarken. “Onun adını söyle!”</span></p>

      <p class="paragraf"><span class="metin-1" xml:lang="tr-TR">Yaratık odaklanmaya çalışıyordu.</span> <span class="metin-italik" xml:lang="tr-TR">Louise?</span></p>

      <p class="paragraf"><span class="metin-1" xml:lang="tr-TR">Bu sözcüğü duyan Alicia kasaturayı var gücüyle saplayıp, virali kadim yöntemle öldürdü.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Tribünlerdeki kalabalık, sahadaki savaşın son saniyelerini hayal meyal gördü. Lucius Greer içinse bu geçerli değildi. Greer olacakları diğer herkesten daha iyi anladı. Amy’nin Martínez’i dizginlemekte kullandığı zincirler şimdi onu cesede bağlıyordu. Alicia, Amy’yi kurtarmak için Martínez’i döndürmeye çabalıyordu. Savunmasız haldeydiler, ama geri kalan viraller hâlâ saldırmamışlardı. Belki Martínez’in ölümü ortak düşünce zincirlerini sekteye uğratmıştı; belki içlerinden birini bir insanın öldürdüğünü görünce donakalmışlardı; belki zafer anını olabildiğince uzatmak ve böylece son saldırılarından olabildiğince haz almak istiyorlardı; belki de sebep başkaydı.</span></p>

      <p class="paragraf"><span class="metin-1" xml:lang="tr-TR">Sebep başkaydı.</span></p>

      <p class="paragraf"><span class="metin-1" xml:lang="tr-TR">Greer sahada koşarken, başka biri onun sağından yaklaşıyordu. Greer’ın zihninin zaten bildiği şeyi gözleriyle de görmesine tek bir bakış yetti. Yaklaşan kişi Peter’dı. Kollarını sallayarak bağırıyordu. Ama bir farklılık vardı. Bunu viraller de sezdiler. Pür dikkat kesildiler, burunlarını kaldırıp havayı kokladılar.</span></p>

      <p class="paragraf"><span class="metin-1" xml:lang="tr-TR">“Buraya bakın piçler!”</span></p>

      <p class="paragraf"><span class="metin-1" xml:lang="tr-TR">Peter’ın belden yukarısı çıplaktı, gövdesi kan içindeydi... Elinde hâlâ sımsıkı tuttuğu bıçağın kollarında ve göğsünde açtığı uzun, kıvrık yaralardan ılık, taze kan akıyordu. Niyeti barizdi; viralleri Amy ile Alicia’dan uzaklaştırmak, üstüne çekmek istiyordu. O yemdi; tuzak neydi peki?</span></p>

      <p class="paragraf"><span class="metin-1" xml:lang="tr-TR">Ve Greer duydu:</span></p>

      <p class="paragraf"><span class="metin-italik" xml:lang="tr-TR">Ben Wolgast’ım.</span></p>

      <p class="paragraf"><span class="metin-italik" xml:lang="tr-TR">Ben Wolgast’ım.</span></p>

      <p class="paragraf"><span class="metin-italik" xml:lang="tr-TR">Ben Wolgast’ım.</span></p>

      <p class="paragraf"><span class="metin-1" xml:lang="tr-TR">Greer koştu.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Onu Alicia da gördü.</span></p>

      <p class="paragraf"><span class="metin-1" xml:lang="tr-TR">Amy, Martínez’in cesedinden hâlâ kurtulamamıştı. Onu esir eden zincirler birbirine dolanmıştı; her çekişte biraz daha sıkışıyordu. Âcizlikten haykıran Alicia virallere doğru koşan Peter’ı gördü; virallerin döndüğünü, başlarını eğdiğini, gözlerinin hayvansı bir öldürme arzusuyla parladığını gördü.</span></p>

      <p class="paragraf"><span class="metin-italik" xml:lang="tr-TR">Peter, hayır,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Sen ölme. Onca şeyden sonra, sen ölme.</span></p>

      <p class="paragraf"><span class="metin-1" xml:lang="tr-TR">Amy’nin nasıl kurtulduğunu hiç anlayamadı. Amy bir anda gidiverdi. Ellerindeki kelepçeler tam da Amy’nin onları bıraktığı yerde, Martínez’in cesedine dolanmış zincirlerin ucunda bulunacaktı; sonradan hepsi bu gerçeğin üstüne kafa yoracak ve farklı farklı sonuçlara ulaşacaktı. Hepsi farklı bir yorum getirecekti. Bu bir gizemdi, tıpkı Amy’nin bir gizem olması gibi; ve her gizem gibi, göreni de görülen kadar ifşa edecekti.</span></p>

      <p class="paragraf"><span class="metin-1" xml:lang="tr-TR">Ama bunlar sonradan olacaktı. Alicia’nın o son saniyede bildiği tek şey, Amy’nin gittiğiydi; Amy uçarak uzaklaşıyordu. Kayan bir yıldız gibi ışık saçıyordu; sonra Peter’a doğru düşmeye başladı.</span></p>

      <p class="paragraf"><span class="metin-1" xml:lang="tr-TR">“Amy...”</span></p>

      <p class="paragraf"><span class="metin-1" xml:lang="tr-TR">Ama Alicia’nın tek söylediği bu oldu.</span></p>

      <p class="paragraf"></p>

      <p class="yildiz"><span class="Normal-2 char-style-override-17">✽✽✽</span></p>

      <p class="paragraf"><span class="metin-1" xml:lang="tr-TR">Çünkü Wolgast, Amy’yi seviyordu.</span></p>

      <p class="paragraf"><span class="metin-1" xml:lang="tr-TR">Çünkü Amy evindeydi.</span></p>

      <p class="paragraf"><span class="metin-1" xml:lang="tr-TR">Çünkü Wolgast onu kurtarmıştı, o da Wolgast’ı.</span></p>

      <p class="paragraf"><span class="metin-1" xml:lang="tr-TR">Ve Seferberlik Ordusu teğmeni Peter Jaxon her şeyi duydu, gördü ve hissetti; sonunda her şeyi hissetti. Bakışmaları sırasında, Wolgast’ın tüm hayatı onun içine akmıştı. O hayatın tüm kederleri. Yürek yakan kayıpları ve ıstırap veren pişmanlıkları. Unutulmuş bir kıza duyulan sevgi ve yüzyıllık gece. Peter geçmişe ait yüzler, insanlar, görüntüler gördü. Beşiğinde yatan bir bebek ve onu kucağına almak için eğilen bir kadın; ikisini aydınlatan neredeyse kutsal bir ışık. Amy’nin küçücük bir çocukkenki halini, tuhaf etkileyiciliğini, dünyadaki yapayalnızlığını, bir atlıkarıncanın ışıklarını, kış göğündeki yıldızları ve kara kazınmış melek şekillerini gördü. Bu görüntüler hep Peter’ın parçasıydı sanki, defalarca görülüp de ancak sonradan hatırlanan bir rüya gibi; Peter onları gördüğü, hayatının son saniyelerinde onlara tanık olduğu için derin bir minnet duydu.</span></p>

      <p class="paragraf"><span class="metin-italik" xml:lang="tr-TR">Gelin bana,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Gelin bana.</span></p>

      <p class="paragraf"><span class="metin-1" xml:lang="tr-TR">Peter var gücüyle koşuyordu. Kendini Tanrı’nın ellerine bırakmıştı. Greer’ın yaklaştığını, Wolgast’ın da bombayı göğsüne bastırarak arkadan geldiğini, podun ortasına doğru koştuğunu görmese de sezdi. Ve son anda, şu sözleri işitti:</span></p>

      <p class="paragraf"><span class="metin-italik" xml:lang="tr-TR">Amy, kaç.</span></p>

      <p class="paragraf"><span class="metin-1" xml:lang="tr-TR">Ve:</span> <span class="metin-italik" xml:lang="tr-TR">Baba...</span></p>

      <p class="paragraf"><span class="metin-1" xml:lang="tr-TR">Ve:</span> <span class="metin-italik" xml:lang="tr-TR">Seni seviyorum.</span></p>

      <p class="paragraf"><span class="metin-1" xml:lang="tr-TR">Wolgast virallerin arasına dalarken, sivri tırnaklı başparmağını ateşleme düğmesinin üstüne getirdi; Amy de Peter’ın üstüne atlayıp onu uzaklaştırdı ve ona kalkan oldu; ve On İki’den geriye kalanlar Wolgast’ın –Sadık Wolgast’ın, Herkesin Babası’nın ve Seven Kişi’nin– üstüne hiddetle atlarken, Wolgast’ın durduğu yerde bir boşluk açıldı, karanlık gece en aydınlık güne dönüştü ve gökyüzü gök gürültüsüyle yarıldı.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-68" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">66</span></p>

      <p class="cizgi30" xml:lang="en-GB"><img alt="19377.jpg" class="Basic-Graphics-Frame" src="../Images/19377.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Sonraki dakikalarda, ortada iki şehir vardı sanki: Biri kaosun hüküm sürdüğü tribünlerdi, diğeriyse ansızın sükûnet çökmüş olan aşağıdaki saha. Başlangıç ve son, yan yana ama ayrı duruyorlardı. Az sonra ikisi birleşecekti, ayaklanan kalabalık sakinleşip de şaşırtıcı bir gerçeği, özgür oldukları gerçeğini fark ederek dağılmaya, saha da dahil olmak üzere istedikleri yere gitmeye başlayınca; bedenleri özgürlüğü tadan insanlar birer birer, ihtiyatla aşağı ineceklerdi. Ama sahadaki dövüşçüler şimdilik baş başaydılar ve kimin ölüp kimin sağ kaldığına son bir kez bakıyorlardı.</span></p>

      <p class="paragraf"><span class="metin-1" xml:lang="tr-TR">Peter kendine gelince Alicia’yı gördü. Alicia kararmıştı, yara bere ve kan içindeydi. Çoğu yanmış olan saçından incecik dumanlar yükseliyordu hâlâ.</span> <span class="metin-italik" xml:lang="tr-TR">Peter,</span> <span class="metin-1" xml:lang="tr-TR">diyordu. Peter’ın başında dururken yanaklarından yaşlar akıyordu.</span> <span class="metin-italik" xml:lang="tr-TR">Peter.</span></p>

      <p class="paragraf"><span class="metin-1" xml:lang="tr-TR">Peter konuşmaya çabaladı. Ağzında hareket eden dili ağırdı:</span> <span class="metin-italik" xml:lang="tr-TR">Amy? Yaşıyor mu?..</span></p>

      <p class="paragraf"><span class="metin-1" xml:lang="tr-TR">Usulca ağlayan Alicia başını hayır anlamında salladı.</span></p>

      <p class="paragraf"><span class="metin-1" xml:lang="tr-TR">Greer her nasılsa sağ kalmıştı. Patlamanın şiddetiyle uzağa fırlamıştı. Normalde ölmesi gerekirdi, ama onu bulduklarında sırtüstü yatıyordu, yıldızlı göğe bakıyordu. Giysileri parçalanmış ve yanmıştı; ama yaralanmamış gibiydi. Sanki patlamanın gücü onun etrafından dolanmıştı, görünmez bir el onu korumuştu. Uzun bir an boyunca ne konuştu, ne de kımıldadı. Sonra eliyle göğsünü yokladı, göğsüne ihtiyatla pat pat vurdu; elini yüzüne kaldırıp yanaklarında, alnında ve çenesinde gezdirdi.</span></p>

      <p class="paragraf"><span class="metin-1" xml:lang="tr-TR">“Vay be” dedi.</span></p>

      <p class="paragraf"><span class="metin-1" xml:lang="tr-TR">Eustace da yaşayacaktı. Başta onu ölü sanmışlardı; yüzü gözü kan içindeydi. Ama kurşun sıyırmıştı; üstündeki kan, kurşunun parçaladığı sol kulağından akmıştı; o kulağı topraktan sökülmüş bir bitkiydi sanki ve geride büzülmüş bir delik kalmıştı. Patlamayı hatırlamadığı gibi, o sırada yaşadıklarını da bölük pörçük hatırlıyordu sadece: kafatasını sarsan bir gürültü, tepesinden geçen bir sıcak hava dalgası, sonra üstüne yağan bir sıvı, duman ve toz tadı. O geceyi sadece kulağını kaybederek atlatacaktı ki yüzünde birçok savaş yarası vardı zaten. Bir de kulakları hep çınlayacaktı ve bu yüzden fazla yüksek sesle konuşması, insanların onun sakinken bile kızgın olduğunu sanmalarına yol açacaktı. İleride, Kerrville’e geri dönüp albay olduğunda ve orduyla başkanın arasında aracılık yaptığında, yeni rütbesini otoritesini artıran faydalı bir gelişme olarak değil, can sıkıcı bir şey olarak görecekti; bunu neden tahmin etmediğine şaşacaktı.</span></p>

      <p class="paragraf"><span class="metin-1" xml:lang="tr-TR">Sahadan yara almadan çıkan tek kişi Nina’ydı. Tifty’yi öldüren viralin onu fırlatıp atması sayesinde, patlamanın etki alanının dışına çıkmıştı. Sahanın ortasına doğru giderken bomba patlayınca ayakları yerden kesilmiş ve geriye savrulmuştu; ama bunun hemen öncesinde On İki’nin ölmesine, bir ışık topuyla sarmalanıp paramparça olmasına tanık olan tek kişi oydu. Diğer her şey hayal meyal hatırlıyordu; Amy’yi görmemişti.</span></p>

      <p class="paragraf"><span class="metin-1" xml:lang="tr-TR">Hiç görmemişti.</span></p>

      <p class="paragraf"></p>

      <p class="paragraf para-style-override-23"><span class="metin-1" xml:lang="tr-TR">Ama içlerinden biri ölmüştü.</span></p>

      <p class="paragraf"><span class="metin-1" xml:lang="tr-TR">Tifty’yi bulduklarında, elinde silahını tutuyordu hâlâ. Çamurda yatıyordu; kemikleri kırılmış, vücudu parçalanmış, gözleri kan çanağına dönmüştü. Sağ kolu kopmuştu, ama yaralarının en önemsiziydi bu. Etrafında toplanırlarken, kesik kesik soluyarak konuşmaya çabaladı. Konuşmayı nihayet başardı: “Nerede o?”</span></p>

      <p class="paragraf"><span class="metin-1" xml:lang="tr-TR">Kimi sorduğunu bir tek Greer anlamış gibiydi. Nina’ya döndü. “Seni istiyor.”</span></p>

      <p class="paragraf"><span class="metin-1" xml:lang="tr-TR">Nina, Tifty’nin onu sormasının sebebini anlamış olabilirdi de, olmayabilirdi de; kimse emin olamadı. Tifty’nin yanında diz çöktü. Tir tir titreyen Tifty elini kaldırıp parmak uçlarıyla Nina’nın yanaklarına hafifçe dokundu.</span></p>

      <p class="paragraf"><span class="metin-1" xml:lang="tr-TR">“Nitia” diye fısıldadı. “Nitia’m.”</span></p>

      <p class="paragraf"><span class="metin-1" xml:lang="tr-TR">“Ben Nina’yım.”</span></p>

      <p class="paragraf"><span class="metin-1" xml:lang="tr-TR">“Hayır. Nitia’sın. Nitia’msın.” Yaşlı gözlerle gülümsedi. “Ona... öyle benziyorsun ki.”</span></p>

      <p class="paragraf"><span class="metin-1" xml:lang="tr-TR">“Kime?”</span></p>

      <p class="paragraf"><span class="metin-1" xml:lang="tr-TR">Adamın gözlerinin feri sönüyordu. “Ona söyledim...” Nefesi kesildi. Öksürmeye başlayınca ağzından kan boşandı. “Ona söyledim... Seni koruyacağımı.” Sonra gözleri donuklaştı ve can verdi.</span></p>

      <p class="paragraf"><span class="metin-1" xml:lang="tr-TR">Kimse konuşmadı. İçlerinden biri karanlığa gitmişti.</span></p>

      <p class="paragraf"><span class="metin-1" xml:lang="tr-TR">“Anlamıyorum” dedi Alicia. Diğerlerine baktı. “Ona neden Nitia dedi ki?”</span></p>

      <p class="paragraf"><span class="metin-1" xml:lang="tr-TR">Greer yanıt verdi: “Çünkü onun adı bu.” Cesede bakan Nina başını kaldırdı. “Bilmiyordun, değil mi?” dedi Greer. “Bilemezdin zaten.”</span></p>

      <p class="paragraf"><span class="metin-1" xml:lang="tr-TR">Nina başını iki yana salladı.</span></p>

      <p class="paragraf"><span class="metin-1" xml:lang="tr-TR">“Tifty senin babandı.”</span></p>

      <p class="paragraf"><span class="metin-1" xml:lang="tr-TR">Sonradan tüm hikâye açığa çıkacaktı. Sahaya bir kamyonet dalacaktı; araçtan üç kişinin inmesini seyredeceklerdi. Hayır, dört. Michael, Hollis, Sara ve Sara’nın kucağındaki küçük kız.</span></p>

      <p class="paragraf"><span class="metin-1" xml:lang="tr-TR">Ama şimdilik, hayatının özü sergilenen arkadaşlarının yanında sessizce durdular. Büyük gangster Tifty Lamont, Seferberlik Ordusu yüzbaşısı. Onu can verdiği yere, sahaya gömeceklerdi.</span> <span class="metin-italik" xml:lang="tr-TR">Çünkü asla gidemezsin,</span> <span class="metin-1" xml:lang="tr-TR">diye açıkladı Greer;</span> <span class="metin-italik" xml:lang="tr-TR">Tifty öyle derdi hep.</span> <span class="metin-italik" xml:lang="tr-TR">Gidebileceğini sanırsın, ama gidemezsin. Bir kez orada durdun mu, sonsuza dek parçan olur.</span></p>

      <p class="paragraf"><span class="metin-1" xml:lang="tr-TR">Sahadan çıkış yoktu.</span></p>

      <p class="paragraf"></p>

      <p class="paragraf"></p>
    </div>
  </div>
</body>
</html>
