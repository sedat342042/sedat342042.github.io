<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-24.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-24.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-60" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">58</span></p>

      <p class="cizgi30" xml:lang="en-GB"><img alt="19358.jpg" class="Basic-Graphics-Frame" src="../Images/19358.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Vale ölmüştü; bunun tek bir anlamı olabilirdi. Sıra Sara’ya gelmişti.</span></p>

      <p class="paragraf"><span class="metin-1" xml:lang="tr-TR">Jenny de ortadan kaybolmuştu. Stadyumun bombalanmasından iki gün sonra, Jenny’nin yerini yeni bir kız almıştı. Bu kız da onlardan mıydı? Hayır, öyle olsa Sara fark ederdi. Tabağın altında bir mesaj, güven verici bir bakışma olurdu. Bir şey olurdu. Oysa kız –Sara o soluk ve ürkek kızın adını bilmiyordu ve asla öğrenmeyecekti– sessizce gelip gidiyordu.</span></p>

      <p class="paragraf"><span class="metin-1" xml:lang="tr-TR">Lila yatağına çekilmişti. Gece gündüz dönüp duruyordu yatağında. Sadece yıkanmak için kalkıyor, ama Sara’nın yardım tekliflerini geri çeviriyordu. Sesi bitkindi; konuşmak bile tüm gücünü tüketir gibiydi. “Beni rahat bırak” diyordu.</span></p>

      <p class="paragraf"><span class="metin-1" xml:lang="tr-TR">Sara yapayalnızdı, soyutlanmıştı. Sistem çöküyordu.</span></p>

      <p class="paragraf"><span class="metin-1" xml:lang="tr-TR">Sara günlerini Kate’le geçiriyordu, ama bu sefer bir fark vardı, bir nihailik hissi vardı. Çocuk da bunu seziyordu, çocukların her şeyi sezdikleri gibi. Bu güçlü algıları nereden kaynaklanıyordu? Her şeye anlamsızlık hissi eşlik ediyordu. Her zamanki oyunlarını oynuyor, kimin kazanacağını umursamıyorlardı. Sara her zamanki masalları okuyordu, ama çocuk öylesine dinliyordu. Hiçbir şey işe yaramıyordu. Birlikte geçirdikleri zaman yakında sona erecekti. Uzun günler fazla kısa gelmeye başladı. Geceleri kanepede birlikte, koyun koyuna uyuyorlardı. Kızın vücudunun yumuşaklığı, sıcaklığı işkenceydi. Sara saatlerce uyumadan yatıp onun hafif soluklarını dinliyor, kokusunu içine çekiyordu.</span> <span class="metin-italik" xml:lang="tr-TR">Rüyanda ne görüyorsun?</span> <span class="metin-1" xml:lang="tr-TR">diye merak ediyordu.</span> <span class="metin-italik" xml:lang="tr-TR">Vedalaştığımızı mı görüyorsun benim gibi? Tekrar görüşecek miyiz? Böyle bir yer var mı?</span> <span class="metin-1" xml:lang="tr-TR">Kate’i bağrına basarken Nina’nın sözlerini hatırlıyordu.</span> <span class="metin-italik" xml:lang="tr-TR">Onu kurtaracağız. Yoksa hiç şansı yok.</span> <span class="metin-1" xml:lang="tr-TR">Sara</span> <span class="metin-italik" xml:lang="tr-TR">Kızım,</span> <span class="metin-1" xml:lang="tr-TR">diye düşünüyordu,</span> <span class="metin-italik" xml:lang="tr-TR">seni kurtarmak için ne gerekiyorsa yapacağım. Çağrıldığımda gideceğim. Sahip olduğum tek şey bu.</span></p>

      <p class="paragraf"><span class="metin-1" xml:lang="tr-TR">Üçüncü günün sabahında Sara, Kate’i dışarı çıkardı. Hava buz gibiydi, ama Sara’nın hoşuna gitti bu. Kate’i bir süre salıncakta salladıktan sonra onunla birlikte tahterevalliye bindi. Kate, Guilder’ın Lila’yı dövdüğü geceden beri kadından bahsetmemişti. Aralarındaki bağ kopmuştu. Hava fazla soğuyunca binaya doğru yürüdüler. Tam kapıya vardıklarında Kate durdu.</span></p>

      <p class="paragraf"><span class="metin-1" xml:lang="tr-TR">“Biri bana bunu verdi” dedi ve elindeki şeyi Sara’ya gösterdi. Pembe bir plastik yumurtaydı bu.</span></p>

      <p class="paragraf"><span class="metin-1" xml:lang="tr-TR">“Kim verdi?”</span></p>

      <p class="paragraf"><span class="metin-1" xml:lang="tr-TR">“Bilmem. Şuradaydı.”</span></p>

      <p class="paragraf"><span class="metin-1" xml:lang="tr-TR">Sara avlunun diğer tarafına, kızın gösterdiği yere baktı. Orada kimse yoktu. Kate omuz silkti. “Demin oradaydı.”</span></p>

      <p class="paragraf"><span class="metin-1" xml:lang="tr-TR">Sara, Kate’in tek başına gezmesine birkaç dakikalığına, en fazla beş dakikalığına izin vermişti.</span></p>

      <p class="paragraf"><span class="metin-1" xml:lang="tr-TR">“O kadın sana bunu vermemi söyledi” diyen Kate yumurtayı Sara’ya uzattı.</span></p>

      <p class="paragraf"><span class="metin-1" xml:lang="tr-TR">Bu kadın Nina olsa gerekti. Sara yumurtayı cüppesinin cebine koydu. Vücudu uyuşmuştu. Jenny ortadan kaybolunca, Sara sırtındaki bu yükten kurtulacağını ummuştu biraz. Ne büyük aptallık etmişti.</span></p>

      <p class="paragraf"><span class="metin-1" xml:lang="tr-TR">“Bu aramızda sır olarak kalsın... Olur mu?”</span></p>

      <p class="paragraf"><span class="metin-1" xml:lang="tr-TR">“O da öyle dedi.” Sonra Kate gülümseyerek “Gizli mesaj mı?” diye sordu.</span></p>

      <p class="paragraf"><span class="metin-1" xml:lang="tr-TR">Sara gülümsemek için elinden geleni yaptı. “Aynen öyle.”</span></p>

      <p class="paragraf"><span class="metin-1" xml:lang="tr-TR">Yumurtayı hemen açmadı; bunu yapmaya korkuyordu. Karanlık daireye döndüklerinde, Lila’nın şamdanları uzun bir kibritle yaktığını gördüler. Kadının yüzü soluktu, saçı ince telli ve dağınıktı. Onlara kanepenin ardından seslenip, bir kitap uzattı.</span></p>

      <p class="paragraf"><span class="metin-1" xml:lang="tr-TR">“Bana kitap okur musun?”</span></p>

      <p class="paragraf"><span class="metin-italik" xml:lang="tr-TR">Küçük Kadınlar:</span> <span class="metin-1" xml:lang="tr-TR">Sara sararmış sayfaları açınca tozlar havalandı.</span></p>

      <p class="paragraf"><span class="metin-1" xml:lang="tr-TR">“Bunu epeydir dinlemiyorum” dedi Lila iç geçirerek.</span></p>

      <p class="paragraf"><span class="metin-1" xml:lang="tr-TR">Sara saatlerce kitap okumak zorunda kaldı. Zihninin bir yanı öyküyü ilginç bulsa da, diğer yanı bulanıktı. Kitabın dili ağırdı ve Sara sık sık satır atlıyordu. İlgisi azalan Kate sonunda uyuyakaldı. Lila’nın Sara’ya bütün kitabı okutması mümkün görünüyordu.</span></p>

      <p class="paragraf"><span class="metin-1" xml:lang="tr-TR">“Tuvalete gitmem gerek” dedi Sara sonunda. “Hemen dönerim.”</span></p>

      <p class="paragraf"><span class="metin-1" xml:lang="tr-TR">Lila’nın bir şey demesine fırsat vermeden, çabucak tuvalete girip kapıyı kapadı. Cüppesinin eteğini toplayıp klozete oturdu ve cebinden yumurtayı çıkardı. Kalbi küt küt atıyordu. Bir an duraksadı; sonra yumurtayı açıp içindeki kâğıdı çıkardı.</span></p>

      <p class="paragraf"><span class="metin-italik" xml:lang="tr-TR">Paket avlunun ucundaki kulübede. Kapının solundaki döşeme tahtalarının altına bak. Hedef yarın 11.30’da konferans odasında toplanacak olan üst düzey kadro. Orta asansörle dördüncü kata çıkıp sağdaki ilk koridora sap. Soldaki son oda konferans odası. Nöbetçiye seni Guilder’ın çağırttığını söyle. Sergio yaşıyor.</span></p>

      <p class="paragraf"><span class="metin-1" xml:lang="tr-TR">Sara kâğıdı yumurtanın içine koyarken kapı telaşla çalındı. “Dani! Sana ihtiyacım var!”</span></p>

      <p class="paragraf"><span class="metin-1" xml:lang="tr-TR">“Bir saniye!”</span></p>

      <p class="paragraf"><span class="metin-1" xml:lang="tr-TR">Kapının kolu sarsıldı. Sara kapıyı kilitlemiş miydi?</span></p>

      <p class="paragraf"><span class="metin-1" xml:lang="tr-TR">“Anahtar bende Dani! Lütfen kapıyı aç!”</span></p>

      <p class="paragraf"><span class="metin-1" xml:lang="tr-TR">Sara klozetten fırlayınca yumurta yere düştü.</span> <span class="metin-italik" xml:lang="tr-TR">Lanet olsun!</span> <span class="metin-1" xml:lang="tr-TR">Anahtar kilitte dönüyordu. Sara yumurtayı tuvalet masasının en alt gözüne koymaya ancak zaman buldu; dönüp bakınca açık kapının eşiğinde duran Lila’yı gördü.</span></p>

      <p class="paragraf"><span class="metin-1" xml:lang="tr-TR">“İşim bitti” dedi. Zoraki gülümsedi. “Neye ihtiyacın var Lila?”</span></p>

      <p class="paragraf"><span class="metin-1" xml:lang="tr-TR">Kadının yüzü şaşkın ve solgundu. “Bilmem. Gittin sandım. Beni korkuttun.”</span></p>

      <p class="paragraf"><span class="metin-1" xml:lang="tr-TR">“Eh, gittim, evet. Tuvalete gittim.”</span></p>

      <p class="paragraf"><span class="metin-1" xml:lang="tr-TR">“Sifon sesi duymadım.”</span></p>

      <p class="paragraf"><span class="metin-1" xml:lang="tr-TR">“Ha. Pardon.” Sara dönüp zinciri çekti. “Kabalık ettim.”</span></p>

      <p class="paragraf"><span class="metin-1" xml:lang="tr-TR">Lila bir şey demedi bir an. Gerçeklikten tamamen kopuk gibiydi.</span></p>

      <p class="paragraf"><span class="metin-1" xml:lang="tr-TR">“Benim için bir şey yapabilir misin? Bir iyilik.”</span></p>

      <p class="paragraf"><span class="metin-1" xml:lang="tr-TR">Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Ben... çikolata istiyorum.”</span></p>

      <p class="paragraf"><span class="metin-1" xml:lang="tr-TR">“Çikolata.” Çikolata neydi? “Nereden bulabilirim?”</span></p>

      <p class="paragraf"><span class="metin-1" xml:lang="tr-TR">Lila hayretle baktı. “Mutfaktan tabii ki.”</span></p>

      <p class="paragraf"><span class="metin-1" xml:lang="tr-TR">“Doğru ya. Bunu akıl etmeliydim.” Mutfakta Sara’nın neden bahsettiğini bilen birileri çıkardı belki de. Sara eli boş dönmesinin iyi olacağını sanmıyordu. “Hemen gidiyorum.”</span></p>

      <p class="paragraf"><span class="metin-1" xml:lang="tr-TR">Lila’nın yüzü gevşedi. “Markası fark etmez. Bir fincan kakao bile olur.” Kadının gözleri dalgınlaştı; hafifçe iç geçirdi. “Kış ikindilerinde bir fincan kakao içmeyi hep sevmişimdir.”</span></p>

      <p class="paragraf"><span class="metin-1" xml:lang="tr-TR">Sara daireden çıktı. Lila ne görmüştü? Sara neden mesajı klozete atıp sifonu çekmeyi akıl etmemişti ki? Çekmeceyi kapamış mıydı? O anı zihninde canlandırdı; evet, kapamıştı. Lila’nın çekmeceye bakması için sebep yoktu; ama Sara’nın hizmetçi kız dönmeden önce mesajı oradan alması gerekecekti, ne olur ne olmaz diye.</span></p>

      <p class="paragraf"><span class="metin-1" xml:lang="tr-TR">Mutfak binanın diğer tarafındaydı; Sara’nın hep işbirlerle dolu olan orta avludan geçmesi gerekiyordu. Adrenalinin etkisini hâlâ hissederek, gözlerini yerden ayırmadan aşağı indi.</span></p>

      <p class="paragraf"><span class="metin-1" xml:lang="tr-TR">Lobiye girince bir kargaşa dikkatini çekti. İki nöbetçi bir hizmetçiyi götürüyorlardı; kadının iç paralayıcı çığlıkları geniş mekânda yankılanıyordu.</span></p>

      <p class="paragraf"><span class="metin-1" xml:lang="tr-TR">“Yapmayın! N’olur, size yalvarıyorum! Daha çok çalışacağım! Beni bodruma götürmeyin!”</span></p>

      <p class="paragraf"><span class="metin-1" xml:lang="tr-TR">Bu kadın Karen Molyneau’ydu.</span></p>

      <p class="paragraf"><span class="metin-1" xml:lang="tr-TR">“Sara! Bana yardım et!”</span></p>

      <p class="paragraf"><span class="metin-1" xml:lang="tr-TR">Sara kalakaldı. Karen onun yüzünü nasıl görebilmişti? Sonra yaptığı ölümcül hatayı fark etti. Peçesini indirmemişti.</span></p>

      <p class="paragraf"><span class="metin-1" xml:lang="tr-TR">“Sara, lütfen!”</span></p>

      <p class="paragraf"><span class="metin-1" xml:lang="tr-TR">“Dur.”</span></p>

      <p class="paragraf"><span class="metin-1" xml:lang="tr-TR">Bu emir üçüncü bir adamdan gelmişti. Sara öne çıkan adamı hemen tanıdı. Adam göbekliydi, burnunun ucunda duran gözlüğünün camları buğuluydu, kaşları kanat şeklindeydi. Üçüncü adam Dr. Verlyn’di.</span></p>

      <p class="paragraf"><span class="metin-1" xml:lang="tr-TR">“Sen.” Adam Sara’nın yüzünü dikkatle inceliyordu. “Adın ne?”</span></p>

      <p class="paragraf"><span class="metin-1" xml:lang="tr-TR">Sara’nın ağzı kurumuştu. “Dani efendim.”</span></p>

      <p class="paragraf"><span class="metin-1" xml:lang="tr-TR">“Sana Sara dedi.”</span></p>

      <p class="paragraf"><span class="metin-1" xml:lang="tr-TR">“Başkasıyla karıştırmıştır.” Sara çıkışa doğru baktı elinde olmadan. “Ben Dani’yim.”</span></p>

      <p class="paragraf"><span class="metin-1" xml:lang="tr-TR">“Sara, bunu neden yapıyorsun?” Karen ağa takılmış balık gibi çırpınıyordu. “İsyancı olmadığımı söyle onlara!”</span></p>

      <p class="paragraf"><span class="metin-1" xml:lang="tr-TR">Verlyn’in bakışları sertleşti. Ağzının kenarlarını kaldırarak gülümsedi. “Ah, seni hatırladım. Güzel kız. Böyle güzel bir yüzü asla unutmam.”</span></p>

      <p class="paragraf"><span class="metin-1" xml:lang="tr-TR">Sara kapıya doğru koştu. Üç adımda dışarı çıktı. Güneşe ve rüzgâra çıkarken, basamakları koşarak inerken, arkasından bağrışmalar yükseldi. “Durdurun onu! Şu kadını durdurun!” Sara nereye kaçabilirdi? Ama kaçacak yer yoktu; işbirler dört bir yandan koşarak geliyor, giderek daralan bir ilmek gibi yaklaşıyorlardı. Sara elini cebine sokup küçük zarfı, katlanmış folyoyu buldu. Sonu gelmişti işte. Yolda durdu; kaçmak anlamsızdı artık... Sadece bir iki saniyesi kalmıştı. Paketi açıp içindeki ölümcül nesneye baktı. Kurutma kâğıdını baş ve işaretparmaklarıyla tutup ağzına götürdü.</span> <span class="metin-italik" xml:lang="tr-TR">Elveda kızım, seni öyle çok seviyorum ki, elveda.</span></p>

      <p class="paragraf"><span class="metin-1" xml:lang="tr-TR">Ama ölmeyecekti. Tam kurutma kâğıdını dudaklarına götürürken, arkadan birisi çarpınca ayakları yerden kesildi; yer alçalıp yükseldi, yavaşça, sonra hızla ve birden Sara başını kaldırıma çarptı ve her şey karardı.</span></p>

      <p class="anabaslik" id="toc_marker-61" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">59</span></p>

      <p class="cizgi30" xml:lang="en-GB"><img alt="19361.jpg" class="Basic-Graphics-Frame" src="../Images/19361.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Üçü kanalın kenarında yüzükoyun yatıyordu; Greer dürbünle etrafa bakıyordu. İkindi sonu güneşi bulutları tutuşturuyordu.</span></p>

      <p class="paragraf"><span class="metin-1" xml:lang="tr-TR">“Burası olduğundan</span> <span class="metin-italik" xml:lang="tr-TR">eminsin”</span> <span class="metin-1" xml:lang="tr-TR">dedi Amy.</span></p>

      <p class="paragraf"><span class="metin-1" xml:lang="tr-TR">Alicia başıyla onayladı. Orada yaklaşık üç saattir yatıyorlardı. Alçak bir tepenin dibinden çıkmış geniş bir kanalizasyon borusuna odaklanmışlardı. Borunun girişinin etrafındaki karlarda birbiriyle kesişen lastik izleri vardı.</span></p>

      <p class="paragraf"><span class="metin-1" xml:lang="tr-TR">Dakikalar geçti. Tam Alicia kendinden şüphe etmeye başlamışken, Greer elini kaldırdı. “Başlıyor.”</span></p>

      <p class="paragraf"><span class="metin-1" xml:lang="tr-TR">Borudan siyah ceketli biri çıkmıştı. Alicia onun erkek mi kadın mı olduğunu anlayamadı. Yüzünün alt kısmı atkıyla örtülüydü; yün beresini de kaşlarına kadar indirmişti. Durup elini gözlerine siper ederek güneye baktı.</span></p>

      <p class="paragraf"><span class="metin-1" xml:lang="tr-TR">“Bu adam birini bekliyor sanki” dedi Greer.</span></p>

      <p class="paragraf"><span class="metin-1" xml:lang="tr-TR">“Erkek olduğunu nereden biliyorsun?” diye sordu Alicia.</span></p>

      <p class="paragraf"><span class="metin-1" xml:lang="tr-TR">“Bilmiyorum.” Greer’ın dürbünü verdiği Amy saçını geriye atıp mercekleri gözlerine yasladı. Alicia bunun şaşırtıcı olduğunu düşündü; Amy her açıdan, en küçük hareketleriyle bile, hem her zaman olduğu kızdı hem de bambaşka biriydi. Greer’ın söylediğine göre Amy</span> <span class="metin-italik" xml:lang="tr-TR">Chevron Mariner</span> <span class="metin-1" xml:lang="tr-TR">adlı gemiden çıktığında değişmişti. Bunu Amy’nin kendisi bile açıklayamıyordu. Alicia’ya en tuhaf gelen şeyse bunu hiç tuhaf bulmamasıydı.</span></p>

      <p class="paragraf"><span class="metin-1" xml:lang="tr-TR">“Ben de anlamadım. Ama buluşacağı kişi gecikmişe benziyor.” Amy dürbünü indirdi. Üstüne büyük gelen yün paltosunun altında Tarikat’ın biçimsiz tuniği vardı hâlâ. Kalın dokuma tayt giymişti; ayaklarında da eski, bağcıklı deri çizmeler vardı. “Sergio’yu bulmak için elimize bundan iyi fırsat geçmez bence.”</span></p>

      <p class="paragraf"><span class="metin-1" xml:lang="tr-TR">Alicia başıyla onayladı. “Bence de. Binbaşı?”</span></p>

      <p class="paragraf"><span class="metin-1" xml:lang="tr-TR">“İtirazım yok.”</span></p>

      <p class="paragraf"><span class="metin-1" xml:lang="tr-TR">Borunun etrafında, doğusundaki çalılarla yukarısındaki çıplak ağaçlardan başka gizlenecek yer yoktu. Greer’ı gözcü olarak bırakan Amy ile Alicia çömelerek kanal boyunca, zıt yönlerde ilerlediler. Amy sağdan, toprak seviyesinden gidecekti; Alicia ise yukarıdan atlayacaktı. Konuşlandıklarında, Greer’ın ıslık çalarak adamın dikkatini dağıtmasını bekledikten sonra harekete geçeceklerdi.</span></p>

      <p class="paragraf"><span class="metin-1" xml:lang="tr-TR">Her şey plana uygun gitti. Alicia borunun tepesine yüzükoyun süründü. Adamın yün bereli başı tam aşağıdaydı şimdi. Alicia bu açıdan bakınca Amy’yi göremese de, Greer’ın gördüğünü biliyordu. İşaret verilmesini bekledi ve sonra:</span></p>

      <p class="paragraf"><span class="metin-1" xml:lang="tr-TR">Adam nereye gitmişti?</span></p>

      <p class="paragraf"><span class="metin-1" xml:lang="tr-TR">Dizlerinin üstünde doğrulan Alicia tam dönerken, adam olanca ağırlığıyla üstüne atladı.</span> <span class="metin-italik" xml:lang="tr-TR">Adam</span> <span class="metin-1" xml:lang="tr-TR">değil. Kadın. Havada sarmaş dolaş olarak borunun kenarından aşağı düştüler; Alicia karlara sırtüstü düşerken, kadın da onun üstüne düştü.</span></p>

      <p class="paragraf"><span class="metin-1" xml:lang="tr-TR">“Kimsin sen?” Alicia’nın kollarına dizleriyle bastıran kadın, onun boğazına bıçak dayamıştı; bıçak Alicia’nın derisini biraz kanattı. Alicia kadının bıçağı kullanacağından emindi.</span></p>

      <p class="paragraf"><span class="metin-1" xml:lang="tr-TR">“Sakin ol. Ben dostum.”</span></p>

      <p class="paragraf"><span class="metin-1" xml:lang="tr-TR">“Soruma cevap ver.”</span></p>

      <p class="paragraf"><span class="metin-1" xml:lang="tr-TR">“Amy? Biraz yardım eder misin?”</span></p>

      <p class="paragraf"><span class="metin-1" xml:lang="tr-TR">Amy arkadan yaklaşmıştı. Hiç ses çıkarmamıştı. Kadının tepki vermesine fırsat kalmadan, Amy onu yakasından tutup yana fırlattı; sıçrayarak ayağa kalkıp saldırıya geçen kadının elindeki bıçağı vurarak düşürdü ve bir eliyle boyunduruğa alıp, diğer kolunu kadının beline doladı. Alicia</span> <span class="metin-italik" xml:lang="tr-TR">Vay be,</span> <span class="metin-1" xml:lang="tr-TR">diye düşündü.</span></p>

      <p class="paragraf"><span class="metin-1" xml:lang="tr-TR">“Yeter” dedi Amy. “Biz sadece konuşmak istiyoruz.”</span></p>

      <p class="paragraf"><span class="metin-1" xml:lang="tr-TR">Kadın dişlerini sıkarak konuştu. “Canınız cehenneme.”</span></p>

      <p class="paragraf"><span class="metin-1" xml:lang="tr-TR">“İstesem boynunu kıramaz mıyım sanıyorsun?”</span></p>

      <p class="paragraf"><span class="metin-1" xml:lang="tr-TR">“Kır. Guilder’a söyle, onun da cehenneme kadar yolu var.”</span></p>

      <p class="paragraf"><span class="metin-1" xml:lang="tr-TR">Amy kadının bıçağını alan ve pantolonundaki karı temizleyen Alicia’ya göz attı. Greer koşar adım yaklaşıyordu. “Bu isim sana bir şey ifade ediyor mu?”</span></p>

      <p class="paragraf"><span class="metin-1" xml:lang="tr-TR">Alicia başını iki yana salladı.</span></p>

      <p class="paragraf"><span class="metin-1" xml:lang="tr-TR">Amy “Guilder kim?” diye sordu kadına.</span></p>

      <p class="paragraf"><span class="metin-1" xml:lang="tr-TR">“Ne demek ‘Guilder kim’?”</span></p>

      <p class="paragraf"><span class="metin-1" xml:lang="tr-TR">“Senin adın ne?” diye sordu Amy. “Bari bunu söyle.”</span></p>

      <p class="paragraf"><span class="metin-1" xml:lang="tr-TR">Kadın bir an duraksadıktan sonra konuştu: “Nina, tamam mı? Adım Nina.”</span></p>

      <p class="paragraf"><span class="metin-1" xml:lang="tr-TR">“Şimdi seni bırakacağım Nina” dedi Amy. “Söyleyeceklerimizi dinleyeceğine söz ver bana. Senden tek istediğim bu.”</span></p>

      <p class="paragraf"><span class="metin-1" xml:lang="tr-TR">“Siktir git.”</span></p>

      <p class="paragraf"><span class="metin-1" xml:lang="tr-TR">Amy kadını ikna etmek için iyice sıktı. “Söz. Veriyor. Musun?”</span></p>

      <p class="paragraf"><span class="metin-1" xml:lang="tr-TR">Kadın yine mücadele etti, sonra da pes etti. “Tamam, tamam. Söz veriyorum.”</span></p>

      <p class="paragraf"><span class="metin-1" xml:lang="tr-TR">Amy onu bıraktı. Kadın öne doğru sendeledi ve birden döndü. Gençti, yirmilerinin başlarında görünüyordu, ama gözleri farklıydı... Sertti, neredeyse vahşiydi.</span></p>

      <p class="paragraf"><span class="metin-1" xml:lang="tr-TR">“Kimsiniz siz?”</span></p>

      <p class="paragraf"><span class="metin-1" xml:lang="tr-TR">Alicia “İyi dövüştün” dedi Amy’ye. Bıçağı işaretparmağının üstünde döndürüp ona verdi. “O hareketi nereden öğrendin?”</span></p>

      <p class="paragraf"><span class="metin-1" xml:lang="tr-TR">“Nereden olacak? Seni izledim.” Amy gözlerini Greer’a çevirdi. Adamın karlanmış, uzun sakalı köpek burnuna benziyordu. “Lucius, yine gözcülük yapmanı isteyebilir miyim senden? Araç yaklaşınca haber verirsin.”</span></p>

      <p class="paragraf"><span class="metin-1" xml:lang="tr-TR">“Hepsi bu mu? Sadece haber mi vereyim?”</span></p>

      <p class="paragraf"><span class="metin-1" xml:lang="tr-TR">“Onları biraz... oyalayabilirsen iyi olur. Konuşmamız bitene kadar.”</span></p>

      <p class="paragraf"><span class="metin-1" xml:lang="tr-TR">Greer koşarak tepeye çıktı. Amy tekrar kadına hitap etti, bıçakla küçük ama anlamlı bir hareket yaparak. “Otur.”</span></p>

      <p class="paragraf"><span class="metin-1" xml:lang="tr-TR">Nina asice, öfkeyle baktı. “Bunu neden yapayım?”</span></p>

      <p class="paragraf"><span class="metin-1" xml:lang="tr-TR">“Çünkü daha rahat edersin. Bu iş biraz zaman alacak.” Amy bıçağı kemerine soktu.</span> <span class="metin-italik" xml:lang="tr-TR">Düzgün davranırsan buna ihtiyacım olmaz.</span> <span class="metin-1" xml:lang="tr-TR">“Sandığın kişiler değiliz biz, alakamız yok. Otur şimdi.”</span></p>

      <p class="paragraf"><span class="metin-1" xml:lang="tr-TR">Nina kara gönülsüzce oturdu. “Sana hiçbir şey söylemeyeceğim.”</span></p>

      <p class="paragraf"><span class="metin-1" xml:lang="tr-TR">“Hiç sanmıyorum” dedi Amy. “Burada neler olacağını açıkladığımda, bana bilmem gereken her şeyi söyleyeceksin bence.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">“Dani’yle oyun oynamak istiyorum!”</span></p>

      <p class="paragraf"><span class="metin-1" xml:lang="tr-TR">“Eva, tatlım...”</span></p>

      <p class="paragraf"><span class="metin-1" xml:lang="tr-TR">Küçük kızın yüzü öfkeden kızarmıştı. Yerdeki deri fincanlardan birini kapıp Lila’ya fırlattı ve kılpayı ıskaladı.</span></p>

      <p class="paragraf"><span class="metin-1" xml:lang="tr-TR">“Doğru yatağa!” diye bağırdı Lila. “Çabuk yatağa!”</span></p>

      <p class="paragraf"><span class="metin-1" xml:lang="tr-TR">Kız yerinden kımıldamadı. Yüzünde tiksinti vardı. “Beni zorlayamazsın!”</span></p>

      <p class="paragraf"><span class="metin-1" xml:lang="tr-TR">“Ben annenim! Sözümü dinleyeceksin!”</span></p>

      <p class="paragraf"><span class="metin-1" xml:lang="tr-TR">“Dani’yi istiyorum!”</span></p>

      <p class="paragraf"><span class="metin-1" xml:lang="tr-TR">Kate eline bir avuç kuru fasulye almıştı. Küçük kız, Lila’nın tepki göstermesine fırsat vermeden geri çekilip kuru fasulyeleri kadının yüzüne, nefretle dolu şaşırtıcı bir güçle fırlattı. Arkasına düşen fasulyeler de döşemeye yağmur gibi yağdı. Kate ayağa fırlayıp ortalığı dağıtmaya başladı... Raflardaki kitapları ve masalardaki şeyleri yere atıyordu, yastıkları havaya atıyordu.</span></p>

      <p class="paragraf"><span class="metin-1" xml:lang="tr-TR">“Hemen kes şunu!”</span></p>

      <p class="paragraf"><span class="metin-1" xml:lang="tr-TR">Kız büyük bir seramik vazoyu eline aldı.</span></p>

      <p class="paragraf"><span class="metin-1" xml:lang="tr-TR">“Eva, hayır...”</span></p>

      <p class="paragraf"><span class="metin-1" xml:lang="tr-TR">Küçük kız vazoyu başının üstüne kaldırdı ve bir arabanın kaputuna vururcasına yere çaldı. Vazo kırılmadı, patladı: milyonlarca parçası etrafa saçıldı.</span></p>

      <p class="paragraf"><span class="metin-1" xml:lang="tr-TR">“Senden nefret ediyorum!”</span></p>

      <p class="paragraf"><span class="metin-1" xml:lang="tr-TR">Bir şey oluyordu, nihai bir şey. Lila bunu biliyordu; kız da bütün bunların daha önce de olduğunu içten içe seziyordu. Ama Lila’nın düşünceleri yarıda kesildi; bir cismin sert kenarı başına çarptı. Kız kitap fırlatıyordu.</span></p>

      <p class="paragraf"><span class="metin-1" xml:lang="tr-TR">“Def ol!” diye haykırdı. “Senden-nefret-ediyorum-senden-nefret-ediyorum-senden-nefret-ediyorum!”</span></p>

      <p class="paragraf"><span class="metin-1" xml:lang="tr-TR">Ama Lila kızın ağzının kımıldamasını seyretse de, bu korkunç sözler başka bir yerden geliyordu sanki. Lila’nın başının içinden geliyordu. Öne atılıp küçük kızı belinden tuttu ve havaya kaldırdı. Kız tekmeler savuruyor, haykırıyor, kıvranıyordu. Lila’nın tek istediği... Neydi? Kızı sakinleştirmek mi? Durumu kontrol altına almak mı? Beynini delen çığlıkları susturmak mı? Lila güç uyguladıkça kız da aynı şeyi yapıyordu, avaz avaz haykırıyordu. Durum iyice tuhaflaşmış, bir çeşit deliliğe dönüşmüştü ve sonunda Lila dengesini yitirince, ikisinin ağırlığının etkisiyle geriye doğru sendeledi ve birlikte makyaj masanın üstüne gürültüyle düştüler.</span></p>

      <p class="paragraf"><span class="metin-1" xml:lang="tr-TR">“Eva!”</span></p>

      <p class="paragraf"><span class="metin-1" xml:lang="tr-TR">Küçük kız ondan kaçıyordu. Kanepenin dibinde durup hiddetle baktı. Neden ağlamıyordu? Yaralanmış mıydı? Lila ne yapmıştı? Kıza emekleyerek yaklaştı.</span></p>

      <p class="paragraf"><span class="metin-1" xml:lang="tr-TR">“Eva, üzgünüm, öyle olsun istemedim...”</span></p>

      <p class="paragraf"><span class="metin-1" xml:lang="tr-TR">“Umarım ölürsün!”</span></p>

      <p class="paragraf"><span class="metin-1" xml:lang="tr-TR">“Öyle deme. Lütfen. Yalvarırım öyle deme.”</span></p>

      <p class="paragraf"><span class="metin-1" xml:lang="tr-TR">Kızın gözleri bu sözcüklerle birlikte nihayet yaşardı; gerçi acı, aşağılanmışlık, hatta korku gözyaşları bile değildi bunlar.</span> <span class="metin-italik" xml:lang="tr-TR">Senden hep tiksineceğim. Annem değilsin, asla da olmadın ve bunu sen de benim kadar biliyorsun.</span></p>

      <p class="paragraf"><span class="metin-1" xml:lang="tr-TR">“Lütfen Eva. Seni seviyorum. Seni ne kadar çok sevdiğimi bilmiyor musun?”</span></p>

      <p class="paragraf"><span class="metin-1" xml:lang="tr-TR">“Öyle deme! Ben Dani’yi istiyorum!” Kızın minik ciğerlerinden çıkan ses inanılmayacak kadar yüksekti. “Senden-nefret-ediyorum-senden-nefret-ediyorum-senden-nefret-ediyorum!”</span></p>

      <p class="paragraf"><span class="metin-1" xml:lang="tr-TR">Lila kulaklarını elleriyle kapadı, ama çocuğun haykırışlarını hâlâ duyuyordu.</span></p>

      <p class="paragraf"><span class="metin-1" xml:lang="tr-TR">“Kes artık! Lütfen!”</span></p>

      <p class="paragraf"><span class="metin-1" xml:lang="tr-TR">“Umarım-ölürsün-umarım-ölürsün-umarım-ölürsün!”</span></p>

      <p class="paragraf"><span class="metin-1" xml:lang="tr-TR">Lila banyoya dalıp kapıyı sertçe kapadı. Ama bu hiçbir şey kazandırmadı ona: Çığlıklar dört bir yandan, sağır edici bir gürleme şeklinde geliyordu sanki. Diz çöküp yüzünü ellerine gömerek hüngür hüngür ağladı. Kıza neler oluyordu?</span> <span class="metin-italik" xml:lang="tr-TR">Eva’m, Eva’m. Sana ne yaptım da benden bu kadar nefret ediyorsun?</span> <span class="metin-1" xml:lang="tr-TR">Lila’nın vücudu acıdan titriyordu. Düşünceleri karmakarışıktı, allak bullaktı, bölük pörçüktü; yerde yatan Lila Kyle milyonlarca parçaya bölünmüştü.</span></p>

      <p class="paragraf"><span class="metin-1" xml:lang="tr-TR">Çünkü o kız Eva değildi. Lila, Eva’nın var olmasını ne kadar isterse istesin, öyle biri yoktu; Eva ebediyen gitmişti, geçmişe ait bir hayaletti. Lila’nın içine asit gibi akan bu bilgi bütün yalanları eritiyordu.</span> <span class="metin-italik" xml:lang="tr-TR">Geri dön,</span> <span class="metin-1" xml:lang="tr-TR">diye düşündü Lila,</span> <span class="metin-italik" xml:lang="tr-TR">geri dön</span><span class="metin-1" xml:lang="tr-TR">. Ama artık geri dönemezdi.</span></p>

      <p class="paragraf"><span class="metin-1" xml:lang="tr-TR">Ah Tanrım, öyle korkunç şeyler yapmıştı ki! Öyle korkunç, berbat, affedilmez davranışlarda bulunmuştu ki! Sarsıla sarsıla ağlıyordu. Babasının küçük kayıklarını boyarken dediği gibi, gözyaşları sel olmuş akıyordu. O bir ucubeydi. Yeryüzündeki bir kötülük işaretiydi. Her şeyi gördü, her şeyi bütün olarak gördü; içinde akan zaman durdu ve utanç verici tarihini anlatacağı farklı bir tempoda, yeniden akmaya başladı.</span></p>

      <p class="paragraf"><span class="metin-italik" xml:lang="tr-TR">Umarım ölürsün. Umarım ölürsün umarım ölürsün umarım ölürsün.</span></p>

      <p class="paragraf"><span class="metin-1" xml:lang="tr-TR">Sonra başka bir şey olmaya başladı. Lila kendini küvetin kenarında oturur halde buldu. Özgür iradenin ötesine geçmişti artık; hiçbir şeyi o seçmiyordu, her şey onu seçiyordu. Musluğu açtı. Elini musluğun altına getirip, suyun parmaklarının arasından akmasını seyretti.</span> <span class="metin-italik" xml:lang="tr-TR">İşte bu,</span> <span class="metin-1" xml:lang="tr-TR">diye düşündü. Karanlık çözüm. Bunu hep bilmişti; zihninin derinliklerinde yüz yıldır bu nihai eylemi tekrar tekrar yapıyordu sanki. Küvet işi görecekti elbette. Lila onun sıcaklığında saatlerce yatmıştı; sularına gömülüp rahatlamış, harika bir şekilde dünyadan soyutlanmıştı onyıllarca, ama küvet hep şunu fısıldamıştı ona:</span> <span class="metin-italik" xml:lang="tr-TR">Buradayım. Lila, kurtuluşun benim elimden olsun.</span> <span class="metin-1" xml:lang="tr-TR">Döne döne yükselen buhar, odayı buğulu nefesiyle dolduruyordu. Lila mutlak bir sakinliğe kapıldı. Mumları birer birer yaktı. O doktordu; ne yaptığını biliyordu.</span> <span class="metin-italik" xml:lang="tr-TR">Soy médico</span><span class="metin-1" xml:lang="tr-TR">. Soyunup aynada çıplak vücudunu inceledi. Vücudunun güzelliği –ki</span> <span class="metin-italik" xml:lang="tr-TR">gerçekten</span> <span class="metin-1" xml:lang="tr-TR">güzeldi– anıları canlandırdı: gençken, kendisi de çocukken banyodan çıkışını.</span> <span class="metin-italik" xml:lang="tr-TR">Sen prensesimsin,</span> <span class="metin-1" xml:lang="tr-TR">diye takılırdı babası, onun saçını ovalayarak kurular ve temiz havluyla sarmaladığı vücuduna sarılırken.</span> <span class="metin-italik" xml:lang="tr-TR">Buraların en güzel kızısın.</span> <span class="metin-1" xml:lang="tr-TR">Anılar suyla birlikte akıyordu. Lila çocuktu, sonra ergendi, omzuna iri bir süs çiçeği takılmış mavi tafta elbisesini giymişti, her görüntüde biraz daha büyüyordu ve sonunda bir kadın gördü, üzerinde annesinin gelinliğiyle aynanın karşısında duran genç, güçlü ve olgun bir kadın. Zarif dantelli korsaj, perde gibi inen beyaz ve ışıl ışıl ipek: Bu görüntü, hayatının tüm güzelliğini sergiliyordu sanki.</span> <span class="metin-italik" xml:lang="tr-TR">Bugün Brad’le evleneceğim gün.</span> <span class="metin-1" xml:lang="tr-TR">Eli karnına indi; gelinliğin yerini tiril tiril bir gecelik almıştı. Pencerelerden içeri sabah ışığı sızıyordu. Yan dönüp profil verdi ve karnının seksi kıvrımını avuçladı.</span> <span class="metin-italik" xml:lang="tr-TR">Eva. Sen hep bu olacaksın; sen busun. Sana Eva diyeceğim.</span> <span class="metin-1" xml:lang="tr-TR">Buhar yükseliyordu, küvet dolmak üzereydi.</span></p>

      <p class="paragraf"><span class="metin-italik" xml:lang="tr-TR">Brad, Eva, geliyorum. Çok uzun zamandır ayrıyım sizden. Yanınıza sizinle olmaya geliyorum.</span></p>

      <p class="paragraf"><span class="metin-1" xml:lang="tr-TR">Bilek diplerindeki üç tane mavi çizgi atıyordu: Yukarı doğru kıvrılarak ön kolun radial sınırının tarafında dolanan sefalik ven; elin dorsal venöz ağından başlayıp ulnar kemiğin üst ucunda vena mediana kubitiyi kendi bünyesine katan basilik ven. Lila’nın keskin bir şeye ihtiyacı vardı. Makas neredeydi? Dani’nin ve ondan öncekilerin Lila’nın saçını kesmekte kullandığı makas? Makyaj masasının çekmecelerini birer birer açmaya başladı ve en alt çekmeceyi açınca, orada bekleyen ışıl ışıl ve keskin makası gördü.</span></p>

      <p class="paragraf"><span class="metin-1" xml:lang="tr-TR">Ama bu neydi?</span></p>

      <p class="paragraf"><span class="metin-1" xml:lang="tr-TR">Bir yumurta. Lila’nın çocukken çimenlerde aradığı türden, plastik bir Paskalya yumurtasıydı. O ritüeli nasıl da severdi; tarlada çılgınca koşmayı, elinde sallanan küçük sepetini, bastığı çiyleri ve hazinesinin yavaş yavaş artmasını, zihninin geceleyin gelip de bu armağanları bırakan büyük beyaz tavşanı hayal etmesini. Lila yumurtayı avucuna aldı. Yumurtanın içinden çok hafif bir tıkırtı geldiğini işitti. Bu mümkün olabilir miydi?.. Mümkün müydü?.. Ama başka</span> <span class="metin-italik" xml:lang="tr-TR">ne</span> <span class="metin-1" xml:lang="tr-TR">olabilirdi ki?</span></p>

      <p class="paragraf"><span class="metin-1" xml:lang="tr-TR">Tek bir yanıt vardı. Lila Kyle dilinde çikolata tadıyla ölecekti.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-62" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">60</span></p>

      <p class="cizgi30" xml:lang="en-GB"><img alt="19363.jpg" class="Basic-Graphics-Frame" src="../Images/19363.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">İhanet.</span> <span class="metin-italik" xml:lang="tr-TR">İhanet.</span></p>

      <p class="paragraf"><span class="metin-1" xml:lang="tr-TR">İsyancılar nasıl bu kadar yaklaşabilmişlerdi? Biri ona bunu açıklayabilir miydi lütfen? Önce kızıl saçlı kadın, sonra Vale, şimdi de Lila’nın hizmetçisi? O titreyen fare? Guilder ne zaman odaya girse yere bakan o isimsiz, önemsiz kadın? İsyancılar Kubbe’nin ne kadar içine sızmışlardı?</span></p>

      <p class="paragraf"><span class="metin-1" xml:lang="tr-TR">Kızıl saçlının hâlâ kayıp olması Guilder’ın canını epey sıkıyordu. O kadın kaçarken on bir kişiyi öldürmüştü; bu nasıl</span> <span class="metin-italik" xml:lang="tr-TR">mümkündü</span> <span class="metin-1" xml:lang="tr-TR">ki? Kadının adını bile öğrenememişlerdi.</span> <span class="metin-italik" xml:lang="tr-TR">Bana ne dersen de,</span> <span class="metin-1" xml:lang="tr-TR">demişti kadın,</span> <span class="metin-italik" xml:lang="tr-TR">sabahın köründe kapıma dayanma yeter ki.</span> <span class="metin-1" xml:lang="tr-TR">Günlerce dayak yemesine karşın espriler yapmıştı. Kulampara’ya gelince... Guilder o konuda hata yaptığını kabullenmek zorunda kalmıştı. Öyle bir adamı serbest bırakmak, felakete davetiye çıkarmak olmuştu.</span></p>

      <p class="paragraf"><span class="metin-1" xml:lang="tr-TR">Guilder hizmetçinin sorgulanmasına bizzat katılmıştı. Bu kadın, kızıl saçlı kadar dayanıklı değildi. Fıçıya üç kez daldırılınca konuşmaya başlamıştı. Kulübedeki bomba. Hizmetçi kız Jenny, ki onu günlerdir gören yoktu. Kadın isyancıların gizlenme yerini bilmediğini, çünkü oraya götürülmeden önce bayıltıldığını söyleyince Guilder ona inanmıştı, çünkü kendisi de olsa aynı şeyi yapardı. Nina adlı bir kadın (gerçi kayıtlardaki tek Nina dört yıl önce ölmüştü) ve Eustace adlı bir adamdan (kayıtlarda öyle biri yoktu) bahsetmişti. Tüm bunlar çok ilginçti, ama hiçbiri Guilder’ın pek işine yaramazdı.</span></p>

      <p class="paragraf"><span class="metin-italik" xml:lang="tr-TR">Sorgunun dozunu artıralım mı?</span> <span class="metin-1" xml:lang="tr-TR">diye sormuştu gardiyan.</span> <span class="metin-italik" xml:lang="tr-TR">Biraz daha devam edebiliriz.</span> <span class="metin-1" xml:lang="tr-TR">Guilder hâlâ tahtaya bağlı olan, saçından buz gibi sular damlayan, tir tir titreyen kadına bakmıştı. Sara Fisher, 94801 Numara, 216. Barınak sakini, 3. Biyodizel Fabrikası’nda işçi. Verlyn onu Roswell’den getirdiklerini hatırlamıştı. Kadın o lanet olası Texaslılardan biriydi yani. On bir viral artık burada olduğundan, Guilder’ın Texas meselesini cidden ele alması gerekecekti. Kadın isyan edecek tipe benzemiyordu; Guilder onun kendisini öldürmeye niyetlendiğini kendine anımsatmak zorunda kalmıştı. Gerçi tip diye bir şey yoktu elbette; son aylarda yaşanan şiddet olayları, Guilder’a bunu öğretmişti. Herkes isyancıydı ve kimse isyancı değildi.</span></p>

      <p class="paragraf"><span class="metin-italik" xml:lang="tr-TR">Boş ver,</span> <span class="metin-1" xml:lang="tr-TR">demişti Guilder gardiyana.</span> <span class="metin-italik" xml:lang="tr-TR">Ona kelepçe tak. Grey bu seferkinden hoşlanacak bence. Gençlere bayılır hep.</span></p>

      <p class="paragraf"><span class="metin-1" xml:lang="tr-TR">Bodrum merdivenini çıkıp ofisine girdi, gözlüğünü taktı ve perdeleri açtı. Ufukta yeni batan güneş, bulutları parlak renkli şeritlerle bezemişti. Manzara fena sayılmazdı. Guilder yüz yıl öncesi olsa böyle şeylerden haz alabileceğini düşündü. Ama günbatımları bir noktadan sonra bayıyordu. Sonsuza dek yaşamanın getirdiği sorunlar, falan filan...</span></p>

      <p class="paragraf"><span class="metin-1" xml:lang="tr-TR">Wilkes’i özlüyordu. O adam en iyi dostu olmamıştı hiç –fazla dalkavuktu–, ama en azından konuşabildiği biriydi. Guilder ona güvenmişti, sırlarını açmıştı. Yıllar geçtikçe, konuşmadıkları pek bir şey kalmamıştı. Guilder ona Shawna’dan bile bahsetmişti, öyküyü alaycı bir tonla maskelese de.</span> <span class="metin-italik" xml:lang="tr-TR">Orospunun tekiydi, inanabiliyor musun? Ne aptalmışım!</span> <span class="metin-1" xml:lang="tr-TR">Amma gülmüşlerdi. Guilder biraz huzursuzlandı mı başını kapıdan dışarı uzatıp, sırf sohbet etmek için arkadaşını bir bahaneyle ofisine çağırırdı: “Fred, gelsene buraya!”</span></p>

      <p class="paragraf"><span class="metin-1" xml:lang="tr-TR">Arkadaşı. Arkadaştılar herhalde. Eskiden.</span></p>

      <p class="paragraf"><span class="metin-1" xml:lang="tr-TR">Karanlık çöktü. Guilder tepenin aşağısına, Proje’ye baktı. Oraya artık yeni bir isim vermek gerekecekti. Hoppel bu iş için biçilmiş kaftan olurdu; adamın kelimelerle arasının iyi olduğu su götürmezdi. Eski hayatında Chicago’daki büyük bir reklam şirketinde çalışmıştı ve oradan edindiği tecrübeyi askerleri hizada tutacak, akılda kalıcı sloganlar ve kısa şarkılar bulmakta kullanmıştı; milli marşın sözlerini bile o yazmıştı.</span> <span class="metin-italik" xml:lang="tr-TR">Vatan, Vatanımız, canımız feda olsun sana. Emeğimizi karşılıksız sunuyoruz, ücret beklemeden. Vatan, Vatanımız, bir ulus yükseliyor burada. Güvenlik, umut ve emniyet hüküm sürüyor, parlak denizlerin arasında.</span> <span class="metin-1" xml:lang="tr-TR">Gayet basmakalıp sözlerdi bunlar, ayrıca Guilder “karşılıksız” sözcüğünden hoşlanmamıştı –fazla kitabi gelmişti ona–, ama marş tutmuştu ve türünün standartlarıyla değerlendirildiğinde kulağa hoş geliyordu.</span></p>

      <p class="paragraf"><span class="metin-1" xml:lang="tr-TR">Eee, oraya nasıl bir isim vermeliydiler? “Sığınak” fazla askeriydi. “Saray” fena değildi, ama oranın sarayla ilgisi yoktu. Dev bir beton kutuya benziyordu. Dini bir sözcük? Mabet? Mabede girmeyi kim istemezdi ki?</span></p>

      <p class="paragraf"><span class="metin-1" xml:lang="tr-TR">Yaylacılardan kaçının, hangi sıklıkla oraya girmesi gerekeceği henüz belli değildi; bu konuda hâlâ Sıfır’dan net talimatlar almamış olan Guilder, bu meselenin zamana bırakıldığını seziyordu. On İki –daha doğrusu On Bir– sıradan viraller olmasalar da, sonuçta viraldiler... Yiyecek makinesiydiler temelde. Tepeden hangi emirler verilirse verilsin, nabzı atan her şeyi yeme alışkanlıklarını yüz yıldan sonra bırakmaları zor olacaktı. Ama diyetleri, bağışlanan insan kanından ve çiftlik hayvanlarının kanından oluşacaktı genel olarak. Uygun miktarların aşılmaması gerekiyordu; insan nüfusunun artması şarttı. İnsanlarla viraller nesiller boyu el ele çalışacaklardı... Aslında insanları ikna etmek için fena bir söz değildi bu. Tam Hoppel’ın söyleyeceği türdendi. O pazarlama terimi neydi? Yeniden markalama? Guilder’ın işte buna ihtiyacı vardı. Yeni bir bakış açısına, yeni bir dağarcığa, yeni bir vizyona. Viral deneyiminin yeniden markalanmasına.</span></p>

      <p class="paragraf"><span class="metin-1" xml:lang="tr-TR">Bu mabet fikri cidden iyi gibiydi. İnsanları saçma sapan laflarla ve ritüellerle esir edecek bir çeşit resmi dinin kurulması, tam da insan psikolojisinin çarklarını döndürecek yağ işlevi görebilirdi. İnsanların devlete tapması teşviksiz, zor kullanarak sağlanırdı; otoriteye ancak mecburen itaat edilmesine yol açardı bu. Oysa umut, en büyük toplumsal düzenleyiciydi. İnsanlara umut verirseniz onlara hemen her şeyi yaptırabilirdiniz. Sıradan, gündelik bir umut da değil... Yiyeceklere, giysilere, acı çekmemeye, iyi banliyö okullarına veya düşük ev peşinatlarına ve kolay kredilere yönelik bir umut değil. İnsanların görünen dünyanın, bedenin ve çektiği zorlukların, sıkıcı bir şekilde sürekli</span> <span class="metin-italik" xml:lang="tr-TR">bir şeyler</span><span class="metin-1" xml:lang="tr-TR">in geçit resmi</span> <span class="metin-1" xml:lang="tr-TR">yaptığı hayatın ötesine dair bir umuda ihtiyaçları vardı. Her şeyin göründüğü gibi olmadığını ummaya ihtiyaçları vardı.</span></p>

      <p class="paragraf"><span class="metin-1" xml:lang="tr-TR">Aradığı ismi bulmuştu işte. Öyle basit, öyle zarifti ki. Mabet değil; tapınak. Sonsuz Hayat Tapınağı. Horace Guilder da bu tapınağın rahibi olacaktı.</span></p>

      <p class="paragraf"><span class="metin-1" xml:lang="tr-TR">Yani bugün çok da boş geçmemişti sonuçta.</span> <span class="metin-italik" xml:lang="tr-TR">İşlerin böyle bir anda yoluna girivermesi ne tuhaf,</span> <span class="metin-1" xml:lang="tr-TR">diye düşündü gülümseyerek... Haftalardır ilk kez gülümsüyordu. Hoppel’ın da, şarkılarının da cehennemin dibine kadar yolu vardı. O nankör Wilkes’in de. Guilder ihtiyaç duyduğu her şeye sahipti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">İğneden ve baş dönmesinden sonra Sara kendini tekerlekli sedyede yatar halde buldu; akıp giden tavanı seyrediyordu.</span></p>

      <p class="paragraf"><span class="metin-1" xml:lang="tr-TR">“Haydi hoop</span><span class="metin-italik" xml:lang="tr-TR">.</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Şimdi başka bir yerdeydi. Oda loştu. Eller onu bir masaya bağlıyorlardı, kollarıyla bacaklarındaki ve alnındaki kayışları sıkılaştırıyorlardı. Altındaki metal buz gibiydi. Cüppesinin yerini pamuklu önlük almıştı. Zihni bu gerçekleri hayvansı bir yavaşlıkla, birer birer, duygusuzca fark ediyordu. Herhangi bir şeyi umursamak güçtü. Dr. Verlyn buradaydı, küçük gözlüğünün ardından ona tepeden bakıyordu, her zamanki dede tavrıyla. Kaşları Sara’ya tuhaf geldi. Adamın elinde gümüşi bir forseps vardı; aletin uçlarının arasındaki pamuklu bez kahverengi bir sıvıyı emmişti. Adam doktor olduğuna göre, tıbbi bir işlem yapıyordu herhalde.</span></p>

      <p class="paragraf"><span class="metin-1" xml:lang="tr-TR">“Bu biraz soğuk gelebilir.”</span></p>

      <p class="paragraf"><span class="metin-1" xml:lang="tr-TR">Sahiden de soğuk geldi. Dr. Verlyn, Sara’nın kollarıyla bacaklarını siliyordu; bir yandan da başka biri Sara’nın burnunun altına plastik bir boru yerleştiriyordu.</span></p>

      <p class="paragraf"><span class="metin-1" xml:lang="tr-TR">“Kateter.”</span></p>

      <p class="paragraf"><span class="metin-1" xml:lang="tr-TR">Bu hoş değildi. Hiç hoş değildi. Sara’nın genzinden bir inilti yükseldi. Başka şeyler olmaya başladı; dürtülüyordu, vücuduna giriliyordu, derisinin altına... Kollarına, uyluklarının iç taraflarına giren yabancı nesneler tuhaf bir his uyandırıyordu. Bipleme sesi ve gaz tıslaması vardı, bir de burnunun altından gelen çok tatlı ve değişik bir koku. Dietil eter. Biyodizel fabrikasında üretilirdi, Sara bunun nasıl yapıldığını görmese de. Hatırladığı tek şey, yan taraflarında şablonla yazılmış kırmızı YANICI MADDE yazısı bulunan tanklardı; bekleyen kamyona iki tekerlekli yük taşıyıcılarıyla götürülürken tangırdarlardı.</span></p>

      <p class="paragraf"><span class="metin-1" xml:lang="tr-TR">“Nefes al lütfen.”</span></p>

      <p class="paragraf"><span class="metin-1" xml:lang="tr-TR">Ne tuhaf bir istekti bu! Sara nefes almayıp ne yapacaktı ki?</span></p>

      <p class="paragraf"><span class="metin-1" xml:lang="tr-TR">“İşte böyle.”</span></p>

      <p class="paragraf"><span class="metin-1" xml:lang="tr-TR">Sara bulutların en yumuşağında yatıyor, havalanıyordu.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-63" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">61</span></p>

      <p class="cizgi30" xml:lang="en-GB"><img alt="19365.jpg" class="Basic-Graphics-Frame" src="../Images/19365.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">İsyancılarla iki gündür temas kurmuyorlardı. Nina başta onlara inanmamıştı, ki gayet normaldi bu. Öykü fazla fantastikti, geçmiş fazla karmaşıktı. Söylediklerinin doğruluğunu kanıtlamanın yolunu Alicia bulmuştu sonunda. Çantasından RDF’yi alıp kadını tepeye çıkardı ve cihazı Kubbe’ye doğrulttu. Greer aşağıdaki vadiden seyrediyordu. Alicia bu mesafeden sinyal almayacağından endişelendi. O zaman kadını nasıl ikna edeceklerdi? Ama sinyal geldi, gayet netti, nabız sesi gibi düzenliydi. Alicia rahatladı, ama şaşırdı da: Sinyal eskisinden de güçlüydü. Amy bir an suskun kaldıktan sonra</span> <span class="metin-italik" xml:lang="tr-TR">Artık acele etmeliyiz,</span> <span class="metin-1" xml:lang="tr-TR">dedi.</span> <span class="metin-italik" xml:lang="tr-TR">Duyduğun şu ses: On İki’nin buraya geldiğini gösteriyor.</span> <span class="metin-1" xml:lang="tr-TR">Kemerinden çıkardığı bıçağı Nina’ya verdi; Alicia’yla Greer’a da silahlarını bırakmalarını söyledi.</span> <span class="metin-italik" xml:lang="tr-TR">Sana teslim oluyoruz,</span> <span class="metin-1" xml:lang="tr-TR">dedi Amy.</span> <span class="metin-italik" xml:lang="tr-TR">Gerisi sana kalmış.</span></p>

      <p class="paragraf"><span class="metin-1" xml:lang="tr-TR">Kamyon geldi; içinde silahlı iki adam vardı. Alicia’yla diğerleri onları kollarını havaya kaldırarak karşıladılar. Bilekleri bağlandı, başlarına siyah kukuletalar geçirildi. Sarsılıp duran yük bölümünde dondular bir süre; sonra bir garaj kapısının açıldığını duydular. Kamyondan indirildiler ve beklemeleri söylendi. Birkaç dakika geçti; ayak sesleri yaklaştı.</span></p>

      <p class="paragraf"><span class="metin-1" xml:lang="tr-TR">“Çıkarın şunları” dedi bir erkek sesi.</span></p>

      <p class="paragraf"><span class="metin-1" xml:lang="tr-TR">Kukuletaları çıkarılınca, karşılarında yarım düzine erkekle kadının durduğunu gördüler; bu kişilerin hepsi silahlarını kaldırmıştı, biri hariç.</span></p>

      <p class="paragraf"><span class="metin-1" xml:lang="tr-TR">“Eustace?”</span></p>

      <p class="paragraf"><span class="metin-1" xml:lang="tr-TR">“Binbaşı Greer.” Eustace hasarlı yüzünü Alicia’ya çevirdi. “Donadio da buradaymış.” Başını salladı. “Neden şaşırıyorum ki?” Diğerlerine döndü ve silahlarını indirmelerini işaret etti. “Sorun yok millet.”</span></p>

      <p class="paragraf"><span class="metin-1" xml:lang="tr-TR">“Onları</span> <span class="metin-italik" xml:lang="tr-TR">tanıyor</span> <span class="metin-1" xml:lang="tr-TR">musun?” diye sordu Nina.</span></p>

      <p class="paragraf"><span class="metin-1" xml:lang="tr-TR">Onlara tekrar göz gezdiren Eustace, Amy’yi fark etti. “Seni daha önce gördüğümü sanmıyorum.”</span></p>

      <p class="paragraf"><span class="metin-1" xml:lang="tr-TR">“Aslında” dedi Amy, “bu doğru sayılmaz.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Eustace’la adamları ertesi gün harekete geçeceklerdi. Yıllardır verdikleri zorlu sızma uğraşları meyvesini verecekti. Önce lider kadro ortadan kaldırılacaktı; sonra da başlıca hedeflere, İK karakollarına, sanayi altyapı tesislerine, elektrik santraline, gözaltı merkezine ve şehir merkezinin sınırında bulunan, kırmızı gözlülerin çoğunun oturduğu siteye eşzamanlı saldırılar düzenlenecekti. Şehrin çeşitli yerlerine silahlar ve patlayıcılar gizlenmişti. İsyancılar sayıca az olsalar da, saldırı başlayınca sayılarının artacağına inanıyorlardı. Yetmiş bin yaylacıdan oluşan uyuyan dev uyanıp ayaklanacaktı. İşte o zaman isyan durdurulamaz bir çığa dönüşecekti. Şehir onların olacaktı.</span></p>

      <p class="paragraf"><span class="metin-1" xml:lang="tr-TR">Ama bir terslik olmuştu. Kubbe’deki casusları keşfedilmişti. Onun sağ ele geçirildiğini bilseler de, nereye götürüldüğünü bilmiyorlardı... Bodruma götürülmüştü muhtemelen.</span></p>

      <p class="paragraf"><span class="metin-1" xml:lang="tr-TR">“Size söylemem gereken bir şey var maalesef” diyen Eustace bu casusun kimliğini açıkladı.</span></p>

      <p class="paragraf"><span class="metin-1" xml:lang="tr-TR">Sara buradaydı. İnanılması zor bir şeydi bu. Hatta inanılmazdı. Üstelik kızı da buradaydı. Sara’nın kızı. Hollis’in kızı. O çocuk aslında hepsinindi bir bakıma. Hedefleri büyümüştü, ama durumun karmaşıklığı da artmıştı. O ikisini kurtarmanın bir yolunu bulmaları gerekiyordu.</span></p>

      <p class="paragraf"><span class="metin-1" xml:lang="tr-TR">Amy, Nina’ya anlattıklarını yineledi. Virallerin şehirde bir yerlerde oldukları kesindi; bunun ne anlama geldiği de ortadaydı. Ordularını baştan kurmaya burada başlayacaklardı. Eustace duyduklarına başta şüpheyle yaklaştı; ama sonra aklına bir şey geldi.</span></p>

      <p class="paragraf"><span class="metin-1" xml:lang="tr-TR">“Guilder onları korumak isteyecektir” dedi Amy. “Şehirde anormal derecede korunaklı bir yer var mı? Büyük bir yer olması gerek.”</span></p>

      <p class="paragraf"><span class="metin-1" xml:lang="tr-TR">Eustace bir adamına Proje’nin planını getirtti.</span> <span class="metin-italik" xml:lang="tr-TR">Bunu elde edebilmek için aramızdan üç kişi hayatını kaybetti,</span> <span class="metin-1" xml:lang="tr-TR">diyerek kâğıdı masaya serdi.</span></p>

      <p class="paragraf"><span class="metin-1" xml:lang="tr-TR">“Ne için inşa edildiğini bilmiyorduk. Bir sürü söylenti vardı, ama hiçbiri mantıklı gelmedi. Burası bir kale. Kırmızı gözlüler yıllardır inşa ediyor.”</span></p>

      <p class="paragraf"><span class="metin-1" xml:lang="tr-TR">Amy planı incelerken çabucak hesap yaptı. “Onları bulacağımız yer burası.”</span></p>

      <p class="paragraf"><span class="metin-1" xml:lang="tr-TR">“Nasıl bu kadar emin olabiliyorsun anlamadım.”</span></p>

      <p class="paragraf"><span class="metin-1" xml:lang="tr-TR">“Odaları say.”</span></p>

      <p class="paragraf"><span class="metin-1" xml:lang="tr-TR">Eustace kâğıdın üstüne eğildi. İşaretparmağını her koridorun ucuna doğru kaydırdı. Sonra başını kaldırıp baktı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Böylece güçlerini birleştirdiler. Artık hedefleri Proje adlı binaydı. Binanın tasarımı onların lehineydi: Proje’nin koridorlarının New Mexico’daki mağaranın tünelleri gibi dar olması, binanın merkezinde patlayacak bir bombanın etkisini artırabilirdi. Ama içeri girebilir miydiler? Bu şüpheliydi... Hem girebilseler bile, aslanın inine girmek gibi olurdu bu. Ağır kayıplar verirlerdi, ayrıca diğer hedeflere yeterince adam gönderemezlerdi.</span></p>

      <p class="paragraf"><span class="metin-1" xml:lang="tr-TR">“Bu durumda, onları öldürmek için içeri girmeyelim” dedi Amy. “Onların bize gelmesini sağlayalım.”</span></p>

      <p class="paragraf"><span class="metin-1" xml:lang="tr-TR">“Aklında ne var?”</span></p>

      <p class="paragraf"><span class="metin-1" xml:lang="tr-TR">Amy bir an düşündü. “Bana Guilder’ın nasıl bir adam olduğunu anlat.”</span></p>

      <p class="paragraf"><span class="metin-1" xml:lang="tr-TR">Eustace omuz silkti. Görüşme boyunca sinirli davranmamıştı hiç. Tekrar Seferberlik Ordusu askerlerinin arasında bulunmanın güzel olduğunu söylemişti.</span></p>

      <p class="paragraf"><span class="metin-1" xml:lang="tr-TR">“O bir canavar. Zalim, takıntılı ve son derece saplantılı. Kafayı Sergio’ya taktı.”</span></p>

      <p class="paragraf"><span class="metin-1" xml:lang="tr-TR">“Onu ele geçirse ne yapardı?”</span></p>

      <p class="paragraf"><span class="metin-1" xml:lang="tr-TR">“Sevinçten havalara uçardı herhalde. Ama Sergio diye biri yok. O bir isim sadece.”</span></p>

      <p class="paragraf"><span class="metin-1" xml:lang="tr-TR">“Ama ya ele geçirebilseydi?”</span></p>

      <p class="paragraf"><span class="metin-1" xml:lang="tr-TR">Eustace çenesini ovuşturdu. “Eh, şov yapmaya bayılır. Onu halkın önünde idam ederdi muhtemelen, bunu büyük bir gösteriye dönüştürürdü.”</span></p>

      <p class="paragraf"><span class="metin-1" xml:lang="tr-TR">“Halkın. Yani herkesin önünde.”</span></p>

      <p class="paragraf"><span class="metin-1" xml:lang="tr-TR">“Sanırım.” Eustace’ın yüz ifadesi değişti. “Ah. Anladım.”</span></p>

      <p class="paragraf"><span class="metin-1" xml:lang="tr-TR">“Peki, bunu nerede yapardı?”</span></p>

      <p class="paragraf"><span class="metin-1" xml:lang="tr-TR">“Yeterince büyük tek yer stadyum. Yetmiş bin kişiyi rahat alır. O zaman da...”</span></p>

      <p class="paragraf"><span class="metin-1" xml:lang="tr-TR">“Vatan’ın geri kalanı savunmasız kalır. Nöbetçilerin sayısı azalır, önemli hedefler korumasız hale gelir.”</span></p>

      <p class="paragraf"><span class="metin-1" xml:lang="tr-TR">Eustace başıyla onaylıyordu artık. “Hele gücünü sergilemeyi gerçekten istiyorsa...”</span></p>

      <p class="paragraf"><span class="metin-1" xml:lang="tr-TR">“Kesinlikle.”</span></p>

      <p class="paragraf"><span class="metin-1" xml:lang="tr-TR">Masadakiler şaşkın şaşkın bakışıyorlardı. “Biri beni aydınlatsın lütfen” dedi Nina.</span></p>

      <p class="paragraf"><span class="metin-1" xml:lang="tr-TR">Amy koltuğunda öne eğildi. “Yapacağımız şey şu.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Hazırlanmaları da yirmi dört saat sürdü. Nina çeşitli hücrelerin liderlerine yeni talimatlar vermek için şehre döndü. İsyancıların gizlenme yeri gözden çıkarılmıştı elbette. Oraya telli bomba düzenekleri kurdular... Amonyum nitratlı gübre ve dizel yakıt dolu fıçılara kükürtlü ateşleyiciler bağladılar. Geride küllerle dolu bir çukurdan başka bir şey kalmayacaktı; şansları varsa Guilder içerideki herkesin öldüğünü, topluca intihar ettiklerini, isyancıların hayatlarına görkemli bir şekilde son verdiklerini varsayardı.</span></p>

      <p class="paragraf"><span class="metin-1" xml:lang="tr-TR">Yola çıkmak için araçları hazırladılar. Alicia, Amy’yi boruya götürdükten sonra Eustace’ın geri kalan adamlarıyla buluşup geri çekilme mevkisine gidecekti. Şimdi sadece kar yağmasını bekliyorlardı... Karın lastik izlerini örtmesine ihtiyaçları vardı. Kar yarın yağabilirdi; bir hafta sonra yağabilirdi; hiç yağmayabilirdi de. Üçüncü gün, günbatımına bir saat kala biraz kar yağınca umutlandılar. Kar yağışı kesildi, sonra da yeniden başladı ve giderek şiddetlendi; hava genzini temizleyip konuşmuştu sanki.</span> <span class="metin-italik" xml:lang="tr-TR">Şimdi gidin.</span></p>

      <p class="paragraf"><span class="metin-1" xml:lang="tr-TR">Yola çıktılar; dokuz kamyonluk konvoylarında kırk yedi erkek ve kadın vardı. Alicia konvoydan ayrılıp aracını kuzeye yöneltti. Kamyonun farları, döne döne yağan sık kar tanelerini aydınlatıyordu. Alicia’nın yanında oturan, hizmetçi cüppesi giymiş Amy suskundu. Alicia onu neyle karşılaşacağı konusunda uyarmıştı; bu meseleyi daha fazla konuşmak anlamsızdı, hele şimdi.</span></p>

      <p class="paragraf"><span class="metin-1" xml:lang="tr-TR">Yarım saat sonra boruya vardılar. Alicia kendini tutamadı: “Sana ne yapacaklarını biliyorsun.”</span></p>

      <p class="paragraf"><span class="metin-1" xml:lang="tr-TR">Amy başıyla onayladı. Kısa bir sessizlikten sonra: “Her şeyin bir sebebi vardır. Bir amacı. Buna inanır mısın?”</span></p>

      <p class="paragraf"><span class="metin-1" xml:lang="tr-TR">“Bilmem.”</span></p>

      <p class="paragraf"><span class="metin-1" xml:lang="tr-TR">Amy, Alicia’nın elini tutup direksiyondan çekti ve parmaklarını iç içe geçirdi. “Biz kardeşiz, biliyorsun. Kan kardeşiyiz. Şimdi ne yaşadığını biliyorum Lish.”</span></p>

      <p class="paragraf"><span class="metin-1" xml:lang="tr-TR">Amy’nin sözleri Alicia’yı derinden etkiledi. Ama, Amy tabii ki biliyordu. Bilmemesi mümkün müydü?</span></p>

      <p class="paragraf"><span class="metin-1" xml:lang="tr-TR">“Kontrol edebiliyor musun?”</span></p>

      <p class="paragraf"><span class="metin-1" xml:lang="tr-TR">Alicia güçlükle yutkundu. İçindeki arzu son iki günde artmıştı. İçindeki o karanlık el, uzanıp onu ele geçiriyordu. Alicia’nın zihni bu yüzden bulanıklaşmıştı. Direnmeye gücü yetmeyecekti yakında.</span></p>

      <p class="paragraf"><span class="metin-1" xml:lang="tr-TR">“Giderek zorlaşıyor...”</span></p>

      <p class="paragraf"><span class="metin-1" xml:lang="tr-TR">“Zamanı gelince...”</span></p>

      <p class="paragraf"><span class="metin-1" xml:lang="tr-TR">“Ona izin vermeyeceğim.”</span></p>

      <p class="paragraf"><span class="metin-1" xml:lang="tr-TR">Her tarafa kar yağıyordu. Alicia birazdan yola çıkmazsa burada mahsur kalabileceğini biliyordu. Son bir şey söylemesi gerekiyordu. Bunu söylemek için tüm cesaretini toplamak zorunda kaldı.</span></p>

      <p class="paragraf"><span class="metin-1" xml:lang="tr-TR">“Peter’a göz kulak ol. Başıma ne geldiğini öğrenmesine izin verme sakın. Söz ver.”</span></p>

      <p class="paragraf"><span class="metin-1" xml:lang="tr-TR">“Lish...”</span></p>

      <p class="paragraf"><span class="metin-1" xml:lang="tr-TR">“Ona başka herhangi bir şey söyleyebilirsin. Bir şeyler uydur. Umurumda değil. Ama mutlaka söz ver bana.”</span></p>

      <p class="paragraf"><span class="metin-1" xml:lang="tr-TR">Derin bir sessizliğe gömüldüler. Alicia bu bilgiyi fazla uzun süre gizlemişti; artık paylaştığı biri vardı. Kendi duygularını yokladı. Şaşkınlık, rahatlık, sınırı geçip karanlık bir diyara girme hissi. Peter’dan vazgeçiyordu.</span></p>

      <p class="paragraf"><span class="metin-1" xml:lang="tr-TR">“Bunun olacağını baştan beri biliyordum bir bakıma. Seninle tanışmadan önce bile. Başka biri vardı hep.”</span></p>

      <p class="paragraf"><span class="metin-1" xml:lang="tr-TR">Amy karşılık vermedi. Suskunluğu Alicia’ya bilmesi gereken her şeyi söyledi.</span></p>

      <p class="paragraf"><span class="metin-1" xml:lang="tr-TR">“Gitmelisin” dedi Alicia.</span></p>

      <p class="paragraf"><span class="metin-1" xml:lang="tr-TR">Amy hâlâ suskundu. Yüzünde kararsızlık vardı. Sonra:</span></p>

      <p class="paragraf"><span class="metin-1" xml:lang="tr-TR">“Sana söylemediğim bir şey var Lish.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Gri günler birbirini takip etti. Kıtanın engin iç bölgesinin hava imparatorluğu. Kar yağacak mıydı? Bir daha güneş çıkacak mıydı? Rüzgâr sırtlarına mı esecekti, yoksa donmuş yüzlerine mi? Sırt çantalarının ağırlığı altında iki büklüm, durmadan yürüdüler. Etrafta tabela yoktu, işaret yoktu. Yollarla kasabalar gözden kaybolmuştu, karlı ovada dalgaların altında kalan gemiler misali yitmişti. Tifty nerede olduklarını tam olarak bilmediğini itiraf etti. Orta Iowa’daydılar, Des Moines’in kuzeydoğusundaydılar, ama bundan fazlasını bilmiyordu... Özür dilemedi; durum buydu işte.</span> <span class="metin-italik" xml:lang="tr-TR">Bu işe kalkışmak için yazı bekleseniz olmaz mıydı?</span> <span class="metin-1" xml:lang="tr-TR">dedi.</span></p>

      <p class="paragraf"><span class="metin-1" xml:lang="tr-TR">Yiyecekleri tükenmek üzereydi. Porsiyonları yarıya indirmişlerdi, ama hiçbir şeyin yarısı da hiçbir şeydi. Harap bir çiftlik evinde birbirlerine sokuldular; Lore bıçağıyla kestiği incecik dilimleri dağıttı. Peter payına düşen dilimi çabucak tüketmemek için dilinin altına koydu ve sertleşmiş yağın ağzının ısısıyla yavaşça erimesini hissetti.</span></p>

      <p class="paragraf"><span class="metin-1" xml:lang="tr-TR">Yola devam ettiler.</span></p>

      <p class="paragraf"><span class="metin-1" xml:lang="tr-TR">Sonra, yirmi sekizinci günün ikindisinin sonunda, bir şey gördüler: Renksiz gökyüzünde, rüzgârda sallanan uzun bir tabela belirdi yavaş yavaş. O tarafa yürüdüler; binalar göründü. Bu kasaba nasıl bir yerdi? Bunun önemi yoktu; barınma ihtiyacı diğer tüm kaygıları geri plana itiyordu. Dıştaki ticari yerleşim halkasından geçip (süpermarketlerle zincir mağazalar harabeye dönmüştü, düz çatıları kışın yağan karın ağırlığı altında çoktan çökmüştü) şehir merkezine doğru ilerlediler. Burada da bina kalıntıları ve molozlar vardı, ama iki bloktaki kâgir binalar sağlam gibiydi.</span></p>

      <p class="paragraf"><span class="metin-1" xml:lang="tr-TR">“Orada yiyecek bulamayız herhalde” dedi Michael.</span></p>

      <p class="paragraf"><span class="metin-1" xml:lang="tr-TR">Camekânları şaşırtıcı bir şekilde sağlam olan bir dükkânın önünde duruyorlardı. Camdaki FANCY’S KAFE yazısı soluktu.</span></p>

      <p class="paragraf"><span class="metin-1" xml:lang="tr-TR">“Epeydir kapalılar gibi görünüyor” dedi Hollis.</span></p>

      <p class="paragraf"><span class="metin-1" xml:lang="tr-TR">Kapıyı zorla açıp içeri girdiler. İçerisi dardı, tabureli tezgâhın karşısında çatlak muşambayla kaplı koltuklar ve masalar vardı; bütün yüzeyler tozlu olsa da, mekân şaşılacak kadar düzenli görünüyordu. Böyle yerlere, onyıllar sonra bile her nasılsa değişmeden kalmış müzelere arada sırada rastlanırdı; harabelerden daha ürkütücü olurlardı.</span></p>

      <p class="paragraf"><span class="metin-1" xml:lang="tr-TR">Michael tezgâhtaki mönülerden birini alıp açtı. “Rulo köfte ne acaba? Ruloyu anladım da, köfte ne?”</span></p>

      <p class="paragraf"><span class="metin-1" xml:lang="tr-TR">“Aman Michael” dedi Lore. Titriyordu, dudakları morarmıştı. “Bir de sen çıkma başımıza.”</span></p>

      <p class="paragraf"><span class="metin-1" xml:lang="tr-TR">Hollis’le Peter arka tarafa göz attılar. Arka kapıyla pencerelere kontrplak çakılmıştı; yerde bir çekiç ve çiviler yatıyordu.</span></p>

      <p class="paragraf"><span class="metin-1" xml:lang="tr-TR">“Yiyecek bulamazsak fazla ileri gidemeyiz” dedi Hollis kasvetle.</span></p>

      <p class="paragraf"><span class="metin-1" xml:lang="tr-TR">“Hatırlatmana gerek yok.”</span></p>

      <p class="paragraf"><span class="metin-1" xml:lang="tr-TR">Kafenin ön tarafına döndüklerinde, diğerleri yere serdikleri battaniyelerin üstünde büzülmüşlerdi. Karanlık çöküyordu. İçerisi buz gibiydi, ama en azından rüzgârdan kurtulmuşlardı.</span></p>

      <p class="paragraf"><span class="metin-1" xml:lang="tr-TR">“Ben etrafa göz atacağım” dedi Peter. “Nerede olduğumuzu anlayabilirim belki.”</span></p>

      <p class="paragraf"><span class="metin-1" xml:lang="tr-TR">Sokağın karşı tarafına ağır adımlarla geçtikten sonra vitrinlerden içeri bakarak yürümeye başladı. Bazı kapıları açmayı denedi, ama hepsi kilitliydi. Eh, sabahleyin diğerlerini yanına alarak geri gelebilirdi ve içeride neler olduğuna bakabilirlerdi.</span></p>

      <p class="paragraf"><span class="metin-1" xml:lang="tr-TR">İkinci sokağın sonundaki bir kapının kolunu bakmadan çevirdi –bunu otomatikman yapıyordu artık– ve kapı açılınca irkildi. İçeri girip tabancasını çıkardı, parkasının göğüs cebindeki kibrit kutusunu alıp kibrit yaktı ve alevi açık kapıdan gelen esintiden eliyle korudu.</span></p>

      <p class="paragraf"><span class="metin-italik" xml:lang="tr-TR">Vay anasını.</span></p>

      <p class="paragraf"><span class="metin-1" xml:lang="tr-TR">Peter anında burasının bir ikmal deposu olduğunu anladı. Çıplak odanın duvarlarının dibine dolu çuvallar istiflenmişti. Peter diz çöküp en yakındaki çuvalı bıçağıyla açtı: kuru fasulye. Bir başka çuvalda patatesler, üçüncü çuvaldaysa elmalar buldu. Yaktığı bir başka kibriti havaya kaldırdı; tozlu döşemenin her yerinde ayak izleri vardı. Bunlar kime aitti? Bunun anlamı neydi?</span></p>

      <p class="paragraf"><span class="metin-1" xml:lang="tr-TR">Durumları kötüydü, ama en azından açlıktan ölmeyeceklerdi. İnsanın ne yapacağını tok karınla düşünmesi daha iyiydi. Dişlerini bir elmaya gömdü. Elma tatsızdı, buz gibi sertti. Peter elmayı telaşla sildi, cebini elmalarla doldurdu ve odada diğerlerine yiyecek götürmekte kullanabileceği bir şeyler aradı. Köşede bakır tellerle dolu bir kova buldu. Telleri yere atıp kovayı elma ve patatesle doldurduktan sonra sokağa döndü.</span></p>

      <p class="paragraf"><span class="metin-1" xml:lang="tr-TR">Bir tuhaflık olduğunu hemen fark etti. Gece daha aydınlık görünüyordu. Ay? Ama ay yoktu. Kaygılandı, tüyleri ürperdi ve sonra bir ses duydu. Yüzünü rüzgârdan kaçırıp kulak kabarttı. Uzaktan bir gürleme sesi geliyordu. Ses giderek yaklaşıyor, anbean netleşiyordu.</span></p>

      <p class="paragraf"><span class="metin-1" xml:lang="tr-TR">Motor sesleri.</span></p>

      <p class="paragraf"><span class="metin-1" xml:lang="tr-TR">Peter kovayı bırakıp kafeye doğru koştu. Arkasındaki bir dizi araç gürleyerek yaklaşıyordu. Birilerinin seslendiğini işitti, sonra da silah sesleri duydu. Etrafındaki karlar havalandı.</span></p>

      <p class="paragraf"><span class="metin-1" xml:lang="tr-TR">Birileri ona ateş ediyordu.</span></p>

      <p class="paragraf"><span class="metin-1" xml:lang="tr-TR">Tam kafenin kapısından içeri dalarken yaylım ateşi başlayınca camlar patladı.</span> <span class="metin-italik" xml:lang="tr-TR">Yere yatın!</span> <span class="metin-1" xml:lang="tr-TR">diye haykırdı,</span> <span class="metin-italik" xml:lang="tr-TR">Yere yatın!</span><span class="metin-1" xml:lang="tr-TR">, ama herkes bunu yapmıştı bile. Tezgâhın üstünden atlayınca, başını elleriyle örtmüş olan Lore’un üstüne düştü. Araçların farlarının ışığı odayı aydınlattı. Küçük odaya şarjörler peş peşe boşaltıldıkça bir şeyler parçalanıyor, kırılıyordu.</span></p>

      <p class="paragraf"><span class="metin-1" xml:lang="tr-TR">“Michael! Neredesin?”</span></p>

      <p class="paragraf"><span class="metin-1" xml:lang="tr-TR">Michael’ın sesi koltuklardan birini altından geldi. “Kim bunlar? Ne istiyorlar?”</span></p>

      <p class="paragraf"><span class="metin-1" xml:lang="tr-TR">Retorik bir soruydu bu: Kim olurlarsa olsunlar, onları öldürmek istiyorlardı.</span></p>

      <p class="paragraf"><span class="metin-1" xml:lang="tr-TR">“Tifty? Hollis?”</span></p>

      <p class="paragraf"><span class="metin-1" xml:lang="tr-TR">Yine Michael: “Yanımdalar! Tifty’nin bir yeri kesildi, ama iyi!”</span></p>

      <p class="paragraf"><span class="metin-1" xml:lang="tr-TR">“Lore da benim yanımda!”</span></p>

      <p class="paragraf"><span class="metin-1" xml:lang="tr-TR">Yaylım ateşi kesildi; sonra tekrar başladı.</span></p>

      <p class="paragraf"><span class="metin-1" xml:lang="tr-TR">“Bir şey görebilen var mı?”</span></p>

      <p class="paragraf"><span class="metin-1" xml:lang="tr-TR">“Dışarıda üç araç duruyor” diye seslendi Hollis. “Sokağın ilerisinde de başka araçlar var!”</span></p>

      <p class="paragraf"><span class="metin-1" xml:lang="tr-TR">“Teslim olsak iyi olur belki!” diye seslendi Michael.</span></p>

      <p class="paragraf"><span class="metin-1" xml:lang="tr-TR">“Bunlar teslim olunacak türden insanlar değil bence!”</span></p>

      <p class="paragraf"><span class="metin-1" xml:lang="tr-TR">Yaylım ateşi sürüyordu. Peter’ın tabancası vardı sadece; tüfeğini kapının yanında bırakmıştı. Arka tarafa gidemezlerdi, gitseler bile kapılarla pencereler kontrplakla kapatılmıştı. Kafe bir ölüm kapanıydı.</span></p>

      <p class="paragraf"><span class="metin-1" xml:lang="tr-TR">“Ne yapmak istiyorsun?” diye seslendi Hollis.</span></p>

      <p class="paragraf"><span class="metin-1" xml:lang="tr-TR">“Tifty hareket edebiliyor mu?”</span></p>

      <p class="paragraf"><span class="metin-1" xml:lang="tr-TR">“Ben iyiyim!”</span></p>

      <p class="paragraf"><span class="metin-1" xml:lang="tr-TR">Yerde yatan Peter yüzünü Lore’a çevirdi. “Sende ne var?”</span></p>

      <p class="paragraf"><span class="metin-1" xml:lang="tr-TR">Kadın ona bıçağını gösterdi. “Sadece bu.”</span></p>

      <p class="paragraf"><span class="metin-1" xml:lang="tr-TR">Peter tezgâhın arkasına seslendi: “Üçe kadar sayacağım! Biri bize tabanca atsın!”</span></p>

      <p class="paragraf"><span class="metin-1" xml:lang="tr-TR">Michael’ın fırlattığı tabanca, üzerlerine düştü. Tabancayı alan Lore namluya mermi sürdü. Yaylım ateşi yine kesilmişti. Dışarıdakilerin acelesi yoktu.</span></p>

      <p class="paragraf"><span class="metin-1" xml:lang="tr-TR">“Buradan ateş ede ede çıkmak iyi bir plan değil” dedi Lore.</span></p>

      <p class="paragraf"><span class="metin-1" xml:lang="tr-TR">“Daha iyi bir plan yaparsan bana uyar.”</span></p>

      <p class="paragraf"><span class="metin-1" xml:lang="tr-TR">Tam Peter dizlerinin üstünde doğrulurken Lore onu eliyle durdurdu. “Dinle” diye fısıldadı.</span></p>

      <p class="paragraf"><span class="metin-1" xml:lang="tr-TR">Peter önce ayaklar altında ezilen karların, sonra da cam kırıklarının sesini işitti. Bir parmağını dudaklarına götürdü. Orada kaç kişi vardı? İki?</span> <span class="metin-italik" xml:lang="tr-TR">Rehine,</span> <span class="metin-1" xml:lang="tr-TR">diye düşündü birden. Tek şansları buydu. Diğerleriyle iletişim kurmasının yolu yoktu; bu işi tek başına halletmesi gerekecekti. Lore’a tezgâhın diğer ucunu, kapıya uzak ucunu gösterdi. Dudaklarını oynattı:</span> <span class="metin-italik" xml:lang="tr-TR">Ses çıkar.</span></p>

      <p class="paragraf"><span class="metin-1" xml:lang="tr-TR">Lore yerde süründü. Peter tabancasını kılıfına sokup çömeldi. Lore konuşlanınca Peter’a kararlı bir ifadeyle baktı ve başıyla onay verdi.</span></p>

      <p class="paragraf"><span class="metin-1" xml:lang="tr-TR">“Yardım edin” diye inledi.</span></p>

      <p class="paragraf"><span class="metin-1" xml:lang="tr-TR">Peter bar tezgâhının üstüne sıçradı. En yakındaki adam dönerken Peter tabancasını çekip, arkadan aydınlanan adama ateş etti ve diğerinin üstüne atladı; birlikte yere düştüler gürültüyle. Peter’ın tabancası elinden savrulup tangırdayarak uzaklaştı. Bir an çılgınca boğuştular, kolları bacakları birbirine dolandı; adam Peter’dan on beş kilo kadar ağırdı, ama Peter adamı gafil avlamıştı. Adamın uyluğundaki kılıfta yarı otomatik tabanca vardı. Kolunu hasmının boynuna dolayan Peter onu geriye çekerken diğer eliyle adamın tabancasını aldı ve namluyu onun uzun, dalgalı, kırçıl saçının altındaki çenesine dayadı.</span></p>

      <p class="paragraf"><span class="metin-1" xml:lang="tr-TR">“Söyle onlara, ateşi kessinler!”</span></p>

      <p class="paragraf"><span class="metin-1" xml:lang="tr-TR">Yerde yatan Peter masalardan birinin altında saklanan Michael’la göz göze geldi. Michael’ın gözleri faltaşı gibi açıldı. “Peter...”</span></p>

      <p class="paragraf"><span class="metin-1" xml:lang="tr-TR">Peter “Ciddiyim” dedi adama, namluyu iyice bastırarak. “Bağırarak söyle de herkes duysun.”</span></p>

      <p class="paragraf"><span class="metin-1" xml:lang="tr-TR">Peter’ın kollarının arasındaki adam gevşemişti. Peter onun titrediğini hissetti, ama adam acı çektiği için titremiyordu. Gülmeye başlamıştı.</span></p>

      <p class="paragraf"><span class="metin-1" xml:lang="tr-TR">“Ateşi kesin!” dedi yeni bir ses; bir kadın sesi. “Herkes ateşi kessin!”</span></p>

      <p class="paragraf"><span class="metin-1" xml:lang="tr-TR">Diğer adam aslında kadındı. Yerde oturuyordu, sırtını masalardan birine yaslamıştı, yaralı omzunu sağ eliyle tutuyordu.</span></p>

      <p class="paragraf"><span class="metin-1" xml:lang="tr-TR">“Uçanlar adına, Peter.” Alicia kanlı elini indirdi. Şimdi o da gülüyordu. “Lucius, beni vurdu resmen, inanabiliyor musun?”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-64" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">62</span></p>

      <p class="cizgi30" xml:lang="en-GB"><img alt="19367.jpg" class="Basic-Graphics-Frame" src="../Images/19367.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Amy merdivenin dibinde haritayı meşalesine yaklaştırdı. Mavi alevler kâğıdı çabucak yaktı. Meşaleyi ayaklarının etrafından akan suda söndüren Amy merdivene tırmanıp rögar kapağını yana itti.</span></p>

      <p class="paragraf"><span class="metin-1" xml:lang="tr-TR">Eczanenin arkasındaki sokaktaydı. Rögar kapağını yerine koydu ve binanın köşesinden gizlice baktı; şehir merkezinin üstünde görkemle yükselen Kubbe’nin yıpranmış yüzeyi aydınlıktı. Amy peçesini indirip hızlı adımlarla arka sokaktan çıktı. Barikatların etrafında köpekli adamlar dolaşıyordu. Amy nöbetçi kulübesindeki, ellerine hohlayan adamlara yaklaşıp geçiş izni belgesini gösterdi.</span></p>

      <p class="paragraf"><span class="metin-1" xml:lang="tr-TR">“Bunda bir terslik var sanki.” Adam belgeyi diğer adama gösterdi. “Sana da öyle gelmiyor mu?”</span></p>

      <p class="paragraf"><span class="metin-1" xml:lang="tr-TR">Belgeye çabucak göz atan işbir, Amy’ye baktı. “Peçeni kaldır.”</span></p>

      <p class="paragraf"><span class="metin-1" xml:lang="tr-TR">Amy söyleneni yaptı. “Bir sorun mu var?”</span></p>

      <p class="paragraf"><span class="metin-1" xml:lang="tr-TR">Adam onun yüzünü inceledi bir an. Sonra belgeyi geri verdi. “Boş ver. Sorun yok.”</span></p>

      <p class="paragraf"><span class="metin-1" xml:lang="tr-TR">Amy adamları geride bırakıp merdivene yöneldi. Diğer adamlardan hiçbiri onunla ilgilenmiyordu; nöbetçiler onun burada bulunma izninin olduğunu onaylamışlardı nasılsa. Amy binaya girince, masadaki nöbetçinin önünden geçip gitti (adam ona doğru dürüst bakmadı bile) ve lobinin diğer tarafındaki asansöre binip altıncı kata çıktı.</span></p>

      <p class="paragraf"><span class="metin-1" xml:lang="tr-TR">Asansör binanın orta avlusunu çevreleyen yuvarlak bir balkona açıldı. Dört koridor, bir tekerleğin çubukları gibi uzanıyordu. Amy balkonda yürüyüp üçüncü koridora gitti ve koridorun sonundaki kapıyı buldu; oradaki metal katlanır sandalyede oturan, sarkık yüzlü, başının tepesi kel, kırçıl saçlı nöbetçi yüz yıllık bir derginin gevrek sayfalarını çeviriyordu. Derginin kapağındaki turuncu bikinili kadın saçını parmaklarının arasından geçirmişti.</span></p>

      <p class="paragraf"><span class="metin-1" xml:lang="tr-TR">Amy adama “Yönetici beni çağırdı” deyip peçesini kaldırdı.</span></p>

      <p class="paragraf"><span class="metin-1" xml:lang="tr-TR">Adamın gözlerini sayfadan ayırıp Amy’ye bakması yetti. Amy onu yavaşça yere oturttu, sırtını duvara yasladı ve belindeki anahtarı aldı. Adamın çenesi göğsüne yaslanmıştı. Amy dudaklarını onun kulağına yaklaştırdı.</span></p>

      <p class="paragraf"><span class="metin-1" xml:lang="tr-TR">“Şimdi içeri gireceğim. Altmışa kadar saymanı istiyorum... Bunu yapabilir misin?”</span></p>

      <p class="paragraf"><span class="metin-1" xml:lang="tr-TR">Adamın gözleri kapalıydı. Başını sallayıp hafifçe mırıldanarak evet dedi.</span></p>

      <p class="paragraf"><span class="metin-1" xml:lang="tr-TR">“Güzel. Altmışa kadar say, sonra da kendini balkondan aşağı at.”</span></p>

      <p class="paragraf"><span class="metin-1" xml:lang="tr-TR">Amy kapıyı açıp içeri girdi. Odanın hoşluğunda yanıltıcı bir taraf vardı. Cilalı yüzeyi hafifçe parlayan dev masanın karşısında iki berjer koltuk duruyordu. Yerdeki kalın halı, Amy’nin nefes sesi hariç tüm sesleri boğuyordu. Bir duvarın tamamı kitaplarla kaplıydı; bir başka duvardaki, küçük bir spot lambayla aydınlanan büyük tabloda, uzun bir bar tezgâhında oturan üç kişi ile beyaz şapkalı dördüncü bir adam karanlık bir sokaktaki pencerenin ardından, görülüyordu. Amy durup alt çerçevedeki küçük levhayı okudu: Edward Hopper,</span> <span class="metin-italik" xml:lang="tr-TR">Gece Şahinleri,</span> <span class="metin-1" xml:lang="tr-TR">1942.</span></p>

      <p class="paragraf"><span class="metin-1" xml:lang="tr-TR">Amy’nin sağındaki çift kanatlı salon kapısının camları vitraydı. Amy kapıyı açıp usulca diğer odaya geçti.</span></p>

      <p class="paragraf"><span class="metin-1" xml:lang="tr-TR">Guilder battaniyelerin üstünde külotuyla yatıyordu; yanında, deniz gibi dalgalı olan çarşafın kıvrımlarının arasında karton klasörler vardı. Burnundan rüzgâr sesini andıran hafif sesler çıkıyordu. Amy nerede durmalıydı? Yatağın ayakucunu seçti.</span></p>

      <p class="paragraf"><span class="metin-1" xml:lang="tr-TR">“Yönetici Guilder.”</span></p>

      <p class="paragraf"><span class="metin-1" xml:lang="tr-TR">İrkilerek uyanan adam elini yastığının altına soktu. Karyola başlığına yaslanana kadar geri çekildi telaşla; tabancayı iki eliyle kaldırıp Amy’ye doğrulttu ve horozu çekti. Öyle zangır zangır titriyordu ki, Amy adamın onu yanlışlıkla vurabileceğini düşündü.</span></p>

      <p class="paragraf"><span class="metin-1" xml:lang="tr-TR">“Buraya nasıl girdin?”</span></p>

      <p class="paragraf"><span class="metin-1" xml:lang="tr-TR">Amy adamın kararsızlığını sezdi. Amy’nin üstünde hizmetçi cübbesi vardı, ama yüzü adama yabancıydı. “Nöbetçi sağ olsun, çok yardımsever davrandı. Neden o silahı indirmiyorsun?”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Kimsin sen</span> <span class="metin-1" xml:lang="tr-TR">be</span><span class="metin-italik" xml:lang="tr-TR">?</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Amy koridordan gelen sesleri duydu; dış kapı yumruklanıyordu.</span></p>

      <p class="paragraf"><span class="metin-1" xml:lang="tr-TR">“Ben Sergio’yum” dedi. “Teslim olmaya geldim.</span></p>

      <p class="paragraf"></p>

      <p class="paragraf"></p>
    </div>
  </div>
</body>
</html>
