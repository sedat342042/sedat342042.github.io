<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-16.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-16.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-38" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">36</span></p>

      <p class="cizgi30" xml:lang="en-GB"><img alt="19302.jpg" class="Basic-Graphics-Frame" src="../Images/19302.jpg" width="42%" /></p>

      <p class="paragraf"><span class="metin-1" xml:lang="tr-TR">Her yerde insanlar fısıldaşıyordu: pazarda yine bomba patlamıştı.</span></p>

      <p class="paragraf"><span class="metin-1" xml:lang="tr-TR">Yeni başlayan gri ve soğuk kasım sabahında kış tadı vardı. Sara boru sesiyle ve onu takip eden öksürük, geniz temizleme, kemik çıtlaması sesleriyle uyandı. Gözleriyle ağzı kupkuruydu. Odadaki yıkanmamış ten, kokuşmuş nefes, bit tozu ve çürük et kokularını pek fark etmedi. Kokulardan bazılarının kendisinden geldiğini biliyordu.</span></p>

      <p class="paragraf"><span class="metin-italik" xml:lang="tr-TR">Yine acımasız bir gündoğumu,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Vatan yurttaşı olarak geçireceğim bir başka gün.</span></p>

      <p class="paragraf"><span class="metin-1" xml:lang="tr-TR">Ranzasında oyalanmamayı öğrenmişti. Yemek kuyruğuna bir dakika bile geç girseniz, bütün gün ağzınıza tek lokma girmeyebilirdi. Bir kâse mısır lapası, birkaç dakika rahatsızca uyuklamaktan iyiydi her zaman. Midesi guruldayan Sara sarındığı yıpranmış battaniyeyi üstünden atıp yan döndü, başını eğdi ve ayağındaki spor ayakkabılarıyla ahşap döşemeye bastı. Spor ayakkabılarını –ölen bir ranza arkadaşından kalmış bu eski Reebokları– yatarken ayağından çıkarmazdı, çünkü ayakkabı hırsızlığı yaygındı.</span> <span class="metin-italik" xml:lang="tr-TR">Ayakkabılarımı kim aldı!</span> <span class="metin-1" xml:lang="tr-TR">diye haykırırdı kurban; sonra da içeride koşturur, yalvarıp yakarır, suçlamalar yağdırır ve nihayet âcizce ağlayarak yere yığılırdı.</span> <span class="metin-italik" xml:lang="tr-TR">Onlar olmazsa ölürüm! N’olur yardım edin bana!</span> <span class="metin-1" xml:lang="tr-TR">Bu doğruydu: Ayakkabısı olmayanlar ölürdü. Sara biyodizel fabrikasında çalışsa da, hemşire olduğu haberi yaylaya yayılmıştı. Donup kararmış ve ceviz gibi şişmiş ayak parmakları görmüştü, tabanlardan girmiş solucanlar görmüştü; zatürreeli insanların çökmüş göğüslerine kulağını yaslayıp, yavaş yavaş boğulan akciğerlerin hırıltısını dinlemişti; septik apandisit, habis tümör veya açlık yüzünden davul gibi gerilmiş karınları parmak uçlarında hissetmişti; yanan alınlara elini koymuş ve çürümüş, irinli yaralara pansuman yapmıştı. Ve Sara bu insanlardan her birine, yalan söylediğini hissederek şöyle demişti:</span> <span class="metin-italik" xml:lang="tr-TR">İyileşeceksin. Merak etme. Birkaç gün sonra bir şeyin kalmaz, söz veriyorum.</span> <span class="metin-1" xml:lang="tr-TR">Sağlık hizmeti vermiyordu; bir çeşit hayır duasında bulunuyordu.</span> <span class="metin-italik" xml:lang="tr-TR">Öleceksin, acı çekerek ama burada, halkının arasında öleceksin ve hissedeceğin son dokunuş benim şefkatli dokunuşum olacak.</span></p>

      <p class="paragraf"><span class="metin-1" xml:lang="tr-TR">İşbirlikçilerin, hele kırmızı gözlülerin hasta olduğunuzu bilmelerini istemezdiniz çünkü. Bu konu asla yüksek sesle konuşulmasa da, yayladaki insanlar hastanenin aslında ne işe yaradığı konusunda pek hayale kapılmazlardı. Erkek ya da kadın, genç ya da yaşlı olmanız önemli değildi; o kapılardan geçtiniz mi, sizi bir daha gören olmazdı. Besi ünitesini boylardınız.</span></p>

      <p class="paragraf"><span class="metin-1" xml:lang="tr-TR">Barınaklar boy boydu; Sara’nınki en büyüklerden biriydi. Ranzalar dört katlıydı, her sırada yirmi ranza yer alıyordu ve toplam on sıra vardı; ahırdan hallice bir odada sekiz yüz kişi sıkış tıkış kalmaktaydı. İnsanlar bir şeyler mırıldanarak kalkıyorlardı, çocuklarının başına şapka takıyorlardı, ayaklarını sürüyerek kapıya doğru giderken çiftlik hayvanları gibi uysaldılar. Etrafa çabucak göz gezdiren Sara, kimsenin kendisine bakmadığından emin olunca ranzasının yanında diz çöktü ve bir eliyle kaldırdığı şiltenin altına diğer elini soktu. Özenle katlanmış kâğıt parçasını sakladığı yerden alıp, tuniğinin cebine gizlice koydu. Sonra doğruldu.</span></p>

      <p class="paragraf"><span class="metin-1" xml:lang="tr-TR">“Jackie” dedi Sara usulca, “uyan.”</span></p>

      <p class="paragraf"><span class="metin-1" xml:lang="tr-TR">Cenin pozisyonunda yatan kadının battaniyesi çenesine kadar çekilmişti. Barınağın yüksek pencerelerinden inen, giderek grileşen ışığa çapaklı gözlerle bakıyordu. Sara bütün gece kadının öksürmesini dinlemişti.</span></p>

      <p class="paragraf"><span class="metin-1" xml:lang="tr-TR">“Işık” dedi Jackie. “Kış geldi gibi görünüyor.”</span></p>

      <p class="paragraf"><span class="metin-1" xml:lang="tr-TR">Sara kadının alnına dokundu. Jackie’nin ateşi yoktu; hatta alnı soğuk gibiydi. Yaşını kestirmek güçtü. Yaylada doğmuştu, ama ebeveyni başka yerden gelmişti. Jackie geçmişinden pek bahsetmese de, Sara onun üç çocuğuyla kocasının öldüğünü biliyordu; kocası bir işbir tarafından dövülen bir arkadaşının yardımına koştuğu için besi ünitesine gönderilmişti.</span></p>

      <p class="paragraf"><span class="metin-1" xml:lang="tr-TR">Oda hızla boşalıyordu. “Jackie, lütfen.” Sara kadını omzundan sarstı. “Yorgunsun biliyorum, ama gerçekten gitmeliyiz.”</span></p>

      <p class="paragraf"><span class="metin-1" xml:lang="tr-TR">Kadın gözlerini Sara’ya çevirdi. Kuru öksürüklerle sarsıldı.</span></p>

      <p class="paragraf"><span class="metin-1" xml:lang="tr-TR">“Kusura bakma canım” dedi spazmı geçince. “Niyetim sana zorluk çıkarmak değil.”</span></p>

      <p class="paragraf"><span class="metin-1" xml:lang="tr-TR">“Kahvaltıyı kaçırmak istemiyorum o kadar. Bir şeyler yemelisin.”</span></p>

      <p class="paragraf"><span class="metin-1" xml:lang="tr-TR">“Her zamanki gibi beni düşünüyorsun. Ben yaşlı bir kadınım; kalkmama yardım et, olur mu?”</span></p>

      <p class="paragraf"><span class="metin-1" xml:lang="tr-TR">Tutunması için Jackie’ye omzunu uzatan Sara, onu yavaşça ayağa kaldırdı. Kadının vücudunun hiç ağırlığı yoktu sanki; çubuklarla havadan oluşmaydı. Tekrar öksürünce, çakıltaşlarıyla dolu bir torba sallanmış gibi bir ses çıktı göğsünden. Yavaşça doğruldu.</span></p>

      <p class="paragraf"><span class="metin-1" xml:lang="tr-TR">“İşte oldu.” Jackie bir an durup yutkundu. Yüzü kızarmıştı; alnında ter damlaları belirmişti. “Şimdi daha iyiyim.”</span></p>

      <p class="paragraf"><span class="metin-1" xml:lang="tr-TR">Sara yataktan aldığı battaniyeyi kadının omuzlarına örttü. “Soğuk bir gün olacak. Yanımdan ayrılma, tamam mı?”</span></p>

      <p class="paragraf"><span class="metin-1" xml:lang="tr-TR">Yaşlı kadın dişsiz ağzıyla gülümsedi. “Nereye gidebilirim ki canım?”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sara tutsak edilişini ancak hayal meyal anımsıyordu. Öleceğinden, her şeyin bittiğinden eminken müthiş bir güç onu acımasız bir enerjiyle kapmıştı. Viralin havaya fırlattığı Sara toprağın giderek aşağıda kalmasını seyretmişti bir an –yaratık onu neden oracıkta öldürmemişti ki?– sonra da ikinci bir viral tarafından havada kapılınca şiddetle sarsılmıştı; sonra üçüncü bir viralin eline geçmişti ve her fırlatıldığında garnizonun duvarlarıyla ışıklarından biraz daha uzaklaşmış, sarmalayıcı karanlığın içine biraz daha girmişti; bir çocuk oyunundaki top misali elden ele geçiriliyordu, olanları hiç anlayamıyordu ve sonra birden kamyona çarpınca bayılmıştı. Bilincinin açılması kısmı berbattı, cehennemden merdivenle çıkıp bir başka cehenneme girmek gibiydi. Günlerce aç susuz kalmıştı. Sonu gelmez saatler boyunca duvarları dövmüş ve yanıtlanamaz sorular fısıldamıştı. Nereye gidiyorlardı? Başlarına gelen neydi? Tutsakların hemen hepsi Roswell’de kalan sivil kadınlar olsa da, aralarında bir avuç asker vardı. Yaralıların ve korkan insanların çığlıkları. Boğucu karanlık.</span></p>

      <p class="paragraf"><span class="metin-1" xml:lang="tr-TR">Sara’nın bilinci ancak hedefe vardıklarında tamamen açılmıştı. Sanki yolculukları sırasında uzayan zaman, ancak kapı açılıp da sersemletici gün ışığını sergileyince normal haline dönmüştü. Manzara nasıldı? Kamyonun insan yükünün yarısı can vermişti... En başta ölmüş olan birkaç kişinin cesetleri grileşmişti ve pis kokuyordu, diğerleriyse ele geçirilirken aldıkları yaralar yüzünden veya açlıkla susuzluğun ve boğucu umutsuzluğun karışımı yüzünden ölmüşlerdi. Hepsi gibi, tüm sağlar ve ölüler gibi Sara da yerde yatıyordu, kımıldayamıyordu, dili şişmişti, sırtı duvara yaslıydı, gözleri alışılmadık aydınlık yüzünden sımsıkı kapalıydı. Fiziğinde bir değişiklik olmuştu sanki; vücut kütlesinin çoğu başında toplanmış gibiydi. Hayatı boyunca birçok insanın can vermesine tanık olmuştu, ama ilk kez onların arasında yatıyordu. Kendisini onlardan ayıran sınır, gazlı bez kadar geçirgen bir zarı andırıyordu. Acıyan gözlerini aralayıp, eski, koyu bej rengi üniformalar ve her adımda ses getiren ağır postallar giymiş yarım düzine adamın kompartımana girip, cesetleri özensizce sürükleyerek götürmesini seyretmişti. Bu adamların ceset taşımaya, onları herhangi bir cansız nesne gibi taşımaya alışkın olduklarını anlamıştı. Cesetler peş peşe, saygı gösterilmeden sürüklenerek götürülmüştü. Sara, sıra kendisine gelince elini kaldırarak itiraz etmişti: “Lütfen” veya “Durun” ya da “Bunu yapamazsınız” gibisinden bir laf etmiş olabilirdi. Ama bu zayıf çabaları, yanağına inen şiddetli bir tokatla yarıda kesilmişti; sonra adamlardan biri, ne olur ne olmaz diye, botlu ayağıyla tekme vurmuştu ve Sara kendine sarılıp korunma pozisyonuna geçmese, karnına darbe alacaktı.</span></p>

      <p class="paragraf"><span class="metin-1" xml:lang="tr-TR">“Kapa. Kahrolası. Çeneni.”</span></p>

      <p class="paragraf"><span class="metin-1" xml:lang="tr-TR">Sara bunu yaptı. Çenesini kapadı. Ona vuran adamın Kulampara adlı bir işbir olduğunu sonradan öğrenecekti. Yayla halkı bütün işbirlere lakap takardı. Kulampara’ya öyle denmesinin sebebi, insanlara tecavüz etmeyi sevmesiydi. İşbirlikçilerin çoğu severdi bunu, onlara oyun gibi gelirdi, ama Kulampara ilgi alanlarının çeşitliliğiyle ün salmıştı. Kadınlar, erkekler, çocuklar, çiftlik hayvanları. Kulampara deliğini bulabilse rüzgâra bile tecavüz ederdi.</span></p>

      <p class="paragraf"><span class="metin-1" xml:lang="tr-TR">Sara biraz dayak yedi. Adamın darbeleri kısa vadede ters etki yaparak, Sara’nın iyice kendine gelmesini sağladı. Sara stratejiler kurdu; öncelikler belirledi. Yaşamak istiyordu ve bunun en iyi yolu çenesini kapalı tutmakmış gibi görünüyordu.</span> <span class="metin-italik" xml:lang="tr-TR">Sessiz ol,</span> <span class="metin-1" xml:lang="tr-TR">dedi kendine.</span> <span class="metin-italik" xml:lang="tr-TR">İnsanların arasına karış. Olabildiğince çok şey gör, ama çaktırmadan. Seni öldürmek isterlerse öldürürler zaten.</span></p>

      <p class="paragraf"><span class="metin-italik" xml:lang="tr-TR">Bebekten bahsetme.</span></p>

      <p class="paragraf"><span class="metin-1" xml:lang="tr-TR">Adamlar onları coplarla dürtükleyerek gün ışığına çıkardılar. Bol yeşillikli bir yerdeydiler. Manzaranın güzelliği Sara’yla dalga geçiyordu, şakaların en zalimiydi. Kamyon dikenli tellerle çevrili bir bina kompleksinde, parlak metal çatılı alçak betonarme binaların arasındaki bir çeşit depo alanına park edilmişti; yanda, yüzlerce metre ötede, Sara’nın daha önce benzerini hiç görmediği, katman katman yükselen, dev bir yapı vardı. Devasa bir küvete benziyordu. Kıvrık duvarlarının tepesindeki projektörler, yerden yüzlerce metre yüksekteydi. Sara seyrederken parlak bir gümüşi kamyon, az önce içinden çıktıklarının aynısı olan bir kamyon binanın dibine yanaştı. Tüfekli adamlar kamyonun yanı sıra koşuyorlardı. Şişkin koruyucu yelek giymişlerdi; yüzlerinde parmaklıklı maskeler vardı. Kamyon duvara yaklaşırken toprağa batmaya başladı sanki... Sara onun bir rampadan yeraltına indiğini fark etti. Bir kapı açıldı ve kamyon gözden kayboldu.</span></p>

      <p class="paragraf"><span class="metin-1" xml:lang="tr-TR">“Gözlerinizi eğin. Konuşmak yok. İki sıra oluşturun; kadınlar sola, erkekler sağa.”</span></p>

      <p class="paragraf"><span class="metin-1" xml:lang="tr-TR">Kulübelerden birine sokuldular ve soyunmaları, giysilerini yere atmaları söylendi. Şimdi çırılçıplak duran yirmi üç kadın aynı refleksif korunma pozisyonunu almışlardı; bir kollarını kaldırıp yatay tutarak memelerini örterken, diğer kollarını indirip cinsel organlarını gizlemişlerdi. Onları süzen üç üniformalı adam topuklarının üstünde sallanırken kâh pis pis sırıtıyor, kâh tiksintiyle gülüyorlardı. Yerde gider delikleri vardı. Çatıdaki uzun, parmaklıklı pencerelerden gün ışığı giriyordu. Konuşmadan yere bakan yirmi üç kadının çoğu ağlamaklıydı: konuşurlarsa, yaşamayı sürdürmelerini sağlayan örtük bir anlaşmayı bozmuş olacaklardı. Başlarına her ne gelecekse, çok yakında gelmeyecek gibiydi.</span></p>

      <p class="paragraf"><span class="metin-1" xml:lang="tr-TR">Sonra, hortum.</span></p>

      <p class="paragraf"><span class="metin-1" xml:lang="tr-TR">Üzerlerine buz gibi su fışkırdı. Su silah olarak kullanılıyordu; yumruk gibiydi. Herkes bağırıyordu, kadınlar yere düşüyordu, yerde kayıyordu. Hortumu tutan kişi çok eğleniyordu, dörtnala giden bir atı sürercesine haykırıyordu. Önce kadınlara birer birer su tuttu. Sonra da sıranın başından sonuna dek. Zikzak çizerek yüzlerinden memelerine ve daha aşağılara indi. Su çarpıyordu, kesiliyordu, sonra da tekrar çarpıyordu. Kaçacak yer yoktu, saklanacak yer yoktu; dişini sıkmaktan başka yapacak şey yoktu.</span></p>

      <p class="paragraf"><span class="metin-1" xml:lang="tr-TR">Su kesildi.</span></p>

      <p class="paragraf"><span class="metin-1" xml:lang="tr-TR">“Herkes ayağa.”</span></p>

      <p class="paragraf"><span class="metin-1" xml:lang="tr-TR">Çırılçıplak titrerken dışarı çıkarıldılar. Yüzlerinden, saçlarından sular akıyordu. Su buharlaşırken ciltleri büzülüyordu. Bina kompleksinin ortasına tek bir ahşap sandalye konmuştu. Sandalyenin yanında duran bir muhafız, bir usturayı deri kayışla bilemekteydi. Dört muhafız daha yaklaştı; büyük birer plastik leğen taşıyorlardı.</span></p>

      <p class="paragraf"><span class="metin-1" xml:lang="tr-TR">“Giyinin.”</span></p>

      <p class="paragraf"><span class="metin-1" xml:lang="tr-TR">Kadınlara giysiler fırlattılar –belden büzgülü bol pantolonlar, kalçaya kadar inen uzun kollu tunikler; hepsi de kaşındıran yünden yapılmıştı ve kesif bir kimyevi madde kokusu yayıyordu–, ardından da çeşit çeşit ayakkabılar: spor ayakkabılar, plastik sandaletler, tabanı düşmüş postallar. Sara’nın payına, ayaklarına büyük gelen bir çift bağcıklı ayakkabı düştü.</span></p>

      <p class="paragraf"><span class="metin-1" xml:lang="tr-TR">“Sen, öne çık.”</span></p>

      <p class="paragraf"><span class="metin-1" xml:lang="tr-TR">Usturalı adam Sara’yı gösteriyordu. Diğer kadınlar Sara’dan uzaklaştılar. Bu bir bakıma ihanet olsa da, Sara onları suçlamadı; kendisi de aynı şeyi yapabilirdi. Göğsünde felaket hissinin ağırlığını hissederek gidip sandalyeye oturdu. Şimdi diğer kadınlarla karşı karşıyaydı. Her ne olacaksa, Sara bunu kadınların gözlerinde görecekti önce. Adam Sara’nın saçını tutup çekti. Saçı tek bir ustura darbesiyle kesti. Sara’nın saçının geri kalanını da gelişigüzel, kısacık kesmeye girişti. Belirli bir planı yoktu; ormanda palayla, önüne çıkan dalları keserek ilerliyordu sanki. Sara’nın saçı, altın sarısı kurdeleler gibi düşüyordu.</span></p>

      <p class="paragraf"><span class="metin-1" xml:lang="tr-TR">“Git onların arasında dur.”</span></p>

      <p class="paragraf"><span class="metin-1" xml:lang="tr-TR">Sara gruba döndü. Başına dokununca parmakları kanlandı. Parmak uçlarındaki kanı inceledi.</span> <span class="metin-italik" xml:lang="tr-TR">Bu benim kanım,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Benim kanım olduğuna göre, demek ki hayattayım.</span> <span class="metin-1" xml:lang="tr-TR">Sandalyede ikinci kadın oturuyordu şimdi. Sara onun adının Caroline olduğunu hatırlar gibiydi. Onunla Roswell Garnizonu’ndaki revirde tanışmıştı ve biraz konuşmuşlardı; o da Sara gibi hemşireydi. Sağlık fışkıran, neşeli ve becerikli görünen, uzun boylu, epey iri kemikli bir kızdı. Berber saçını keserken yüzünü ellerine gömüp ağladı.</span></p>

      <p class="paragraf"><span class="metin-1" xml:lang="tr-TR">Hepsinin saçı birer birer kesildi.</span> <span class="metin-italik" xml:lang="tr-TR">Saç ne önemliymiş meğer,</span> <span class="metin-1" xml:lang="tr-TR">diye düşündü Sara. Bu biçimsiz, kelden hallice hale sokulduklarında mahrem bir şeyleri çalınmıştı onlardan; birbirlerinden ayırt edilemez hale gelmiş ve topluluğa karışmışlardı, sürüdeki hayvanlar gibi. Açlıktan başı dönen Sara ayakta kalmayı nasıl sürdüreceğini bilmiyordu. Hiçbiri tek lokma yememişti... Amaç onları itaate zorlamaktı şüphesiz, yiyecek verildiğinde kendilerini esir edenlere minnet duymalarını sağlamaktı.</span></p>

      <p class="paragraf"><span class="metin-1" xml:lang="tr-TR">Saç kesme işi bitince, uygun adım yürüyerek depo alanından ikinci bir betonarme binaya gitmeleri ve orada “kayıt olmaları” söylendi. Uzun bir masanın önünde sıraya sokuldular; masada muhafızlardan biri, amir gibi görünen bir adam sinirli bir ifadeyle oturuyordu. Her kadın çağrıldığında, adam yeni bir sayfa açıyordu.</span></p>

      <p class="paragraf"><span class="metin-1" xml:lang="tr-TR">“Adın?”</span></p>

      <p class="paragraf"><span class="metin-1" xml:lang="tr-TR">“Sara Fisher.”</span></p>

      <p class="paragraf"><span class="metin-1" xml:lang="tr-TR">“Yaşın?”</span></p>

      <p class="paragraf"><span class="metin-1" xml:lang="tr-TR">“Yirmi bir.”</span></p>

      <p class="paragraf"><span class="metin-1" xml:lang="tr-TR">Adam onu baştan aşağı süzdü. “Okuma yazman var mı?”</span></p>

      <p class="paragraf"><span class="metin-1" xml:lang="tr-TR">“Var. Evet.”</span></p>

      <p class="paragraf"><span class="metin-1" xml:lang="tr-TR">“Özel becerilerin?”</span></p>

      <p class="paragraf"><span class="metin-1" xml:lang="tr-TR">Sara duraksadı. “Binicilik.”</span></p>

      <p class="paragraf"><span class="metin-1" xml:lang="tr-TR">“Binicilik mi?”</span></p>

      <p class="paragraf"><span class="metin-1" xml:lang="tr-TR">“At biniyorum.”</span></p>

      <p class="paragraf"><span class="metin-1" xml:lang="tr-TR">Adam gözlerini devirdi. “Faydalı bir şeyler?”</span></p>

      <p class="paragraf"><span class="metin-1" xml:lang="tr-TR">“Bilmem.” Sara güvenli bir şey bulmaya çalıştı. “Dikiş?”</span></p>

      <p class="paragraf"><span class="metin-1" xml:lang="tr-TR">Adam esnedi. Dişleri öyle kötü durumdaydı ki, ağzında sallanır gibiydi. Kâğıt altlığındaki sayfaya bir şeyler çiziktirdi ve sayfanın alt yarısını kopardı. Masanın altındaki kutudan eski bir battaniye, bir metal kâse, yamulmuş bir fincan ve çay kaşığı aldı. En tepeye kâğıt parçasını koyup, bunlarla birlikte Sara’ya verdi. Sara kâğıda çabucak göz attı: adı ve soyadı, beş basamaklı bir sayı, “216. Barınak” ve bunun altında “Biyodizel 3.” Elyazısının harfleri iriydi; bir çocuk tarafından yazılmıştı sanki.</span></p>

      <p class="paragraf"><span class="metin-1" xml:lang="tr-TR">“Sıradaki!”</span></p>

      <p class="paragraf"><span class="metin-1" xml:lang="tr-TR">Muhafızlardan biri Sara’yı kolundan tutup, kapalı kapılarla dolu bir koridordan geçirdi. Sara küçücük, kutu gibi bir odaya sokuldu; burada hayatında ilk kez gördüğü türden bir koltuk vardı: bu ürkütücü çelik koltuk kırmızı renkli çatlak deriyle kaplıydı, sırtı kırk beş derece geriye yatırılmıştı ve göğüs, ayak ve bilek kısımlarında kayışlar vardı. Koltuğun tepesinde, ipeksi ipliklere tutunarak aşağı inen bir örümceğin bacaklarını andıran, parlak metal aletlerden oluşan bir armatür asılıydı. Muhafız, Sara’yı koltuğa doğru itti.</span></p>

      <p class="paragraf"><span class="metin-1" xml:lang="tr-TR">“Otur.”</span></p>

      <p class="paragraf"><span class="metin-1" xml:lang="tr-TR">Sara’yı koltuğa kayışlarla bağladıktan sonra çıkıp gitti. Odanın dışından, kalın duvarlar yüzünden boğuklaşan ürkütücü, tiz bir ses geldi. Çığlık mıydı bu? Sara kusacak gibi oldu. Midesinde bir şeyler olsa kusardı. Son direncini de yitiriyordu. Yalvaracaktı. Yakaracaktı. Direnecek gücü kalmamıştı.</span></p>

      <p class="paragraf"><span class="metin-1" xml:lang="tr-TR">Arkasındaki kapı açıldı. Sara’nın görüş alanına gri önlüklü bir adam girdi. Karnı hafif şişkindi, burnunun ucunda duran gözlüğünün camları buğuluydu, gür kaşlarının uçları kanat gibi yukarıdaydı. Yüzünde şefkatli bir dedenin ifadesi vardı neredeyse. Masadaki muhafız gibi o da bir kâğıt altlığına bakıyordu. Gözlerini kaldırıp gülümsedi.</span></p>

      <p class="paragraf"><span class="metin-1" xml:lang="tr-TR">“Sara, değil mi?”</span></p>

      <p class="paragraf"><span class="metin-1" xml:lang="tr-TR">Kusmuk tadı alan Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Ben Dokton Verlyn.” Adam kayışlara göz attı ve kaşlarını çatıp başını iki yana salladı. “O insanlar salak. Eminim çok acıkmışsındır. Bakalım seni buradan çıkarabilecek miyiz?”</span></p>

      <p class="paragraf"><span class="metin-1" xml:lang="tr-TR">Sara adamın onu serbest bırakacağını düşünerek umutlandı bir an; ama onun koltuğun yanına bir tabure çektiğini ve bir çift lastik eldiven giydiğini görünce, niyetinin farklı olduğunu anladı. Adam elini Sara’nın çenesinin altına koydu ve ona ağzını açtırdı. Sara’nın ağzının içine baktıktan sonra yüzünün karşısında iki parmağını kaldırdı.</span></p>

      <p class="paragraf"><span class="metin-1" xml:lang="tr-TR">“Gözlerinle takip et lütfen.”</span></p>

      <p class="paragraf"><span class="metin-1" xml:lang="tr-TR">Sara sekiz şekli çizdikten sonra uzaklaşan parmakları gözleriyle takip etti. Adam onun nabzını ölçtü, sonra da önlük cebinden çıkardığı bir stetoskopla kalbini dinledi. Oturduğu yerde dikelip, gözlüğünün ardındaki gözlerini kısarak, dikkatini tekrar kâğıt altlığına yöneltti.</span></p>

      <p class="paragraf"><span class="metin-1" xml:lang="tr-TR">“Bildiğin bir sağlık sorunun var mı? Parazitler, enfeksiyon, gece terlemesi, idrarda zorlanma?”</span></p>

      <p class="paragraf"><span class="metin-1" xml:lang="tr-TR">Sara başını iki yana salladı.</span></p>

      <p class="paragraf"><span class="metin-1" xml:lang="tr-TR">“Peki ya âdetin?” Adam kutucuklara tik işareti koyuyordu. “Âdetinde sorun var mı? Mesela aşırı kanama gibi.”</span></p>

      <p class="paragraf"><span class="metin-1" xml:lang="tr-TR">“Hayır.”</span></p>

      <p class="paragraf"><span class="metin-1" xml:lang="tr-TR">“Burada yazdığına göre yaşın...” Adam sayfaları karıştırdı. “Yirmi birmiş. Doğru mu?”</span></p>

      <p class="paragraf"><span class="metin-1" xml:lang="tr-TR">“Evet.”</span></p>

      <p class="paragraf"><span class="metin-1" xml:lang="tr-TR">“Hamile kaldın mı hiç?”</span></p>

      <p class="paragraf"><span class="metin-1" xml:lang="tr-TR">Sara’nın içinde bir şey kasıldı.</span></p>

      <p class="paragraf"><span class="metin-1" xml:lang="tr-TR">“Basit bir soru.”</span></p>

      <p class="paragraf"><span class="metin-1" xml:lang="tr-TR">Sara başını iki yana salladı. “Hayır.”</span></p>

      <p class="paragraf"><span class="metin-1" xml:lang="tr-TR">Adam onun yalan söylediğini anladıysa bile belli etmedi. Kâğıt altlığını kucağına bıraktı. “Eh, gayet sağlıklı görünüyorsun. Dişlerinin de muhteşem olduğunu söyleyeyim. Dişlerinde sorun yok.”</span></p>

      <p class="paragraf"><span class="metin-1" xml:lang="tr-TR">Sara’nın teşekkür etmesi mi gerekiyordu? Yüzünün yukarısındaki örümcek ürkütücü bir şekilde ışıldıyordu hâlâ.</span></p>

      <p class="paragraf"><span class="metin-1" xml:lang="tr-TR">“Şimdi, işimizi bir an önce bitirip seni gönderelim.”</span></p>

      <p class="paragraf"><span class="metin-1" xml:lang="tr-TR">Bir şey değişti birden. Sara adamın yüz hatlarının ansızın değiştiğini fark etti, ama tek değişim bu değildi; odanın havası da biraz farklılaşmıştı. Doktor koltuğun altındaki bir pedala hızla basmaya başlayınca vınlama sesi çıktı; sonra adam, Sara’nın yüzünün üstüne uzanıp örümceğin bacaklarından birini aşağı çekti. Bacağın ucunda, adam pedala bastıkça vınlayarak dönen, matkap gibi bir şey vardı.</span></p>

      <p class="paragraf"><span class="metin-1" xml:lang="tr-TR">“Kımıldamazsan bu iş daha kolay olur.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sara birkaç dakika sonra kendini odanın dışında buldu; birkaç parça eşyasını göğsüne sımsıkı bastırmıştı. Çığlık atmaya başlayınca, doktor ona ısırsın diye bir deri kayış vermişti. Sara’nın kolunun iç kısmının soluk derisine, üstünde kâğıt parçasında gördüğü 94801 sayısı bulunan parlak bir metal plaka, oymak ve dağlamak suretiyle yerleştirilmişti.</span> <span class="metin-italik" xml:lang="tr-TR">Artık sen busun,</span> <span class="metin-1" xml:lang="tr-TR">diye açıklamıştı doktor, Sara’nın diş izlerini taşıyan kayışı onun ağzından çıkarırken. Eldivenlerini çıkarmış ve ellerini yıkamak için lavaboya gitmişti.</span> <span class="metin-italik" xml:lang="tr-TR">Her kim olduğunu düşünüyor idiysen, o insan değilsin artık. 94801 numaralı yaylacısın.</span></p>

      <p class="paragraf"><span class="metin-1" xml:lang="tr-TR">Onları getiren kamyonun yerini, beş tonluk bir açık kasa kamyon almıştı. Sara sürücü kapısındaki IOWA ULUSAL MUHAFIZLARI yazısını gördü... Nerede olduğuna ilişkin ilk ipucuydu bu. Bir muhafız Sara’ya kamyona binmesini işaret etti; kargo bölümünün önünde, sırtı kamyona dönük halde duran bir başka muhafızsa, elindeki copu deri kayışından tutarak döndürüyordu. Kadınlardan bazılarıyla birkaç adam kamyonun kasasına binmişlerdi bile. Herkes sıralarda iki büklüm oturuyordu; yaşadıkları şeyler karşısında afalladıkları yüzlerinden okunuyordu.</span></p>

      <p class="paragraf"><span class="metin-1" xml:lang="tr-TR">Sara adamlardan birinin, genç bir subay olan Teğmen Eustace’ın yanına oturdu. Onları Roswell’e getiren keşifçiydi bu. Sara sıraya otururken, saçı kısacık kesilmiş adam başını ona doğru eğdi.</span></p>

      <p class="paragraf"><span class="metin-1" xml:lang="tr-TR">“Burası neresi yahu?” diye fısıldadı.</span></p>

      <p class="paragraf"><span class="metin-1" xml:lang="tr-TR">Sara’nın yanıt vermesine fırsat kalmadan, muhafız onlara doğru döndü. “Sen” diye bağırdı, Eustace’ı copuyla göstererek. “Konuşmak yasak.”</span></p>

      <p class="paragraf"><span class="metin-1" xml:lang="tr-TR">“Kimsiniz siz? Neden bize hiçbir şey söylemiyorsunuz?”</span></p>

      <p class="paragraf"><span class="metin-1" xml:lang="tr-TR">“Sus dedim.”</span></p>

      <p class="paragraf"><span class="metin-1" xml:lang="tr-TR">Sara olacakları anladı. Günün böyle bir olayla sonuçlanacağı belliydi zaten; âcizliklerinin bir tek bu şekilde sergilenmediği kalmıştı.</span></p>

      <p class="paragraf"><span class="metin-1" xml:lang="tr-TR">“Yok ya?” Eustace’ın yüzünde isyan belirdi; son enerjisiyle, tükürükler saçarak konuşuyordu. Başına gelecekleri biliyordu; umursamıyordu. “Alayınızın canı cehenneme.”</span></p>

      <p class="paragraf"><span class="metin-1" xml:lang="tr-TR">Muhafız uzun bir adımla, tamamen sıkkın bir ifadeyle yaklaştı ve Eustace’ın dizlerine copla vurdu. Haykırmamak için dişlerini sıkan Eustace öne arkaya sallandı. Kimse kımıldamadı; herkes gözlerini yere dikmişti.</span></p>

      <p class="paragraf"><span class="metin-1" xml:lang="tr-TR">“Orospu...</span> <span class="metin-italik" xml:lang="tr-TR">çocuğu</span><span class="metin-1" xml:lang="tr-TR">” diye inledi Eustace.</span></p>

      <p class="paragraf"><span class="metin-1" xml:lang="tr-TR">Muhafız copu çevirdi ve kalın ucuyla Eustace’ın burnuna vurdu. Böcek ezilmesini çağrıştıran, ıslak bir çatırtı duyuldu; fışkıran kızıl kanlar havada kavis çizerek Sara’nın yüzüne sıçradı. Eustace’ın başı geriye savruldu, gözkapakları titreşmeye başladı. Dilini üst dudağının iç tarafında gezdirdi ve bir diş parçasını tükürdü.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Siktir... git...</span> <span class="metin-1" xml:lang="tr-TR">dedim.”</span></p>

      <p class="paragraf"><span class="metin-1" xml:lang="tr-TR">Darbe üstüne darbe: Eustace’ın yüzüne, başına, ellerinin kemikli eklemlerine. Eustace devrildiğinde, gözlerinin akı çıktığında, yüzü tanınmaz hale geldiğinde, herkesin üstüne kan sıçramıştı artık.</span></p>

      <p class="paragraf"><span class="metin-1" xml:lang="tr-TR">“Buna alışın.” Muhafız duraksayıp copunu pantolon bacağına silerken, gruptakilere göz gezdirdi. “Burada işler böyle yürür.”</span></p>

      <p class="paragraf"><span class="metin-1" xml:lang="tr-TR">Kamyon harekete geçerken Sara, Eustace’ı kendine çekti ve adamın mahvolmuş yüzünü ellerinin arasına alıp kucağına yatırdı. Adam pek kendinde değildi, solurken genzinden boğuk bir ses çıkıyordu. Belki de ölecekti; görünüşe bakılırsa büyük ihtimalle ölecekti. Ama zafer kazanmıştı. Sara başını eğip adamın kulağına fısıldadı:</span></p>

      <p class="paragraf"><span class="metin-1" xml:lang="tr-TR">“Sağ ol.”</span></p>

      <p class="paragraf"><span class="metin-1" xml:lang="tr-TR">Böylece her şey kanla başladı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">“Tek Ulus! Tek Yönetici! Tek Vatan!”</span></p>

      <p class="paragraf"><span class="metin-1" xml:lang="tr-TR">Sara kaç kez bunları haykırarak söylemek zorunda kalmıştı? Sabah yoklamasından ve milli marşın okunmasından sonra, herkes nakliye araçlarına yollandı. Sara, Jackie’nin binmesine yardım ettikten sonra peşinden gitti. Yeni birini, tanıdığı birini gördü: Yaşlı Chou’nun karısı Constance Chou’yu. Başlarını hafifçe sallayarak selamlaştılar, ama o kadar. Sara, Koloni’de olanları yıllar geçtikçe, pölük pörçük öğrenmişti. Orada yaşananların öyküsü duyduğu başka öykülerden farklı değildi, Roswell’de olanlardan da çok farklı sayılmazdı. Sara geldiğinde, Koloni’den sağ kalanlar yaylanın çeşitli yerlerine çoktan gönderilmişlerdi. Sara’nın duyduğuna göre, Koloni’den elli altı kişi vardı burada. Elli altı kişinin büyük bir insan kitlesinin içine yedirilmesi öyle kolaydı ki; kısacık saçlarıyla ve birbirinin aynısı tunikleriyle, herkes birbirine benziyordu. Ama Sara’nın arada sırada tanıdık bir yüz gördüğü oluyordu. Penny Darrell’a benzeyen bir kadın görmüştü, bir başkasının da Rey’in karısı Belle Ramirez olduğuna yemin edebilirdi; gerçi Sara ona bu isimle seslenince kadın tepki vermemişti. Sara bir sabah, yemek kuyruğundayken, kâsesini daha önce birçok kez gördüğü bir adam doldurmuştu; bu adamın kendi kuzeni Russell Curtis olduğunu ancak o zaman fark etmişti. Adam öyle yaşlı görünüyordu ki, bakıştıklarında Sara onu hemen tanıyamamıştı. Bir yıldan uzun süre boyunca, Jimmy’nin dul eşi Karen Molyneau ve iki kızıyla, Alice ve Avery ile aynı barınakta kalmıştı. Sara bildiklerinin çoğunu (ölenlerin isimleri de dahil) Karen’dan öğrenmişti. Ian Patal elektrik santralini savunurken öldürülmüştü. Hollis’in baldızı Leigh ile kadının bebeği Dora, Vatan’a getirilirken yolda ölmüşlerdi; Diğer Sandy de geldikten kısa süre sonra ölmüştü (Karen onun nasıl öldüğünden emin değildi); Gloria ve Sanjay Patal da ölmüşlerdi. Bu kara haberlere karşın Sara, Karen ve kızlarıyla geçirdiği seneyi kısa bir soluklanma süresi, geçmişle tekrar bağlantı kurduğunu hissettiği bir dönem olarak görüyordu. Ama insanlar başka barınaklara gönderilip duruyordu sürekli ve bir gün o üçü gitmişti; bir yıl boyunca başlarını koydukları yataklarda yabancılar uyuyordu. Sara onları bir daha görmemişti.</span></p>

      <p class="paragraf"><span class="metin-1" xml:lang="tr-TR">Biyodizel fabrikasına nehir kıyısından giderlerdi; bakımsız barınakların labirentinden geçerek, yaylanın kuzey ucundaki sanayi bölgesine girerlerdi. O gün hava düzelecek gibi görünmüyordu; sert bir rüzgâr, yüzlerine yağmur saçıyordu. Havada yaylanın pis kokuları vardı; birikmiş hayvan pisliği kokusu, bir arada sıkış tıkış yaşayan kirli insanların kokusu ve bunların ardında sanki perde gibi yükselen, nehrin karanlık ve topraksı kokusu. Birçok denetim noktasından geçtiler, çit kapıları açılıp kapandı; evrak işlerine ve otorite yapılarına karşı bitmek bilmez bir açlık duyan, kâğıt altlıklı ve kalemli işbirler el sallayarak geçmelerini işaret ettiler. Nehrin diğer tarafında, kış gelmeden çok önce mahsulleri hasat edilmiş çıplak ve renksiz taşkın yatağı uzanıyordu; doğuda, nehrin yanında katman katman yükselen, bütün kırmızı gözlülerin yaşadığı Tepe Doruğu vardı ve zirvesinde, tepesi altın sarısı olan Başkent Kubbesi bulunuyordu. Bu yapının ve etrafındaki yapıların bir zamanlar üniversite, yani bir çeşit okul olduğu söylenirdi; bildiği tek okul Sığınak olan Sara karşılaştırma yapmakta zorlanıyordu gerçi. Sara bırakın Kubbe’ye girmeyi, tepeye bile çıkmamıştı hiç. Bazı işçilerin, bahçıvanlarla tesisatçıların, mutfak çalışanlarının ve elbette ki hizmetçilerin, yani Yönetici’ye ve onun kırmızı gözlü personeline hizmet etmeleri için seçilmiş kadınların içeri girmelerine izin verildiği oluyordu. Hizmetçilerin şanslı olduklarını, lüks içinde yaşadıklarını, güzel yemekler yiyip sıcak suyla yıkandıklarını ve yumuşacık yataklarda yattıklarını söylerdi herkes, ama hep kulaktan dolma bilgilerdi bunlar. Yaylaya dönen bir hizmetçi görülmemişti; Kubbe’ye girdiler mi, orası hayatları oluyordu.</span></p>

      <p class="paragraf"><span class="metin-1" xml:lang="tr-TR">“Şuna bak” diye mırıldandı Jackie.</span></p>

      <p class="paragraf"><span class="metin-1" xml:lang="tr-TR">Soğuktan uyuşan Sara düşüncelere dalmıştı. Giriş yoluna saparak nehirden uzaklaşıyorlardı; Sara kuzeydeki, Vatan’ın sınırının hemen ardındaki ağaçların arasından, iskeletten ibaret bir çift dev kuş gibi dimdik yükselen vinçleri seçebiliyordu. Oraya Proje deniyordu: O dev betonarme yapı, bilinmeyen bir sebepten dolayı onyıllardır inşa ediliyordu. Orada çalışan yaylacıların (hemen hepsi erkekti), inşaat alanına girip çıkarken üzerleri aranırdı; orada yaptıkları şeylerden bahsetmeleri bile ihanet olarak görülse de ve cezası besi ünitesine gönderilmek olsa da, söylentiler gırla gidiyordu. Bir süreliğine kabul gören bir teori, yerini ikinci ve ardından üçüncü bir teoriye bırakırdı; sonra da ilk teoriye dönülür ve çember baştan başlardı. Orada çalışan adamlar bile, konuşmaya ikna edilebildiklerinde, ne inşa ettiklerini bilmez gibi görünürlerdi. Labirent gibi koridorlardan, geniş odalardan, yarım metre kalınlığındaki çelik kapılardan bahsederlerdi. Kimileri o binanın Yönetici için yapılan bir anıt, kimileriyse fabrika olduğunu öne sürüyordu. Aslında hiçbir şey olmadığını, kırmızı gözlülerin sırf yaylacıları meşgul etmek için inşa ettirdikleri bir yapı olduğunu öne süren birkaç kişi de vardı. Son aylarda gözde olan dördüncü bir varsayıma göre, Proje bir acil durum sığınağıydı. Yönetici gizemli gücünü, viralleri uzak tutma gücünü bir gün yitirirse, millet o yapıya sığınabilecekti. O bina her neyse, tamamlanmasına az kalmış gibiydi; sabahları inşaat alanına götürülen adamların sayısı giderek azalıyordu ve çoğu yaşlıydı, orada yıllardır çalışan insanlardı.</span></p>

      <p class="paragraf"><span class="metin-1" xml:lang="tr-TR">Ama Jackie’nin dikkatini çeken şey vinçler değildi. Beş tonluk araç son nöbetçi kulübesine yaklaşırken, Sara sınır duvarına büyük, boyası akmış, beyaz harflerle yazılmış yazıyı gördü:</span></p>

      <p class="paragraf"></p>

      <p class="Normal-4 para-style-override-45" xml:lang="en-US"><span class="metin-bold" xml:lang="tr-TR">SERGIO YAŞIYOR!</span></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Bir çift yaylacı, yazıyı silmek için uzun saplı temizlik fırçalarını kovalardaki sabunlu suya batırıyorlardı. Yanlarında duran işbir, tüfeğini göğsüne yaslamıştı. Adam gelip geçen nakliye aracına ters ters baktı ve ürpertici bir an boyunca Sara’yla göz göze geldi. Sara bakışlarını kaçırdı.</span></p>

      <p class="paragraf"><span class="metin-1" xml:lang="tr-TR">“Fisher, ilginç bir şey mi gördün?”</span></p>

      <p class="paragraf"><span class="metin-1" xml:lang="tr-TR">Seslenen kişi, kasanın arka tarafındaki iki işbirden biriydi; Vale adlı, yirmi beş yaşlarında, bakımlı bir adamdı.</span></p>

      <p class="paragraf"><span class="metin-1" xml:lang="tr-TR">“Hayır efendim.”</span></p>

      <p class="paragraf"><span class="metin-1" xml:lang="tr-TR">Sara yolculuğun son beş dakikası boyunca gözlerini yerden ayırmadı.</span> <span class="metin-italik" xml:lang="tr-TR">Sergio,</span> <span class="metin-1" xml:lang="tr-TR">diye düşündü. Sergio kimdi? Pek uluorta söylenmeyen bu isim sihirliydi sanki: İsyancıların lideri olan, pazarlarla karakolları ve nöbetçi kulübelerini bombalayan Sergio görünmez arkadaşlarıyla birlikte Vatan’da hayalet gibi cirit atıp yıkım getiriyordu. Sara duvardaki yazının dalga geçmek amacıyla yazıldığını anladı.</span> <span class="metin-italik" xml:lang="tr-TR">Buradaydık,</span> <span class="metin-1" xml:lang="tr-TR">diyorlardı,</span> <span class="metin-italik" xml:lang="tr-TR">şimdi sizin durduğunuz yerdeydik, aranızdayız, her yerdeyiz.</span> <span class="metin-1" xml:lang="tr-TR">Sergio’nun yöntemleri neredeyse anlaşılmaz ölçüde zalimdi. İsyancılar işbirlerin toplandığı herhangi bir yere saldırabiliyorlardı, hedefleri suikast ve düzen bozmaktı, ama yanlış zamanda ve yanlış yerde olmanızı hiç umursamazlardı. Bir adam ya da kadın ceketini açıp da göğsüne bantlanmış dinamit çubuklarını sergiledi mi, sonunuz gelmiş demekti. Ve son anda, başparmakları patlatıcının düğmesine basarken, kendilerini ve patlamanın etki alanındaki herkesi havaya uçurmadan hemen önce şöyle derlerdi mutlaka:</span> <span class="metin-italik" xml:lang="tr-TR">Sergio yaşıyor.</span></p>

      <p class="paragraf"><span class="metin-1" xml:lang="tr-TR">Nakliye aracı fabrikaya yanaşınca işçiler aşağı indi. Havada maya kokusu vardı. Arkalarına dört işçi kamyoneti daha park edildi. Kadınların çoğu gibi Sara’yla Jackie de öğütücülerde çalıştırılıyordu. Sara bunun sebebini asla anlayamamıştı –o iş diğerlerinden daha az ya da çok yorucu değildi– ama işler böyle yürüyordu. Mısır öğütüldükten sonra mantar enzimleriyle karıştırılıp mayalanır ve yakıt elde edilirdi. Çıkan pis koku Sara’nın cildine sinmişti sanki, ama Sara çok daha berbat işler olduğunu kabul etmek zorundaydı: domuzlara bakmak veya atık işleme fabrikasında ya da çamurlu ağıllarda çalışmak gibi. Sıraya girip ustabaşına isimlerini yazdırdılar, mendillerini yüzlerine bağladılar ve geniş mekânda çalışma yerlerine doğru yürüdüler. Mısırlar altlarında delikler olan büyük kutulara konmuştu; işçilerin bu deliklerden birer birer alıp öğütücülere attığı mısırlar dönen çarkların arasında öğütülürdü. Yapışkan bir macun haline gelen mısır suyuysa öğütücü duvarlarına yapışırdı; operatörün işi bu macunu kazımaktı, ki oldukça beceri ve çabukluk gerektiren bir işti, çünkü çarklar dönmeyi sürdürürdü. Havanın soğukluğu işin zorluğunu iyice artırıyordu, çünkü en basit hareketlerin bile yavaş ve beceriksizce yapılmasına yol açıyordu.</span></p>

      <p class="paragraf"><span class="metin-1" xml:lang="tr-TR">Sara işe koyuldu. Günü bir çeşit trans halinde geçirecekti. Bunu yapmayı, kendini işin hipnotik ritmine kaptırarak zihnini boşaltmayı yıllar geçtikçe öğrenmişti. Düşünmemek: Hedef buydu. Tamamen biyolojik bir var oluş haline ulaşmak, duyularının ancak anlık fiziksel verileri algılaması: öğütücünün dönen çarklarının uğultusunu, mayalanan mısırın pis kokusunu, kahvaltı niyetine verilen o azıcık ve sulu yulaf lapasının çoktan sindirilmesinden sonra Sara’nın midesinde oluşan soğuk boşluğu. Sara bu on iki saat boyunca 94801 numaralı yaylacıdan başka bir şey olmayacaktı. Gerçek Sara, düşünen ve hisseden ve hatırlayan Sara –Sara Fisher, Başhemşire, Koloni vatandaşı, Joe ve Kate Fisher’ın kızı, Michael’ın ablası; Hollis’in sevdiği kadın, birçok kişinin arkadaşı, bir çocuğun annesi– cebinde tılsım gibi taşıdığı, katlanmış kâğıt parçasının içinde gizleniyordu.</span></p>

      <p class="paragraf"><span class="metin-1" xml:lang="tr-TR">Bir gözünü Jackie’den ayırmamak için elinden geleni yaptı. Kadın için kaygılanıyordu: Jackie’nin öyle öksürmesi hayra alamet olamazdı. Yaylada kimsenin arkadaşı yoktu, Sara’nın anladığı anlamda yoktu. Tanıdık yüzler ve başkalarından daha çok güvendiğiniz kişiler olurdu, ama o kadar. Kendinizden bahsetmezdiniz, çünkü gerçek bir insan değildiniz; umutlarınızdan da bahsetmezdiniz, çünkü umudunuz olmazdı. Ama Sara, Jackie’ye karşı kalkanlarını indirmişti. Birbirlerini kollama yönünde sessiz bir anlaşmaya varmışlardı.</span></p>

      <p class="paragraf"><span class="metin-1" xml:lang="tr-TR">Öğleyin on beş dakika tatilleri olurdu; tuvalete –bir çukurun üstüne konmuş ve çömelinecek delikleri bulunan ahşap platforma– koşarak gitmeye ve bir kâse dolusu lapayı alelacele yemeye ancak yeterdi bu süre. Oturacak yer olmadığından ayakta veya yerde karnınızı doyururdunuz, parmaklarınızı kaşık niyetine kullanırdınız, sonra da su kuyruğuna girerdiniz; su kovasını bütün kadınlar paylaşırdı. Bu arada işbirler yanda durup coplarını sallayarak onları seyrederdi. Resmi unvanları İnsan Kaynakları Subayı’ydı, ama yaylada hiç kimse onlardan bu isimle bahsetmezdi. Onlara verilen isim, “işbirlikçi”nin kısaltılmışıydı. Hemen hepsi erkekti, ama aralarında kadınlar da vardı, ki en zalimler bunların arasından çıkardı çoğunlukla. Üst dudağındaki, doğuştan gelen derin yarık yüzünden sesi düdük sesi gibi çıktığı için Islıkçı dedikleri bir kadın işbir, rahatsızlık vermenin yeni ve ince yöntemlerini bulmaktan özel bir haz alır gibiydi. Tek bir kişiye, çoğunlukla bir kadına, deney yaparcasına odaklanmak âdetiydi. Islıkçı sizi gözüne kestirdi mi, tuvalet kuyruğundayken tam sıra size geldiğinde kuyruktan çıkarılırdınız ve üstünüz aranırdı veya size imkânsız ve anlamsız bir görev verilirdi ya da tam öğle tatiliniz başlayacakken başka bir ekibe gönderilirdiniz. Yapabileceğiniz tek şey, mesaneniz sızlarken veya karnınız guruldarken ya da uzuvlarınız güçsüz düşmüşken dişinizi sıkıp katlanmaktı. Islıkçı’nın ilgisinin kısa süre sonra başka birine yöneleceğini bilirdiniz, ama bu durumu daha da kötüleştirirdi ve görünüşe bakılırsa tüm bu faaliyetin asıl amacıydı; başka birinin acı çekmesini istemeye başlardınız ve böylece suç ortağı olurdunuz, sistemin parçası haline gelirdiniz, hiç durmadan dönen bir işkence çarkının dişi olurdunuz.</span></p>

      <p class="paragraf"><span class="metin-1" xml:lang="tr-TR">Sara öğle tatilinde Jackie’ye bakındı, ama kadın ortalıkta yoktu. Sara öğütme istasyonlarının arasından çabucak geçip arkadaşını aradı. Ustabaşı her an düdüğünü çalıp onları işbaşına çağırabilirdi. Sara tam vazgeçmek üzereyken, bir köşeyi dönünce Jackie’nin yerde oturduğunu gördü; yüzü ter içinde olan kadın, mendilini top haline getirip ağzına tıkıştırmıştı.</span></p>

      <p class="paragraf"><span class="metin-1" xml:lang="tr-TR">“Kusura bakma” demeyi başardı. “Öksürüğüm kesilmedi bir türlü.”</span></p>

      <p class="paragraf"><span class="metin-1" xml:lang="tr-TR">Mendil kanlıydı. Sara sorunun ne olduğunu biliyordu; yıllarca toz içinde yaşamanın akciğerlere etkisine daha önce de tanık olmuştu. İnsan burada bir anda toz içinde kalıveriyordu.</span></p>

      <p class="paragraf"><span class="metin-1" xml:lang="tr-TR">“Seni buradan çıkarmalıyız.”</span></p>

      <p class="paragraf"><span class="metin-1" xml:lang="tr-TR">Sara kadını ayağa kaldırırken düdük çaldı. Bir kolunu Jackie’nin beline dolayan Sara çıkışa doğru sendeleyerek yürüdü. Hedefi kimseye fark ettirmeden dışarı çıkmaktı; sonrası konusunda hiçbir fikri yoktu. Yetkili işbir Vale’di. En iyilerden olmasa da, en kötülerden de değildi. Sara onun kendisine özel bir ilgiyle baktığına şahit olmuştu birkaç kez; gerçi adam asla harekete geçmemişti. Bu sefer harekete geçerdi belki. Sara bunu düşününce tiksintiyle ürperdi, ama o adamla yatabileceğini biliyordu. Ne yapması gerekiyorsa yapacaktı.</span></p>

      <p class="paragraf"><span class="metin-1" xml:lang="tr-TR">Çıkışa ulaşmalarına az kalmışken, önlerine biri çıktı. “Nereye gittiğinizi sanıyorsunuz?”</span></p>

      <p class="paragraf"><span class="metin-1" xml:lang="tr-TR">Vale değildi bu, Kulampara’ydı. Karşılarına dikilmişti ve açık kapıdan gelen ışıkla arkadan aydınlanıyordu. Sara’nın midesi kasıldı.</span></p>

      <p class="paragraf"><span class="metin-1" xml:lang="tr-TR">“Biraz hava almaya ihtiyacı var sadece. Tozlar...”</span></p>

      <p class="paragraf"><span class="metin-1" xml:lang="tr-TR">“Öyle mi yaşlı kadın? Tozlardan rahatsız mı oluyorsun?” Adam copunun ucuyla Jackie’nin göğsüne tık tık vurdu; kadın boğulurcasına öksürdü. “İşe dönün.”</span></p>

      <p class="paragraf"><span class="metin-1" xml:lang="tr-TR">“Sorun değil Sara” diye hırıldayan Jackie, Sara’nın kolundan kurtuldu. “Ben iyiyim.”</span></p>

      <p class="paragraf"><span class="metin-1" xml:lang="tr-TR">“Jackie...”</span></p>

      <p class="paragraf"><span class="metin-1" xml:lang="tr-TR">“Ciddiyim.” Kadın Sara’ya baktı; gözleri</span> <span class="metin-italik" xml:lang="tr-TR">Yapma</span> <span class="metin-1" xml:lang="tr-TR">diyordu. “Bu kız işgüzarın teki işte. Benim için en iyisinin ne olduğunu bildiğini sanıyor.”</span></p>

      <p class="paragraf"><span class="metin-1" xml:lang="tr-TR">Kulampara, Sara’nın vücudunu tepeden tırnağa süzdü. “Hı hı, senden bahsedildiğini duymuştum. Bir çeşit doktor olduğunu düşünüyormuşsun ha?”</span></p>

      <p class="paragraf"><span class="metin-1" xml:lang="tr-TR">“Öyle bir şey demedim hiç.”</span></p>

      <p class="paragraf"><span class="metin-1" xml:lang="tr-TR">“Eminim dememişsindir.” Kulampara serbest eliyle kasığını avuçlayıp kalçalarını ileri geri oynattı. “Hey doktor. Buram ağrıyor. Yakından bakmaya ne dersin?”</span></p>

      <p class="paragraf"><span class="metin-1" xml:lang="tr-TR">Bir an sessizlik oldu; Sara, Eustace’ın kamyondaki halini düşündü. Yüzündeki kanı, kırılmış parmaklarını ve dişlerini. Adamın muzafferce gülümseyerek sergilediği kırık dişlerini. Kulampara’nın karşısında dururken küfretmek, adamın üstüne saldırmasını sağlayacak sözleri söylemek istedi. Her şey öyle basit, öyle yalındı ki. Sara o sahneyi gözünde canlandırabiliyordu. Sadece iki kelime söyleyecekti, sonra Kulampara’nın gözleri öfkeyle parlayacaktı ve cop inecekti. Sara her gün binlerce kez aşağılanıyordu. Her şeyini elinden almışlardı. En kötü şeyi kabullenmek –hayır, seve seve kabul etmek– direnmenin tek yoluydu.</span></p>

      <p class="paragraf"><span class="metin-1" xml:lang="tr-TR">“Sara,</span> <span class="metin-italik" xml:lang="tr-TR">lütfen</span><span class="metin-1" xml:lang="tr-TR">.” Jackie ona bakıyordu.</span> <span class="metin-italik" xml:lang="tr-TR">Böyle yapma. Benim için yapma.</span></p>

      <p class="paragraf"><span class="metin-1" xml:lang="tr-TR">Sara yutkundu. Herkes ona bakıyordu.</span></p>

      <p class="paragraf"><span class="metin-1" xml:lang="tr-TR">“Tamam” dedi.</span></p>

      <p class="paragraf"><span class="metin-1" xml:lang="tr-TR">Dönüp yürüyerek uzaklaştı. Etrafına tuhaf bir sessizlik çökmüştü. Kendi kalp atışlarını duyuyordu sadece.</span></p>

      <p class="paragraf"><span class="metin-1" xml:lang="tr-TR">“Merak etme Fisher” diye arkasından seslendi Kulampara, pis pis gülerek. “Seni nerede bulacağımı biliyorum. Geçen seferki kadar iyi olacak, söz veriyorum.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sara bu olayları enine boyuna düşünme iznini kendine ancak sonradan, yatağında yatarken verdi. İçinde bir şey değişmişti. Uçurumun kenarındaydı, atlamaya hazırdı. Beş uzun yıl; bin yıl gibi geliyordu. İçinde taşıdığı geçmişi yok oluyordu; zaman tarafından, kalbinin acı soğuğu ve günlerin aynılığı tarafından aşındırılıyordu. Kış geliyordu. Kış ışığı.</span></p>

      <p class="paragraf"><span class="metin-1" xml:lang="tr-TR">Jackie’nin o günü atlatmasını bir şekilde sağlamıştı. Şimdi tepesinde yatan, huzursuzca dönüp duran kadının yatağı biraz göçmüştü. Jackie ölürken saatlerce can çekişecekti, acı çekecekti, nefes alamayacaktı ve sonunda hareketsiz kalacaktı. Sara’nın da sonu öyle mi olacaktı? Körlemesine, sıkıntılar içinde, hedefsizce, hiçbir şeyle bağlantısı olmadan, boş bir kabuk olarak mı yaşayacaktı yıllarca?</span></p>

      <p class="paragraf"><span class="metin-1" xml:lang="tr-TR">Sara üstünkörü yapılmış zarfı şiltenin altına tekrar gizlememişti. Ansızın yalnızlık hissine kapılınca, zarfı yastık niyetine kullandığı paçavraların altından çıkardı. Bunu ona doğumhanedeki ebe yardımcısı vermişti... Sara’nın kanama geçirip erken doğum yaptığını ve bebeğinin öldüğünü söyleyen kadın.</span> <span class="metin-italik" xml:lang="tr-TR">Bebek kızdı,</span> <span class="metin-1" xml:lang="tr-TR">demişti kadın.</span> <span class="metin-italik" xml:lang="tr-TR">Üzgünüm.</span> <span class="metin-1" xml:lang="tr-TR">Sonra zarfı Sara’nın eline gizlice tutuşturup ortadan kaybolmuştu. Üzüntü ve acı yüzünden sersemlemiş halde olan Sara bebeğini kucaklamak istemişti, ama bu olmamıştı; çocuk götürülmüştü. Sara o kadını bir daha görmemişti.</span></p>

      <p class="paragraf"><span class="metin-1" xml:lang="tr-TR">Sara ince zarfı parmak uçlarıyla dikkatle açtı. Zarfın içinde bir bukle vardı, bebek buklesi. Oda karanlık olsa da, Sara buklenin uçuk, altın sarısı rengini net görebiliyordu. Onu yüzüne yaklaştırıp derin derin kokladı, kokusunu almaya çalıştı. Sara başka çocuk yapamazdı artık, bedeni çok zarar görmüştü; Kate’ten başka çocuğu olmayacaktı. Bebeğine verdiği isim buydu, Kate. Hollis’e söyleseydi keşke. Bu haberi sonraya saklamak, en uygun anda söylemek, birleşmelerinin armağanı olarak sunmak istemişti. Ne büyük aptallık etmişti. Şöyle düşündü:</span> <span class="metin-italik" xml:lang="tr-TR">Bilmemen daha iyi, biliyorum sevgilim. Şimdi her neredeysen, umarım orası gökyüzündedir ve aydınlık, sevgi dolu bir yerdir. Sana bir kez olsun sarılabilsem, seni ne kadar çok sevdiğimi söyleyebilsem keşke.</span></p>

      <p class="anabaslik" id="toc_marker-39" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">37</span></p>

      <p class="cizgi30" xml:lang="en-GB"><img alt="19304.jpg" class="Basic-Graphics-Frame" src="../Images/19304.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Bu Sergio meselesi fazla uzamıştı.</span></p>

      <p class="paragraf"><span class="metin-1" xml:lang="tr-TR">Gerçi daha önce hiç isyan olmamış değildi. 31 senesinde olmuştu, değil mi? Sonra 68’de de? Bastırılmış yüzlerce küçük ayaklanma da vardı tabii. Ve sorun tek bir kişinin, tek tabanca takılan bir hainin,</span> <span class="metin-italik" xml:lang="tr-TR">meseleyi</span> <span class="metin-1" xml:lang="tr-TR">anlamamakta direnen birinin başının altından çıkmaz mıydı hep? Bu adam (mutlaka erkek olurdu) ortadan kaldırılınca, gerekli oksijenden mahrum kalan direniş alevleri kendiliğinden sönmez miydi?</span></p>

      <p class="paragraf"><span class="metin-1" xml:lang="tr-TR">Ama bu Sergio diğerleri gibi değildi. Kümbetin dibindeki pencerenin önünde durup çamurlu yaylaya ve ardındaki, kış mevsiminde renksiz olan tarlalara bakan Yönetici Horace Guilder bunu düşündü. Adamın yöntemleri farklıydı bir kere, sırf niceliksel değil niteliksel açıdan da. İntihar bombacıları! Dinamit çubuklarını veya içi cam ve kırık çivi parçalarıyla dolu boru bombalarını göğüslerine bantlayıp, kendilerini ve çevrelerindeki herkesi kanlı bir sise dönüştürecek irade gücünü ciddi ciddi bulan insanlar! Deliliğin de ötesinde olan bu psikoz, Sergio denen kişinin (her kimse) yandaşlarının üstündeki psikolojik etkisinin seleflerine kıyasla çok daha fazla olduğunun göstergesiydi. Yaylacılar güvenlik içinde yaşıyorlardı, karınları doyuyordu, geceleri virallerden korkmadan uyuyabiliyorlardı. Bir başka deyişle, hayatlarını yaşamalarına izin veriliyordu ve Guilder’a böyle mi teşekkür ediyorlardı? Guilder’ın onlar için neler yaptığını göremiyorlar mıydı? Onun insanoğlunun varlığını sürdürebilmesi için bir yuva yarattığını?</span></p>

      <p class="paragraf"><span class="metin-1" xml:lang="tr-TR">Evet, biraz... adaletsizlik yok değildi. Kaynakların eşit dağıtılmadığı, yönetici kadronun işçilere kıyasla daha iyi koşullarda yaşadığı, bazı insanların daha varlıklı olduğu, biz ve onlar ayrımının olduğu söylenebilirdi. İnsanların başkalarının sırtına basarak yükselme kapasitesine ve etkililiği kanıtlanmış yöntemlere –buz gibi suyla alınan duşlara, sonu gelmez kuyruklara, unvanların fazla vurgulanmasına, hoparlörlerden sürekli saçma sapan laflar edilmesine vs.– bel bağlamak gerekiyordu maalesef. “Tek Ulus! Tek Yönetici! Tek Vatan!” Guilder bu sözlerden hiç hoşlanmasa da, biraz demagoji şarttı. Yani aslında yeni bir şey yoktu; eski şeyler şimdiki çağa uyarlanıyordu sadece. Ama Guilder bazen, buz gibi soğuk olan bu Iowa sabahında olduğu gibi, kışın kıç dondurucu soğuğu üzerlerine kontrolsüz bir tren gibi yaklaşırken, coşkusunu korumakta zorlanıyordu.</span></p>

      <p class="paragraf"><span class="metin-1" xml:lang="tr-TR">Guilder’ın aynı zamanda yaşam alanı olan geniş ofis süiti, iki yüzyıllık ömrü boyunca Iowa bölge valisinin ofisi, devlet tarih müzesi ve depo olarak kullanılmıştı. Eski dünyada burada en son kalan kişi, Midwest Eyalet Üniversitesi dekanı olan August Frye diye biriydi; adamın antetli kâğıtlarında öyle yazıyordu. Frye manyak gibi kırıtarak, bakımlı Iowa çimenliklerinden geçip derse giden neşeli, mısırla beslenmiş, iç açıcı üniversiteli kızları geniş pencerelerden saatlerce, mutlu mutlu seyretmişti şüphesiz. Guilder buraya yerleştiği gün, Dekan August Frye’ın iç dekorasyonda gemicilik temasını benimsediğini görünce şaşırmıştı: şişe içindeki gemiler, yılanlı haritalar, deniz feneri ve okyanus manzaralı zevksiz yağlıboya tablolar, bir çapa. Midwest Eyaletleri’nin (bastır Bearcats!) yeryüzündeki denize en uzak yerler arasında olduğu düşünüldüğünde, oldukça uyumsuz bir seçimdi bu. Aradan geçen yaklaşık yüz yıldan sonra, Guilder biraz manzara değişikliği için neler vermezdi şimdi.</span></p>

      <p class="paragraf"><span class="metin-1" xml:lang="tr-TR">Ölümsüzlüğün temel sorunu buydu işte, tuhaf diyet sayılmazsa eğer: Her şey sıkıcı gelmeye başlıyordu.</span></p>

      <p class="paragraf"><span class="metin-1" xml:lang="tr-TR">Böyle zamanlarda Guilder’ı neşelendiren tek şey, başarılarını anımsamaktı. Az şey başarmamıştı; sıfırdan şehir kurmuşlardı resmen. O eski günlerde ne çok heyecan duyardı. Sonu gelmez çekiç sesleri. Eski dünyanın terk edilmiş hazineleriyle dolu gözetimsiz bir kıtada çıktıkları yolculuktan dönen kamyonlar. Her gün verilen yüzlerce taktik karar ve vızır vızır çalışan personel... Bu uzmanlar, sağ kalan insanların arasından seçilirdi. Kısacası, felakete uğramış insanlığın kalıntılarından bir danışman grubu oluşturmuşlardı. Kimyagerler, mühendisler, şehir planlamacıları, tarım uzmanları. Hatta bir gökbilimci (şaşılacak kadar faydalı olmuştu) ve bir sanat tarihçisi, ki şimdi Guilder’ın ofisi de dahil olmak üzere Kubbe’nin duvarlarını süsleyen, Chicago Sanat Enstitüsü’nden getirilmiş başyapıtların korunması ve sergilenmesi konusunda (açıkçası Monet’nin nilüferlerini poker oynayan köpeklerden ayırt edemeyen) Guilder’a tavsiyeler vermişti. Öyle eğlenmişlerdi ki! Evet, öğrenci derneği havasındaydılar biraz, cinsel aşırılıklar hariç tabii. (Virüs insanın cinsel arzusunu yok ediyordu; personelin çoğu kadınlara bakınca yüzünü ekşitirdi.) Ama genel olarak, terbiye ve profesyonellik kuralları çerçevesinde kalmışlardı.</span></p>

      <p class="paragraf"><span class="metin-1" xml:lang="tr-TR">Bunlar ne güzel anılardı. Şimdiyse Sergio. Şimdi: Boru bombaları. Şimdi: Kanlı sis.</span></p>

      <p class="paragraf"><span class="metin-1" xml:lang="tr-TR">Kapı çalınınca Guilder’ın düşünceleri bölündü. Bezgince iç geçirdi. Yine bütün gün form dolduracak, görev dağıtımı yapacak, emirler verecekti. Vatan’ın Sevilen Yöneticisi’ne yakışan, aşağı yukarı pinpon masası büyüklüğündeki, 18. yüzyıldan kalma, cilalı maundan yapılma, geniş masasının arkasındaki koltuğa oturan Guilder, sürekli fikrinin sorulacağı bir başka sabaha hazırlandı... Neredeyse bunu düşünür düşünmez, daha fiziksel ve şiddetli bir açlığın ilk belirtilerini, karnından yükselen asit tadındaki bir kabarcığı hissetti. Bu kadar erkenden mi? Ayın o vakti gelmiş miydi şimdiden? Geğirmekten daha kötü olan tek şey, sonrasındaki yellenmelerdi; insanları odadan kaçırtan o soğan kokulu gazdan Guilder’ın kendisi bile hazzetmezdi.</span></p>

      <p class="paragraf"><span class="metin-1" xml:lang="tr-TR">“Gel.”</span></p>

      <p class="paragraf"><span class="metin-1" xml:lang="tr-TR">Kapı açılırken Guilder kravatını düzeltti ve meşgulmüş numarasına girişti telaşla; masanın üstündeki dokümanların yerlerini sahte bir dikkatle değiştirdi. Rastgele bir tanesini –kanalizasyon arıtma tesisindeki tamiratlarla ilgili bir raporu, yani resmen bokla ilgili bir sayfayı– seçti ve tam otuz saniye boyunca onu inceler numarası yaptıktan sonra, üstünde bir sürü sayfalar olan bir kâğıt altlığını elinde tutarak kapı eşiğinde bekleyen siyah takım elbiseli adama gözlerini bir yöneticinin yorgunluğuyla kaldırarak baktı.</span></p>

      <p class="paragraf"><span class="metin-1" xml:lang="tr-TR">“Bir saniyen var mı?”</span></p>

      <p class="paragraf"><span class="metin-1" xml:lang="tr-TR">Guilder’ın özel kalemi Fred Wilkes odaya girdi. Tepe Doruğu’nun bütün sakinleri gibi onun da gözleri esrarkeşlerinki gibi kanlıydı. Ayrıca teni yirmi beş yaşındaymış gibi pürüzsüzdü ve dinçti... Guilder onunla tanıştığında adam sırım gibi bir yetmişlik ihtiyardı oysa. Wilkes ilkti; Guilder onu saldırının ilk günlerinden sonra, üniversite yurtlarından birinde bulmuştu; adam orada saklanıyordu. Karısının cesedini tutuyordu –aslında bağrına basıyordu, zaten kilolu olan kadın, Iowa sıcağında üç gün kalınca iyice şişmişti. Wilkes’ın söylediğine göre, o ikisi mülteci kayıt merkezinde kalmış ve otobüsler gelmeyince yaya olarak kaçmışlardı; kan ter içinde beş kilometre yürümüşlerdi, sonra da kadın göğsünü kavramış, gözlerini yukarı kaldırmış ve düşüp kalp krizinden ölmüştü. Onu bırakıp gitmek istemeyen Wilkes, eşinin devasa cesedini bulduğu bir el arabasına yükleyip üniversiteye gelmişti ve orada, birlikte yaşadıkları hayatın anılarına dalarak gizlenmişti. Eskiden olsa, Guilder değişmemiş olsa, havadaki iğrenç kokuya karşın (Wilkes o kokuyu almaz ya da umursamaz gibiydi) o ikisinin gerçekten yürek paralayıcı görüntüsü karşısında ağlardı.</span></p>

      <p class="paragraf"><span class="metin-1" xml:lang="tr-TR">“Dinle” demişti Guilder, üzüntüden perişan adamın önünde diz çökerek, “sana bir teklif yapmak istiyorum.”</span></p>

      <p class="paragraf"><span class="metin-1" xml:lang="tr-TR">Her şey böyle başlamıştı. Guilder o gün, hatta o saat, Wilkes’ın ilk yudumu tiksinerek içmesini seyrederken, Ses’i duymuştu. Anladığı kadarıyla Ses’i ondan başka duyan yoktu hâlâ; diğer çalışanlar, Sıfır’ın zihinsel varlığını deneyimledikleri yönünde en ufak bir işaret vermemişlerdi. Kadına gelince, onun kafasının içinde olup bitenleri kim bilebilirdi ki?</span></p>

      <p class="paragraf"><span class="metin-1" xml:lang="tr-TR">Şimdi, aradan bir buçuk insan ömrü kadar zaman geçtikten sonra, Guilder’ın büyük planı meyvelerini vermeye başlamışken ve geride kalmış insanlar onun ayaklarının dibinde toplanmışken (Kerrville meselesi, tıpkı Sergio meselesi gibi, küçük ama sinir bozucu bir pürüzdü; Plan minderinin altındaki bir bezelye tanesiydi), Wilkes yanından hiç ayırmadığı kâğıt altlığıyla çıkagelmişti ve kötü haber getirdiği yüzünden okunuyordu.</span></p>

      <p class="paragraf"><span class="metin-1" xml:lang="tr-TR">“Toplama ekibinin döndüğünü haber vermek istedim sadece. Daha doğrusu, şey, ekipten geri kalanlar döndü.”</span></p>

      <p class="paragraf"><span class="metin-1" xml:lang="tr-TR">Wilkes bu huzursuz edici girizgâhtan sonra, elindeki kâğıt tomarından en üstteki sayfayı alıp Guilder’ın masasına koydu ve geri çekildi; o şeyden kurtulduğuna sevinmişti sanki.</span></p>

      <p class="paragraf"><span class="metin-1" xml:lang="tr-TR">Guilder sayfaya çabucak göz gezdirdi. “Bu ne ki şimdi Fred?”</span></p>

      <p class="paragraf"><span class="metin-1" xml:lang="tr-TR">“İşlerin tam planlanan şekilde gitmediği söylenebilir sanırım.”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Kimse mi</span><span class="metin-1" xml:lang="tr-TR">? Tek bir kişi bile mi? Bu insanların</span> <span class="metin-italik" xml:lang="tr-TR">nesi</span> <span class="metin-1" xml:lang="tr-TR">var yahu?”</span></p>

      <p class="paragraf"><span class="metin-1" xml:lang="tr-TR">Wilkes sayfayı gösterdi. “Petrol nakliyatı en azından bir süreliğine sekteye uğratıldı. Bu bir artı. Bizim için çok iyi.”</span></p>

      <p class="paragraf"><span class="metin-1" xml:lang="tr-TR">Ama Guilder’ın teselliye karnı toktu. Önce Kearney, şimdi de bu. Sağ kalmış insanları toplamak göreli olarak kolaydı bir zamanlar. Kadın ortaya çıkardı; kapılar açılırdı, kubbenin çarkı dönmeye başlardı, hendeğin üstüne asma köprü inerdi; kadın işini yapardı, sirkteki aslan terbiyecisi misali; sonra da insan yüküyle dolu kamyonlar Iowa’ya son sürat dönerdi. Kentucky mağaraları, Michigan Gölü’ndeki o ada, Kuzey Dakota’daki metruk füze hangarları. Daha yakın zamandaki California akını gayet başarılı olmuştu, elli altı kişi ele geçirilmişti; bunların çoğu, elektriğin kesilmesinden ve koşulların bildirilmesinden sonra kamyona kuzu kuzu binmişti. (Binmezseniz virallere yem olursunuz.) Her zamanki gibi fire verilse de –bazıları yolda ölmüştü, bazılarıysa yeni koşullara uyum sağlayamamıştı– o akın epey verimli geçmişti.</span></p>

      <p class="paragraf"><span class="metin-1" xml:lang="tr-TR">Sonrasındaysa, Roswell’den itibaren, kontrolsüz katliamlar yapılmıştı peş peşe.</span></p>

      <p class="paragraf"><span class="metin-1" xml:lang="tr-TR">“Pek müzakere yapılmamış anlaşılan. Konvoy tepeden tırnağa silahlıymış.”</span></p>

      <p class="paragraf"><span class="metin-1" xml:lang="tr-TR">“Nükleer füzeleri bile olsa umurumda değil. Silahlı olacaklarını biliyorduk zaten. Onlar</span> <span class="metin-italik" xml:lang="tr-TR">Texaslı</span> <span class="metin-1" xml:lang="tr-TR">sonuçta.”</span></p>

      <p class="paragraf"><span class="metin-1" xml:lang="tr-TR">“Bir bakıma haklısın.”</span></p>

      <p class="paragraf"><span class="metin-1" xml:lang="tr-TR">“Yayına başlamak üzereyiz; tek söyleyeceğin bu mu? Bize insan gerek Fred. Kanlı canlı insanlar. O bu işleri halledemiyor mu artık?”</span></p>

      <p class="paragraf"><span class="metin-1" xml:lang="tr-TR">“Eski yöntemi deneyebiliriz. Bunu baştan beri söylüyorum. Biraz zayiat veririz, ama petrol hatlarına sürekli saldırırsak dirençleri eninde sonunda azalır.”</span></p>

      <p class="paragraf"><span class="metin-1" xml:lang="tr-TR">“Bizim işimiz insanları</span> <span class="metin-italik" xml:lang="tr-TR">toplamak</span> <span class="metin-1" xml:lang="tr-TR">Fred. Onları kaybetmek değil. Kendimi yeterince net ifade edemedim mi? Bu çok basit gerçeğe kafan basmıyor mu?</span> <span class="metin-italik" xml:lang="tr-TR">Hedef</span> <span class="metin-1" xml:lang="tr-TR">insan toplamak.”</span></p>

      <p class="paragraf"><span class="metin-1" xml:lang="tr-TR">Wilkes savunmacı bir tavırla omuz silkti. “Onunla konuşmak istiyor musun?”</span></p>

      <p class="paragraf"><span class="metin-1" xml:lang="tr-TR">Guilder gözlerini kırptı. Lila’yla konuşması gerekiyordu herhalde, ama bunu yapmak kendi kendine duvar tenisi oynamak gibiydi: Ne kadar sert vurursanız vurun, top anında geri gelirdi. Bu işin en sinir bozucu yanlarından biri, kadının tuhaf fantezileriyle uğraşmaktı; Guilder o yanılsama duvarını ancak çok ısrarcı davranırsa delebiliyordu. Yıllar boyu onca uzman toplarken, neden bir de psikiyatr bulmayı akıl edememişti? Bebeklerin arasında olmak kadını sakinleştiriyordu; onun özel yeteneği vazgeçilmezdi ve özenle yaklaşmayı gerektiriyordu. Ama Lila anne modundayken ulaşılmazdı ve Guilder, kadının zaten hassas olan psikolojisini iyice bozmaktan çekiniyordu.</span></p>

      <p class="paragraf"><span class="metin-1" xml:lang="tr-TR">Çünkü Lila’nın bir özelliği vardı. Kanı tadan onca kişinin arasında, bir tek Lila viralleri kontrol edebilme yeteneğine sahipti.</span></p>

      <p class="paragraf"><span class="metin-1" xml:lang="tr-TR">Kontrolden de öte, Lila’nın karşısında evcil hayvana dönüyorlardı, uysallaşıyor ve hatta sevgi dolu oluyorlardı. Bu his karşılıklıydı; Lila da besi ünitesinin iki yüz metre yakınına geldiğinde, yavrularının arasında mırlayan bir kediye dönüyordu. Guilder aynı etkiyi uyandırmayı başaramamıştı, oysa epey uğraşmıştı. Başta buna kafayı takmıştı. Çelik yelek giyip besi ünitesine girmişti defalarca; doğru zihinsel numarayı veya sevimli beden dilini ya da yatıştırıcı ses tonunu bulursa virallerin tıpkı Lila’nın karşısında yaptıkları gibi, kulaklarının kaşınmasını bekleyen köpekler misali onun dizlerine kapanacaklarını düşünmüştü. Ama bu hiç olmamıştı. Viraller onun varlığına tam üç saniye katlanıyorlardı, sonra da bir tanesi onu havaya atıyordu –Guilder’ı yiyecek olarak değil, insan boyunda bir oyuncak olarak görüyorlardı daha çok– ve sonra Guilder kucaktan kucağa fırlatılıyordu, ta ki birisi gelip de ışıkları açana ve onu dışarı çıkarana dek.</span></p>

      <p class="paragraf"><span class="metin-1" xml:lang="tr-TR">Guilder denemekten çoktan vazgeçmişti elbette. Vatan’ın Yöneticisi Horace Guilder’ın plaj topu gibi fırlatılması, yansıtmayı istediği güven telkin edici imajı uyandırmıyordu pek. Tıp personeli de, Lila’yı farklı kılan şeyin ne olduğunu açıklayamıyordu. Kadının timüs periyotları daha kısaydı, yedi günde bir kana ihtiyaç duyuyordu ve gözleri farklı görünüyordu, üst düzey personelin retinaları gibi lekeli değildi. Ama onlar kadar ışığa duyarlıydı ve Suresh’in görebildiği kadarıyla, kanındaki virüs de aynıydı. Adam sonunda pes etmiş ve Lila’nın yeteneklerini bariz bir gerçeğe, kadın olmasına borçlu olduğunu söylemişti... Aralarındaki tek kadın oydu, çünkü Guilder böyle istemişti.</span></p>

      <p class="paragraf"><span class="metin-italik" xml:lang="tr-TR">Belki de bütün mesele budur,</span> <span class="metin-1" xml:lang="tr-TR">demişti Suresh.</span> <span class="metin-italik" xml:lang="tr-TR">Belki de onu anneleri sanıyorlar o kadar.</span></p>

      <p class="paragraf"><span class="metin-1" xml:lang="tr-TR">Guilder, Wilkes’in kendisine baktığını fark etti. Neden bahsediyorlardı? Lila’dan mı? Hayır, Texas’tan. Ama Wilkes bir mesele daha olduğunu söylemişti.</span></p>

      <p class="paragraf"><span class="metin-1" xml:lang="tr-TR">“Bu da beni, eee, ikinci meseleye getiriyor.” Wilkes pazarın bombalandığını söyledi.</span></p>

      <p class="paragraf"><span class="metin-italik" xml:lang="tr-TR">Lanet olsun! Lanet olsun, lanet olsun, lanet olsun!</span></p>

      <p class="paragraf"><span class="metin-1" xml:lang="tr-TR">“Biliyorum, biliyorum” dedi Wilkes, başını kendine özgü tarzıyla sallayarak. “Bu iyi olmadı.”</span></p>

      <p class="paragraf"><span class="metin-1" xml:lang="tr-TR">“O altı üstü bir adam yahu! Bir!”</span></p>

      <p class="paragraf"><span class="metin-1" xml:lang="tr-TR">Guilder’ın yüzü, tüm bedeni haklı bir öfkeyle karıncalanıyordu. Yine yüksek sesle geğirdi. İntikam istiyordu. Ortalığın artık yatışmasını istiyordu. Bu Sergio denen herifin (her kimse) kellesinin lanet olası bir</span> <span class="metin-italik" xml:lang="tr-TR">mızrağa</span> <span class="metin-1" xml:lang="tr-TR">geçirilmesini istiyordu.</span></p>

      <p class="paragraf"><span class="metin-1" xml:lang="tr-TR">“Bu işi araştıran adamlarımız var. İK soruşturma yapıyor, ayrıca sağlam bir ipucu veren herkese çifte tayın vereceğimizi ilan ettik. Tepenin altında yaşayan herkes o adama hayran değil.”</span></p>

      <p class="paragraf"><span class="metin-1" xml:lang="tr-TR">“Öyleyse yaylada ekspres yoldan geçer gibi, elini kolunu sallayarak gezinmeyi nasıl başarıyor, söyler misin? Devriyelerimiz yok mu bizim? Denetim noktalarımız? Biri bana bu küçük ayrıntıyı açıklayabilir mi lütfen?”</span></p>

      <p class="paragraf"><span class="metin-1" xml:lang="tr-TR">“Bu konuda bir teorimiz var. Eldeki kanıtlar, klasik bir hücre yapılanması olan örgüte işaret ediyor. Yani birkaç kişiden oluşan gruplar, gevşek bir operasyonel çerçeve içinde faaliyet gösteriyorlar.”</span></p>

      <p class="paragraf"><span class="metin-1" xml:lang="tr-TR">“Terörist hücresinin ne olduğunu gayet iyi biliyorum Frank.”</span></p>

      <p class="paragraf"><span class="metin-1" xml:lang="tr-TR">Guilder’ın özel kalemi elleriyle sinirli bir hareket yaptı. “Ben tek bir adamın peşine düşmenin çözüm olmayabileceğini söylüyorum sadece. Düşmanımızın aslında Sergio değil, Sergio</span> <span class="metin-italik" xml:lang="tr-TR">fikri</span> <span class="metin-1" xml:lang="tr-TR">olduğunu söylüyorum. Bilmem anlatabiliyor muyum?”</span></p>

      <p class="paragraf"><span class="metin-1" xml:lang="tr-TR">Guilder anlamıştı ve bu düşünceden hoşlanmamıştı. Önce Irak’la Afganistan’da, darbeden sonra da Suudi Arabistan’da bu yoldan geçmişti. Kafayı kesseniz bile vücut ölmezdi; yeni bir kafa çıkardı. Böyle durumlarda, ancak psikolojik stratejiler işe yarardı. Vücudu öldürmek asla yetmezdi. Ruhu öldürmek gerekirdi.</span></p>

      <p class="paragraf"><span class="metin-1" xml:lang="tr-TR">“Gözaltında kaç kişi var?”</span></p>

      <p class="paragraf"><span class="metin-1" xml:lang="tr-TR">Yine sayfalar. Guilder raporu baştan sona okudu. Görgü tanıklarının ifadesine göre, pazar bombacısı otuzlu yaşlardaki bir tarım işçisi kadındı. Daha önce hiç sorun çıkarmamıştı; her açıdan kuzu gibi uysaldı, ki bu niteliğin diğer intihar bombacılarında da bulunması huzursuz ediciydi. Kadının ablasından başka akrabası yoktu; kocasıyla oğlu altı yıl önce, bir salmonella salgınında ölmüşlerdi. Kadın denetim noktalarından işbir üniformasıyla geçmişti anlaşılan (üniformanın sahibinin cesedi bir çöp tenekesinde bulunmuştu; kadının boğazı kesilmişti, bir kolu da dirsekten kesilmişti gizemli bir şekilde), ama patlayıcıları nereden bulduğu bilinmiyordu. Cephanelikten ya da inşaat deposundan dinamit kaybolduğu bildirilmemişti, gerçi tam envanter sayımı henüz tamamlanmamıştı. Kadının dokuz barınak arkadaşı, artı ablasının ailesi (iki küçük çocuğu da dahil olmak üzere) sorguya çekilmek üzere gözaltına alınmıştı.</span></p>

      <p class="paragraf"><span class="metin-1" xml:lang="tr-TR">“Görünüşe göre kimse bir şey bilmiyor” dedi Wilkes elini sallayarak. Guilder raporu okurken o masanın diğer ucuna sandalye çekip oturmuştu. “O kadını ablasından başka doğru dürüst tanıyan yok sanki. Sorgulamada biraz daha sert davranabiliriz, ama bunun pek işe yarayacağını sanmam. Bu insanların anlatacak bir şeyleri olsa, şimdiye kadar anlatırlardı.”</span></p>

      <p class="paragraf"><span class="metin-1" xml:lang="tr-TR">Guilder dosyayı yana, başka pek çok dosyanın arasına koydu. Aralıksız devam eden geğirmeleri ağzında pis bir çürük leş tadı, Bayan Wilkes’ın çürüyen cesedinin kokusuna benzer bir koku bırakmıştı. Özel kaleminin bu kokuyu fark ettiği, adamın genç ve pürüzsüz yüzündeki hafif hoşnutsuzluk ifadesinden belliydi.</span></p>

      <p class="paragraf"><span class="metin-1" xml:lang="tr-TR">“Gerek yok” dedi Guilder.</span></p>

      <p class="paragraf"><span class="metin-1" xml:lang="tr-TR">Wilkes şüpheyle kaşlarını çattı. “Onları serbest bırakmamızı mı istiyorsun? Bu akıllıca olmaz bence. En azından iki gün daha kalsınlar. Biraz daha üzerlerine gidelim, bakalım ne olacak.”</span></p>

      <p class="paragraf"><span class="metin-1" xml:lang="tr-TR">“Kendin dedin ya; bir şey biliyor olsalar, şimdiye kadar söylerlerdi.”</span></p>

      <p class="paragraf"><span class="metin-1" xml:lang="tr-TR">Guilder duraksadı; bir sınırı geçmek üzere olduğunun farkındaydı. Gözaltı merkezindeki on üç yaylacı sonuçta insandılar ve muhtemelen hiçbir suç işlememişlerdi. Daha da önemlisi, bir kıtlık ekonomisindeki fiziki varlıklardılar. Ama Sergio meselesinin bir türlü halledilememesi ve Texas fiyaskosu, ayrıca Guilder’ın nihayet meyve vermeye başlayan büyük ve karmaşık planlarının zamana duyarlı doğası ve Guilder’ın içindeki giderek artan fiziksel ihtiyaç ve parlak bir ovayı andıran aşırı büyük masasının ardından Wilkes’e bakarken içinde hızlandırılmış bir videodaki çiçek misali açan muazzam biyolojik zorunluluk yüzünden fazla düşünmedi. Sınıra vardı, ona çabucak göz attı, sonra da sınırı geçti.</span></p>

      <p class="paragraf"><span class="metin-1" xml:lang="tr-TR">“Bana öyle geliyor ki” dedi Yönetici Horace Guilder, “artık sonuç almanın vakti geldi.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Wilkes gittikten sonra Guilder odadan çıkmadan önce birkaç dakika bekledi. Kendine birçok kez hatırlattığı gibi, otoritesini başkalarının yanındaki vakarına borçluydu büyük ölçüde ve şimdiki tedirgin halini insanların görmemesi daha iyiydi. Masasındaki anahtar tomarını alıp dışarı çıktı. Bir anda acıkması tuhaftı. Normalde birkaç dakikada değil birkaç günde, yavaş yavaş acıkırdı. Kümbetin alt kısmındaki, zemin kata inen döner merdivenin etrafında diyarın çeşitli dükleriyle generallerinin, baronlarıyla prenslerinin yağlıboya portreleri asılıydı; dönem kostümü giymiş bu geniş çeneli insanlar, azarlarcasına geçit töreni yapıyorlardı sanki. (Guilder kendi resmini yaptıracak kadar düşmemişti en azından... Gerçi neden olmasındı ki?) Tırabzanın üstünden baktı. On beş metre aşağıdaki üniformalı güvenlik ekibi küçücük görünüyordu; lider kadronun siyah takım elbiseli ve kravatlı üyeleri, gösterişli evrak çantalarıyla ve kâğıt altlıklarıyla sağa sola koşuşturup duruyorlardı; cilalı taş zeminde rahibe kostümünü andıran giysileriyle, dikkat çekmeden, akarcasına hareket eden iki hizmetkâr bile bir çift kâğıt gemiyi andırıyordu. Guilder, Wilkes’i arıyordu ve buldu: Sadık özel kalemi, üzerinde çeşitli kiç kır oymaları (buğday tutan bir yumruk, bereketli Iowa toprağını neşeyle süren bir saban) bulunan devasa ön kapının önünde, lider kadronun iki üyesiyle, Hoppel ve Chee adlı bakanlarla konuşmak için durmuştu. Guilder, Wilkes’in adamlara o gün yapılması gereken işleri şimdiden bildirdiğini varsaydı önce, ama Hoppel’in başını geriye atıp el çırpması ve kahkahayı basması bu varsayımı boşa çıkardı; adamın kahkahası mermer duvarlarda, denizaltının içinde ateşlenen kurşun misali yankılandı. Sinirlenen Guilder, adamın ne halt etmeye bu kadar güldüğünü merak etti.</span></p>

      <p class="paragraf"><span class="metin-1" xml:lang="tr-TR">Tırabzana sırtını dönüp ikinci merdivene gitti; bu daha geleneksel ve oldukça gizli merdiveni kendisinden başkasının kullanması yasaktı. Açlığı iyice artmıştı artık. Basamakları üçer üçer inmemek için kendini zor tutuyordu, ki şimdiki haliyle bunu yapsa paldır küldür aşağı yuvarlanırdı ve kemikleri kırılırdı muhtemelen. Gerçi kemikleri birkaç saatte iyileşirdi, ama canı epey acırdı. Taşıdığı sıvı her an yere dökülebilecek bir kristal kupaymışçasına hareket eden Guilder basamakları ihtiyatla, birer birer indi. Ağzı sulanmaya başlamıştı, öyle sulanıyordu ki tükürüğünü dişlerinin arasından emerek geri çekmek zorunda kalıyordu.</span> <span class="metin-italik" xml:lang="tr-TR">Vampir önlüğü,</span> <span class="metin-1" xml:lang="tr-TR">diye düşündü alaycı bir şekilde;</span> <span class="metin-italik" xml:lang="tr-TR">işte köşeyi döndürecek bir icat.</span></p>

      <p class="paragraf"><span class="metin-1" xml:lang="tr-TR">Yeraltı mezarını çağrıştıran kalın bodrum kapısına nihayet ulaştı. Takım ceketinin cebinden anahtarları çıkardı. Uygun anahtarı hevesten titreyen ellerle kilide sokup çevirdi ve kalın tokmağı da çevirirken kapıyı omuzlayıp açtı.</span></p>

      <p class="paragraf"><span class="metin-1" xml:lang="tr-TR">Koridorun yarısına geldiğinde beline kadar soyunmuştu bile ve ayakkabılarını fırlatıp atıyordu. Kendini tamamen kaptırmıştı artık, dalga süren bir sörfçü gibiydi. Kapılar birer birer geride kalıyordu. Guilder lanetlilerin kapıların ardından gelen boğuk çığlıklarını duyuyordu; bu sesler kendisinde en ufak bir acıma hissi uyandırmıyordu epeydir, belki de asla uyandırmamıştı. Uyarı tabelalarının –ETER GAZI MEVCUTTUR, ATEŞ YAKMAYIN– önünden hızla geçip donduruculu odaya daldı, son köşeyi saptı ve laboratuvar önlüklü bir teknisyenle çarpışmaktan kılpayı kurtuldu. “Yönetici Guilder” diye inledi adam. “Bilmiyorduk...!” Ama Guilder sol kolunu adamın şakağına var gücüyle, gereğinden fazla şiddetle indirerek onun sözünü kesti ve duvara çarpmasına yol açtı.</span></p>

      <p class="paragraf"><span class="metin-1" xml:lang="tr-TR">Kan istiyordu, üstelik herhangi birinin kanını değil. Kan vardı, bir de</span> <span class="metin-italik" xml:lang="tr-TR">kan</span> <span class="metin-1" xml:lang="tr-TR">vardı.</span></p>

      <p class="paragraf"><span class="metin-1" xml:lang="tr-TR">Son kapıya varınca kayarak durdu. Telaşlı ellerle pantolonunu çıkarıp attıktan sonra kapıyı anahtarla açtı.</span></p>

      <p class="paragraf"><span class="metin-1" xml:lang="tr-TR">“Selam Lawrence.”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-40" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">38</span></p>

      <p class="cizgi30" xml:lang="en-GB"><img alt="19309.jpg" class="Basic-Graphics-Frame" src="../Images/19309.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Sabah olduğunda, Jackie gitmişti. Sara uyanınca kadının yatağının boş olduğunu gördü. Paniğe kapılarak barınakta koşturdu ve o kadar derin uyuduğu için kendine küfretti. İkinci sırada yatan kadın? Onu gören olmuş muydu? Ama gören olmamıştı, en azından öyle diyorlardı. Sabah yoklamasında, Jackie’nin numarası okununca çok kısa bir sessizlik oldu sadece. Herkes yere bakıyordu. Sara’nın arkadaşı ortadan kayboluvermişti. Hiç var olmamıştı sanki.</span></p>

      <p class="paragraf"><span class="metin-1" xml:lang="tr-TR">Sara günü sersem gibi geçirdi; zihni son bir umut ile düpedüz umutsuzluğun arasındaki, ustura kadar ince sınırda yalpalıyordu. Elden bir şey gelmezdi muhtemelen. İnsanların kaybolduğu olurdu; burada hayat böyleydi. Yine de Sara, Jackie hâlâ hastanedeyse, henüz besi ünitesine götürülmediyse kurtulma şansı olabileceği fikrini aklından çıkaramıyordu. Peki Jackie’yi nasıl Sara’nın burnunun dibinden öylece alıp götürebilmişlerdi? Sara’nın bir şeyler duyması gerekmez miydi? Kadının direnmesi gerekmez miydi? Ortada bir tuhaflık vardı.</span></p>

      <p class="paragraf"><span class="metin-1" xml:lang="tr-TR">Sara o zaman durumu anladı. Bir şey duymamıştı, çünkü duyulacak bir şey olmamıştı.</span> <span class="metin-italik" xml:lang="tr-TR">Böyle yapma. Benim için yapma.</span> <span class="metin-1" xml:lang="tr-TR">Jackie barınağı kendi rızasıyla terk etmişti.</span></p>

      <p class="paragraf"><span class="metin-1" xml:lang="tr-TR">Sara’yı korumak için yapmıştı bunu.</span></p>

      <p class="paragraf"><span class="metin-1" xml:lang="tr-TR">Sara ikindi saatlerinde bir şeyler yapması gerektiğine karar verdi. Hissettiği suçluluk duygusu dayanılmazdı. Jackie’yi fabrikadan çıkarmaya çalışmakla, Kulampara’ya meydan okumakla hata etmişti. Kadının sırtına hedef tahtası çizmediği kalmıştı bir tek. Dakikalar akıp gidiyordu. Besi ünitesindeki viraller günbatımından hemen sonra beslenirlerdi; Sara kamyonları görmüştü. Böğüren ineklerle dolu, canlı hayvan nakliye araçlarını görmüştü; ama gözaltı merkezindeki suçluları getirmekte kullanılan penceresiz, kapalı kamyonetleri de görmüştü. Bu kamyonetlerden bir tanesi hastanenin arkasında park halinde dururdu hep; ne işe yaradığı açıktı.</span></p>

      <p class="paragraf"><span class="metin-1" xml:lang="tr-TR">Öğütme ekiplerini denetleyen işbirler Vale ile Islıkçı’ydı. Sara Islıkçı olmasa Vale’i bir şekilde ikna edebileceğini düşündü. Aklına tek bir çözüm yolu geldi. Mısır sepetini düşürdü, yerden aldı, öğütücüye doğru üç adım attı ve birden durdu.</span></p>

      <p class="paragraf"><span class="metin-1" xml:lang="tr-TR">“Ah” diye haykırdı. Sepeti bırakıp karnını tuttu. “Ah. Ah.”</span></p>

      <p class="paragraf"><span class="metin-1" xml:lang="tr-TR">İnleyerek dizlerinin üstüne çöktü. Sergilediği performans, öğütücülerin gürültüsünün arasında fark edilmemiş gibi göründü bir an. İyice bağırmaya başladı, dizlerini göğsüne çekti, karın bölgesini kollarıyla örttü.</span></p>

      <p class="paragraf"><span class="metin-1" xml:lang="tr-TR">“Sara, ne oldu?” Diğer kadınlardan biri –Constance Chou– Sara’nın üstüne eğiliyordu.</span></p>

      <p class="paragraf"><span class="metin-1" xml:lang="tr-TR">“Çok acıyor! Çok acıyor!”</span></p>

      <p class="paragraf"><span class="metin-1" xml:lang="tr-TR">“Kalk çabuk, yoksa seni görecekler!”</span></p>

      <p class="paragraf"><span class="metin-1" xml:lang="tr-TR">Bir başka ses geldi: Vale’in sesi. “Burada neler oluyor?”</span></p>

      <p class="paragraf"><span class="metin-1" xml:lang="tr-TR">Constance geri çekildi. “Bilmiyorum efendim. Durup dururken yığılıp kaldı.”</span></p>

      <p class="paragraf"><span class="metin-1" xml:lang="tr-TR">“Fisher? Neyin var?”</span></p>

      <p class="paragraf"><span class="metin-1" xml:lang="tr-TR">Sara yanıt vermedi, inlemeyi sürdürdü sadece, belini salladı ve daha inandırıcı olmak için birkaç spastik tekme savurdu. Etrafında seyirciler toplanmıştı. “Apandisit” dedi.</span></p>

      <p class="paragraf"><span class="metin-1" xml:lang="tr-TR">“Ne dedin?”</span></p>

      <p class="paragraf"><span class="metin-1" xml:lang="tr-TR">Sara acı çekiyormuş gibi yaparak yüzünü buruşturdu. “Apandisitim... patladı... galiba.”</span></p>

      <p class="paragraf"><span class="metin-1" xml:lang="tr-TR">Islıkçı copunu kullanarak kalabalığı yardı. “Onun nesi var?”</span></p>

      <p class="paragraf"><span class="metin-1" xml:lang="tr-TR">Vale başını kaşıyordu. “Apandisitinde sorun varmış.”</span></p>

      <p class="paragraf"><span class="metin-1" xml:lang="tr-TR">“Ne bakıyorsunuz?” diye bağırdı Islıkçı. “İşinizin başına dönün.” Sonra Vale’e döndü: “Onu ne yapalım?”</span></p>

      <p class="paragraf"><span class="metin-1" xml:lang="tr-TR">“Fisher, yürüyebilir misin?”</span></p>

      <p class="paragraf"><span class="metin-1" xml:lang="tr-TR">“Lütfen” diye inledi Sara. “Doktora ihtiyacım var.”</span></p>

      <p class="paragraf"><span class="metin-1" xml:lang="tr-TR">“Doktora ihtiyacı varmış” dedi Vale.</span></p>

      <p class="paragraf"><span class="metin-1" xml:lang="tr-TR">“Hı hı, duydum Vale.” Kadın oflayıp iç geçirdi. “Tamam, götürelim şunu.”</span></p>

      <p class="paragraf"><span class="metin-1" xml:lang="tr-TR">Sara’nın fabrikanın arkasındaki bir pikap kamyonete gitmesine yardım ettiler ve onu kasaya yatırdılar. Sara sallanıp, inleyip duruyordu. Islıkçı’yla Vale kendi aralarında kısa bir konuşma yaptılar: İçlerinden biri Sara’yı götürmeli miydi, yoksa şoför mü çağırmalıydılar?</span></p>

      <p class="paragraf"><span class="metin-1" xml:lang="tr-TR">“Siktir et, ben götürürüm” dedi Islıkçı. “Sana kalsa bütün gün karar veremezsin.”</span></p>

      <p class="paragraf"><span class="metin-1" xml:lang="tr-TR">Hastaneye on dakikada gittiler; Sara bu süre içinde plan kurdu. O zamana kadar sadece hastaneye ulaşmayı, Jackie’yi kapalı kamyonetle götürülmesinden önce bulmayı hedeflemişti; sonraki adımı düşünmemişti. Elinde sadece iki koz var gibi geliyordu şimdi. Birincisi, aslında hasta değildi; mucizevi bir şekilde iyileştiğinde onu besi ünitesine yollayacaklarını sanmıyordu, çünkü ne de olsa çalışabilecek durumda olan bir kadındı. İkincisi, hemşireydi. Sara bundan nasıl faydalanabileceğinden emin değildi –doğaçlama yapması gerekecekti– ama yetkili kişiyi Jackie’nin göründüğü kadar hasta olmadığına tıp bilgisiyle ikna edebilirdi belki.</span></p>

      <p class="paragraf"><span class="metin-1" xml:lang="tr-TR">Veya belki de elinden hiçbir şey gelmezdi. Belki de hastane kapılarından geçti mi, bir daha asla dışarı çıkmayacaktı. Bunu çok da kötü bulmuyordu, dolayısıyla elinde üçüncü bir koz vardı: Ölüp ölmemek umurunda değildi artık.</span></p>

      <p class="paragraf"><span class="metin-1" xml:lang="tr-TR">Islıkçı hastane girişine park edip aracın arka tarafına gitti ve kasa kapağını indirdi.</span></p>

      <p class="paragraf"><span class="metin-1" xml:lang="tr-TR">“İn bakalım. Gidelim.”</span></p>

      <p class="paragraf"><span class="metin-1" xml:lang="tr-TR">“Yürüyebileceğimi sanmıyorum.”</span></p>

      <p class="paragraf"><span class="metin-1" xml:lang="tr-TR">“Eh, yürümeye çalışman gerekecek, çünkü seni taşıyacak değilim.”</span></p>

      <p class="paragraf"><span class="metin-1" xml:lang="tr-TR">Sara doğrulup oturdu. Bulutların arasından beliren güneş ortalığı soğuk ışığıyla aydınlatıyordu. Üç katlı bir tuğla bina olan hastane, yaylanın güney ucundaki bir grup alçak, sıradan yapıdan biriydi. Yirmi metre ötede, üç büyük İK alt şubesinden biri vardı. İki yanında beton barikatlar bulunan girişi bir düzine işbir koruyordu.</span></p>

      <p class="paragraf"><span class="metin-1" xml:lang="tr-TR">“Kendi kendime mi konuşuyorum?”</span></p>

      <p class="paragraf"><span class="metin-1" xml:lang="tr-TR">Kadın kendi kendine konuşuyordu gerçekten de; Sara onu pek dinlemiyordu. İşbirlerin barınaklara gitmekte kullandığı türden, küçük bir sedan arabaya gözü takılmıştı. Araba toz kaldırarak hızla yaklaşıyordu. Sara güçlükle kasadan indi. Aynı anda, arkasından birinin hızla yaklaştığı hissine kapıldı. Araba hız kesmeden geliyordu. Tek tuhaflık hızı da değildi. Pencereleri karanlık olduğundan, sürücü görülmüyordu; kaputuna beyaz boyayla bir yazı çiziktirilmişti.</span></p>

      <p class="paragraf"><span class="metin-1" xml:lang="tr-TR">SERGIO YAŞIYOR</span></p>

      <p class="paragraf"><span class="metin-1" xml:lang="tr-TR">Araç barikatlara yaklaşırken, Sara’ya arkadan biri çarptı. Birden kendini yerde buldu, üstünde biri yatıyordu ve o sırada kamyonet müthiş bir gürültüyle patlayınca, inanılmaz bir sıcak basınç dalgası oluştu. Sara’nın ciğerlerindeki hava boşaldı. Etrafa bir şeyler yağıyordu. Yanan, ağır şeyler Sara’nın etrafına meteor gibi düşüyordu. Tiz bir metal sesi ve yağan cam kırıklarının şıngırtısı vardı. Dünya gürültüden, ısıdan ve Sara’nın üstünde yatan bedenin ağırlığından ibaretti; sonra ansızın sessizlik çöktü ve kulağının yakınında sıcak bir nefes hisseden Sara bir fısıltı işitti:</span></p>

      <p class="paragraf"><span class="metin-1" xml:lang="tr-TR">“Çabuk benimle gel. Ne dersem aynen yap.”</span></p>

      <p class="paragraf"><span class="metin-1" xml:lang="tr-TR">Sara ayaktaydı. Şaşkınlıktan kalakalmışken, tanımadığı bir kadın onu kolundan çekiştiriyordu. Kulaklarına bir şey olmuştu; etrafındaki sisli manzara gerçek değildi sanki. Alt şubenin yerinde bir krater vardı. Pikap kamyonet gitmişti; önceden hastane girişinin olduğu yerde yan yatmıştı. Sara’nın elleriyle yüzü ıslaktı. Kan. Üstü başı kan içindeydi. Ayrıca yapışkan, biyolojik şeylerle ve mücevhere benzeyen minik cam parçalarıyla kaplıydı.</span> <span class="metin-italik" xml:lang="tr-TR">Ne ilginç,</span> <span class="metin-1" xml:lang="tr-TR">diye düşündü,</span> <span class="metin-italik" xml:lang="tr-TR">her şey ne ilginç, özellikle de Islıkçı’nın başına gelen şey.</span> <span class="metin-1" xml:lang="tr-TR">Parçalanıp geniş bir alana saçılan bir insanın görüntüsü şaşırtıcıydı. İnsan bedeninin bu kadar parçalanabileceği kimin aklına gelirdi ki?</span></p>

      <p class="paragraf"><span class="metin-1" xml:lang="tr-TR">Önce görüşü düzeldi, sonra da zihni açıldı; kurtarıcısıyla –Sara bu kadının onu patlamadan koruduğunu anlamıştı– birlikte koşuyordu, kadın onu peşinden sürüklüyordu, enerjisi kenetlenmiş ellerinden Sara’ya geçiyordu. Arkalarındaki sessizlik yerini çığlıklarla bağrışmalara, tuhaf bir şekilde müzikal bir sese bırakmıştı; her nasılsa hâlâ ayakta olan bir binanın (dünyadaki bütün binalar az önce havaya uçmamış mıydı?) önünde kayarak duran kadın çömeldi. Elindeki kancaya benzer şeyi kullanarak, yerdeki rögar kapağını kaldırdı.</span></p>

      <p class="paragraf"><span class="metin-1" xml:lang="tr-TR">“Gir.”</span></p>

      <p class="paragraf"><span class="metin-1" xml:lang="tr-TR">Sara söyleneni yaptı. Girdi. Deliğin merdiveninden indi. Pis bir koku vardı. Bok kokusu gibiydi, ki sahiden de öyleydi. Sara ayaklarını yere basınca, spor ayakkabılarına iğrenç sular doldu; kadın Sara’nın başının üstünden uzanıp kapağı kapatınca, içeriye zifiri karanlık çöktü. Sara birçok kişinin ölümüne ve büyük hasara yol açan bir patlamaya tanık olduğunu ve patlamanın hemen ardından, muhtemelen bir dakika bile geçmeden, kendini tanımadığı bir kadına emanet ettiğini ve bu kadının onu sakladığını ancak o zaman kavradı: Sara ortadan kaybolmuştu resmen.</span></p>

      <p class="paragraf"><span class="metin-1" xml:lang="tr-TR">“Bekle.”</span></p>

      <p class="paragraf"><span class="metin-1" xml:lang="tr-TR">Küçük, mavimsi bir alev yandı: kadın yaktığı çakmağı bir meşalenin ucuna tutuyordu. Birden tutuşan meşale, kadının yüzünü aydınlattı. Kadın yirmili yaşlardaydı, boynu uzundu, küçük ve kara gözleri çok dikkatli bakıyordu. Sara o kadını bir yerden tanıdığını düşündü, ama çıkaramadı.</span></p>

      <p class="paragraf"><span class="metin-1" xml:lang="tr-TR">“Artık konuşmak yok. Koşabilir misin?”</span></p>

      <p class="paragraf"><span class="metin-1" xml:lang="tr-TR">Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Hadi.”</span></p>

      <p class="paragraf"><span class="metin-1" xml:lang="tr-TR">Sara kanalizasyon borusunda koşar adım yürümeye başlayan kadının peşinden gitti. Bir süre ilerlediler. Kadın kavşaklarda duraksamıyordu hiç. Sara aldığı yaraları fark etmeye başladı. Patlamadan hasarsız kurtulmamıştı. Çeşitli yerleri acıyordu; bazıları çok acırken, bazıları zonkluyordu. Ama kadına ayak uydurmasını engelleyecek kadar ağır bir yara almamıştı. Bir süre sonra Sara, Vatan’ın dışına çıkacak kadar yol almış olduklarını fark etti. Kaçıyorlardı! Özgürdüler! Karşılarında bir ışık dairesi belirdi: bir çıkış. Ardında dünya uzanıyordu... İçinde virallerin serbestçe cirit attığı, tehlikeli, ama yine de vaat dolu bir dünya; Sara ışığa çıktı.</span></p>

      <p class="paragraf"><span class="metin-1" xml:lang="tr-TR">“Bunun için kusura bakma.”</span></p>

      <p class="paragraf"><span class="metin-1" xml:lang="tr-TR">Kadın arkasındaydı. Bir kolunu Sara’nın beline dolamıştı, diğer elindeki bezi Sara’nın yüzüne yaklaştırdı. Ne oluyordu? Ama Sara, itiraz etmesine fırsat kalmadan ağzına ve burnuna bez bastırılınca iğrenç, boğucu bir kimyasal madde kokusu aldı, gözlerinin önünde milyonlarca minik yıldız belirdi ve kendinden geçti.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-41" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">39</span></p>

      <p class="cizgi30" xml:lang="en-GB"><img alt="19311.jpg" class="Basic-Graphics-Frame" src="../Images/19311.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Lila Kyle. Adı Lila Kyle’dı.</span></p>

      <p class="paragraf"><span class="metin-1" xml:lang="tr-TR">Gerçi aynada gördüğü yüzün başka isimleri olduğunu da biliyordu elbette. Deliler Kraliçesi. Zırdeli Majesteleri. Kaçık Ekselansları. Ah evet, Lila bunların hepsini duymuştu. Lila Kyle’dan bir şey kaçmazdı.</span> <span class="metin-italik" xml:lang="tr-TR">Boş laf,</span> <span class="metin-1" xml:lang="tr-TR">derdi hep (babası derdi),</span> <span class="metin-italik" xml:lang="tr-TR">boş laf,</span> <span class="metin-1" xml:lang="tr-TR">ama asıl canını sıkan şey fısıldaşmalardı. İnsanlar fısıldaşıp duruyordu sürekli! Onlar yetişkinmiş de Lila çocukmuş gibi, her an patlayabilecek bir bombaymış gibi. Ne tuhaftı! Tuhaf olmasının yanı sıra biraz saygısızlıktı da, çünkü birincisi Lila deli değildi, bu konuda yüzde yüz yanılıyorlardı; ve ikincisi, deli idiyse bile, ki değildi ama öyle olsaydı bile, ay ışığında çırılçıplak soyunup ulusaydı bile (zavallı Roscoe), bu onları ne ilgilendirirdi ki? Deli olup olmaması onları ne ilgilendirirdi? (Gerçi bazı günlerde düşüncelerini toplamakta zorlanıyordu; sonbahar yapraklarını avuç avuç torbaya doldurmaya çalışır gibi oluyordu.)</span> <span class="metin-italik" xml:lang="tr-TR">Hoş</span> <span class="metin-1" xml:lang="tr-TR">değildi bu. Çok</span> <span class="metin-italik" xml:lang="tr-TR">ayıptı</span><span class="metin-1" xml:lang="tr-TR">. Bir insanın arkasından konuşmak, öyle iğrenç imalarda bulunmak ahlaka sığmazdı. Lila bu muameleyi hak edecek ne yapmıştı? Etliye sütlüye karışmazdı, kimseden bir şey istemezdi, fare gibi sessizdi; sevdiği ufak tefek şeylerle, şişeleriyle ve taraklarıyla, fırçalarıyla ve makyaj masasıyla (ki şimdi orada oturuyordu –epeydir orada oturuyordu sanki–), saçını tarayarak zaman geçirmekten, beklemekten gayet memnundu.</span></p>

      <p class="paragraf"><span class="metin-1" xml:lang="tr-TR">Saçı. Dikkatini aynaya yöneltince içi ısındı. Bu görüntü onu hep şaşırtırdı: gözeneksiz ve gül pembesi cildi, ıslak, parlayan gözleri, dolgun yanakları, zarif ve orantılı yüz hatları. Görünüşü muhteşemdi! Hele saçı, hepsinden muhteşemdi. Öyle parlaktı ki, dokununca öyle gür geliyordu ki, şeker pekmezi rengi öyle güzeldi ki. Şeker pekmezi değil, çikolata. Harika ve özel bir yerden, örneğin İsviçre’den veya başka bir ülkeden gelmiş, mükemmel bir siyah çikolata, tıpkı babasının masa gözünde hep bulundurduğu çikolatalar gibi. Lila uslu durursa,</span> <span class="metin-italik" xml:lang="tr-TR">çok</span> <span class="metin-1" xml:lang="tr-TR">uslu durursa veya bazen görünüşe göre sebepsizce, sırf babası onu sevdiği için ve Lila’nın bunu bilmesini istediği için, adam onu erkek kokulu kutsal çalışma odasına, önemli yazılarını yazıp anlaşılmaz kitaplarını okuduğu ve babalara özgü gizemli işler yaptığı çalışma odasına çağırır ve sevgisinin bu sembolünü verirdi.</span> <span class="metin-italik" xml:lang="tr-TR">Şimdilik sadece bir tane,</span> <span class="metin-1" xml:lang="tr-TR">derdi babası; bu teklik, durumu iyice özel kılardı, çünkü ileride başka ziyaretlerin de olacağının imasıydı. Altın sarısı kutu, açılan kapak, gergin an: Lila’nın minik eli, kutunun içindeki zengin ganimetin yukarısında, havuz kenarında durup da en iyi dalış açısını hesaplamaya çalışan bir yüzücü gibi beklerdi. Sade çikolatalar vardı, fındıklılar vardı, kiraz şuruplular vardı (Lila sadece bunları sevmezdi, kâğıt peçeteye tükürürdü). Ama sade olanlar en güzeliydi. Lila onları isterdi. Lila ağızda süt gibi dağılan o tatlı, eşsiz hazineleri diğer çikolataların arasından keşfetmeye çalışırdı. Bu mu? Bu mu?</span></p>

      <p class="paragraf"><span class="metin-1" xml:lang="tr-TR">“Yolanda?”</span></p>

      <p class="paragraf"><span class="metin-1" xml:lang="tr-TR">Sessizlik.</span></p>

      <p class="paragraf"><span class="metin-1" xml:lang="tr-TR">“Yolanda?”</span></p>

      <p class="paragraf"><span class="metin-1" xml:lang="tr-TR">İncecik tül elbisesi dalgalanan kadın odaya daldı. Şu</span> <span class="metin-italik" xml:lang="tr-TR">kıyafetin gülünçlüğüne bak,</span> <span class="metin-1" xml:lang="tr-TR">diye düşündü Lila. Ona daha pratik bir şeyler giymesini kaç kez söylemişti?</span></p>

      <p class="paragraf"><span class="metin-1" xml:lang="tr-TR">“Yolanda, nerelerdeydin? Deminden beri sesleniyorum.”</span></p>

      <p class="paragraf"><span class="metin-1" xml:lang="tr-TR">Kadın Lila’ya aklını kaçırmış gibi bakıyordu. Yoksa onu da mı etkilemişlerdi? “Yolanda mı hanfendi?”</span></p>

      <p class="paragraf"><span class="metin-1" xml:lang="tr-TR">“Başka kim olacaktı?” Lila abartılı bir edayla iç geçirdi. Bu kadın bazen öyle salak oluyordu ki. Gerçi İngilizcesi çok iyi değildi. “Ben.. bir şey istiyorum. Lütfen.</span> <span class="metin-italik" xml:lang="tr-TR">Por favor</span><span class="metin-1" xml:lang="tr-TR">.”</span></p>

      <p class="paragraf"><span class="metin-1" xml:lang="tr-TR">“Peki hanfendi. Elbette. Size kitap okumamı ister misiniz?”</span></p>

      <p class="paragraf"><span class="metin-1" xml:lang="tr-TR">“Kitap okumanı mı? Hayır.” Gerçi bu düşünce cazip gelmişti birden; biraz Beatrix Potter sinirlerine iyi gelebilirdi. Minik mavi ceketli Tavşan Peter. Sincap Nutkin ve erkek kardeşi Twinkleberry. O ikisi öyle fesattılar ki! Sonra hatırladı.</span></p>

      <p class="paragraf"><span class="metin-1" xml:lang="tr-TR">“Çikolata. Çikolatamız var mı?”</span></p>

      <p class="paragraf"><span class="metin-1" xml:lang="tr-TR">Kadın hâlâ aval aval bakıyordu. İçkiye başlamıştı belki de. “Çikolata mı hanfendi?”</span></p>

      <p class="paragraf"><span class="metin-1" xml:lang="tr-TR">“Cadılar Bayramı’ndan şeker kalmıştır belki? Bir yerlerde vardır eminim. Ne olursa olsun, fark etmez. Hershey’s Kisses. Almond Joy. Kit Kat. Fark etmez.”</span></p>

      <p class="paragraf"><span class="metin-1" xml:lang="tr-TR">“Şey...”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Si?</span> <span class="metin-1" xml:lang="tr-TR">Biraz çi–ko–LA–ta? Lavabonun üstündeki dolaba bak.”</span></p>

      <p class="paragraf"><span class="metin-1" xml:lang="tr-TR">“Kusura bakmayın, ne istediğinizi anlamadım.”</span></p>

      <p class="paragraf"><span class="metin-1" xml:lang="tr-TR">İşte bu sinir bozucuydu. Bu kadın çikolatanın ne olduğunu bilmezmiş numarası yapıyordu!</span></p>

      <p class="paragraf"><span class="metin-1" xml:lang="tr-TR">“Sorun ne anlamadım Yolanda. Tavırlarının canımı sıkmaya başladığını söylemeliyim. Aslında epey canımı sıkıyor.”</span></p>

      <p class="paragraf"><span class="metin-1" xml:lang="tr-TR">“Lütfen kızmayın. Ne olduğunu bilsem seve seve getirirdim. Belki Jenny biliyordur.”</span></p>

      <p class="paragraf"><span class="metin-1" xml:lang="tr-TR">“Ben de bunu diyorum ya. Tam da bunu diyorum.” Lila derin derin iç geçirdi. Üzücü de olsa, başka çare kalmamıştı. Fazla uzatmanın âlemi yoktu.</span></p>

      <p class="paragraf"><span class="metin-1" xml:lang="tr-TR">“Maalesef seni işten çıkarmak durumundayım Yolanda.”</span></p>

      <p class="paragraf"><span class="metin-1" xml:lang="tr-TR">“İşten mi çıkaracaksınız?”</span></p>

      <p class="paragraf"><span class="metin-1" xml:lang="tr-TR">“Evet, işten çıkaracağım.</span> <span class="metin-italik" xml:lang="tr-TR">No más.</span> <span class="metin-1" xml:lang="tr-TR">Maalesef artık hizmetlerine ihtiyacımız yok.”</span></p>

      <p class="paragraf"><span class="metin-1" xml:lang="tr-TR">Kadının gözleri yuvalarından uğradı. “Bunu yapamazsınız!”</span></p>

      <p class="paragraf"><span class="metin-1" xml:lang="tr-TR">“Gerçekten üzgünüm. Keşke durum farklı olsaydı. Ama bu koşullar altında, bana gerçekten başka seçenek bırakmıyorsun.”</span></p>

      <p class="paragraf"><span class="metin-1" xml:lang="tr-TR">Kadın Lila’nın dizlerine kapandı. “Lütfen! Her şeyi yaparım!”</span></p>

      <p class="paragraf"><span class="metin-1" xml:lang="tr-TR">“Kendine hâkim ol Yolanda.”</span></p>

      <p class="paragraf"><span class="metin-1" xml:lang="tr-TR">Hüngür hüngür ağlayan kadın, yüzünü Lila’nın eteğine gömerek “Size yalvarıyorum” dedi. “Bana ne yaparlar biliyorsunuz. Daha çok çalışacağım, yemin ederim!”</span></p>

      <p class="paragraf"><span class="metin-1" xml:lang="tr-TR">Lila kadının kovulmaktan hoşlanmayacağını tahmin etse de, kendini böyle küçük düşürmesini beklememişti. Resmen utanç vericiydi bu. Kadına dokunmak, onu avutmak istediyse de bu güçlü dürtüye direndi, çünkü bu işin daha fazla uzamasını istemiyordu; elleri havada kalakaldı. David’in eve gelmesini beklemesi daha doğru olurdu belki de. David böyle şeylerde daha iyiydi hep.</span></p>

      <p class="paragraf"><span class="metin-1" xml:lang="tr-TR">“Sana tavsiye mektubu vereceğiz elbette. İki haftalık ücretini de. Bu kadar üzülmemelisin, gerçekten.”</span></p>

      <p class="paragraf"><span class="metin-1" xml:lang="tr-TR">“Beni ölüme mahkûm ediyorsunuz!” Kadın Lila’nın dizlerine öyle bir sarılmıştı ki, cankurtaran sandalına tutunuyordu sanki. “Beni bodruma gönderirler!”</span></p>

      <p class="paragraf"><span class="metin-1" xml:lang="tr-TR">“Seni ölüme mahkûm ettiğim yok. Çok abartıyorsun.”</span></p>

      <p class="paragraf"><span class="metin-1" xml:lang="tr-TR">Ama kadın mantığın sesine kulak verecek halde değildi artık. Kontrolsüz hıçkırıkları yüzünden konuşamadığından, yalvarmaya çalışmayı bırakmıştı ve Lila’nın eteğini sümükle karışık gözyaşlarıyla ıslatıyordu. Lila’nın aklındaki tek şey, bu durumdan bir an önce kurtulmaktı artık. Böyle şeylerden nefret ederdi,</span> <span class="metin-italik" xml:lang="tr-TR">nefret</span> <span class="metin-1" xml:lang="tr-TR">ederdi.</span></p>

      <p class="paragraf"><span class="metin-1" xml:lang="tr-TR">“Burada neler oluyor?”</span></p>

      <p class="paragraf"><span class="metin-1" xml:lang="tr-TR">Lila gözlerini kaldırıp da kapıdaki kişiyi görünce rahatlayıp derin bir nefes aldı hemen. “David. Tanrı’ya şükür. Görünüşe bakılırsa bir sorunumuz var. Yolanda’nın, şey, biraz canı sıkkın. Onu işten çıkarmaya karar verdim de.”</span></p>

      <p class="paragraf"><span class="metin-1" xml:lang="tr-TR">“Tanrım, yine mi? Senin sorunun ne ha?”</span></p>

      <p class="paragraf"><span class="metin-1" xml:lang="tr-TR">Bu tipik değildi işte. David’in tipik tavrı değildi. “Senin için konuşması kolay, bütün gün yoksun, bense evde tıkılı kalıyorum. Beni desteklersin diye düşünmüştüm.”</span></p>

      <p class="paragraf"><span class="metin-1" xml:lang="tr-TR">“N’olur bunu yapmayın!” diye sızlandı Yolanda.</span></p>

      <p class="paragraf"><span class="metin-1" xml:lang="tr-TR">Lila “Al şu kadını üstümden” dercesine ellerini salladı. “Biraz yardım eder misin?”</span></p>

      <p class="paragraf"><span class="metin-1" xml:lang="tr-TR">Bu işin o kadar kolay olmadığı ortaya çıktı. David (ki David değildi) hüngür hüngür ağlayan Yolanda’yı (ki Yolanda değildi) Lila’nın dizlerinden ayırmak için eğilince, kadın iyice sarılıp çığlık atmaya başladı inanılmaz bir şekilde. Amma abartıyordu! Tanrı aşkına, kadının şu halini bir gören olsa, işten kovulmakla</span> <span class="metin-italik" xml:lang="tr-TR">gerçekten</span> <span class="metin-1" xml:lang="tr-TR">idama mahkûm edildiğine inanırdı. David kadını belinden tutup çekti ve havaya kaldırdı. Kadın David’in kollarında deli gibi çırpınıyor, çığlıklar atarak tekmeler savuruyordu. David daha güçlü olmasına karşın onu zapt etmekte zorlanıyordu. David’in bir özelliğiydi bu: Formuna hep dikkat ederdi.</span></p>

      <p class="paragraf"><span class="metin-1" xml:lang="tr-TR">“Kusura bakma Yolanda!” diye seslendi Lila, David kadını götürürken. “Çekini postayla gönderirim!”</span></p>

      <p class="paragraf"><span class="metin-1" xml:lang="tr-TR">Kapı arkalarından sertçe kapandı. Lila tuttuğunu fark ettiği nefesini bıraktı. Rezaletti resmen. Lila hayatında bu kadar can sıkıcı bir durum yaşamamıştı. Sinirleri altüst olmuştu, ayrıca kendini biraz suçlu hissediyordu. Yolanda yıllarca onların yanında çalışmıştı ve böyle ayrılmaları kötüydü. Lila’nın hoşuna gitmemişti bu. Gerçi Yolanda asla iyi bir temizlikçi olmamıştı, hele son zamanlarda işini iyice boşlamıştı. Kişisel sorunları vardı herhalde. Gerçi Lila o kadının evine hiç gitmemişti; hayatının nasıl olduğunu bilmiyordu. Bu tuhaf değil miydi? Yolanda yıllarca gelip gitmişti, oysa Lila kadını hiç tanımıyordu sanki.</span></p>

      <p class="paragraf"><span class="metin-1" xml:lang="tr-TR">“Eh, sonunda gitti. Tebrikler.”</span></p>

      <p class="paragraf"><span class="metin-1" xml:lang="tr-TR">Tekrar saçını taramaya başlamış olan Lila, kapı eşiğinde duraksayıp kravatını düzelten David’e istifini bozmadan baktı.</span></p>

      <p class="paragraf"><span class="metin-1" xml:lang="tr-TR">“Bu nereden benim suçum oluyormuş? Onu gördün. Zıvanadan çıkmıştı.”</span></p>

      <p class="paragraf"><span class="metin-1" xml:lang="tr-TR">“Bu yıl üçüncü oldu. İyi hizmetçiler ağaçta yetişmiyor.”</span></p>

      <p class="paragraf"><span class="metin-1" xml:lang="tr-TR">Lila saçını uzun uzun, keyifle taradı tekrar. “Sen de servisi ara. Zor iş değil, biliyorsun.”</span></p>

      <p class="paragraf"><span class="metin-1" xml:lang="tr-TR">David daha fazla konuşmadı; konunun kapanmasını istediği belliydi. Divana gidip, pantolonunu dizlerden çekerek oturdu.</span></p>

      <p class="paragraf"><span class="metin-1" xml:lang="tr-TR">“Konuşmamız gerek.”</span></p>

      <p class="paragraf"><span class="metin-1" xml:lang="tr-TR">“Meşgul olduğumu görmüyor musun? Sana hastanede filan ihtiyaçları yok mu?”</span></p>

      <p class="paragraf"><span class="metin-1" xml:lang="tr-TR">“Hastanede çalışmıyorum. Bunu milyon kez konuştuk.”</span></p>

      <p class="paragraf"><span class="metin-1" xml:lang="tr-TR">Konuşmuşlar mıydı? Lila’nın düşünceleri bazen sonbahar yaprakları gibiydi, bazense kavanoza kapatılmış arılar gibiydi, vızır vızır dönüp duran minik şeylerdi.</span></p>

      <p class="paragraf"><span class="metin-1" xml:lang="tr-TR">“Texas’ta ne oldu Lila?”</span></p>

      <p class="paragraf"><span class="metin-1" xml:lang="tr-TR">“Texas?”</span></p>

      <p class="paragraf"><span class="metin-1" xml:lang="tr-TR">Adam huysuzca iç geçirdi. “Konvoy. Petrol Yolu. Talimatlarım gayet net sanıyordum.”</span></p>

      <p class="paragraf"><span class="metin-1" xml:lang="tr-TR">“Neden bahsettiğini hiç bilmiyorum. Hayatımda hiç Texas’a gitmedim.” Lila duraksayıp aynada David’le bakıştı. “Brad, Texas’tan nefret ederdi hep. Ama bundan bahsetmemi istemezsin herhalde.”</span></p>

      <p class="paragraf"><span class="metin-1" xml:lang="tr-TR">Lila hedefi on ikiden vurduğunu gördü. Brad konusunu açmak onun gizli silahıydı. Bunu yapmaması gerektiğini bilse de, Brad’den her bahsedişinde David’in yüzünün aldığı şekli görmekten sapıkça bir haz alıyordu... David’in yüzünde, rakibiyle asla boy ölçüşemeyeceğini bilen bir adamın ezik, boş ifadesi oluyordu.</span></p>

      <p class="paragraf"><span class="metin-1" xml:lang="tr-TR">“Senden çok şey istemiyorum. Artık o yaratıkları kontrol edemediğinden şüphelenmeye başlıyorum.”</span></p>

      <p class="paragraf"><span class="metin-1" xml:lang="tr-TR">“Eh.” Vızz, vızz.</span></p>

      <p class="paragraf"><span class="metin-1" xml:lang="tr-TR">“Beni dinliyor musun? Böyle felaketleri daha fazla kaldıramayız. Bu kadar yaklaşmışken olmaz.”</span></p>

      <p class="paragraf"><span class="metin-1" xml:lang="tr-TR">“Canının neden bu kadar sıkıldığını anlamadım. Ve açıkçası, benimle konuşma tarzından hoşlanmadım.”</span></p>

      <p class="paragraf"><span class="metin-1" xml:lang="tr-TR">“Lanet olsun, şu koduğumun fırçasını</span> <span class="metin-italik" xml:lang="tr-TR">bırak</span> <span class="metin-1" xml:lang="tr-TR">artık!”</span></p>

      <p class="paragraf"><span class="metin-1" xml:lang="tr-TR">Ama Lila’nın bunu yapmasına fırsat kalmadan, adam fırçayı onun elinden kaptığı gibi odanın diğer tarafına fırlattı. Lila’yı saçından tutup başını geriye çekti ve yüzünü onunkine o kadar yaklaştırdı ki</span> <span class="metin-italik" xml:lang="tr-TR">yaratığa</span> <span class="metin-1" xml:lang="tr-TR">dönüştü, çürük kokulu ve bakterili nefesi Lila’ya çarpan, şekilsiz, sümüklüböceği andıran bir canavara.</span></p>

      <p class="paragraf"><span class="metin-1" xml:lang="tr-TR">“Saçmalıklarından bıktım artık.” Lila’nın yanaklarına, gözlerine tükürükler sıçrıyordu; adamın ağzından fırlayıp Lila’nın ağzına giriyorlardı iğrenç bir şekilde. Adamın dişlerinin kenarlarındaki koyu madde, onlara korkunç bir canlılık katıyordu. Kan. Adamın dişleri kan içindeydi. “Oynadığın bu</span> <span class="metin-italik" xml:lang="tr-TR">rolden</span><span class="metin-1" xml:lang="tr-TR">. Bu salak oyundan.”</span></p>

      <p class="paragraf"><span class="metin-1" xml:lang="tr-TR">“Lütfen” diye inledi Lila, “canımı acıtıyorsun!”</span></p>

      <p class="paragraf"><span class="metin-1" xml:lang="tr-TR">“Öyle mi?” Adam Lila’nın saçını sertçe çekti. Lila’nın kafa derisine binlerce iğne battı sanki.</span></p>

      <p class="paragraf"><span class="metin-1" xml:lang="tr-TR">“David” diye yalvardı Lila, gözyaşları görüşünü bulandırırken, “sana yalvarıyorum. Ne yaptığını iyi düşün.”</span></p>

      <p class="paragraf"><span class="metin-1" xml:lang="tr-TR">Sümüklüböceğin yüzü öfkeyle kükredi: “David değilim ben! Horace’ım! Adım Horace Guilder!” Lila’nın saçını tekrar çekip kıvırdı. “Söyle bakayım!”</span></p>

      <p class="paragraf"><span class="metin-1" xml:lang="tr-TR">“Bilmiyorum, bilmiyorum! Kafamı karıştırıyorsun!”</span></p>

      <p class="paragraf"><span class="metin-1" xml:lang="tr-TR">“Söyle! Adımı söyle!”</span></p>

      <p class="paragraf"><span class="metin-1" xml:lang="tr-TR">Lila acı yüzünden söyledi. Beyni döndü.</span></p>

      <p class="paragraf"><span class="metin-1" xml:lang="tr-TR">“Sen Horace’sın! Lütfen dur artık!”</span></p>

      <p class="paragraf"><span class="metin-1" xml:lang="tr-TR">“Tekrar söyle! Soyadımla birlikte!”</span></p>

      <p class="paragraf"><span class="metin-1" xml:lang="tr-TR">“Horace Guilder! Sen Horace Guilder’sın, Vatan’ın Yöneticisisin!”</span></p>

      <p class="paragraf"><span class="metin-1" xml:lang="tr-TR">Guilder kadını bırakıp geri çekildi. Makyaj masasının üstünde sırtüstü yatan Lila titreyerek ağlıyordu. Geri gidebilseydi keşke.</span> <span class="metin-italik" xml:lang="tr-TR">Geri git,</span> <span class="metin-1" xml:lang="tr-TR">diye düşündü, Horace Guilder denen bu korkunç adamı görmemek için gözlerini sımsıkı yumarak.</span> <span class="metin-italik" xml:lang="tr-TR">Lila, geri git. Kendini uzaklara gönder yine.</span> <span class="metin-1" xml:lang="tr-TR">Çok derinlerden, isimsiz bir yerden gelen bir bulantıyla sarsıldı; bedeni değil ruhu hastaydı, bölünmüş benliğinin metafiziksel özü hastaydı; sonra kendini dizlerinin üstünde buldu, kusuyordu, inliyordu, boğuluyordu; daha o sabah içtiği iğrenç kanı kusuyordu.</span></p>

      <p class="paragraf"><span class="metin-1" xml:lang="tr-TR">“Pekâlâ” dedi Guilder, ellerini ceketine silerek. “Bunu aklından çıkarma.”</span></p>

      <p class="paragraf"><span class="metin-1" xml:lang="tr-TR">Lila bir şey demedi. Kendini irade gücüyle uzaklara gönderme arzusu öyle güçlüydü ki, istese bile konuşamazdı.</span></p>

      <p class="paragraf"><span class="metin-1" xml:lang="tr-TR">“Bizi önemli günler bekliyor Lila. Yanımda olduğunu bilmem gerek. Artık saçmalamak yok. Ve artık hizmetçileri kovmamaya çalış lütfen. O kızlar ağaçta yetişmiyor.”</span></p>

      <p class="paragraf"><span class="metin-1" xml:lang="tr-TR">Lila çenesindeki pis kokulu tükürüğü bileğinin tersiyle sildi. “Bunu söylemiştin zaten.”</span></p>

      <p class="paragraf"><span class="metin-1" xml:lang="tr-TR">“Pardon?”</span></p>

      <p class="paragraf"><span class="metin-1" xml:lang="tr-TR">“Bunu söylemiştin zaten dedim.” Lila’nın sesi bile farklı çıkıyordu. “Hizmetçilerin ağaçta yetişmediğini.”</span></p>

      <p class="paragraf"><span class="metin-1" xml:lang="tr-TR">“Öyle mi?” Adam hafifçe güldü. “Doğru, söylemiştim. Düşününce komik aslında. Öyle bir şey olsa ne iyi olurdu, besin zincirindeki sıkıntılar göz önüne alındığında. Dostun Lawrence hemfikir olurdu eminim. Adamda öyle bir</span> <span class="metin-italik" xml:lang="tr-TR">iştah</span> <span class="metin-1" xml:lang="tr-TR">var ki.” Guilder bir an duraksayıp bu düşüncenin tadını çıkardı; sonra gözlerini Lila’ya çevirdi ve bakışları yine sertleşti. “Şimdi temizlen. Kusura bakma ama saçında kusmuk var Lila.”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-42" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">40</span></p>

      <p class="cizgi30" xml:lang="en-GB"><img alt="19314.jpg" class="Basic-Graphics-Frame" src="../Images/19314.jpg" width="42%" /></p>

      <p class="paragraf"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">“Sara? Beni duyabiliyor musun?”</span></p>

      <p class="paragraf"><span class="metin-1" xml:lang="tr-TR">Bir ses salınarak geliyordu ona. Bir insan sesi ve aynı zamanda bir yüz, tanıdık gelen ama çıkaramadığı bir yüz. Rüyada gördüğü bir yüz ki rüya gördüğünden emindi: Kötü bir rüya görüyordu ve rüyasında kaçıyordu, dört bir yanında cesetler ve ceset parçaları vardı, her yer yanıyordu.</span></p>

      <p class="paragraf"><span class="metin-1" xml:lang="tr-TR">“Hâlâ baygın” dedi ses. İnanılmayacak kadar uzaktan gelir gibiydi. Başka bir kıtadan. Okyanusun ötesinden. Yıldızlardan gelir gibiydi. “Ne kadar kullandın?”</span></p>

      <p class="paragraf"><span class="metin-1" xml:lang="tr-TR">“Üç damla. Şey, dört de olabilir.”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Dört</span> <span class="metin-1" xml:lang="tr-TR">mü? Onu öldürmeye mi çalışıyordun?”</span></p>

      <p class="paragraf"><span class="metin-1" xml:lang="tr-TR">“Acelem vardı, tamam mı? Bayılmasını istediğini söylemiştin. Eh, bayıldı işte.”</span></p>

      <p class="paragraf"><span class="metin-1" xml:lang="tr-TR">Derin bir iç geçiriş. “Kova getir.”</span></p>

      <p class="paragraf"><span class="metin-italik" xml:lang="tr-TR">Kova,</span> <span class="metin-1" xml:lang="tr-TR">diye düşündü Sara; sesler kovayı ne yapacaktı ki? Kovanın herhangi bir şeyle ne alakası vardı? Ama bunu düşünür düşünmez yüzüne çarpan soğuk suyu hissedince bilinci açılıverdi. Nefes alamıyordu, boğuluyordu, telaşla çırpınıyordu, burnuyla genzine buz gibi su dolmuştu.</span></p>

      <p class="paragraf"><span class="metin-1" xml:lang="tr-TR">“Sakin ol Sara.”</span></p>

      <p class="paragraf"><span class="metin-1" xml:lang="tr-TR">Sara birden doğruldu, fazla hızlı doğruldu; beyni sarsıldı, görüş alanı dalgalandı.</span></p>

      <p class="paragraf"><span class="metin-1" xml:lang="tr-TR">“Ooo” diye inledi. “Ooo.”</span></p>

      <p class="paragraf"><span class="metin-1" xml:lang="tr-TR">“Başın kötü ağrıyordur, ama geçecek. Nefes alıp ver sadece.”</span></p>

      <p class="paragraf"><span class="metin-1" xml:lang="tr-TR">Sara su kaçmış gözlerini kırpıştırdı. Eustace?</span></p>

      <p class="paragraf"><span class="metin-1" xml:lang="tr-TR">Oydu. Adamın üst ön dişleri dipten kırılmıştı; bulanık sağ gözünün görmediği belliydi. Boğumlu elinde tuttuğu metal bir fincanı uzatıyordu.</span></p>

      <p class="paragraf"><span class="metin-1" xml:lang="tr-TR">“Seni tekrar görmek güzel Sara. Nina’yla tanıştın zaten. Merhaba desene Nina.”</span></p>

      <p class="paragraf"><span class="metin-1" xml:lang="tr-TR">Adamın arkasında, kanalizasyon borusundaki kadın duruyordu. Kollarını göğsünde çapraz asılı tüfeğin üstünde, rahat bir edayla kavuşturmuştu. “Merhaba Sara.”</span></p>

      <p class="paragraf"><span class="metin-1" xml:lang="tr-TR">“Merak etme” dedi Eustace. “Sormak istediğin bir sürü soru var, biliyorum; hepsine geleceğiz. Önce şunu iç.”</span></p>

      <p class="paragraf"><span class="metin-1" xml:lang="tr-TR">Sara fincanı alıp kana kana su içti. Şaşılacak kadar soğuk olan suda biraz metal tadı vardı; Sara demir çubuk yalıyordu sanki.</span></p>

      <p class="paragraf"><span class="metin-1" xml:lang="tr-TR">“Seni şey sanmıştım...”</span></p>

      <p class="paragraf"><span class="metin-1" xml:lang="tr-TR">“Öldüğümü mü sanmıştın?” Eustace sırıtarak, mahvolmuş ağzını sergiledi. “Aslında buradaki herkes ölü. Nina, hatırlatsana, sen neden ölmüştün?”</span></p>

      <p class="paragraf"><span class="metin-1" xml:lang="tr-TR">“Zatürreedendi galiba efendim. Veya üstüme çok ağır bir şey düşmüştü. Belgelere ne yazdığımızı unutuyorum hep.”</span></p>

      <p class="paragraf"><span class="metin-1" xml:lang="tr-TR">Patlama, boruda koşmaları; Sara her şeyi hatırlamaya başlıyordu. Fincandaki suyu bitirdikten sonra bir an durup etrafı inceledi. Bir çeşit sığınakta gibiydi, ama pencere yoktu; yeraltında olduklarını seziyordu. Oda yalnızca meşalelerin titrek ışığıyla aydınlanıyordu.</span></p>

      <p class="paragraf"><span class="metin-1" xml:lang="tr-TR">“Neredeyiz?”</span></p>

      <p class="paragraf"><span class="metin-1" xml:lang="tr-TR">“Kırmızı gözlülerin bizi bulamayacağı bir yerde.” Adamın sağlam gözüyle bakmak için başını yan çevirmesi, delici bakışındaki ciddiyeti her nasılsa artırıyordu. “Daha fazlasını söyleyemem. Önemli olan şu ki, burada güvendesin.”</span></p>

      <p class="paragraf"><span class="metin-1" xml:lang="tr-TR">“Sen... Sergio musun?”</span></p>

      <p class="paragraf"><span class="metin-1" xml:lang="tr-TR">Adam yine kırık dişlerini sergileyerek gülümsedi. “Öyle düşünmen koltuklarımı kabarttı doğrusu. Sergio diye biri yok. Yani kastettiğin anlamda.”</span></p>

      <p class="paragraf"><span class="metin-1" xml:lang="tr-TR">“Ama ben şey sanmıştım...”</span></p>

      <p class="paragraf"><span class="metin-1" xml:lang="tr-TR">“Öyle sanmam gerekiyordu zaten. Biz o ismi ‘isyan’ anlamında kullanıyoruz. Nina, yanılmıyorsam bu senin fikrindi, değil mi?”</span></p>

      <p class="paragraf"><span class="metin-1" xml:lang="tr-TR">“Galiba.”</span></p>

      <p class="paragraf"><span class="metin-1" xml:lang="tr-TR">“İnsanların bir isme ihtiyacı vardır. Odaklanabilecekleri bir şeye, fikirle özdeşleştirebilecekleri bir yüze. Bizim yüzümüz de bu işte. Sergio.”</span></p>

      <p class="paragraf"><span class="metin-1" xml:lang="tr-TR">Sara kendisini soğukkanlılıkla süzen kadına göz attıktan sonra tekrar Eustace’a baktı.</span></p>

      <p class="paragraf"><span class="metin-1" xml:lang="tr-TR">“O patlama. Sizin işinizdi, değil mi?”</span></p>

      <p class="paragraf"><span class="metin-1" xml:lang="tr-TR">Eustace başıyla onayladı. “İlk raporlara göre, arkadaşın Islıkçı da dahil olmak üzere on yedi işbir ve teftişe gelen iki personel ölmüş. Fena sayılmaz bence. Ama asıl kazanç bu değil.”</span></p>

      <p class="paragraf"><span class="metin-1" xml:lang="tr-TR">“Değil mi?”</span></p>

      <p class="paragraf"><span class="metin-1" xml:lang="tr-TR">“Hayır. Asıl kazanç sensin Sara.”</span></p>

      <p class="paragraf"><span class="metin-1" xml:lang="tr-TR">Eustace şimdi Sara’ya dikkatle bakıyordu. İkisi de bakıyorlardı. Sara soğuktan ürperdi. Konuşmanın ruhunda bir değişiklik olmuştu; adam Sara’yı konuşturmaya çalışıyordu. Ona güvenebilirler miydi? Daha da önemlisi, Sara onlara güvenebilir miydi?</span></p>

      <p class="paragraf"><span class="metin-1" xml:lang="tr-TR">“Sebebini sorsana.”</span></p>

      <p class="paragraf"><span class="metin-1" xml:lang="tr-TR">Fazla taviz vermek istemeyen Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Bu sabahtan itibaren, Sara Fisher diye biri yok artık. 94801 numaralı yaylacı Sara Fisher, Sevgili Vatan’ın on dokuz sadık güvenlik görevlisinin canını alan bir intihar bombalamasında öldü. Sara Fisher’dan geriye kalan tanınabilir tek şey, kolunda senin plakan bulunan bir kol; tesadüf işte. Bu kol aslında, yirmi dört saatten az zaman önce tahıl ambarlarında kadınlarla çocukları döven bir kadın işbire ait. Kolunu dayak atmaktan daha faydalı bir işte kullanabileceğimizi düşündük, kadın buna katılmasa da. Epey mücadele etti, değil mi Nina?”</span></p>

      <p class="paragraf"><span class="metin-1" xml:lang="tr-TR">“Tam bir savaşçıydı. Hakkını teslim etmek gerek.”</span></p>

      <p class="paragraf"><span class="metin-1" xml:lang="tr-TR">Adam tekrar Sara’yı süzdü. “Yöntemlerimizi afallatıcı bulduğun yüzünden okunuyor. Ama öyle düşünmemelisin.”</span></p>

      <p class="paragraf"><span class="metin-1" xml:lang="tr-TR">Her şey fazla hızlı gelişiyordu. “İnsanları öldürüyorsunuz. Sırf işbirleri değil. Masum insanları da.”</span></p>

      <p class="paragraf"><span class="metin-1" xml:lang="tr-TR">Eustace istifini bozmadan başıyla onayladı. Yüzü ifadesizdi, neredeyse duygusuzdu. “Doğru. Muhteşem yöneticimizin söylediği kadar fazla sayıda değil, ama böyle şeylerin bedeli olur hep.”</span></p>

      <p class="paragraf"><span class="metin-1" xml:lang="tr-TR">Adamın sesindeki rahatlık Sara’yı irkiltti. “Bu bir mazeret değil.”</span></p>

      <p class="paragraf"><span class="metin-1" xml:lang="tr-TR">“Ah, bence öyle. Sana bir şey sorayım. Bugünkü saldırıdan sonra kırmızı gözlüler ne yapacaklar sence?”</span></p>

      <p class="paragraf"><span class="metin-1" xml:lang="tr-TR">Sara bir şey demedi.</span></p>

      <p class="paragraf"><span class="metin-1" xml:lang="tr-TR">“Tamam, ben söyleyeyim. Misilleme yapacaklar. Çok sert tepki verecekler. Hiç hoş olmayacak.”</span></p>

      <p class="paragraf"><span class="metin-1" xml:lang="tr-TR">Sara önce Eustace’a, sonra Nina’ya, ardından da tekrar Eustace’a baktı. “Bunu neden isteyesiniz ki?”</span></p>

      <p class="paragraf"><span class="metin-1" xml:lang="tr-TR">Eustace derin bir nefes aldı. “Elimden geldiğince basit anlatacağım. Bu bir savaş Sara. Savaştan başka bir şey değil. Ve bu savaşta, düşman sayıca epey üstün. Operasyonlarının neredeyse her düzeyine sızmayı başardık, ama sayıları bizden fazla yine de. Göğüs göğüse mücadelede hiç şansımız yok. Biz psikolojik operasyonlar yürütüyoruz. Lider kadronun imajını sarsıyoruz. Onları dışarı çekiyoruz. Sorguya çekilen herkes birilerinin babası, karısı, oğlu veya kızı. Kırmızı gözlülerin besi ünitesine gönderdiği herkes, iki kişinin aramıza katılmasını sağlıyor. Sana zalimlik gibi gelebilir. Ama durum bu.” Adam duraksayıp, sözlerinin etkisini göstermesini bekledi. “Sana anlamlı gelmiyordur belki. Ama yakında yeterince anlamlı gelecek, hakkındaki sezilerim doğruysa eğer. Her halükârda, öğleden sonra yaptığımız saldırının getirisi şu ki, sen artık yoksun. Dolayısıyla da bizim için çok değerlisin.”</span></p>

      <p class="paragraf"><span class="metin-1" xml:lang="tr-TR">“Bunu planladığınızı mı söylüyorsun?”</span></p>

      <p class="paragraf"><span class="metin-1" xml:lang="tr-TR">Adam bu sorunun yanıtının Sara’nın farkında olmadığı kadar karmaşık olduğunu belirtmek istercesine omuz silkti. “Plandan plana fark vardır. Yaptığımız şeyler zamanlamaya ve şansa dayanır büyük ölçüde. Ama seni kurtarmak için epey plan yaptık. Seni bir süredir izliyorduk, uygun zamanı kolluyorduk. Parçaları birleştirip harekete geçme emri veren kişi Jackie’ydi. Biyodizel fabrikasında olanlar planlanmıştı, Jackie’nin dün gece barınaktayken ansızın ortadan kaybolması da. Senin onu aramak için hastaneye gideceğini biliyordu. Açıkçası tüm bunlar biraz fazla karmaşık geldi bana, ama Jackie sana güveniyordu. Ve haklı çıkmasına sevindim.”</span></p>

      <p class="paragraf"><span class="metin-1" xml:lang="tr-TR">Sara hayretler içinde kalmıştı. Şaşkınlık içindeydi. “Jackie... sizden biri mi?”</span></p>

      <p class="paragraf"><span class="metin-1" xml:lang="tr-TR">Eustace başıyla onayladı. “O baştan beri bizimle birlikteydi; kendisi üst düzey ajandır. O kadar çok saldırıyı planladı ki. Seni aramıza getirmek son göreviydi.”</span></p>

      <p class="paragraf"><span class="metin-1" xml:lang="tr-TR">Sara ne diyeceğini bilemedi. Eustace’ın anlattığı kadını, kendisinin tanıdığı kadınla bağdaştıramıyordu bir türlü. Jackie? İsyancılardan mıydı? Kadın bir yıldan fazla süre boyunca Sara’nın gözünün önünden pek ayrılmamıştı. Birbirlerinden bir metre uzakta uyumuşlardı, yan yana çalışmışlardı, birlikte yemek yemişlerdi hep. Birbirlerine her şeylerini anlatmışlardı. Saçmaydı bu; mümkün değildi. Sonra:</span></p>

      <p class="paragraf"><span class="metin-1" xml:lang="tr-TR">“‘Son’ göreviydi derken?”</span></p>

      <p class="paragraf"><span class="metin-1" xml:lang="tr-TR">Ortamın havası değişti. “Üzgünüm” dedi adam. “Jackie öldü.”</span></p>

      <p class="paragraf"><span class="metin-1" xml:lang="tr-TR">Adamın bu sözü tokat gibiydi. “Olamaz!”</span></p>

      <p class="paragraf"><span class="metin-1" xml:lang="tr-TR">“Maalesef öyle. Ona çok değer verdiğini biliyorum.”</span></p>

      <p class="paragraf"><span class="metin-1" xml:lang="tr-TR">“İnsanları hastaneden götürmek için havanın kararmasını beklerler! Kamyoneti gördüm! Onu kurtarmalıyız!”</span></p>

      <p class="paragraf"><span class="metin-1" xml:lang="tr-TR">“Dinle beni...”</span></p>

      <p class="paragraf"><span class="metin-1" xml:lang="tr-TR">“Hâlâ vaktimiz var! Bir şeyler yapmalıyız!” Sara hâlâ tüfeğini kucaklamış halde ayakta pasifçe duran Nina’ya göz attıktan sonra bakışlarını tekrar Eustace’a çevirdi. “Neden bir şeyler yapmıyorsunuz?”</span></p>

      <p class="paragraf"><span class="metin-1" xml:lang="tr-TR">“Çünkü artık çok geç Sara.” Adamın yüz ifadesi yumuşadı. “Jackie hastaneye götürülmedi ki. Söylemeye çalıştığım şey bu. Jackie arabayı kullanıyordu.”</span></p>

      <p class="paragraf"><span class="metin-1" xml:lang="tr-TR">Sara içinde bir şeyin kırıldığını hissetti. Ona böyle gelmişti. İçinde bir şey kırılmıştı. Bildiği hayatla arasındaki son bağ da kopmuştu. Salınıyordu, salınarak uzaklaşıyordu.</span></p>

      <p class="paragraf"><span class="metin-1" xml:lang="tr-TR">“Çok hasta olduğunu biliyordu. En fazla birkaç ay sonra onu besi ünitesine göndereceklerdi.” Eustace, Sara’ya doğru eğildi. “Bunu kendisi istedi. Muhteşem kariyerini o şekilde taçlandırmak istedi. İtiraz kabul etmedi.”</span></p>

      <p class="paragraf"><span class="metin-1" xml:lang="tr-TR">“Öldü” dedi Sara kendi kendine.</span></p>

      <p class="paragraf"><span class="metin-1" xml:lang="tr-TR">“Yapması gerekeni yaptı. Jackie isyanın kahramanlarından biriydi. Şimdi de sen buradasın, onun bıraktığı yerden devam edeceksin.”</span></p>

      <p class="paragraf"><span class="metin-1" xml:lang="tr-TR">Sara ağlayamıyor gibiydi. Bunu sebebini merak etti, sonra da anladı: Dökecek gözyaşı kalmamıştı artık; bundan sonra asla ağlamayacaktı. Ağlayamamak ne tuhaftı. Jackie kadar sevdiği birinin ölümüne üzülmemek.</span></p>

      <p class="paragraf"><span class="metin-1" xml:lang="tr-TR">“Neden ben?”</span></p>

      <p class="paragraf"><span class="metin-1" xml:lang="tr-TR">“Çünkü onlardan nefret ediyorsun Sara. Onlardan nefret ediyorsun ve korkmuyorsun. O gün kamyonda anladım bunu. Hatırlıyor musun?”</span></p>

      <p class="paragraf"><span class="metin-1" xml:lang="tr-TR">Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“İki çeşit nefret vardır. Biri insanı güçlendirir, diğeriyse zayıflatır. Seninki birinci türden. Bunu baştan beri biliyordum. Jackie de biliyordu.”</span></p>

      <p class="paragraf"><span class="metin-1" xml:lang="tr-TR">Bu doğruydu; Sara onlardan nefret ediyordu. Şehvetle bakan gözlerinden, kolayca ve gülerek ettikleri zulümden. Sulu lapalarından ve buz gibi su akan duşlarından; onu bağırarak söylemeye zorladıkları yalanlardan; dayak atmakta kullandıkları coplardan ve kibirli suratlarındaki gülümsemelerden. Onlardan kemikleriyle ve kanıyla, vücudundaki her hücreyle nefret ediyordu; nefreti sinirlerinde geziniyordu, ciğerleri nefret soluyordu, kalbi safi nefret iksirini damarlarına pompalıyordu. Hâlâ hayatta olmasının sebebi nefretiydi ve en çok da kızını elinden aldıkları için nefret ediyordu onlardan.</span></p>

      <p class="paragraf"><span class="metin-1" xml:lang="tr-TR">Eustace’la Nina’nın, onun konuşmasını beklediklerini fark etti. Onca şeyi sırf bunun için yaptıklarını anladı. Adımlarını dikkatli atarak, onu uçurumun kenarına getirmişlerdi. Bir adım daha atarsa, kendisi olmaktan çıkacaktı.</span></p>

      <p class="paragraf"><span class="metin-1" xml:lang="tr-TR">“Ne yapmamı istiyorsunuz?”</span></p>

      <p class="paragraf"></p>

      <p class="paragraf"></p>
    </div>
  </div>
</body>
</html>
