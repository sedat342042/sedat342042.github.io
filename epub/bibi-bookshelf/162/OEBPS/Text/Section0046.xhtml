<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XVII</h2>

  <p>Elizabeth olanları Jane'e anlatmak için duyduğu sabırsızlığa daha fazla karşı koyamadı; sonunda, ablasıyla ilgili ayrıntıları saklamaya karar vererek ve şaşırmaya hazırlıklı olmasını isteyerek ertesi sabah ona Mr. Darcy'yle arasında geçenlerin büyük bölümünü anlattı.</p>

  <p>Miss. Bennet'ın şaşkınlığı uzun sürmedi, taraf tutan güçlü ablalık duygularıyla Elizabeth'in beğenilmesini gayet doğal bulduğu için; hatta az sonra şaşkınlık bile kalmamıştı. Mr. Darcy'nin duygularını pek sevimli olmayan bir tarzda açıklamış olmasına üzüldü; ama kızkardeşinin red cevabının ona vermiş olması gereken mutsuzluğa daha çok üzüldü.</p>

  <p>"Kabul edileceğinden o kadar emin olması hataydı," dedi, "öyle görünmemeliydi; ama düşünsene, hayal kırıklığını nasıl da arttmıştır."</p>

  <p>"Tabii," diye cevapladı Elizabeth, "onun için gerçekten üzülüyorum; ama bana olan ilgisini yok edecek başka duyguları da var. Yine de onu reddettiğim için beni suçlamıyorsun, değil mi?"</p>

  <p>"Seni suçlamak mı! Yo, hayır."</p>

  <p>"Ama Wickham'dan öyle sempatiyle bahsettiğim için suçluyorsun."</p>

  <p>"Hayır –Onları söylemekle hata yapıp yapmadığını bilmiyorum."</p>

  <p>"Ama ertesi gün olanları söylediğim zaman bileceksin."</p>

  <p>Sonra mektuptan bahsetti, George Wickham'la ilgili tüm kısımlarını tekrarlayarak. Bunlar zavallı Jane için büyük bir darbe oldu! O ki bütün hayatını tüm insan ırkının içinde o tek kişide toplandığı kadar alçaklık olmadığına inanarak geçirebilirdi. Darcy'nin temize çıkması bile, onu memnun ettiyse de, böyle bir keşfin verdiği acıyı azaltamadı. Vargücüyle bir hata ihtimali aradı ve birini karıştırmadan diğerini suçsuz bulmaya çalıştı.</p>

  <p>"Faydası yok," dedi Elizabeth. "İkisiyle aynı anda iyi bir şey yapamazsın. Seçimini yap, ama sadece biriyle yetinmelisin. İkisinin tüm meziyetlerini alsan bir tane iyi adam yapmaya ancak yeter; üstelik son zamanlarda çokça taraf değiştiriyor. Kendi adıma ben Mr. Darcy'ye inanma eğilimindeyim, ama sen kendi seçimini kendin yap."</p>

  <p>Jane'in gülümseyecek hale gelmesi yine de biraz zaman aldı.</p>

  <p>"Daha çok şaşırdığımı hatırlamıyorum," dedi. "Wickham o kadar kötü olsun! İnanılmaz bir şey. Zavallı Mr. Darcy! ne ızdırap çekmiştir, düşünsene, Lizzyciğim. Öyle bir hüsran! hem de senin olumsuz görüşlerini bile bile! kızkardeşiyle ilgili böyle bir şey anlatmak zorunda kalmak! Cidden çok can sıkıcı. Eminim sen de öyle hissediyorsun."</p>

  <p>"Yo, hayır! Benim pişmanlık ya da acıma ihtimalim ortadan kalkıyor, sende ikisi de öyle bol ki. Ona epey adil davranacağını biliyorum, o yüzden ben her an daha ilgisiz, daha kayıtsız hale geliyorum. Senin cömertliğin beni tutumlu yapıyor; onunla ilgili biraz daha sızlanırsan kalbim kuş gibi hafifleyecek."</p>

  <p>"Zavallı Wickham; yüzünden iyilik akıyor! davranışları da nasıl cana yakın, nasıl nazik."</p>

  <p>"Bu iki delikanlının da eğitiminde büyük bir yanlışlık yapıldığı ortada. İyilik birinin içinde, diğerinin görüntüsünde."</p>

  <p>"Mr. Darcy'nin görüntüsünde iyilik olmadığını hiç düşünmedim, senin aksine."</p>

  <p>"Yine de ben ona karşı sebepsiz yere soğukluk duymakla acayip akıllılık ettiğimi sanıyordum. Bu tür bir soğukluk beslemek insanın dehasını kamçılıyor, zekâsının önünü açıyor. İnsan tek bir haklı söz söylemeden birini sürekli olarak taciz edebilir; ama insan arada bir zekice bir şey söyleyivermeden birine ilelebet gülemez."</p>

  <p>"Lizzy, eminim o mektubu ilk okuduğun zaman meseleyi şu anki gibi değerlendiremedin."</p>

  <p>"Elbette hayır. Çok rahatsız oldum. Gayet rahatsız, hatta mutsuz oldum diyebilirim. Hissettiklerimi konuşacak kimse de yok, beni rahatlatıp sandığım kadar zayıf, kafasız ve kalpsiz davranmadığımı söyleyecek Jane de yok! Ah! seni nasıl aradım!"</p>

  <p>"Mr. Darcy'ye Wickham'dan bahsederken öyle güçlü ifadeler kullanman talihsizlik olmuş; şimdi hiç haketmediği anlaşılıyor."</p>

  <p>"Kesinlikle. Ama acı sözler söyleme talihsizliği, içimde büyüttüğüm önyargıların doğal sonucu. Tavsiyene ihtiyaç duyduğum bir nokta var. Etrafa Wickham'ın karakterini anlatmalı mıyım, anlatmamalı mı, bana söylemen lazım."</p>

  <p>Miss. Bennet bir an duraksadıktan sonra cevap verdi, "Adamcağızı etrafa rezil etmen için bir sebep yok. Senin düşüncen ne?"</p>

  <p>"Yapmamak lazım diye düşünüyorum. Mr. Darcy anlattıklarını açıklamam için izin vermedi. Tam tersine, kızkardeşiyle ilgili her ayrıntıyı olabildiğince kendime saklamam için anlattı; diğer davranışları konusunda insanların yanılgılarını gidermeye çalışırsam bana kim inanır? Mr. Darcy'ye yönelik önyargı öyle sert ki onu sevimli göstermeye kalkmak için Meryton'daki insanların yarısını öldürmek gerekir. O kadarını beceremem. Wickham yakında gidecek; o yüzden, gerçek yüzü kimseye bir şey ifade etmeyecek. İleride bir gün öğrenilir, o zaman da daha önce öğrenmedikleri için aptallıklarına güleriz. Şimdilik o konuda hiçbir şey söylemeyeceğim."</p>

  <p>"Çok haklısın. Kusurlarını açıklamak hayatını karartabilir. Belki şimdi yaptıkları için pişmandır ve yeniden adam olmaya çalışıyordur. Umutlarını yıkmayalım."</p>

  <p>Elizabeth'in içindeki fırtına bu konuşmayla duruldu. Onbeş gündür ona yük olan sırların iki tanesinden kurtulmuştu ve bunlardan bir daha bahsetmek istediğinde Jane'in gönüllü bir dinleyici olacağını biliyordu. Ama geride pusu kuran bir şey vardı hâlâ, sağduyunun açıklanmasına izin vermediği bir şey. Mr. Darcy'nin mektubunun diğer yarısını anlatmaya, ablasına arkadaşı tarafından nasıl içtenlikle değer verildiğini açıklamaya cesaret edemedi. Kimsenin ortak olamayacağı bir bilgiydi bu ve Elizabeth iki taraf arasında tam bir karşılıklı anlayış olmadan bu son gizem yükünü üstünden atmasının doğru olmayacağı biliyordu. "O zaman," diye düşündü, "eğer bu imkânsız durum gerçekleşirse, Bingley'nin kendisinin çok daha hoş bir şekilde anlatabileceği şeyleri bir de ben anlatırım. Bu bilgi tüm değerini kaybedene kadar anlatmaya hakkım olamaz."</p>

  <p>Şimdi eve yerleştikten sonra ablasının gerçek ruh halini gözlemleyecek zamanı vardı. Jane mutlu değildi. Bingley'e hâlâ derin bir sevgi besliyordu. Kendini daha önce âşık olarak hayal bile etmediğinden, duyguları ilk bağlılığın tüm sıcaklığını taşıyordu, hem de, yaşı ve mizacı gereği, ilk bağlılıkların sahip olabileceğinden daha büyük bir sağlamlıkla; öyle tutkulu bir biçimde Bingley'nin anısına değer veriyor ve onu başka herkesten üstün görüyordu ki tüm hassasiyetini ve tüm dikkatini arkadaşlarını incitmemek için kullanmasa bu üzüntülere kapılıp gitmesi, kendi sağlığını ve etrafındakilerin huzurunu bozması işten değildi.</p>

  <p>"Peki, Lizzy," dedi Mrs. Bennet bir gün, "Jane'in bu kederli işi için şimdi ne diyorsun? Kendi adıma, bir daha bundan kimseye bahsetmemeye kararlıyım. Kızkardeşim Philips'e böyle dedim geçen gün. Ama nasıl olur da Jane onu Londra'da hiç görmez, anlamıyorum. Valla, beş para etmez bir adammış –herhalde artık onunla evlenme şansı hiç kalmadı. Yazın Netherfield'e geleceğinden filan da bahsedilmiyor; herkese sordum, bilebilecek kim varsa."</p>

  <p>"Bir daha Netherfield'de yaşayacağını sanmıyorum."</p>

  <p>"Kendi bilir. Aman, sanki gelsin isteyen var. Kızıma fena davrandığını her zaman söylerim, ama kızımın yerinde olsaydım buna katlanamazdım. Tek tesellim, Jane aşk acısından ölecek, sonra adam da yaptıkları için azap çekecek."</p>

  <p>Böyle bir beklentiden teselli bulamayan Elizabeth cevap vermedi.</p>

  <p>"Ya, Lizzy," diye devam etti annesi az sonra, "Collinsler de gayet rahat yaşıyorlar, değil mi? Eh, uzun ömürlü olur umarım. Peki sofraları nasıl? Charlotte ev idaresinden iyi anlar, kanımca. Annesinin yarısı kadar hesaplıysa bayağı tasarruf yapar. Evlerinde asla aşırıya kaçmazlar, kanımca."</p>

  <p>"Yo, hiç de değil."</p>

  <p>"Çok idarelidir, çok, sözüme güven. Hakikaten. Kazandıkları kadar harcamaya dikkat ederler. O yüzden hiç para sıkıntısı çekmezler. Eh, Tanrı kabul etsin! Sonra, galiba, baban ölünce Longbourn'a konmaktan bahsederler sık sık. Kendi malları görüyorlar burayı, kanımca, önünde sonunda."</p>

  <p>"Benim önümde konuşamayacakları bir konuydu bu."</p>

  <p>"Öyle. Konuşsalar tuhaf olurdu. Ama hiç kuşkum yok, kendi aralarında sık sık bunu konuşuyorlar. Eh, kanunen kendilerine ait olmayan bir eve konunca içleri rahat edecekse, kendileri bilirler. Öyle miras bana kalacak olsa ben o mirasa konmaya utanırdım."</p>
</body>
</html>
