<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm IV</h2>

  <p>Ocak ve Şubat ayları Longbourn ailesinde bunlardan daha büyük olaylar olmaksızın, ya da çok çok Meryton'a bazen çamurda, bazen soğukta yapılan yürüyüşler dışında renklenmeksizin geçti. Mart'ta Elizabeth Hunsford'a gidecekti. Gitmek konusunda önceleri pek ciddi değildi; ama çok geçmeden Charlotte'un planı önemsediğini farketti ve gitgide kendisi de bunu hem daha büyük zevkle hem de daha büyük kararlılıkla düşünmeyi öğrendi. Yokluklarında, Charlotte'u tekrar görme arzusu artmış, Mr. Collins'e duyduğu hoşnutsuzluk da azalmıştı. Hayat yenilik istiyordu; öyle bir anne ve öyle çekilmez kardeşlerle ev kusursuz sayılamazdı; ufak bir değişiklik kendi hatırı için bile hiç de fena olmayacaktı. Kaldı ki yolculuk ona Jane'i görme fırsatı verecekti; kısaca, zaman yaklaştıkça, erteleme filan olacak diye endişelenmeye başladı. Ama her şey yolunda gitti ve Charlotte'un ilk planına uygun olarak halledildi. Sir William'la iki numaralı kızına eşlik edecekti. Londra'da geceleme fikri de eklenince plan mükemmel oldu.</p>

  <p>Tek üzüntüsü babasından ayrılmaktı; babası onu çok özleyecekti, o yüzden, zaman geldiğinde, gitmesine pek taraftar olmadı, ona yazmasını söyledi ve mektubuna cevap vermeye neredeyse söz verdi.</p>

  <p>Mr. Wickham'la vedalaşması gayet dostça oldu, bilhassa Wickham açısından. Halihazırdaki hedefi ona Elizabeth'in ilgisini ilk çeken ve hakeden, ilk dinleyen ve acıyan, ilk hayran olunan kadın olduğunu unutturamamıştı; hoşçakal derkenki, iyi eğlenceler dilerkenki, Lady Catherine de Bourgh'dan ne umması gerektiğini hatırlatırkenki ve onun hakkında –herkes hakkında- görüş birliği içinde olacaklarına inandığını söylerkenki halinde bir yakınlık, bir ilgi vardı ve Elizabeth bu yüzden içtenlikli bir beğeniyle Wickham'a ilelebet bağlı kalacağını hissetti; ondan ayrıldığı zaman, ister evli olsun ister bekâr, onun için her zaman cazibeli ve sevimli erkek modeli olacağına inanmıştı.</p>

  <p>Ertesi gün beraberindeki yolcular Wickham'ı gözünden düşürecek türden değildiler. Sir William Lucas'la kızı Maria, terbiyeli ama babası kadar boş kafalı bir kız, işitmeye değer bir şey anlatmıyorlardı; onları dinlemek arabanın çatırtılarını dinlemekten daha fazla zevk vermedi. Elizabeth tuhaflıkları severdi, ama Sir William'ınkileri çok uzun zamandır tanıyordu. Saraya takdiminin ve şövalyeliğin harikaları hakkında ona yeni bir şey anlatamazdı; kibar halleri de hikâyeleri gibi aşınıp gitmişti.</p>

  <p>Yirmi dört millik bir yolculuktu; yola erken çıkıp öğleye doğru Gracechurch street'e vardılar. Mr. Gardiner'ın kapısına yaklaşırlarken Jane oturma odasının penceresine çıkmış, gelmelerini bekliyordu; avluya girdikleri zaman inip onları karşıladı; merakla yüzüne bakan Elizabeth onu her zamanki gibi sağlıklı ve sevimli görünce mutlu oldu. Merdivende bir alay kız ve oğlan vardı; kuzenlerini görme merakı oturma odasında beklemelerine, onu oniki aydır görmedikleri için utangaçlıkları da aşağı inmelerine izin vermemişti. Her şey neşeli, tatlıydı. Günün çoğu keyifli geçti; sabahleyin koşuşturma ve alışveriş, akşamleyin tiyatro.</p>

  <p>Elizabeth bir ayarlama yapıp yengesinin yanına oturdu. İlk konuları ablası oldu; ayrıntılı soruları cevaplanırken, Jane'in neşeli olmak için her zaman mücadele ettiğini ama çöküntü dönemleri de geçirdiğini işitince şaşkınlıktan çok acı duydu. Neyse ki uzun sürmeyeceğini ummak mümkündü. Mrs. Gardiner ona Miss. Bingley'nin Gracechurch street'e yaptığı ziyaretin ayrıntılarını da verdi ve farklı zamanlarda Jane'le arasında geçen konuşmaların ayrıntılarını da tekrarladı; anlaşılıyordu ki Miss. Bingley kendi açısından arkadaşlığı bitirmişti.</p>

  <p>Mrs. Gardiner sonra yeğenini Wickham'ın vukuatı konusunda sıkıştırdı ve buna o kadar iyi dayandığı için onu kutladı.</p>

  <p>"Ama, sevgili Elizabeth," diye ekledi, "Miss. King ne tür bir kız? Dostumuzun paragöz olduğunu düşünmek üzücü."</p>

  <p>"Lütfen söyleyin, yengeciğim, evlilik meselelerinde paragöz olmakla sağduyulu olmak arasında ne fark vardır? Duygular nerede biter, açgözlülük nerede başlar? Geçen Christmas'da benimle evlenmesinden korkuyordunuz akılsızlık olur diye; ama şimdi sadece on bin pound'u olan bir kızı elde etmeye çalışıyor diye paragöz olduğunu düşünmek istiyorsunuz."</p>

  <p>"Bana Miss. King'in ne tür bir kız olduğunu söylersen ne düşüneceğime karar veririm."</p>

  <p>"Çok iyi bir kız, bence. Bir zararını görmedim."</p>

  <p>"Ama büyükbabasının ölümüyle bu servetin sahibi olana kadar kıza hiç ilgi göstermedi."</p>

  <p>"Hayır –niye göstersin ki? Param yok diye benim kalbimi kazanmasına izin yoksa umursamadığı ve aynı ölçüde parasız bir kıza kur yapmasının ne anlamı var?"</p>

  <p>"Ama bu olaydan hemen sonra ilgisini ona çevirmesinde kaba saba bir şey var sanki."</p>

  <p>"Sıkıntı içindeki bir adamın başka insanların gözetebileceği bütün o zarif adetlere ayıracak zamanı olmaz. Kız itiraz etmiyorsa biz niye edelim?"</p>

  <p>"Kızın itiraz etmemesi adamı haklı çıkarmaz. Sadece kızın kendi içindeki bir şeyin yetersizliğini gösterir –duygu ya da duyarlık."</p>

  <p>"Valla," diye haykırdı Elizabeth, "nasıl isterseniz öyle deyin. Adam paragöz olsun, kız da aptal olsun."</p>

  <p>"Hayır, Lizzy, kastettiğim bu değil. Derbyshire'de o kadar uzun süre yaşamış bir delikanlı hakkında kötü düşünmek beni üzer, doğrusu."</p>

  <p>"Ya! Mesele buysa, ben Derbyshire'de yaşayan delikanlılara hiç itibar etmem; onların Hertfordshire'de yaşayan yakın arkadaşları da daha makbul değildir. Hepsinden bıktım. Tanrıya şükür! Yarın tek bir sevimli tarafı olmayan, içi de dışı da bir şeye benzemeyen bir adamla karşılaşacağım bir yere gidiyorum. Ahmak adamlar tanımaya değer yegâne adamlardır, bana kalırsa."</p>

  <p>"Aman, Lizzy; bu konuşmada kuvvetli bir hayal kırıklığı okunuyor."</p>

  <p>Oyunun sonunda birbirlerinden ayrılmadan önce, beklenmedik bir sevinçle, yazın yapmayı düşündükleri gezide dayısıyla yengesine eşlik etme daveti aldı.</p>

  <p>"Nereye kadar gideriz, daha tam karar vermedik," dedi Mrs. Gardiner, "bakarsın Göller Bölgesi'ne kadar gideriz."</p>

  <p>Hiçbir teklif Elizabeth için daha cazip olamazdı; daveti hemen ve minnettarlıkla kabul etti. "Sevgili, biricik yengeciğim," diye haykırdı coşkuyla, "ne zevk! ne mutluluk! Bana yeni bir hayat ve enerji verdiniz. Hayal kırıklığına ve kedere elveda. Dağın taşın yanında erkekler de neymiş? Ah! yollarda geçireceğimiz saatleri düşünsenize! Döndüğümüz zaman öbür seyyahlar gibi olmayacağız, biz her şeyi ince ince anlatmayı becerebileceğiz. Biz nereye gittik, bileceğiz –gördüklerimizi hatırlayacağız. Göller, dağlar, nehirler aklımızda birbirine girmeyecek; belli bir sahneyi tarif etmeye kalktığımız zaman nereye yakındı nereye uzaktı diye kavga etmeye başlamayacağız. Bir heves anlattıklarımız bile çoğu seyyahınkinden daha inandırıcı olacak."</p>
</body>
</html>
