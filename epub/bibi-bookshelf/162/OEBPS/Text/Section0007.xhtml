<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm II</h2>

  <p>Mr. Bennet Mr. Bingley'ye ilk uğrayanlardan biri oldu. Son ana kadar karısını gitmeyeceğine inandırdıysa da gitmeye baştan beri niyetliydi; ziyaretten sonra akşama dek karısına bunu söylemedi. Akşamleyin de aşağıdaki şekilde açıkladı. İkinci kızının şapka süslemesini izlerken ansızın,</p>

  <p>"Umarım Mr. Bingley beğenir, Lizzy," dedi.</p>

  <p>"Mr. Bingley'nin neyi beğendiğini anlama imkânımız yok," dedi annesi kederle, "ziyaretine gitmeyeceğimize göre."</p>

  <p>"Ama unutuyorsun, anne," dedi Elizabeth, "onunla baloda karşılaşacağız; Mrs. Long tanıştırmaya söz verdi."</p>

  <p>"Mrs. Long'un tanıştıracağını sanmıyorum. Kendi iki yeğeni varken. Bencil, ikiyüzlü bir kadın o, itibar etmem."</p>

  <p>"Ben de etmem," dedi Mr. Bennet; "hem, onun yardımına ihtiyacınız olmadığını memnuniyetle söyleyebilirim."</p>

  <p>Mrs. Bennet cevap vermeye tenezzül etmedi, ama kendini tutamayıp kızlarından birini azarlamaya başladı.</p>

  <p>"Öyle öksürüp durma Tanrı aşkına, Kitty! Sinirlerime acı biraz. Parça parça ettin sinirlerimi."</p>

  <p>"Kitty öksürük konusunda hiç dikkatli değil," dedi babası; "yanlış zamanda öksürüyor."</p>

  <p>"Keyfimden öksürmüyorum," diye cevap verdi Kitty huysuzca.</p>

  <p>"İlk balo ne zaman, Lizzy?"</p>

  <p>"Bir dahaki hafta yarın."</p>

  <p>"Al işte," diye haykırdı annesi, "Mrs. Long ancak bir gün önce dönecek, o zaman da adamı tanıştıramaz, çünkü daha kendisi tanışmamış olur."</p>

  <p>"Öyleyse, şekerim, arkadaşının yerini sen al ve Mr. Bingley'yi onunla tanıştır."</p>

  <p>"İmkânsız, Mr. Bennet, imkansız, adamla daha ben tanışmıyorum; nasıl böyle bunaltıcı olabiliyorsun?"</p>

  <p>"Titizliğine katılıyorum. On beş günlük tanışıklık elbette çok az. İnsan on beş günden önce tanınmaz. Ama biz harekete geçmezsek başkası geçer; kaldı ki, Mrs. Long'la yeğenleri de şanslarını deneyecekler; o halde, maksat kibarlık değil mi, sen yardımı reddedersen, bu işi ben üstlenebilirim."</p>

  <p>Kızlar babalarına baktılar. Mrs. Bennet, "Saçmalıyorsun!" dedi sadece.</p>

  <p>"Bu sert sözün anlamı ne olabilir?" diye haykırdı Mr. Bennet. "Tanışma adetlerini ve bunlara verilen önemi saçmalık olarak mı görüyorsun? O konuda seninle aynı fikirde değilim. Ne diyorsun, Mary, derin düşünceleri olan, büyük kitaplar okuyan, notlar alan bir kız olarak?"</p>

  <p>Mary çok anlamlı bir şey söylemek istedi, ama beceremedi.</p>

  <p>"Mary fikirlerini toparlarken," diye devam etti Mr. Bennet, "biz Mr. Bingley'ye dönelim."</p>

  <p>"Bıktım Mr. Bingley'den," diye haykırdı karısı.</p>

  <p>"Bunu duyduğuma üzüldüm; ama niye daha önce söylemedin? Bunu bu sabah biliyor olsaydım adamı ziyaret etmezdim. Büyük şanssızlık; ama gittiğime göre artık tanışmıyormuş gibi yapamayız."</p>

  <p>Hanımların şaşkınlığı tam istediği gibiydi; hatta Mrs. Bennet'ınki diğerlerini geçti; yine de ilk neşe dalgası durulurken Mrs. Bennet bunu baştan beri beklediğini söylemeye başladı.</p>

  <p>"Ne kadar iyisin, sevgili Mr. Bennet! Ama seni sonunda ikna edeceğimi biliyordum. Kızlarını böyle bir tanışıklığı ihmal edemeyecek kadar sevdiğinden emindim. Valla nasıl memnun oldum! Ayrıca çok da iyi bir şaka, sen bu sabah git, ama bu saate kadar tek kelime etme."</p>

  <p>"Hadi bakalım, Kitty, şimdi istediğin kadar öksürebilirsin," dedi Mr. Bennet; bunları derken odadan çıktı, karısının coşkusundan bitap düşmüş halde.</p>

  <p>"Ne muazzam bir babanız var, kızlar," dedi Mrs. Bennet, kapı kapandığı zaman. "Emeklerini nasıl ödeyeceksiniz bilmiyorum, hatta benim emeklerimi. Bizim yaşımızda her gün yeni biriyle tanışmak insana pek hoş gelmez; ama sizin hatırınız için her şeyi yaparız. Lydia, tatlım, sen en küçüklerisin ama, bence Mr. Bingley ilk baloda seninle dans edecek."</p>

  <p>"Yo!" dedi Lydia, gözüpeklikle, "ben korkmuyorum; en küçükleri olabilirim, ama en uzunlarıyım."</p>

  <p>Akşamın sonraki saatleri Mr. Bingley'nin ziyareti ne zaman iade edeceğini tahmin etmekle ve onu ne zaman yemeğe davet edebileceklerine karar vermekle geçirildi.</p>
</body>
</html>
