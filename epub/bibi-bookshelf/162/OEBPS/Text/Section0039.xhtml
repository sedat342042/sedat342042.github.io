<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm X</h2>

  <p>Elizabeth koruda gezinirken birkaç kez hiç beklemediği halde Mr. Darcy'ye rastladı. –Kimsenin gelmediği bir yere onu getiren kötü raslantının tüm sıkıntısını içinde duydu ve bir daha olmasını önlemek için ona oranın en sevdiği sığınağı olduğunu hemencecik söyledi. –Gelgelelim, bunun ikinci kere olması çok tuhaftı! –Ama oldu, hatta sonra bir kere daha oldu. Kasıtlı bir haylazlık ya da gönüllü bir çileden farksızdı aslında, çünkü bu durumlarda sadece birkaç resmi soru sormak, beceriksizce duraksamak ve sonra uzaklaşmak olmuyordu, aksine, Mr. Darcy geri dönüp onunla birlikte yürümeyi gerçekten gerekli görüyordu. Fazla konuşmuyordu; Elizabeth de pek konuşmak ya da onu dinlemek zahmetine sokmuyordu kendini; ama üçüncü karşılaşmaları sırasında bazı garip bağlantısız sorular sormasına aklı takıldı –Hunsford'da olmaktan hoşlanıp hoşlanmadığı, yalnız başına yaptığı yürüyüşler, Mr. ve Mrs. Collins'in mutluluğu hakkındaki görüşleri; sonra, Elizabeth Rosings'den ve evi pek tanımadığından bahsederken Mr. Darcy Kent'e sonraki gelişlerinde de orada kalmasını umuyor gibi konuştu. Sözleri bunu ima etti. Aklından Albay Fitzwilliam geçiyor olabilir miydi? Elizabeth, eğer bir şey demek istiyorsa, o tarafa ilişkin bir göndermede bulunmak istiyor olabileceğini düşündü. Bu biraz canını sıktı, ve kendini lojmanın karşısındaki çitin kapısında bulunca sevindi.</p>

  <p>Bir gün Jane'in son mektubunu tekrar okuyarak, Jane'in neşesiz yazdığını gösteren bir bölüme aklı takılmış, yürüyordu ki tekrar Mr. Darcy tarafından şaşırtılmak yerine, başını kaldırınca Albay Fitzwilliam'ın ona doğru geldiğini gördü. Mektubu hemen kaldırıp, zorlukla gülümseyerek, şöyle dedi–</p>

  <p>"Bu yoldan yürüdüğünüzü bilmiyordum."</p>

  <p>"Koruyu geziyordum," diye cevapladı Albay Fitzwilliam, "her sene yaparım; geziyi de lojmana uğrayarak bitirecektim. Daha ileri gidiyor musunuz?"</p>

  <p>"Hayır, ben de dönmek üzereydim."</p>

  <p>Döndü de; lojmana doğru birlikte yürümeye başladılar.</p>

  <p>"Cumartesi gerçekten Kent'ten gidiyor musunuz?" dedi Elizabeth.</p>

  <p>"Evet –Darcy yine ertelemezse. Ama ona tabiyim. İşi dilediği gibi ayarlıyor."</p>

  <p>"Ayarlamadan memnun kalmazsa en azından seçme şansına sahip olduğu için memnun olabilir. Dilediğini yapma gücüne sahip olmayı Mr. Darcy'den daha çok seven kimseyi görmedim."</p>

  <p>"Bildiği gibi yapmayı çok sever," diye cevapladı Albay Fitzwilliam. "Ama tabii hepimiz severiz. Sadece onun daha fazla imkânı var, çünkü o zengin ve birçok başka insan fakir. Kendimden bahsediyorum. Küçük oğul olduğum için fedakârlığa ve bağımlılığa alışkınım."</p>

  <p>"Bence bir kontun küçük oğlu ikisini de pek bilmez. Cidden, fedakârlığı ve bağımlılığı biliyor musunuz? Parasızlık ne zaman istediğiniz yere gitmenize engel oldu, ya da canınızın çektiği bir şeyi almanıza?"</p>

  <p>"Bunlar yerinde sorular –belki o tür fazla zorluk çektiğimi söyleyemem. Ama daha önemli işlerde parasızlık çekebilirim. Küçük oğullar istedikleri kişiyle evlenemezler."</p>

  <p>"Servet sahibi kadınları istemezlerse tabii; sanırım bunu çok sık yaparlar."</p>

  <p>"Harcama alışkanlıklarımız bizi gayet bağımlı yapıyor; hayatta benim mevkimde olup da paraya biraz önem vermeden evlenmeyi kaldırabilecek fazla insan yoktur."</p>

  <p>"Acaba," diye düşündü Elizabeth, "bununla beni mi kastediyor?" ve düşüncesi yüzünü kızarttı; ama, kendini toparlayınca, neşeli bir sesle şöyle dedi, "Tanrı aşkına, söyler misiniz, bir kontun küçük oğlunun normal bedeli nedir? Ağabeyi çok hasta değilse, herhalde elli bin pound'dan fazla istemezsiniz."</p>

  <p>O da aynı tarzda cevap verdi ve konu kapandı gitti. Elizabeth konuşulanlardan etkilendiğini sanmasına yol açacak bir sessizlik olmasın diye hemen ardından şöyle dedi–</p>

  <p>"Sanırım kuzeniniz sizi emrinde biri olsun diye yanında getirdi. Bu tür bir konfora sürekli sahip olmak için evlenmemesine şaşıyorum. Ama belki şimdilik kızkardeşi yetiyordur; velisi olduğu için onu istediği gibi idare edebiliyordur."</p>

  <p>"Hayır," dedi Albay Fitzwilliam, "bu benimle paylaşması gereken bir ayrıcalık. Miss. Darcy'nin velayetinde onunla ortağım."</p>

  <p>"Öyle mi gerçekten? Tanrı bilir nasıl birer veli olmuşsunuzdur? Küçük hanım sizi çok üzüyor mu? O yaştaki genç kızları çekip çevirmek biraz zordur; hele kendisinde gerçek Darcy ruhu varsa bildiğini okumak isteyebilir."</p>

  <p>Elizabeth konuşurken Albay Fitzwilliam'ın ona merakla baktığını farketti ve ona hemen Miss. Darcy'nin neden onları üzebileceğini düşündüğünü sorma şekli Elizabeth'i gerçeğe bir yanından hayli yaklaştığına inandırdı. Hemen cevap verdi,</p>

  <p>"Korkmanıza gerek yok. Onunla ilgili fena bir şey duymadım; hatta onun dünyadaki en cazip insanlardan biri olduğunu düşünüyorum. Tanıdığım bazı hanımların, Mrs. Hurst'le Miss. Bingley'nin gözdesi o. Onları tanıdığını söylemiştiniz yanılmıyorsam."</p>

  <p>"Biraz tanıyorum. Kardeşleri hoş bir beyefendi –Darcy'nin yakın arkadaşı."</p>

  <p>"Öyle," dedi Elizabeth kuru bir sesle –"Mr. Darcy Mr. Bingley'ye karşı son derece nazik; ona çocuğuymuş gibi göz kulak oluyor."</p>

  <p>"Göz kulak olur, doğru! Evet, bence Darcy ihtiyaç duyduğu noktalarda ona göz kulak oluyor. Bana buraya gelirken söylediği bir şeyden Bingley'nin ona borçlu olduğu fikrine kapıldım. Ama beni affetsin, sözkonusu kişinin Bingley olduğunu düşünmeye hakkım yok. Hepsi benim varsayımım."</p>

  <p>"Neyi kastediyorsunuz?"</p>

  <p>"Darcy'nin etrafa yayılmasını istemediği bir durum; hanımın ailesinin kulağına giderse çok sevimsiz olur."</p>

  <p>"Kimseye bahsetmeyeceğimden emin olabilirsiniz."</p>

  <p>"Ama Bingley olduğuna inanmak için fazla nedenim yok, unutmayın. Bana dediği sadece şuydu; geçenlerde bir arkadaşını yanlış bir evlilik yapmaktan kurtardığını söyleyerek kendini kutluyordu, ama isim ya da ayrıntı vermedi, sadece ben Bingley olduğundan şüphelendim, çünkü o tür etki altına girecek bir adamdır; bir de geçen yaz boyu birlikte olduklarını bildiğim için."</p>

  <p>"Mr. Darcy size müdahale nedenlerini söyledi mi?"</p>

  <p>"Hanıma karşı çok güçlü bazı itirazlar varmış."</p>

  <p>"Peki onları ayırmak için hangi becerilerini kullanmış?"</p>

  <p>"Bana kendi becerilerinden bahsetmedi," dedi Fitzwilliam gülümseyerek. "Sadece size anlattıklarımı anlattı."</p>

  <p>Elizabeth cevap vermedi; yürümeye devam etti, kalbi öfkeyle şişerek. Onu bir süre seyrettikten sonra Fitzwilliam neden öyle düşünceli olduğunu sordu.</p>

  <p>"Bana anlattığınız şeyi düşünüyorum," dedi Elizabeth. "Kuzeninizin davranışı benim duygularıma uymuyor. Niye yargıç olsun ki?"</p>

  <p>"Müdahalesini işgüzarca bulmuş gibisiniz."</p>

  <p>"Mr. Darcy'nin, arkadaşının isteğinin uygun olup olmadığına karar vermeye ne hakkı var, ya da arkadaşının ne şekilde mutlu olacağını kendi başına nasıl belirliyor, yönlendiriyor, anlamıyorum." "Ama," diye devam etti, kendini toplayarak, "ayrıntıları bilmediğimiz için onu kınamak adilce olmaz. Belli ki ortada kaydadeğer bir sevgi yokmuş."</p>

  <p>"Bu yanlış bir varsayım değil," dedi Fitzwilliam, "ama kuzenimin zaferinin ihtişamını hüzünlü bir şekilde azaltıyor."</p>

  <p>Bu söz şakadan söylenmişti, ama Elizabeth'e Darcy'nin öyle doğru bir resmi gibi göründü ki cevap vermeye cesaret edemedi; bunun üzerine, konuyu hemen değiştirip lojmana gelinceye kadar önemsiz meselelerden bahsetti. Lojmanda, misafir gider gitmez, kendi odasına kapanıp bütün o duyduklarını düşündü uzun uzun. Onun tanıdığı kişilerden başkasının kastedilmiş olamayacağını düşündü. Dünyada Darcy'nin öyle sınırsız etkisi altına alabileceği bir ikinci erkek olamazdı. Mr. Bingley'yle Jane'i ayıracak önlemlerle uğraştığından hiç şüphesi yoktu; ama esas planı ve uygulamayı hep Miss. Bingley'e atfetmişti. Eğer Mr. Bingley'nin kendi kibri onu yönlendirmediyse, o zaman Jane'in bütün o çektiklerinin, hâlâ da çekmeye devam ettiklerinin sebebi oydu, onun kibri ve şımarıklığıydı. Dünyanın en sevgi dolu, en cömert kalbindeki tüm mutluluk umudunu bir süreliğine yerle bir etmişti; üstelik ne kadar kalıcı bir zarar verdiğini henüz kimse bilemezdi.</p>

  <p>"Hanıma karşı çok güçlü bazı itirazlar varmış," Albay Fitzwilliam'ın sözleri bunlardı, ve o güçlü itirazlar da herhalde eniştesinin taşrada avukat, dayısının da Londra'da esnaf olmasıydı.</p>

  <p>"Jane'in kendisine," diye haykırdı, "asla itiraz etmiş olamaz. O bir güzellik ve iyilik abidesidir! Zekâsı öyle kusursuz, ruhu öyle olgun, hareketleri öyle zariftir ki. Babama karşı da bir şey söylenemez; tamam, tuhaflıkları vardır ama Mr. Darcy'nin hor göremeyeceği yetenekleri ve muhtemelen hiç sahip olamayacağı bir dürüstlüğü vardır." Annesini düşününce, tabii, güveni biraz sarsıldı, ama o noktadaki itirazların bile Mr. Darcy üzerinde önemli bir etkisi olacağına inanmadı; Mr. Darcy'nin gururu, Elizabeth'e öyle geliyordu ki, en derin yarayı arkadaşının akrabalarının önemsizliğinden almıştı, yoksa densizliğinden değil; sonunda bir yandan gururun bu en kötü türü, diğer yandan da Mr. Bingley'yi kendi kızkardeşi için elde tutma arzusu içinde hareket ettiğine karar verdi.</p>

  <p>Meselenin yol açtığı heyecan ve gözyaşları başağrısı getirdi; ağrı akşama doğru öyle kötüleşti ki, Mr. Darcy'yi görme isteksizliği de eklenince, Rosings'deki çay daveti için kuzenlerine eşlik etmesini engelledi. Gerçekten kötü olduğunu gören Mrs. Collins gitmesi için ısrar etmedi, kocasının ısrar etmesini de elinden geldiğince engelledi, ama Mr. Collins Lady Catherine bunu duyunca hoşlanmayacak diye korktuğunu saklamadı.</p>
</body>
</html>
