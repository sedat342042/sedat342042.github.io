<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm X</h2>

  <p>O gün hemen hemen bir önceki gün gibi geçti. Mrs. Hurst ve Miss. Bingley sabahın birkaç saatini yavaş da olsa iyileşmeye devam eden hastanın yanında geçirdiler; akşamleyin Elizabeth oturma odasındaki toplantılarına katıldı. Bu kez loo masası ortaya çıkmadı. Mr. Darcy yazı yazıyordu; onun yanında oturan Miss. Bingley de mektubunun ilerleyişini izliyor ve kızkardeşine haber yollayarak sık sık adamın dikkatini dağıtıyordu. Mr. Hurst'le Mr. Bingley piket oynuyorlardı; Mrs. Hurst oyunu takip ediyordu.</p>

  <p>Elizabeth eline nakış işi aldı; Darcy'yle arkadaşı arasında geçenlere kulak kabartıp kendini epey eğlendirdi. Kızın ya el yazısı ya satırlarının düzgünlüğü ya da mektubunun uzunluğu hakkında habire yorum yapması övgülerinin karşılandığı mutlak tepkisizlikle birlikte düşünülünce tuhaf bir diyalog meydana getiriyordu ve Elizabeth'in ikisiyle ilgili görüşlerine tastamam uyuyordu.</p>

  <p>"Böyle bir mektup almak Miss. Darcy'yi ne kadar mutlu edecek!"</p>

  <p>Adam cevap vermedi.</p>

  <p>"Fevkalade hızlı yazıyorsunuz."</p>

  <p>"Yanılıyorsunuz. Yavaş yazıyorum."</p>

  <p>"Yıl boyu ne çok mektup yazmanız gerekiyordur! İş mektupları da vardır tabii! Ne kadar iğrenç olurlar kimbilir!"</p>

  <p>"İş mektubu yazmak bana düştüğü için talihlisiniz, demek ki."</p>

  <p>"Lütfen kardeşinize söyleyin, onu çok göresim geldi."</p>

  <p>"Zaten söyledim bir sefer, arzunuz üzerine."</p>

  <p>"Korkarım kaleminizden hoşlanmadınız. Sizin için ucunu açayım. Kalem ucu açmaktan çok iyi anlarım."</p>

  <p>"Sağolun –her zaman kendim açarım."</p>

  <p>"Bu kadar düzgün yazmayı nasıl beceriyorsunuz?"</p>

  <p>Cevap yok.</p>

  <p>"Kardeşinize arp çalmayı ilerletmesine sevindiğimi söyleyin; bir de lütfen söyleyin onun o güzelim masa çizimine hayran kaldım, bence Miss. Grantley'ninkinden çok üstün."</p>

  <p>"Hayranlığınızı bir dahaki mektuba ertelemememe izin verir misiniz? Artık fazla yerim kalmadı."</p>

  <p>"A, önemli değil. Nasılsa onu Ocak'ta göreceğim. Ama her zaman böyle güzel uzun mektuplar yazar mısınız ona, Mr. Darcy?"</p>

  <p>"Genellikle uzun olurlar; ama her zaman güzel olurlar mı, karar vermek bana düşmez."</p>

  <p>"Bence kural şudur, uzun bir mektubu rahat yazabilen biri kötü yazamaz."</p>

  <p>"Bu Darcy için iltifat yerine geçmez, Caroline," diye haykırdı kardeşi – "çünkü rahat yazmaz. Dört heceli kelime arar uzun uzun. Değil mi, Darcy?"</p>

  <p>"Yazı tarzım seninkinden çok farklı."</p>

  <p>"Oo!" diye haykırdı Miss. Bingley, "Charles hayal edilebilecek en dikkatsiz şekilde yazar. Kelimelerin yarısını unutur, kalanı da mürekkebe bular."</p>

  <p>"Düşüncelerim öyle hızlı akıyor ki ifade edecek zaman bulamıyorum –bu yüzden bazen okuyanlar mektuplarımdan anlam çıkaramıyorlar."</p>

  <p>"Öyle alçakgönüllüsünüz ki, Mr. Bingley," dedi Elizabeth, "insan size kusur bulmayı aklından bile geçiremez."</p>

  <p>"Hiçbir şey alçakgönüllü bir görünümden daha yanıltıcı değildir," dedi Darcy. "Sık sık sadece düşünce dikkatsizliği, bazen de dolaylı bir övünmedir."</p>

  <p>"Peki benim bu son mütevazilik örneğim sence hangisi?"</p>

  <p>"Dolaylı övünme, çünkü yazındaki kusurlardan gerçekte gurur duyuyorsun, bunların düşünce hızından ve uygulama dikkatsizliğinden geldiğini düşünüyorsun ki bu da sence takdire şayan değilse bile hayli enteresan bir şey. Bir şeyi hızlı yapma gücü o işi yapan kişi tarafından her zaman pek beğenilir ve işin kusurlarına pek dikkat edilmez. Bu sabah Mrs. Bennet'a Netherfield'i bırakmaya karar verirsem beş dakika içinde giderim dediğinde bunu bir tür övünç vesilesi olarak söyledin, methiye gibi –oysa birçok önemli işi yarım bırakacak ve kendine de başkasına da faydası olmayacak bir aceleciliğin alkışlanacak nesi var?"</p>

  <p>"Vay," diye haykırdı Bingley, "bu kadarı fazla oldu, sabah söylenen onca aptal şeyi akşam hatırlamak. Valla yine de kendimle ilgili sözlerimin doğru olduğuna inanıyordum, hâlâ da inanıyorum. En azından hanımlara gösteriş olsun diye gereksiz acelecilik numarası yapmış değilim."</p>

  <p>"Buna inanıyordun besbelli, ama ben o hızla gideceğine inanmadım. Davranışın tanıdığım herkesinki kadar şansa bağlı olurdu; tam sen ata binerken bir arkadaşın çıkıp, 'Bingley, gelecek haftaya kadar kalsan iyi olur,' dese muhtemelen kalırsın, muhtemelen gitmezsin –gerekirse bir ay kalırsın."</p>

  <p>"Bununla," diye haykırdı Elizabeth, "Mr. Bingley'nin kendi tabiatının hakkını vermediğini kanıtlamış oldunuz. Onu kendisinden daha etraflı anlattınız."</p>

  <p>"Arkadaşımın sözlerini," dedi Bingley, "iyi huyluluğumla ilgili bir iltifata çevirdiğiniz için minnettarım. Ama sözlerine korkarım bu beyefendinin kastetmediği bir anlam veriyorsunuz; çünkü öyle bir durumda hayır deyip ata atladığım gibi gitsem kendisi beni daha çok beğenir."</p>

  <p>"O zaman Mr. Darcy ilk niyetinizin düşüncesizliğini o niyete bağlı kalma inadınızla dengelediğinizi düşünür mü?"</p>

  <p>"Valla, o kadarını bilemem; Darcy kendisi söylesin."</p>

  <p>"Benim olduğunu iddia ettiğiniz ama benim söylemediğim görüşleri açıklamamı bekliyorsunuz. Ama meseleyi sizin ortaya koyduğunuz gibi ele alırsak, Miss. Bennet, unutmayın ki onun eve dönmesini ve planı ertelemesini arzu eden arkadaşı bunu sadece arzu etmiştir, hiçbir gerekçe sunmadan rica etmiştir."</p>

  <p>"Arkadaş tarafından hemen –kolayca– ikna edilmek size göre meziyet değil."</p>

  <p>"İnanmadan ikna olmak akla da iltifat sayılmaz."</p>

  <p>"Bana, Mr. Darcy, arkadaşlık ve sevginin etkisine pay bırakmıyorsunuz gibi geliyor. Ricada bulunan kişiye verilen önem sık sık insana o ricayı hemen kabul ettirir, düşünüp taşınacak gerekçeleri beklemeden. Mr. Bingley için verdiğiniz örnekteki gibi bir durumdan bahsetmiyorum tam olarak. O durumdaki davranışının ne olacağını tartışmadan önce o durum ortaya çıkıncaya kadar beklemeliyiz, belki. Ama genel ve normal olarak iki arkadaş arasında, biri diğerinden çok da hayati olmayan bir kararını değiştirmesini istiyorsa, düşünüp taşınmadan bu isteğe uydu diye o kişiyi küçük görür müsünüz?"</p>

  <p>"Bu konuya devam etmeden önce bu isteğin önem derecesini ve taraflar arasındaki yakınlık derecesini daha bir netleştirsek iyi olmaz mı?"</p>

  <p>"Mutlaka," diye haykırdı Bingley, "tüm ayrıntıları öğrenelim, boy ve kilolarını da unutmayalım; çünkü bu, Miss. Bennet, tartışmada sandığınızdan daha büyük bir rol oynayacak. Sizi temin ederim ki eğer Darcy bana oranla bu kadar uzun boylu bir adam olmasa ona bunun yarısı kadar saygı göstermezdim. Belli durumlarda ve belli yerlerde, bilhassa kendi evinde, mesela bir Pazar akşamı yapacak bir şeyi olmadığı zaman Darcy'den daha korkunç bir şey olamaz derim."</p>

  <p>Mr. Darcy gülümsedi; ama Elizabeth onun biraz alındığını hisseder gibi oldu ve kendi tuttu, gülmedi. Miss. Bingley Darcy'nin maruz kaldığı küçümsemeye kardeşini abuk sabuk konuşmakla suçlayarak sevecen bir biçimde karşı çıktı.</p>

  <p>"Amacını anlıyorum, Bingley," dedi arkadaşı. "Tartışmadan hoşlanmıyorsun ve bu tartışmayı kesmek istiyorsun."</p>

  <p>"Belki. Tartışmanın kavgadan farkı yok. Sen ve Miss. Bennet tartışmanızı ben odadan çıkana kadar ertelerseniz minnettar kalırım; sonra hakkımda ne isterseniz söyleyebilirsiniz."</p>

  <p>"İstediğiniz şey," dedi Elizabeth, "benim açımdan büyük bir fedakarlık olmaz; Mr. Darcy de mektubunu bitirse çok daha iyi olur."</p>

  <p>Mr. Darcy bu tavsiyeye uydu ve mektubunu bitirdi.</p>

  <p>Mektup işi bittiği zaman biraz müzik keyfi için Miss. Bingley'ye ve Elizabeth'e başvurdu. Miss. Bingley dünden hazırmış gibi piyanoya gitti ve Elizabeth'in başlamasını kibarca rica ettikten, Elizabeth de ricayı aynı kibarlık ve daha büyük şevkle geri çevirdikten sonra piyanoya oturdu.</p>

  <p>Mrs. Hurst kızkardeşiyle şarkı söyledi; onlar bununla meşgulken, Elizabeth piyanonun üstünde duran müzik kitaplarını karıştırdığı sırada Mr. Darcy'nin gözlerinin sık sık ona takılıp kaldığına dikkat etti. Öyle büyük bir adam için hayranlık nesnesi olduğunu düşünmekte zorlanıyordu; öte yandan, ondan hoşlanmadığı için bakması da akıl karı değildi. Nihayet, kendi anlayışına göre onda orada bulunan diğer kişilerden daha yanlış ve kınanacak bir şeyler olduğu için dikkatini çektiğini düşündü. Bu düşünce onu üzmedi. Beğenisini dert etmeyecek kadar az önemsiyordu Darcy'yi.</p>

  <p>Birkaç İtalyan şarkısı çaldıktan sonra Miss. Bingley hareketli bir İskoç havasıyla ortamı değiştirdi; hemen arkasından Mr. Darcy Elizabeth'e yaklaşıp şöyle dedi-</p>

  <p>"Böyle bir İskoç dansı fırsatını değerlendirmek için büyük bir istek duymuyor musunuz, Miss. Bennet?"</p>

  <p>Elizabeth gülümsedi, ama cevap vermedi. Darcy soruyu tekrarladı, Elizabeth'in sessiz kalmasına şaşırıp.</p>

  <p>"Duydum," dedi, "ama ne diyeceğime hemen karar veremedim. Biliyorum, evet dememi istiyordunuz zevkimi küçümseme keyfini tatmak için; ama böyle planları altüst etmeye ve insanın umduğu küçümseme şansını elinden almaya bayılırım. O yüzden, karar verdim, dans etmek istemiyorum –şimdi haddinizeyse küçümseyin beni."</p>

  <p>"Haddim değil gerçekten."</p>

  <p>Elizabeth onu darıltacağını ummuştu, ama gösterdiği olgunluğa hayran kaldı; gerçi, Elizabeth'in davranışlarında insanları darıltmasını zorlaştıran bir tatlılık ve hınzırlık karışımı vardı; ve daha önce hiçbir kadın Darcy'yi onun gibi büyülememişti. Akrabaları aşağı tabakadan olmasa, Darcy kendini ciddi tehlikede bulacağını hissediyordu.</p>

  <p>Gördüğü ya da kuşkulandığı şeyler Miss. Bingley'nin kıskançlık duymasına yetti; sevgili arkadaşı Jane'in sağlığıyla ilgili büyük endişesi Elizabeth'ten kurtulma isteğiyle daha da arttı.</p>

  <p>Beklenen evliliklerinden bahsederek, öyle bir beraberliğin Darcy'ye getireceği mutluluğu resmederek sık sık Darcy'yi konuğundan soğuması için kışkırtmaya çalışıyordu.</p>

  <p>"Umarım," dedi, ertesi gün fundalıkta yürürlerken, "kayınvalidenize bir iki ipucu verirsiniz de bu özlenen olay olunca dilini tutmanın faydasını anlar; hatta, becerebilirseniz, küçük kızları da subay peşinde koşma hastalığından kurtarın. –Bir de, böyle hassas bir konudan bahsetmeme izin verirseniz, şu küçük meseleyi kontrol etmeye çalışın, şu burnu büyüklük ve münasebetsizlik durumu, hanımınızda biraz var ya hani."</p>

  <p>"Aile saadetim için başka öneriniz var mı?"</p>

  <p>"A evet! –Philips eniştenizle teyzenizin portrelerini Pemberley'deki galeriye asın. Onların yanına da yargıç büyük-amcanızın portresini asın. Aynı meslekteler ne de olsa, sadece farklı çizgilerde. Elizabeth'inizin resmine gelince, işte onu yaptırmaya kalkmamalısınız çünkü hangi ressam o güzel gözlerin hakkını verebilir?"</p>

  <p>"O gözlerin ifadesini yakalamak kolay olmaz gerçekten, ama renkleri, biçimleri, kirpikler öyle güzeller ki kopya edilebilirler."</p>

  <p>O anda bir başka yoldan gelen Mrs. Hurst'le Elizabeth'in kendisine rastladılar.</p>

  <p>"Yürümek niyetinde olduğunuzu bilmiyordum," dedi Miss. Bingley, kafası karışmış halde, konuştukları duyulmuş mudur diye.</p>

  <p>"Bizi fena aldattınız," diye cevap verdi Mrs. Hurst, "çıkacağınızı söylemeden kaçtınız."</p>

  <p>Sonra Mr. Darcy'nin serbest kalmış koluna girerek Elizabeth'i kendi başına yürümeye bıraktı. Patika sadece üç kişi alıyordu. Mr. Darcy kabalıklarını hissetti ve hemen müdahale etti–</p>

  <p>"Bu yol dar. Geniş yola geçelim."</p>

  <p>Ama onlarla kalmak için en ufak bir istek bile duymayan Elizabeth gülerek cevap verdi–</p>

  <p>"Hayır hayır; olduğunuz yerde kalın. Hoş bir grup oldunuz, harika görünüyorsunuz. Dördüncü kişi gelirse resim bozulur. Hoşçakalın."</p>

  <p>Sonra neşeyle koşarak uzaklaştı, hoplayıp zıplarken bir iki gün içinde evine dönme umudu içinde keyiflenerek. Jane o akşam birkaç saatliğine odasından çıkmaya niyetlenecek kadar iyileşmişti bile.</p>
</body>
</html>
