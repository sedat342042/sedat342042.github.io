<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XI</h2>

  <p>Mr. Wickham bu konuşmadan öyle tatmin oldu ki bir daha asla kendini de sıkıntıya sokmadı, sevgili ablası Elizabeth'i de kışkırtmadı konuyu açarak; Elizabeth onun çenesini kapayacak şekilde konuştuğunu görünce memnun oldu.</p>

  <p>Lydia'yla birlikte gidecekleri gün çabuk geldi; kocası hep beraber Newcastle'a gitme planına yanaşmadığı için Mrs. Bennet en az on iki ay sürecek görünen bir ayrılığa boyun eğmek zorunda kaldı.</p>

  <p>"Ah Lydiacığım," diye inledi, "bir daha ne zaman görüşeceğiz?"</p>

  <p>"Ah Tanrım, bilmiyorum. İki üç yıl görüşemeyiz belki."</p>

  <p>"Bana sık sık yaz, bir tanem."</p>

  <p>"Her fırsatta yazarım. Ama bilirsin, evli kadınların mektup yazacak fazla zamanları olmaz. Ablalarım bana yazabilirler. Yapacak başka işleri yok."</p>

  <p>Mr. Wickham'ın vedası karısınınkinden çok daha canayakındı. Gülümsedi, hoş göründü ve birçok tatlı söz söyledi.</p>

  <p>"Sevimli adam," dedi Mr. Bennet, evden çıktıkları zaman, "kimseden eksiği yok. Gülümsüyor, sırıtıyor, hepimizi tavlıyor. Onunla fevkalade gurur duyuyorum. Sir William Lucas'ı bile geçtim, daha değerli bir damat çıkardığım için."</p>

  <p>Kızını kaybetmek Mrs. Bennet'ı birkaç gün çok kederli yaptı.</p>

  <p>"Sık sık düşünüyorum da," dedi, "insanın sevdiklerinden ayrılması kadar kötü bir şey yok. Sevdikleri yanında olmayınca insan pek garip kalıyor."</p>

  <p>"Kız evlendirmenin sonucu bu işte, Madam," dedi Elizabeth. "Öbür dört kızınızın bekâr olması sizi rahatlatmalı."</p>

  <p>"Öyle bir şey değil. Lydia beni evlendiği için terketmedi; kocasının bölüğü uzakta olduğu için terketti. Yakında olsaydı bu kadar çabuk gitmesi gerekmezdi."</p>

  <p>Ama bu olayın onu düşürdüğü keyifsiz durum kısa zamanda geçti ve o sıralar ortada dolanmaya başlayan bir haberle aklı yeniden umudun heyecanına açıldı. Netherfield'in kahyası efendisinin gelişi için hazırlık yapması talimatı almıştı; birkaç hafta avlanmak için bir iki gün içinde gelecekti. Mrs. Bennet heyecandan titremeye başladı. Jane'e baktı, gülümsedi, kafasını salladı durdu.</p>

  <p>"Vay vay, demek Mr. Bingley geliyor, hemşirem," (haberi Mrs. Philips getirmişti çünkü.) "Valla, çok iyi. Umurumda olduğundan değil, ama. Bizim için bir şey ifade etmiyor, biliyor musun, hatta yüzünü görmek istediğimi bile sanmıyorum. Mamafih, Netherfield'e gelmesi iyi bir şey tabii, madem seviyor. Ama ne olacağını kim bilebilir? Ama bu da bizi ilgilendirmiyor. Biliyorsun, hemşirem, ta ne zaman bir daha bundan bahsetmemeye karar verdik. Peki kesin geliyor muymuş?"</p>

  <p>"Emin olabilirsin," diye cevapladı öteki, "çünkü Mrs. Nicholls dün gece Meryton'daydı; baktım geçiyor, bizzat çıktım işin aslını öğrenmek için; kesin doğru dedi bana. En geç Perşembe günü geliyormuş, muhtemelen de Çarşamba. Kadın kasaba gidiyormuş, öyle dedi, Çarşamba'ya et sipariş etmeye, üç çift de ördek almış, tam kesilecek kıvamda."</p>

  <p>Mr. Bingley'in gelişini duyunca Miss. Bennet'ın yüzü kızardı. Elizabeth'e ondan bahsetmeyeli aylar olmuştu; ama şimdi, yalnız kalır kalmaz, şöyle dedi,</p>

  <p>"Bugün teyzem bu haberi verince bana baktığını gördüm, Lizzy; rahatsız göründüğümü biliyorum. Ama aptal bir sebepten olduğunu düşünme. Sadece bir an kafam karıştı, çünkü bana bakılacağını hissettim. Haberin bana sevinç ya da üzüntü vermediğinden emin ol. Sadece bir şeye memnunum, yalnız başına geliyor; o zaman onu daha az görürüz. Kendimden korktuğumdan değil, ama başkalarının sözlerinden dehşet duyuyorum."</p>

  <p>Elizabeth bundan ne anlaması gerektiğini bilemedi. Bingley'yi Derbyshire'de görmüş olmasa oraya söylenenden başka bir düşüncesi olmadan geldiğine inanabilirdi; ama hâlâ Jane'e ilgi duyduğunu düşünüyordu, ve oraya arkadaşının izniyle geliyor olma olasılığıyla, ki büyük olasılıktı, izni olmadan geliyor olma olasılığı arasında kararsız kaldı.</p>

  <p>"Yine de," diye düşündü zaman zaman, "bu zavallı adamın resmen kiraladığı bir eve bunca kuşkuya yol açmadan gelememesi ne yazık! Onu kendi haline bırakacağım."</p>

  <p>Gelişi konusunda ablasının söylediği ve gerçek duyguları olduğuna inandığı şeylere rağmen Elizabeth ruh halinin bundan etkilendiğini kolaylıkla görebildi. Ruh hali daha rahatsız, daha değişken oldu, eskisine göre.</p>

  <p>On iki ay kadar önce annesiyle babası arasında öyle sıcak bir biçimde tartışılan konu şimdi tekrar gündeme getirildi.</p>

  <p>"Mr. Bingley gelir gelmez, tatlım," dedi Mrs. Bennet, "onu ziyarete gitmelisin."</p>

  <p>"Hayır, hayır. Geçen sene beni ziyarete zorladın ve gidersem kızlarımdan biriyle evleneceğine söz verdin. Ama bir şey çıkmadı; böyle palavralara kanıp hiçbir yere gitmem."</p>

  <p>Karısı ona Netherfield'e dönmesi durumunda böyle bir ilginin komşu beyler açısından mutlaka gerekli olduğunu anlattı.</p>

  <p>"Nefret ettiğim bir adet," dedi Mr. Bennet. "Dostluğumuzu istiyorsa gelsin istesin. Yerimiz yurdumuz belli. Artık zamanımı geldiler gittiler diye komşularımın peşinden koşarak ziyan etmeyeceğim."</p>

  <p>"Valla, bütün bildiğim, ziyaret etmezsen feci kabalık olacak. Mamafih, bu onu yemeğe davet etmeme engel değil. Kararlıyım yani. Mrs. Long'la Gouldingler'i de hemen almalıyız. Kendimizi de katarsak on üç kişi oluyoruz, masada zaten bir tek ona yer kalıyor."</p>

  <p>"Geliyor diye üzülmeye başlıyorum," dedi Jane kızkardeşine. "Önemi olmayacak; ona gayet kayıtsız kalabilirim, ama hep ondan bahsedilmesine dayanamıyorum. Annem iyi niyetli, ama bilmiyor, kimse bilemez sözlerinin beni ne kadar üzdüğünü. Netherfield'den gidince cidden mutlu olacağım!"</p>

  <p>"Keşke seni rahatlatacak bir şey söyleyebilseydim," diye cevapladı Elizabeth; "ama elimden gelmiyor. Bunu hissetmelisin; acı çeken birine sabır telkin etmenin o bildik iç rahatlığı bana kısmet olmamış, çünkü zaten sende o kadar çok ki."</p>

  <p>Mr. Bingley geldi. Mrs. Bennet hizmetçilerin yardımıyla haberi en çabuk tarafından almayı başardı, geçireceği endişe ve sıkıntı döneminin ne kadar uzayacağına bakmadan. Davetiyenin gönderilebilmesinden önce geçmesi gereken günleri saydı, onu daha önce görme umudu olmadığı için. Ama Hertfordshire'e gelişinin üçüncü sabahı, yatak odasının penceresinden, atının üstünde çimenliğe girip eve doğru yaklaştığını gördü.</p>

  <p>Kızlar bir telaş neşesine katılmaya çağrıldı. Jane kararlı bir biçimde masadaki yerinde kaldı; ama Elizabeth annesini memnun etmek için pencereye gitti –baktı, –yanında Mr. Darcy'yi gördü, ve tekrar ablasının yanına oturdu.</p>

  <p>"Yanında bir bey var, anne," dedi Kitty; "kim olabilir?"</p>

  <p>"Arkadaşı filandır, tatlım; bilmiyorum."</p>

  <p>"Yo!" dedi Kitty, "eskiden yanında olan adama benziyor tıpkı. Mr. şey. Şu uzun, gururlu adam."</p>

  <p>"Aman Tanrım! Mr. Darcy! –gerçekten de o. Yani, Mr. Bingley'nin arkadaşının başımızın üstünde yeri vardır, ama söylemem lazım ki bu adamı görmekten nefret ediyorum."</p>

  <p>Jane şaşkınlık ve endişeyle Elizabeth'e baktı. Derbyshire'deki buluşmaları hakkında pek bir şey bilmiyordu, o yüzden kızkardeşinin onu açıklama mektubunu aldıktan sonra hemen hemen ilk kez görünce kapılmış olması gereken gerginliği hissetti. Her iki kızkardeş de yeterince rahatsızdılar. Hem birbirleri hem de kendileri adına heyecanlanıyorlardı; bir yandan anneleri Mr. Darcy'ye verip veriştiriyordu, ona karşı kibar davranma kararının tek nedeni, diyordu ikisi tarafından da duyulmadan, Mr. Bingley'nin arkadaşı olması. Ama Elizabeth'in rahatsızlığının Jane'in tahmin edemeyeceği nedenleri vardı; Elizabeth ona Mrs. Gardiner'ın mektubunu gösterecek ya da Darcy'ye olan duygularındaki değişimi anlatacak cesareti henüz bulamamıştı. Jane için o sadece teklifini reddettiği ve kıymetini bilemediği bir adam olabilirdi; ama Elizabeth iyi biliyordu, o bütün ailenin şükran borçlu olduğu, kendisinin de pek öyle aşk değilse bile en az Jane'in Bingley için hissettiği kadar makul ve haklı bir yakınlık hissettiği adamdı. Gelişi –Netherfield'e, Longbourn'a gelişi ve gönüllü olarak onu tekrar araması karşısında duyduğu şaşkınlık Derbyshire'de davranışlarındaki değişime ilk tanık olduğu zamanki kadar büyüktü.</p>

  <p>Yüzünden giden renk yarım dakika sonra ek bir parlaklıkla geri geldi ve o zamanı, Darcy'nin ilgisinin ve hayallerinin hâlâ canlı olması gerektiğini düşününce bir haz gülümsemesi gözlerine ışıltı kattı. Ama emin olamazdı.</p>

  <p>"Önce nasıl davrandığına bakayım," dedi; "fazlasını ummak için nasılsa henüz erken."</p>

  <p>Kararlı bir biçimde elindeki tığ işine koyuldu, meşgul görünmeye çalışarak, gözlerini kaldırmaya cesaret edemeden, ta ki, uşak kapıya yaklaştığı sırada, tedirginlik dolu bir merak gözlerini ablasının yüzüne taşıyana kadar. Jane her zamankinden daha solgun, ama Elizabeth'in beklediğinden daha sakin görünüyordu. Beyler görününce rengi arttı, yine de onları oldukça rahat karşıladı, herhangi bir dargınlık belirtisi ya da gereksiz bir sevinç taşımayan, ağırbaşlı bir tavırla.</p>

  <p>Elizabeth her ikisiyle de sadece kibarlığın gerektirdiği kadar konuştu ve tekrar işine döndü, işin hiç de gerektirmediği bir dikkatle. Darcy'ye tek bir bakış atmaya cesaret edebilmişti. Her zamanki gibi ciddi görünüyordu; Hertfordshire'de göründüğü gibi, diye düşündü, onu Pemberley'de gördüğünden çok. Ama, belki de annesinin yanında dayısıyla yengesinin yanında olduğu gibi olamıyordu. Acı verici, ama imkânsız da olmayan bir tahmindi bu.</p>

  <p>Bingley'yi de aynı şekilde bir an görmüştü, ve o kısa süre içinde onun hem memnun, hem de rahatsız olduğunu gördü. Mrs. Bennet tarafından iki kızını utandıran bir kibarlıkla karşılanmışlardı, bilhassa arkadaşına diz kırarak verdiği selamındaki ve konuşmasındaki soğuk ve resmi kibarlıkla karşılaştırılınca.</p>

  <p>Annesinin Darcy'ye en sevdiği kızının telafisi imkânsız bir utançtan korunmasını borçlu olduğunu bilen Elizabeth bu denli hatalı bir ayrımdan acı duyacak derecede incindi, utandı.</p>

  <p>Darcy ona Mr. ve Mrs. Gardiner'ın nasıl olduklarını sorduktan, ondan belli belirsiz bir cevap aldıktan sonra pek bir şey söylemedi. Yakınında oturmuyordu; belki sessizliğinin nedeni buydu; ama Derbyshire'de böyle olmamıştı. Orada onunla konuşamadığı zaman arkadaşlarıyla konuşmuştu. Ama şimdi sesi duyulmaksızın birkaç dakika geçmişti; arada bir, merakını yenemeyip, gözlerini yüzüne kaldırdığı zaman onu kendisine baktığı kadar Jane'e de bakarken, sık sık da gözleri yere dikili buldu. Son karşılaştıkları zamandan daha düşünceli ve daha az memnun etme amacında olduğu açıkça ifade ediliyordu. Elizabeth hayal kırıklığına uğradı, uğradığı için de kendine kızdı.</p>

  <p>"Başka türlü olmasını bekleyebilir miydim!" dedi. "Ama o zaman niye geldi?"</p>

  <p>Ondan başka hiç kimseyle konuşmak gelmiyordu içinden, ama onunla konuşacak cesareti de yoktu.</p>

  <p>Kızkardeşinin hatırını sordu, ama başka bir şey yapamadı.</p>

  <p>"Gideli çok zaman oldu, Mr. Bingley," dedi Mrs. Bennet.</p>

  <p>Mr. Bingley bunu hemen kabul etti.</p>

  <p>"Bir daha gelmeyeceksiniz diye korkuyordum. Herkes öyle dedi, yani Michaelmas'da evi tümden bırakacakmışsınız; ama, mamafih, ben bunun doğru olmadığını umuyorum. Siz gideli muhitimizde birçok değişiklik oldu. Miss. Lucas evlenip gitti. Benim kızlarımdan biri de öyle. Sanırım duymuşsunuzdur; tabii, gazetelerde okumuşsunuzdur. Times'da ve Courier'de yazdı, ama tabii hak ettiği kadar yer vermemişlerdi. Sadece diyordu ki, 'Geçenlerde, George Wickham ve Miss. Lydia Bennet,' ne babasıyla ne nereli olduğuyla ne başka şeylerle ilgili tek kelime yoktu. Kardeşim Gardiner'ın ilanıydı üstelik; nasıl oldu da böyle beceriksiz bir iş yaptı anlamıyorum. Gördünüz mü?"</p>

  <p>Bingley gördüğünü söyledi, tebriklerini sundu. Elizabeth gözlerini kaldırmaya cesaret edemiyordu. O yüzden, Mr. Darcy'nin nasıl göründüğünü anlayamadı.</p>

  <p>"İnsanın kızının iyi evlilik yapması çok hoş bir şey," diye devam etti annesi, "ama aynı zamanda, Mr. Bingley, benden o kadar uzağa gitmesi de çok zor. Newcastle'a gittiler, gayet kuzeyde bir yer sanırım, kimbilir ne kadar zaman orada kalacaklar. Bölüğü orada; çünkü sanırım --------shire alayını bıraktığını, düzenli orduya geçtiğini duymuşsunuzdur. Tanrıya şükür! onun da bazı dostları var, belki hak ettiği kadar çok değilse de."</p>

  <p>Bunun Mr. Darcy'ye yöneltildiğini bilen Elizabeth öyle sefil bir utanç içindeydi ki yerinde zor durdu. Öte yandan, bu onu konuşmaya zorladı, ki başka hiçbir şey böyle bir etki yapmamıştı; Bingley'ye taşrada uzun süre kalmayı düşünüp düşünmediğini sordu. Birkaç hafta, dedi Bingley.</p>

  <p>"Kendi kuşlarınızın hepsini öldürünce, Mr. Bingley," dedi annesi, "lütfen buraya gelin ve Mr. Bennet'ın arazisinde dilediğiniz kadar kuş vurun. Eminim kendisi sizi ağırlamaktan fevkalade mutlu olacak ve en iyi kekliklerin hepsini sizin için ayıracaktır."</p>

  <p>Böyle lüzumsuz, böyle saçma bir ilgi karşısında Elizabeth'in utancı daha da arttı! Bir yıl önce karşılarına çıkan aynı iyi ihtimal şimdi de doğacak olsa, her şeyin hızla aynı ızdıraplı sonuca doğru gideceğine inandı. O anda, yıllar boyu mutlu olmanın bile Jane ve kendisi için bu acı utanç anlarını silemeyeceğini hissetti.</p>

  <p>"Tek dileğim," dedi kendine, "artık bunlardan birinin yakınında olmamak. Varlıkları böyle bir utancı telafi edecek mutluluğu veremez! Bir daha ne onu görmek istiyorum ne diğerini!"</p>

  <p>Yine de yıllar boyu mutlu olmanın telafi edemeyeceği duygusu az sonra ablasının güzelliğinin eski âşığının hayranlığını yeniden alevlendirdiğini görünce epeyce hafifledi. Bingley ilk içeri girdiğinde onunla pek az konuşmuştu; ama her beş dakikada bir ona daha fazla dikkat ediyor gibiydi. Onu geçen seneki kadar güzel buldu, o kadar uyumlu ve rahat; tabii o kadar konuşkan değilse de. Jane Bingley onda hiçbir değişiklik bulmayacak diye korkuyordu ve her zamanki kadar çok konuştuğuna gerçekten inanıyordu. Ama aklı öyle doluydu ki sustuğunun her zaman farkında olmuyordu.</p>

  <p>Beyler kalktıkları zaman Mrs. Bennet tasarladığı kibarlığı hatırladı; Longbourn'a yemeğe davet edildiler ve birkaç gün sonrası için sözleştiler.</p>

  <p>"Bana bir ziyaret borçlusunuz, Mr. Bingley," diye ekledi, "çünkü geçen kış şehre gittiğiniz zaman döner dönmez bizimle aile yemeği yemek için söz vermiştiniz. Görüyorsunuz, unutmadım; ve inanın çok kırıldım geri dönüp sözünüzde durmadınız diye."</p>

  <p>Bingley bu sözler karşısında bir parça aptallaştı ve işlerin engel olduğundan filan yakındı. Sonra gittiler.</p>

  <p>Mrs. Bennet o gün kalıp onlarla yemek yemelerini teklif etmeyi çok istiyordu ama, sofrası her zaman gayet iyi de olsa, hakkında öyle hevesli planlar kurduğu bir adamı memnun etmeye ya da yılda on bin kazanan bir diğerinin iştahını ve gururunu tatmin etmeye iki menüden aşağısı yetmez diye düşündü.</p>
</body>
</html>
