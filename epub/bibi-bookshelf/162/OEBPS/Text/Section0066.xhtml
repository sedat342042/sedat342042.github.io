<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XVII</h2>

  <p>"Lizzyciğim, nereye yürümüş olabilirsiniz?" Odaya girer girmez Elizabeth'e Jane'in, masaya oturduklarında da tüm ötekilerin yönelttiği soru bu oldu. Dolaştıklarını söyleyebildi sadece, nereye gittiklerine bakmadan. Konuşurken yüzü kızardı; ama ne bu, ne başka bir şey gerçek konusunda şüphe uyandırdı.</p>

  <p>Akşam sakin geçti, olağandışı bir şey olmadan. Kabul edilmiş âşıklar konuşup güldüler, kabul edilmemiş olanlar sessizdiler. Darcy mutlu olunca neşeyle dolup taşan biri değildi; heyecanlı ve şaşkın Elizabeth ise mutlu olduğunu biliyordu, hissetmekten çok; çünkü o anki tedirginliğe ek olarak önünde başka engeller de vardı. Durumu bilindiği zaman ailede ne hissedileceğini tahmin edebiliyordu; Darcy'yi Jane'den başka kimsenin sevmediğini biliyordu; diğerlerinin bütün servetine ve gücüne rağmen ondan nefret ediyor olmasından bile korkuyordu.</p>

  <p>Geceleyin Jane'e içini döktü. Kuşku Miss. Bennet'ın olağan alışkanlığı değilse de buna inanmaya kesinlikle yanaşmadı.</p>

  <p>"Şaka yapıyorsun, Lizzy. Olamaz! –Mr Darcy'yle sözlendin! Hayır, hayır, beni kandıramazsın. İmkânsız olduğunu biliyorum."</p>

  <p>"Korkunç bir başlangıç oldu gerçekten! Tek sana güveniyordum; sen de inanmazsan kimse bana inanmaz. Yine de gerçeği söylüyorum. Sadece ve sadece gerçeği söylüyorum. Beni hâlâ seviyor; sözlendik."</p>

  <p>Jane kuşkuyla ona baktı. "Ah Lizzy! olamaz. Ondan nasıl nefret ettiğini biliyorum."</p>

  <p>"Hiçbir şey bilmiyorsun. Bunlar unutulacak. Belki onu her zaman şimdiki kadar sevmedim. Ama böyle durumlarda iyi bir belleğe sahip olmak affedilir şey değildir. Bu benim de son hatırlamam olacak."</p>

  <p>Miss. Bennet hâlâ şaşkınlık içinde kalakalmıştı. Elizabeth tekrar ve bu kez daha ciddi bir biçimde onu inandırmaya çalıştı.</p>

  <p>"Aman Tanrım! cidden öyle olabilir mi! Ama sana inanmak zorundayım," diye haykırdı Jane. "Biricik Lizzyciğim, seni –seni tebrik ederim –ama emin misin? sorumu mazur gör –yani onunla mutlu olabileceğine iyice emin misin?"</p>

  <p>"Hiç şüphem yok. Aramızda karar verdik, dünyadaki en mutlu çift olacağız. Sevindin mi, Jane? Böyle bir enişten olması hoşuna gider mi?"</p>

  <p>"Hem de çok. Hiçbir şey Bingley'yi de beni de daha çok sevindiremezdi. Ama bunu düşündük ve imkânsız olduğunu konuştuk. Peki onu gerçekten çok seviyor musun? Ah, Lizzy! ne yaparsan yap, sevmediğin bir adamla evlenme. Onu yeterince sevdiğinden emin misin?"</p>

  <p>"A evet! Sana her şeyi anlattığım zaman daha da fazla sevdiğimi anlayacaksın."</p>

  <p>"Ne demek istiyorsun?"</p>

  <p>"İtiraf etmeliyim ki onu Bingley'den daha çok seviyorum. Korkarım buna kızacaksın."</p>

  <p>"Sevgili kardeşim, ciddi ol ama. Ben ciddi ciddi konuşmak istiyorum. Bilmem gereken her şeyi hemen anlat. Söyle bakalım, onu ne zamandan beri seviyorsun?"</p>

  <p>"Öyle yavaş yavaş oldu ki tam ne zaman başladı ben de bilmiyorum. Ama galiba ilk Pemberley'deki o harikulade bahçelerini gördüğüm zamana tarihleniyor."</p>

  <p>Ciddi olması için yapılan bir başka rica arzu edilen etkiyi yaptı; Elizabeth çok geçmeden Jane'i sevgisinin gerçek olduğuna inandırdı. Bu konuda ikna olunca Miss. Bennet'ın başka bir dileği kalmadı.</p>

  <p>"Şimdi çok mutlu oldum," dedi, "çünkü sen de benim kadar mutlu olacaksın. Ona her zaman değer verdim. Sadece seni sevdiği için bile ona karşı her zaman saygı duyardım; ama şimdi, Bingley'nin arkadaşı ve senin kocan olarak benim için ikiniz kadar değerli sayılır. Ama Lizzy, bana karşı çok ağzısıkı, çok tedbirli davrandın. Pemberley ve Lambton'da olanlar hakkında ne kadar az şey anlattın! Bütün bildiklerimi senden değil, başka birinden öğrendim."</p>

  <p>Elizabeth ona gizlilik sebeplerini anlattı. Bingley'den bahsetmek konusunda isteksizdi; kendi duygularının durulmamış hali onu sevgilisinin adını anmaktan da aynı şekilde alıkoyuyordu. Ama artık Lydia'nın evliliğindeki rolünü ondan saklamayacaktı. Her şey anlatıldı, ve gecenin yarısı konuşmayla geçti.</p>

  <p style="text-align: center;">* * *</p>

  <p>"Aman Tanrım!" diye haykırdı Mrs. Bennet, ertesi sabah pencereye gider gitmez, "şu huysuz Mr. Darcy bizim biricik Bingley'mizle buraya gelmiyor mu yine! Zırt pırt buraya gelerek ne demek istiyor olabilir? Hani ava filan gidecekti de bizi rahat bırakacaktı. Ne yapacağız bunu? Lizzy, yine yürüyüşe çık da şununla, Bingley'nin ayağına dolaşmasın."</p>

  <p>Elizabeth böyle uygun bir teklif karşısında gülmesini zor tuttu; yine de annesinin onun hakkında ileri geri konuşması gerçekten canını sıkıyordu.</p>

  <p>Odaya girdikleri an Bingley ona anlamlı baktı, elini öyle hararetle sıktı ki bildiği ortadaydı; hemen arkasından şöyle seslendi, "Mr. Bennet, bugün Lizzy'nin yolunu kaybedebileceği başka patika yok mu etrafta?"</p>

  <p>"Mr. Darcy, Lizzy ve Kitty'ye," dedi Mrs. Bennet, "bu sabah Oakham Dağı'na yürümelerini tavsiye ederim. Uzun, hoş bir yoldur; Mr. Darcy de manzarayı hiç görmedi."</p>

  <p>"Başkaları için iyi olabilir," diye cevapladı Mr. Bingley; "ama eminim Kitty'ye çok uzun gelir. Değil mi, Kitty?"</p>

  <p>Kitty evde kalmayı tercih ettiğini söyledi. Darcy dağdan manzarayı görmek için sabırsızlandığını söyledi, Elizabeth de sessizce onayladı. Hazırlanmak için yukarı çıkarken, Mrs. Bennet onu takip etti ve şöyle dedi,</p>

  <p>"Çok üzgünüm, Lizzy, seni o huysuz adamla tek başına bırakmak zorunda kaldım. Ama umarım rahatsız olmazsın: hep Jane'in hatırı için, valla; sohbet etmen gerekmez, arada bir iki şey söyle yeter. Yani, sıkma kendini."</p>

  <p>Yürüyüş sırasında, akşamleyin Mr. Bennet'ın rızasının alınmasına karar verildi. Elizabeth annesinin rızası için başvurmayı kendine sakladı. Annesinin bunu nasıl karşılayacağına karar veremiyordu; bazen bütün servetinin ve ihtişamının adama duyduğu soğukluğu yenmesi için yeterli olacağından şüphe ediyordu. Ama evliliğe şiddetle karşı da çıksa, şiddetle sevinse de hareketlerinin aklı selimden aynı derecede uzak olacağı kesindi; sevincinin ilk coşkusunu da itirazının ilk telaşını da Mr. Darcy'nin duymasına dayanamazdı.</p>

  <p style="text-align: center;">* * *</p>

  <p>Akşamleyin, Mr. Bennet kütüphaneye çekildikten hemen sonra Mr. Darcy'nin kalkıp arkasından gittiğini gördü ve o an büyük bir heyecan duydu. Babasının karşı çıkacağından korkmuyordu, ama onun, en sevdiği kızının, yaptığı seçimle onu üzecek olması, kızını uğurlamanın onu gözyaşları ve pişmanlık içinde bırakacak olması ızdırap verici bir düşünceydi ve Elizabeth Mr. Darcy geri dönünceye kadar acı içinde oturdu; Mr. Darcy'ye bakınca yüzündeki gülümseme onu biraz rahatlattı. Birkaç dakika sonra Mr. Darcy, Kitty'yle birlikte oturduğu masaya yaklaştı; elindeki tığ işine bakıyormuş gibi yapıp kulağına şöyle fısıldadı, "Babana git, seni kütüphaneye istiyor." Elizabeth hemen gitti.</p>

  <p>Babası odada bir aşağı bir yukarı yürüyordu, ciddi ve endişeli görünüyordu. "Lizzy," dedi, "ne yapıyorsun? Aklını mı kaçırdın da bu adamı kabul ediyorsun? Ondan hep nefret etmez miydin?"</p>

  <p>O an Elizabeth önceki görüşlerinin, ifadelerinin daha ılımlı olmuş olmasını ne kadar içtenlikle diledi! Son derece rahatsız edici açıklamalar yapmak zorunda kalmayacaktı; ama şimdi gerekliydiler, ve Elizabeth biraz teleşla da olsa babasını Mr. Darcy'yi sevdiğine ikna etti.</p>

  <p>"Yani başka bir deyişle, onu kabul etmeye kararlısın. Zengin, tabii; senin Jane'den daha güzel elbiselerin, daha lüks arabaların olacak. Ama bunlar seni mutlu eder mi?"</p>

  <p>"Benim ilgi duymadığımı düşünmeniz dışında bir itirazınız var mı?"</p>

  <p>"Hiç yok. Gururlu, itici bir adam olduğunu hepimiz biliyoruz; ama sen gerçekten beğeniyorsan bunun hiçbir önemi yok."</p>

  <p>"Evet, onu beğeniyorum," diye cevapladı, gözlerinde yaşlarla, "onu seviyorum. Aslında hiç yersiz bir gururu yok. Gayet canayakın biri. Onu iyi tanımıyorsunuz; o nedenle lütfen ondan öyle bahsederek beni üzmeyin."</p>

  <p>"Lizzy," dedi babası, "ona rızamı verdim. İstemeye tenezzül ettiği herhangi bir şeyi reddetmeye cesaret edebileceğim türden bir adam değil. Eğer onu kabul etmeye kararlıysan, şimdi sana da rızamı veriyorum. Ama sana iyi düşünmeni tavsiye ederim. Senin karakterini bilirim, Lizzy. Biliyorum, kocanı gerçekten sevmezsen, onun senden üstün olduğunu hissetmezsen ne mutlu, ne de huzurlu olabilirsin. Senin neşeli eğilimlerin bunlara elverişli olmayan bir evlilikte seni büyük tehlike içine sokar. İnancını kaybetmekten, üzülmekten kaçamazsın. Evladım, bana hayat arkadaşına saygı duyamadığını görme acısı yaşatma. Seni neyin beklediğini bilmiyorsun."</p>

  <p>Şimdi daha da duygulanmış olan Elizabeth ciddi ve ağırbaşlı bir biçimde cevap verdi; sonunda, Mr. Darcy'yi gerçekten beğendiğini tekrar ederek, hakkındaki görüşünün yavaş yavaş değiştiğini açıklayarak, onun sevgisinin de bir günlük iş olmadığından, aylar süren bir bekleyişle sınandığından emin olduğunu söyleyerek ve tüm iyi niteliklerini bir hamlede sayarak babasının kuşkularını giderdi ve evliliği benimsemesini sağladı.</p>

  <p>"Valla, bir tanem," dedi, Elizabeth sözlerini bitirdiği zaman, "söyleyecek başka bir şeyim yok. Hal böyleyse, seni hak ediyor demektir. Seni daha az değerli birine vermezdim, Lizzyciğim."</p>

  <p>Yarattığı iyi izlenimi tamamlamak için, babasına Mr. Darcy'nin kendi kendine Lydia için yaptıklarını anlattı. Babası bunları şaşkınlık içinde dinledi.</p>

  <p>"Bu akşam mucizeler akşamı cidden! Demek her şeyi Darcy yaptı; nikâhı ayarladı, parayı verdi, adamın borçlarını ödedi, iş buldu! Bundan iyisi olamazdı. Beni dünya kadar dertten ve masraftan kurtaracak. Dayının işi olsaydı ona ödemek zorunda kalırdım ve öderdim; ama bu vahşi genç âşıklar her işi bildikleri gibi yapıyorlar. Yarın ona ödemeyi teklif edeceğim; köpürecek, fırtınalar estirecek, sana olan aşkından bahsedecek, mesele de böylece kapanacak."</p>

  <p>Sonra, birkaç gün önce Mr. Collins'in mektubunu okurken Elizabeth'in ne kadar rahatsız olduğunu hatırladı; bir süre Elizabeth'e güldükten sonra nihayet gitmesine izin verdi –odadan çıkarken de şöyle dedi, "Mary'yle Kitty için gelen delikanlılar varsa onları da içeri gönder, hazır başka işim yokken."</p>

  <p>Elizabeth'in üstünden böylece çok ağır bir yük kalktı; yarım saat kadar odasında sakince düşündükten sonra makul bir sakinlik içinde diğerlerine katılmayı becerebildi. Her şey neşelenmek için çok yeniydi, ama akşam gayet huzurlu geçti; artık dert edilecek önemli bir şey yoktu; rahatlığın, aşinalığın keyfi zaman içinde gelecekti.</p>

  <p>Annesi geceleyin soyunma odasına çıktığı zaman Elizabeth arkasından gitti ve önemli haberi verdi. Haberin etkisi olağanüstü oldu; ilk duyduğunda Mrs. Bennet hareketsiz oturdu, tek kelime edemeden. Duyduğunu kavrayabilmesi için dakikalar geçmesi gerekti; yine de ailesinin yararına olan ya da kızlarından birine kısmet çıktığı şeklinde bir şey duyduğuna hükmetmekten geri kalmadı. Sonunda toparlanmaya başladı, koltuğunda kıpırdandı, ayağa kalktı, tekrar oturdu, hayret etti, kendi kendine konuştu durdu.</p>

  <p>"Aman Tanrım! Başıma gelen! düşünsene! vay vay! Mr. Darcy! Kimin aklına gelirdi! Ama cidden sahi mi? Ah! biricik Lizzy'm benim! ne kadar zengin ve güçlü olacaksın! ne harçlığın, ne mücevherlerin, ne arabaların olacak! Jane'inkiler solda sıfır –hiç yani. Nasıl sevindim –nasıl mutlu oldum. Ne cazip bir adam! –öyle yakışıklı! –öyle uzun boylu! –Ah biricik Lizzy'm benim! Lütfen benim adıma özür dile eskiden onu hiç sevmediğim için. Ama umarım oralı olmaz. Tatlı Lizzy'm benim. Şehirde ev! Her şey öyle klas ki! Üç kızım gelin oldu! Yılda on bin pound! Ah Tanrım! Bana bir şeyler oluyor. Aklımı kaçıracağım."</p>

  <p>Bunlar rızasından şüphe edilemeyeceğini kanıtlamaya yeterdi: böyle bir tufanı sadece kendisi duyduğu için sevinen Elizabeth az sonra oradan çıktı. Ama kendi odasında daha üç dakika geçirmemişti ki annesi arkasından geldi.</p>

  <p>"Çok sevgili yavrucuğum," diye haykırdı, "başka bir şey düşünemiyorum! Yılda on bin, hatta daha fazla! Lordlara layık! Ve de hususi nikah. Bizzat Başpiskopos'tan nikâh belgeniz olacak, ki olmalı da. Ama çok sevgili yavrucuğum, söyle şimdi bana, Mr. Darcy en çok hangi yemeği seviyor, bilelim ki yarın ona ondan yapalım."</p>

  <p>Bu sözler annesinin beyefendiye muhtemel davranışı konusunda can sıkıcı ipuçları veriyordu; Elizabeth Darcy'nin içten sevgisine sahip olduğunu, ailesinin rızasını aldığını bilse de, hâlâ ortada eksik bir şeyler olduğunu gördü. Ama ertesi sabah beklediğinden çok daha iyi geçti; çünkü Mrs. Bennet, neyse ki, müstakbel damadına öyle bir hayranlıkla baktı durdu ki onunla konuşmaya yeltenmedi, elinden geldiğince ilgi göstermek ya da görüşlerine katıldığını belli etmek dışında.</p>

  <p>Elizabeth babasının onu tanıma zahmetine katlandığını görünce memnun oldu; çok geçmeden Mr. Bennet gözündeki itibarının her an arttığını söyleyerek Elizabeth'i iyice rahatlattı.</p>

  <p>"Üç damadımı da pek beğeniyorum," dedi. "Wickham, galiba, en sevdiğim; ama öyle geliyor ki senin kocanı da Jane'inki kadar seveceğim."</p>
</body>
</html>
