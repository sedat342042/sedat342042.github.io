<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Otuz Dokuzuncu Kısım</h2>

  <p>Kristaller pembe, mavi, yeşil, sarı çizgili parıltılar saçıyordu. Çeşitli prizmalar. Yüzeylerin şeffaflığı nedeniyle kaleydoskop gibi, kırık ışınlar. Niémans gözlerini mikroskoptan kaldırıp Costes'a sordu:</p>

  <p>— Nedir bu?</p>

  <p>Doktor inanmıyormuşçasına cevap verdi:</p>

  <p>— Cam, Komiser. Bu kez katil cam parçacıkları yerleştirmiş.</p>

  <p>— Vücudun neresine?</p>

  <p>— Her zamanki gibi göz çukurlarının dibine. Gözkapaklarının içine. Dokunun üzerine yapışıp donmuş, küçük gözyaşları gibi.</p>

  <p>İki adam hastanenin morgundaydı. Genç doktorun üzerinde, kanlı bir önlük vardı. Niémans onu ilk kez böyle giyinmiş, beyaz fayanstan krallığının ortasında dururken görüyordu. Giyimi ve mekân, ona bir bakıma buz gibi bir otorite sağlıyordu. Adlî tıp uzmanı gözlüklerinin ardından gülümsedi.</p>

  <p>— Su, buz, cam. Malzemelerin akrabalığı apaçık.</p>

  <p>— Apaçık göz önünde olanları görmekte güçlük çekmem, diye homurdandı Niémans, odanın ortasında, bir çarşafın altında yatan cesede yaklaşırken. Bunun anlamı ne? Demek istiyorum ki: bütün bunlar bizi nasıl bir yere yönlendiriyor? Cam parçacıklarının bir özelliği var mı?</p>

  <p>— Astier'nin sonuçlarını bekliyorum. Derinlemesine bir analiz yapıp, camın nereden geldiğini bulmak için laboratuvarına gitti. Ayrıca, antrepoda bulduğunuz tozun ve diğer şeylerin analizini de getirecek. Defterdeki mürekkebin cevabını bulmuş bile: umudunuz kırılacak. Her yerde bulunan adi mürekkepten başka bir şey değil. Sayılarla dolu sayfaya gelince, elimizde başka bilgiler olmadan... Sadece sayıların yazılışına baktık: yazı gerçekten de Sertys'in elinden çıkmış.</p>

  <p>Niémans elini alabros kesilmiş saçlarının arasından geçirdi; antrepodaki izleri neredeyse unutmuştu bile. Sessizlik uzadı. Komiser gözlerini kaldırdı, Costes'un yüzünde bir zekâ parıltısı, sanki gözbebeklerinde bir matematik denkleminin çözümünü gördü. Asabice sordu:</p>

  <p>— Ne var?</p>

  <p>— Hiç. Sadece... Su, buz, cam. Her seferinde söz konusu olan kristaller.</p>

  <p>— Sana açık olanı görebildiğimi söylemiştim ama...</p>

  <p>— Kristaller değişik ısı derecelerine denk düşüyor.</p>

  <p>— Anlamadım.</p>

  <p>Costes ellerini kavuşturdu.</p>

  <p>— Bu maddelerin yapısı, ısı ıskalasının değişik noktalarında oluşur, Komiser. Buzun soğuğu. Suyun çevre ısısı. Cama dönüşmek için, kumun olağanüstü sıcaklığı.</p>

  <p>Niémans söylenenleri öfkeli bir el hareketiyle karşıladı.</p>

  <p>— Ee? Bu dediklerin cinayetler konusunda bize ne veriyor?</p>

  <p>Costes sanki yeniden çekingenlik kabuğuna büzülecekmiş gibi omuzlarını düşürdü.</p>

  <p>— Hiç. Sadece bir gözlemdi...</p>

  <p>— İyisi mi sen bana cesetteki yaraları anlat.</p>

  <p>— Ellerin kesilmesi dışında, cesedin Caillois'nınkinden bir farkı yok. İşkence izlerinin dışında tabiî,</p>

  <p>— Sertys işkence görmemiş mi?</p>

  <p>— Hayır. Anlaşılan katil, öğrenmek istediğini öğrenmiş. Doğruca, asıl amacını gerçekleştirmiş. Elleri ve gözlerin kesilmesi. Boğulma. Yine de maktul dayanılmaz acılar çekmiş. Çünkü katilin eller ve gözlerden başladığı anlaşılıyor. Elleri kesmiş, gözleri çıkarmış, kurbanının işini ondan sonra bitirmiş.</p>

  <p>— Boğma yöntemi?</p>

  <p>— Aynı yöntem, Komiser. Metal bir tel kullanmış. O telle önce kurbanını bağlamış. İlk seferinde gördüğümüz gibi. Uzuvlardaki izler birbirinin aynı.</p>

  <p>— Ya eller? Elleri nasıl kesmiş?</p>

  <p>— Söylemesi güç. Bana kalırsa, yine telden yararlanmış. Tereyağı kesmekte kullanılan tel gibi, anlıyorsunuz umarım, teli bileklere dolamış, sonra insanüstü bir güçle çevirip kanırtmış. Aradığımız adam bir dev, Komiser. Bir tabiat gücü.</p>

  <p>Niémans düşündü. Belirli bir kesinlik getiren yeni bulgulara rağmen, hâlâ katili gözlerinin önünde canlandıramıyordu. Siluetini bile. Bu anlamda, elini tutan bir engel vardı. Katili düşünürken daha çok kişilik, güç ve enerji olarak bakıyordu.</p>

  <p>— Cinayet saati?</p>

  <p>— Unutun. Buzların soğuğu bu konudaki bütün belirtileri yok eder.</p>

  <p>Birden morgun kapısı açıldı. Soluk yüzlü, basık burunlu, çok açık renk gözlü, uzun bir adam belirdi. Birer gökkuşağı kadar geniş gözleri, birbirinden çok uzak görünüyordu. Costes tanıştırmayı yaptı. Gelen, Patrick Astier'ydi. Kimyager hemen konuya girdi, masanın üzerine plastik bir torba bıraktı.</p>

  <p>— Camın bileşimini çözdüm. Fontaineblau kumu, sodyum, kurşun, potasyum, boraks. Elementlerin dağılımına bakarak, nereden geldiğini bulmak mümkün. Döşemelik taşları yontmak için bu camdan yararlanılır. Hani havuzlarda gördüğünüz cinsten taşlar. Ya da otuzlu yılların evlerinde kullanılan taşlar. Katil bizi böylesi taşlarla döşeli bir yere yöneltmek ve...</p>

  <p>Niémans hızla döndü. Bir şimşek hızıyla, göz hekiminin muayenehanesinin tavanı ile duvarlarını hatırlamıştı. İçinden küfretti. Bütün bunlar bir rastlantı olamazdı: Edmond Chernecé üçüncü kurbandı.</p>

  <p>Marc Costes, Komiser kapıyı açarken seslendi:</p>

  <p>— İyi ama, nereye gidiyorsunuz?</p>

  <p>Niémans omzunun üzerinden bağırdı:</p>

  <p>— Galiba katilin üçüncü kurbanını biliyorum. Eğer çok geç kalmadıysam.</p>

  <p>Komiser dışarı çıkmıştı ki, Astier koridorda ona yetişti. Koluna yapıştı:</p>

  <p>— Komiser, antrepodaki tozun analiz sonucunu da aldım.</p>

  <p>Pierre Niémans, kimyagerin buğulaşan gözlük camları arasından gözlerine baktı.</p>

  <p>— Ne?</p>

  <p>— Şu, antrepodan topladığınız kalıntılar.</p>

  <p>— Ee?</p>

  <p>— Onlar kemik, Komiser, hayvan kemiği.</p>

  <p>— Hangi hayvan?</p>

  <p>— Öncelikle, sıçan. Belki çılgınca gelecek ama, şu sizin adam, Sertys, galiba sadece kemirgen yetiştiriyormuş.</p>

  <p>Yeni bir ürperti. Yeni bir ateş.</p>

  <p>— Daha sonra, diye soludu Niémans. Daha sonra. Döneceğim.</p>

  <p><br /></p>

  <p>Niémans karayolunda saatte yüz elliyle gidiyor, bir yandan da direksiyona yumruk üzerine yumruk indiriyordu.</p>

  <p>Eğer Dr. Edmond Chernecé bir sonraki kurbansa, bunun anlamı, aynı zamanda üçüncü kurban olduğuydu.</p>

  <p>Rémy Caillois'dan sonra.</p>

  <p>Philippe Sertys'ten sonra.</p>

  <p>Eğer Chernecé suçluysa, öyleyse genç Éric Joisneau'nun katili de oydu.</p>

  <p>Kahretsin. Komiser haykırmamak için dudaklarını ısırdı. Başlangıçtan beri yaptığı yanlışları düşündü. Kendi beceriksizliğinin bilançosunu çıkardı. O köpek saçmalığı yüzünden, Körler Enstitüsü'ne gitmek istememişti. Böylece ilk gerçek ipucunu kaçırmıştı.</p>

  <p>Ötesi, tam bir sapmaydı.</p>

  <p>O, soruşturmasının içinde bir yengeç gibi yan yan ilerlerken, dağcı çırakları gibi buzulları arşınlarken ya da Sertys'in anasını sorgularken, Éric Joisneau enstitüye gitmiş ve önemli bir şeyler bulmuştu. Onu doğruca Chernecé'ye götüren bir şey. Ne var ki genç teğmen kendini de aşan bir hızla ilerlemişti. Anlaşılan, bulduklarının değerini kestirememişti. Göz hekiminden gerektiği kadar çekinmemiş, dahası, onu bizzat tehlikeye atacak bir soru da sormuştu. İşte Chernecé de kuşkusuz bu yüzden ondan kurtulmaya karar vermişti.</p>

  <p>Bütün bu düşüncelerin yanı sıra, Niémans'ın beyninde, içgüdüsünden başka bir kanıtı olmayan, gümbür gümbür ve dehşet verici başka bir gerçek de beliriyordu: Caillois, Sertys ve Chernecé birlikte bir iş çevirmişlerdi. Aynı hatayı paylaşıyorlardı. Ortak hatayı.</p>

  <p>Ortak ve ölümcül.</p>

  <blockquote style="margin: 20px 0 20px 40px; border: none; padding: 0px;">
    <p>"BİZ EFENDİLERİZ, BİZ KÖLELERİZ.<br />
    BİZ HER YERDEYİZ, HEM DE HİÇBİR YERDE.</p>

    <p>BİZ KARAR VERENLERİZ.<br />
    KIZIL NEHİRLERİN HKİMİYİZ."</p>
  </blockquote>

  <p>Cümlelerdeki <i>biz</i> sözcüğü bu üç kişiyle ilgili olabilir miydi, mümkün müydü? Caillois, Sertys ve Chernecé'nin "kızıl nehirlerin" efendileri olmalarının imkânı var mıydı? Tüm kente karşı bir komplo kurmaları, bu komplonun da bütün cinayetlerin nedeni olması mümkün müydü?</p>
</body>
</html>
