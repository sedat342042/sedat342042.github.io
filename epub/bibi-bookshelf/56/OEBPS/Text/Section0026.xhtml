<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On Dokuzuncu Kısım</h2>

  <p>Doktor Stéphane Macé taşra hekimi kavramının çağdaşlaştırılmış, zarifleştirilmiş yeni bir örneğiydi. Soylu çizgiler, uzun ve soluk eller, pahalı bir takım elbise; uyanık ve anlayışlı, burjuva ve zarif doktor tipinin kusursuz bir temsilcisi. Daha ilk görüşte, doktordan ve yumuşak hareketlerinden nefret etti Karim. Bering Denizi'ndeki buzullar gibi kopup gelen öfkesinden bazen kendisinin bile korktuğu olurdu.</p>

  <p>Deri ceketini çıkarmaya gerek görmeksizin, koltuklardan birinin ucuna ilişiverdi. İkisinin arasında, cilalı bir yazı masası uzanıyordu. Belki de değerli birkaç biblo, bir bilgisayar, bir ilaç sözlüğü... Doktorun muayenehanesi sade, ciddi ve zevkliydi.</p>

  <p>— Anlatın Doktor, dedi Karim oturur oturmaz.</p>

  <p>— Belki de bana önce soruşturmanızın bu konuyla nasıl bir ilgisi olduğunu...</p>

  <p>— Hayır. (Kabalığını bir tebessümle yumuşatmaya çalıştı.) Üzgünüm. Ama, hayır.</p>

  <p>Doktor parmaklarıyla masanın kenarında piyano çaldı, sonra ayağa kalktı. Anlaşılan, renkli takkeli bu Arap şaşırtıyordu onu. Telefonda konuşurken, böyle biriyle karşılaşacağını düşünmemişti pek.</p>

  <p>— Haziran 1982'ydi. Her zamankilerden farksız bir telefon. Küçük bir çocuk... Yüksek ateş. İlk vizitemdi. Yirmi sekiz yaşındaydım.</p>

  <p>— Onun için mi hâlâ hatırlıyorsunuz?</p>

  <p>Doktor gülümsedi. Karim'in sinirlerini tepesine toplamaktan başka bir işe yaramayan, hamak kadar geniş bir tebessüm.</p>

  <p>— Hayır. Duyunca, anlayacaksınız... Telefonu eden, birkaç doktorun ortaklaşa kullandığı bir santraldı, nereye gideceğimi pek bilemeden adresi not ettim. Aslında verilen adres buradan on beş kilometre uzakta, taşlı bir ovanın dibinde, küçük bir evdi... Adres hâlâ bende. Size veririm.</p>

  <p>Teğmen sessizce başını salladı.</p>

  <p>— Neyse, diye sözü sürdürdü doktor, bütün dünyadan kopuk taş kulübeyi buldum. Sıcaklık dayanılacak gibi değildi, otlarda böcekler ötüp duruyordu... Kadın kapıyı açınca, tuhaf bir duyguya kapıldım. Sanki o kadın o köylü dekoruna ait değilmiş gibiydi...</p>

  <p>— Neden?</p>

  <p>— Bilmiyorum. Salonda pırıl pırıl bir piyano ve...</p>

  <p>— Köylüler müzikten hoşlanamazlar mı?</p>

  <p>— Onu demedim...</p>

  <p>Doktor yutkundu.</p>

  <p>— Benden fazla hoşlanmamış gibisiniz...</p>

  <p>Karim gözlerini kaldırdı.</p>

  <p>— Ne önemi var?</p>

  <p>Doktor da aynı fikirdeymiş gibi, nazikçe onayladı. Dudakları hâlâ aynı tebessümle kıvrılmıştı, ama şimdi artık gözlerinde endişe vardı. Tabanca kılıfını ve kılıftan taşan Glock 21'in kabzasını görmüştü. Bir de, Karim'in deri ceketinin kolundaki kurumuş kan lekesini. Yeniden odayı arşınlamaya koyuldu, bu kez kendini oldukça kötü hissediyordu.</p>

  <p>— Çocuğun odasına girdiğimde, işler iyice tuhaflaştı.</p>

  <p>— Neden?</p>

  <p>Doktor omuzlarını kaldırdı.</p>

  <p>— Oda bomboştu. Ne bir oyuncak, ne bir resim, hiçbir şey.</p>

  <p>— Çocuk nasıldı? Yüzü neye benziyordu?</p>

  <p>— Bilmiyorum.</p>

  <p>— Bilmiyor musunuz?</p>

  <p>— Hayır. En tuhafı da bu ya. Kadın beni karanlıkta kabul etti. Tüm pancurlar kapalıydı. Evin içinde tek bir ışık bile yoktu. İçeri girdiğimde, kadının sadece bir gölge aradığını, serinlemek istediğini düşündüm, ama bütün eşyaların üzeri örtülüydü. Çok... çok esrarlı bir durumdu.</p>

  <p>— Size ne dedi?</p>

  <p>— Çocuğunun çok hasta olduğunu. Işıktan çok rahatsız olduğunu.</p>

  <p>— Ee çocuğu muayene edebildiniz mi? Normal muayene, demek istiyorum.</p>

  <p>— Evet, yarıkaranlıkta.</p>

  <p>— Nesi vardı?</p>

  <p>— Basit bir anjin. Hatırlıyorum da...</p>

  <p>Doktor eğildi, işaret parmağını dudaklarının üzerine yerleştirdi. Kuşkusuz hastaları etkilemek için doktorların başvurdukları ciddi, sert hareketlerden biriydi. Oysa Karim hiç etkilenmedi gördüğünden.</p>

  <p>— İşte o an her şeyi anladım... Çocuğun boğazını aydınlatmak için minik fenerimi çıkardığımda, kadın bileğimi tuttu. Öylesine şiddetli bir hareketti ki... Çocuğunun yüzünü görmemi istemiyordu.</p>

  <p>Karim düşündü. Bacaklarından biri seğiriyordu. Hâlâ mezarın üzerine yapıştırılmış, boş çerçeveyi düşünüyordu. Fotoğrafların çalınmasını.</p>

  <p>— Şiddetten söz ederken, ne demek istiyorsunuz?</p>

  <p>— Aslında güç demem gerekirdi. O kadının gücü... olağanüstüydü. Size kadının bir seksen falan olduğunu söylemeyi unuttum. Gerçek bir dev.</p>

  <p>— Onun yüzünü görebildiniz mi?</p>

  <p>— Hayır. Bütün bunların yarıkaranlıkta geçtiğini unutmayın.</p>

  <p>— Ya sonra?</p>

  <p>— Reçetemi yazıp gittim.</p>

  <p>— Kadın nasıl davranıyordu? Çocuğuna karşı, demek istedim.</p>

  <p>— Hem çok ilgili, hem çok mesafeliydi... Düşündükçe... O vizitede birbirini tutan hiçbir şey yoktu...</p>

  <p>— Onları bir daha görmeye gitmediniz mi?</p>

  <p>Doktor hâlâ odayı arşınlıyordu. Karim'e endişeyle baktı. Yüzündeki neşe kaybolmuştu. Teğmen birden Macé'nin bu ziyareti neden böylesine ayrıntılarıyla hatırladığını anladı. Viziteden iki ay sonra, küçük Jude ölmüştü. Doktor bunu biliyor olmalıydı.</p>

  <p>— Sonra araya tatil girdi, diye devam etti sözüne. Ve... neyse, eylül başında bir daha gittim oraya. Kimse yoktu. Uzaktaki bir komşudan, gittiklerini öğrendim...</p>

  <p>— Gittiklerini mi? Size çocuğun öldüğünü söyleyen olmadı mı?</p>

  <p>Doktor başıyla hayır işareti yaptı.</p>

  <p>— Hayır. Komşuların hiçbir şeyden haberi yoktu. Bunu daha sonra, tesadüfen öğrendim.</p>

  <p>— Nasıl?</p>

  <p>— Sarzac Mezarlığı'nda, bir cenaze töreni sırasında.</p>

  <p>— Bir başka hastanızın cenazesi mi?</p>

  <p>— Tatsız olmaya başladınız Müfettiş, ben...</p>

  <p>Karim ayağa kalktı. Doktor geriledi.</p>

  <p>— O günden beri, dedi polis. Daha ciddi bir rahatsızlığın, ağır bir hastalığın belirtilerini gözden kaçırmış olabileceğinizi düşünüyorsunuz. O günden beri, sürekli bir vicdan azabıyla yaşıyorsunuz. Kendinize göre bir araştırma yapmış olmalısınız. Ufaklığın nasıl öldüğünü biliyor musunuz?</p>

  <p>Doktor parmağını gömleğinin yakasından geçirdi, en üst düğmeyi açtı. Şakakları terden sırılsıklamdı.</p>

  <p>— Hayır. Doğru, ben... kendi araştırmamı yapmaya çalıştım, ama hiçbir şey bulamadım. Meslektaşlarıma, hastanelere başvurdum... Sonuçsuz. Bu hikâye aklımdan çıkmıyordu, anlayabiliyor musunuz?</p>

  <p>Karim arkasını döndü.</p>

  <p>— Üstelik öğrenmenin sonu da gelmedi.</p>

  <p>— Ne dediniz?</p>

  <p>Doktor bir kompres kadar soluktu.</p>

  <p>— Çok yakında öğrenirsiniz, dedi Karim.</p>

  <p>— Hey Tanrım. Size ne yaptım ben?</p>

  <p>— Hiç. Ama bütün gençliğimi sizin gibi heriflerin otomobillerini çalmakla geçirdim...</p>

  <p>— Nereden geliyorsunuz? Kimsiniz? Siz... siz bana resmî kimliğinizi bile göstermediniz, ben...</p>

  <p>— Sakin olun, sadece şaka yapıyordum.</p>

  <p>Koridora çıktı. Bekleme odası adam almayacak kadar kalabalıktı. Doktor peşinden yetişti.</p>

  <p>— Bekleyin, dedi soluk soluğa. Sizin bildiğiniz, benim öğrenemediğim bir gelişme mi var? Şeyy... ölüm nedeni hakkında?</p>

  <p>— Maalesef, hayır.</p>

  <p>Teğmen kapının tokmağını çevirdi. Doktor tokmağın üzerindeki ele yapıştı. Takım elbisesi bir yelken gibi titriyordu.</p>

  <p>— Neler oluyor? Bu kadar yıl sonra, bu soruşturma, neden?</p>

  <p>— Dün gece, çocuğun mezarına girildi. Bir de bir okul soyuldu.</p>

  <p>— Kim... Size göre, kim yaptı?</p>

  <p>Teğmen cevapladı:</p>

  <p>— Bilmiyorum. Ama emin olduğum bir şey var: dün gecenin suçluları, ormanı gizleyen ağaçlar gibi.</p>
</body>
</html>
