<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Yirminci Kısım</h2>

  <p>Tamamen ıssız yollarda uzun süre yol aldı. Bu bölgede devlet yolu ara yola, ara yollar da patikaya benziyordu. Mavi ve pamuklu göğün altında tarlalar, üzerlerinde tek bir bitki, tek bir hayvan olmaksızın, göz alabildiğine uzanıyordu. Bazen, bu manzaranın ortasında yükselen kayalık tepeler, gümüş rengi, birer kurt kapanı kadar davetkâr vadiciklere yüksekten bakıyordu. Buradan geçmek, zaman içinde geri gitmek gibi bir şeydi. Tarımın henüz bilinmediği çağlara bir yolculuk.</p>

  <p>Karim önce Macé'den adresini aldığı ve Jude ailesinin oturduğu taş kulübeyi görmeye gitti. Kulübe falan kalmamıştı. Onun yerinde, gri otların arasında belli belirsiz görünen bir taş ve enkaz yığını vardı. Şimdi Tapu Müdürlüğü'ne gidebilir, kulübenin sahibinin kimliğini öğrenebilirdi, ama onun yerine Cahors kentine, Jean-Jaurès Okulu'nun fotoğrafçılığını yapıp, çalınan resimleri çeken Jean-Pierre Cau'yla görüşmeye gitmeyi yeğledi.</p>

  <p>Cau'nun dükkânındaki negatiflerden, onu ilgilendiren sınıfın resimlerini incelemeyi umuyordu. İsimsiz resimlerin arasında, o çocuğun fotoğrafı da olmalıydı kuşkusuz; onu tanıyabilmek için elinde en ufak bir ipucu olmasa da, yüzünü görmek için dayanılmaz bir tutku kabarıyordu genç Mağripli'nin içinde. Kendi kendine itiraf edemiyordu ama, içten içe, fotoğrafları gördüğü an bir ürperti duyacağını biliyor bir ipucu yakalayacağını umuyordu.</p>

  <p>Öğleden sonra dörtte, arabasını Cahors'un trafiğe kapalı alanının girişinde park etti. Taş avlular, ferforje balkonlar, saçaklar. Tarihî bir kent merkezinin dingin güzelliği ya da banliyö çocuğu Karim'in başını döndürecek her şey.</p>

  <p>Duvarların dibinden ilerledi ve sonunda "düğün ve vaftiz" törenleri uzmanı Jean-Pierre Cau'nun dükkânını buldu.</p>

  <p>Fotoğrafçı birinci kattaydı, stüdyosunda.</p>

  <p>Karim merdivenleri tırmandı. Boş stüdyo loşluğa bürünmüştü. Teğmen ancak bayramlıklarını giymiş çiftlerin sırıttığı çerçeveleri seçebildi. Glase kâğıt üzerinde, zorunlu mutluluk.</p>

  <p>Daha o an, içindeki küçümseme dalgasından pişman oldu. O insanları nasıl yargılardı ki? Genç kızların kirpiklerinin altındakini okumayı beceremeyen, içinde taşıdığı bütün sevgiyi, tüm bakışlardan, her türlü sıcaklıktan uzak, fosilleşmiş bir çekirdeğe dönüştüren bu sürgündeki polisin onlara önereceği başka bir şey var mıydı? Onun gözünde duygular, başından beri reddettiği bir yenilgi, bir güçsüzlük anlamına geliyordu. Bu alanda da, fazla gururdan olacak, hep yanlış olanı yapmıştı. Şimdi de, yalnızlığına gömülmüş, göz göre göre kuruyup gidiyordu.</p>

  <p>— Evlenecek misiniz?</p>

  <p>Karim sese döndü.</p>

  <p>Jean-Pierre Cau bir ponza taşı kadar gri, cildi bir ponza taşı kadar delik deşikti. Sabırsızlıkla titreşen kıvırcık favorileri, yorgun ve altları torbalı gözleriyle tezat oluşturuyordu. Gidip bir lamba yaktı.</p>

  <p>— Hayır, evlenmiyorsunuz, dedi Karim'e alıcı gözle baktıktan sonra.</p>

  <p>Sesi, uzun zamandır sigara içen bir tiryakininki gibi çatallaşıyordu. Cau yaklaştı. Gözlüklerin ardında, buruşmuş gözkapaklarının altındaki bakış, usanmışlık ile güvensizlik arasında gidip geliyordu. Karim gülümsedi. Bu kentte ne sorgulama izni, ne de herhangi bir yetkisi vardı. Onun için, işini tatlılıkla halletmesi gerekecekti.</p>

  <p>— Adım Karim Abdouf, diye açıkladı. Polis teğmeniyim. Bir soruşturma çerçevesinde, bazı bilgilere ihtiyacım var.</p>

  <p>— Cahors polisinden misiniz? diye sordu fotoğrafçı, endişeden çok merakla.</p>

  <p>— Sarzac.</p>

  <p>— Yanınızda bir kimlik, bir belge var mı?</p>

  <p>Karim elini ceketinin cebine daldırdı, resmî kimliğini çıkardı. Fotoğrafçı kimliği birkaç saniye inceledi. Mağripli içini çekti. Adamın şimdiye kadar hiç polis kimliği görmediğini, ama bunun kül yutmaz rolü oynamasına engel olmadığını biliyordu. Cau zoraki bir tebessümle iade etti kimliği. Alnı kırış kırıştı.</p>

  <p>— Benden ne istiyorsunuz?</p>

  <p>— Bir okulun sınıf resimlerini arıyorum.</p>

  <p>— Hangi okul?</p>

  <p>— Jean-Jaurès. Sarzac'ta. 1981'in birinci ve 1982'nin ikinci sınıf resimlerine ihtiyacım var, bir de tabiî, fotoğrafların yanında isimler varsa, onları. Bu tip belgeleri saklıyorsunuz, değil mi?</p>

  <p>Adam yine gülümsedi.</p>

  <p>— Her şeyi saklıyorum.</p>

  <p>— Bir göz atabilir miyiz? dedi polis teğmeni, gırtlağından çıkarmayı becerdiği en tatlı sesle.</p>

  <p>Cau yandaki odayı gösterdi; bir ışık çizgisi karanlığı bölüyordu.</p>

  <p>— Sorun değil, benimle gelin.</p>

  <p>İkinci oda stüdyodan daha genişti. Siyah ve imbikli bir makine, ayarlanabilir ayaklar üzerinde optik cihazlar, uzun bir tezgâhı dolduran çeşitli malzeme. Duvarlarda, büyük boy vaftiz resimleri vardı. Her zamanki gibi, beyaz. Gülücükler, yeni doğmuş bebekler.</p>

  <p>Karim dolaplara kadar fotoğrafçının peşinden gitti. İhtiyar, metal kulpların üzerindeki etiketleri okumak için eğildi, sonra ağır bir çekmeceyi çekti. Kraft kâğıdından zarf destelerini inceledi.</p>

  <p>— Jean-Jaurès. İşte, burada.</p>

  <p>Cau, içinde bir sürü şeffaf küçük zarf bulunan büyük bir zarfı ayırdı. Zarfları tek tek inceledi, sonra bir daha. Alnındaki kırışıklar arttı.</p>

  <p>— 1981'in birinci sınıfı ve 1982'nin ikinci sınıfı demiştiniz, değil mi?</p>

  <p>— Evet, öyle.</p>

  <p>Bitkin gözkapakları kalktı.</p>

  <p>— Çok tuhaf. Ben... yoklar.</p>

  <p>Karim sıçradı. Hırsızların onunla aynı şey düşünmüş olmaları mümkün müydü? Sordu:</p>

  <p>— Bu sabah geldiğinizde, gözünüze bir şey çarpmadı mı?</p>

  <p>— Ne demek istiyorsunuz?</p>

  <p>— Hırsızlık gibi bir şey.</p>

  <p>Cau stüdyonun dört köşesindeki kızılötesi algılayıcıları göstererek bir kahkaha attı.</p>

  <p>— Buraya girecek olan fazla eğlenecek zaman bulamaz. Güvenlik için, dünyanın parasını yatırdım...</p>

  <p>Karim hafif bir tebessümle cevap verdi:</p>

  <p>— Biz yine de bakalım. Bu sizin güvenlik sisteminden paspas kadar bile etkilenmeyecek bir sürü insan tanıyorum. Negatifleri de saklıyorsunuz, değil mi?</p>

  <p>Cau'nun yüzü değişti.</p>

  <p>— Negatifleri mi? Neden sordunuz?</p>

  <p>— Belki de beni ilgilendirenleri atmamışsınızdır...</p>

  <p>— Hayır. Özür dilerim, ama bu gizlidir.</p>

  <p>Teğmen, fotoğrafçının boynunda şişen damarı gördü. Artık davranış değiştirmenin zamanıydı.</p>

  <p>— Negatifler dedim, babalık. Yoksa, sinirlenirim.</p>

  <p>Adam bakışıyla Karim'i tarttı, sonra geri geri yürüyerek başını salladı. Bu kez sürgülü bir kilitle kapatılmış başka bir dolabın başına gittiler. Cau dolabı açtı, çekmecelerden birini çekti. Elleri titriyordu. Teğmen fotoğrafçının karşısına geçip, dirseklerine dayandı. Dakikalar geçtikçe, adamın yüzünde artan endişeyi, açıklanamaz korkuyu gördü. Sanki Cau aradıkça özel bir ayrıntı hatırlıyor, şimdi aklını karıştıran bir şeyi yeniden yaşıyor gibiydi.</p>

  <p>Fotoğrafçı yeniden zarflara daldı. Saniyeler geçti. Sonra gözlerini kaldırdı. Yüzü tiklerden kıpır kıpırdı.</p>

  <p>— Ben... Hayır, gerçekten. Onlar da gitmiş.</p>

  <p>Karim hızla çekmeceyi itti. İki eli de sıkışan fotoğrafçı, acıyla haykırdı. Yumuşak davranmak, başka bir sefere kalacaktı artık. İhtiyarın gırtlağını sıkarak, ayaklarını yerden kesti. Sesi hâlâ sakindi:</p>

  <p>— Mantıklı ol, Cau. Soyuldun mu? Evet? Hayır?</p>

  <p>— Ha... hayır... yemin ederim...</p>

  <p>— O kahrolası fotoğrafları ne yaptın öyleyse?</p>

  <p>Cau kekeledi:</p>

  <p>— On... sattım onları...</p>

  <p>Şaşkınlıktan donan Karim, kurbanını bıraktı. Adam hem bileklerini ovuşturuyor, hem inliyordu. Teğmen gırtlaktan gelen bir sesle mırıldandı:</p>

  <p>— Sattın mı? Ama... Ne zaman?</p>

  <p>Adam cevap verdi:</p>

  <p>— Tanrım... Eski bir hikâye bu... Bakın, fotoğraflarımla istediğimi yapma hakkına...</p>

  <p>— Ne zaman sattın?</p>

  <p>— Bilmiyorum... Yaklaşık on beş yıl oldu...</p>

  <p>Karim şaşkınlıktan şaşkınlığa geçiyordu. Fotoğrafçıyı dolaba dayadı. Küçük şeffaf zarflar çevreye dağıldı.</p>

  <p>— Baştan başla, babalık. Bütün bu anlattıkların hiç de açık değil.</p>

  <p>Cau yüzünü buruşturdu:</p>

  <p>— Bir akşam, bir yaz akşamı... Bir kadın geldi... Fotoğrafları istedi... Sizin aradıklarınızı... Şimdi iyi hatırlıyorum...</p>

  <p>Bu haber, Karim'in düşüncelerini altüst etmişti. Daha 1982'de, "birileri" küçük Jude'ün fotoğraflarının peşindeydi.</p>

  <p>— Sana Jude'den bahsetti mi? Jude İtero'dan? Bu ismi mi verdi?</p>

  <p>— Hayır. Fotoğraflar ile negatifleri alıp, gitti.</p>

  <p>— Para verdi mi?</p>

  <p>Adam başını salladı.</p>

  <p>— Ne kadar?</p>

  <p>— İki yüz frank... O yıllar için, küçük bir servet... hele birkaç çocuk resmi için...</p>

  <p>— O resimleri neden istiyormuş?</p>

  <p>— Bilmiyorum. Sormak aklımdan bile geçmedi.</p>

  <p>— O fotoğraflara bir göz atmış olmalısın... İçlerinde, yüzünde özel bir belirti olan bir çocuk var mıydı? Saklanamayacak bir belirti?</p>

  <p>— Hayır. Görmedim... Bilmiyorum... Hiç bilmiyorum.</p>

  <p>— Ya kadın? Nasıl biriydi? İriyarı, dev gibi bir kadın mı? Annesi miydi?</p>

  <p>Adam birden durakladı, sonra bir kahkaha attı. Uzun ciddi bir kahkaha, dipteki dalgaları canlandıran bir kahkaha. Sonunda gıcırdar gibi konuştu:</p>

  <p>— Annesi olması mümkün değildi.</p>

  <p>Karim adamı iki bileğinden yakaladı, dosya dolabına doğru itti.</p>

  <p>— NEDEN?</p>

  <p>Cau gözlerini pörsümüş gözkapaklarının altında devirdi.</p>

  <p>— Bir rahibeydi. Kahrolası bir Katolik rahibe!</p>
</body>
</html>
