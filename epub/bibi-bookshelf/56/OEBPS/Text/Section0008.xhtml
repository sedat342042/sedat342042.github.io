<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Dördüncü Kısım</h2>

  <p>Pierre Niémans ve Éric Joisneau zaman geçirmeden kentin girişindeki üniversitenin yolunu tuttular. Başkomiser arkadaşına merkez binadaki kütüphanede beklemesini söyledi, kendisi de bu arada yüz metre ötedeki yönetim binasının en üst katındaki rektörle görüşecekti.</p>

  <p>Niémans yetmişli yılların modasına uygun olarak yapılan daha sonra yeniden elden geçirilen, yüksek tavanlı, her duvarı ayrı bir pastel renge boyanmış büyük binaya girdi. Üst katta, bir sekreter ile küçük masasının bulunduğu ufak bekleme odasına girdi, kendini tanıtıp Vincent Luyse'la görüşmek istediğini belirtti.</p>

  <p>Birkaç dakikalık bekleme süresince, kayak pistlerinin ya da şiddetli çağlayanların kenarında kupalarını ya da madalyalarını gösteren muzaffer öğrencilerin fotoğraflarının yer aldığı duvarlara baktı.</p>

  <p>Birkaç dakika sonra, rektörün karşısında, ayakta duruyordu. Kıvırcık saçlı, yayvan burunlu, beyaz tenli bir adamdı rektör. Vincent Luyse'un yüzü Afrikalı bir zenci ile kansızlık çeken birinin garip bir karışımıydı sanki. Yağmur loşluğunda kendilerine nasılsa birer yol bulup odaya giren ışınlar, ışık huzmeleri halindeydi. Rektör komiserin oturmasını söyledi, asabice bileklerini ovuşturmaya başladı.</p>

  <p>— Evet? dedi kuru bir sesle.</p>

  <p>— Evet, ne?</p>

  <p>— Bir şeyler bulabildiniz mi?</p>

  <p>Niémans bacaklarını uzattı.</p>

  <p>— Daha yeni geldim, Sayın Rektör. İzin verin de çevremi biraz araştırayım. Siz en iyisi sorularıma cevap verin.</p>

  <p>Luyse koltuğunda dikildi. Yazı masası koyu ahşaptan yapılmış, üzerindeki madenî aksamla çelik bir gezegen üzerindeki çiçek saplarını andırıyordu.</p>

  <p>— Fakültenizde kuşku çekici olaylar oldu mu? diye sordu Niémans sakince.</p>

  <p>— Kuşku çekici mi? Hiç olmadı.</p>

  <p>— Uyuşturucu? Hırsızlık? Kavga?</p>

  <p>— Hayır.</p>

  <p>— Burada çete, tarikat falan da mı yok? Akılları başlarından bir karış havada gençler?</p>

  <p>— Ne demek istediğinizi anlayamadım.</p>

  <p>— Bazı oyunları ve bu oyunlardaki rolleri kastediyorum. Bilirsiniz ya, hani ritüeller, törenlerle dolu birtakım oyunlar vardır...</p>

  <p>— Hayır. Burada bu dediklerinizden pek bulunmaz. Öğrencilerimizin hepsi aklı başında gençlerdir.</p>

  <p>Niémans sessiz kaldı. Rektör karşısındaki adama alıcı gözle baktı: alabros kesilmiş saçlar, geniş omuzlar, paltonun aralığından görünen MR 73'ün kabzası. Luyse eliyle yüzünü sıvazladı, sonra sanki kendi kendini ikna etmeye çalışıyormuşçasına söze girdi:</p>

  <p>— İstediğim tek bir şey var, Komiser, o da katili olabildiğince çabuk bulmanız. Okul yakında açılıyor ve...</p>

  <p>— Bu arada, kampüse gelen öğrenci oldu mu?</p>

  <p>— Sadece birkaç yatılı öğrenci. Yukarıda, merkez binanın çatı katına yerleşiyorlar. Bir de, derslerini hazırlayan birkaç hoca var.</p>

  <p>— Adlarını verebilir misiniz?</p>

  <p>— Ama... (tereddüt etti) sorun değil.</p>

  <p>— Şu Rémy Caillois, nasıl biriydi?</p>

  <p>— Çok sessiz bir kütüphane memuruydu. Yalnız biri.</p>

  <p>— Öğrenciler sever miydi?</p>

  <p>— Tabiî, tabiî.</p>

  <p>— Nerede oturuyordu? Guernon'da mı?</p>

  <p>— Burada, kampüste. Eşiyle birlikte, merkez binanın en üst katında. Yatılı öğrencilerin katında.</p>

  <p>— Rémy Caillois yirmi beş yaşındaydı. Günümüzde, evlenmek için oldukça genç bir yaş, değil mi?</p>

  <p>— Rémy ve Sophie Caillois fakültenin öğrencilerindendi. Sanırım daha önce kampüs lisesinde, hocaların çocuklarının devam ettiği lisede tanışmışlar. Onlar... onlar çocukluk arkadaşıydı.</p>

  <p>Niémans birden kalktı.</p>

  <p>— Tamam, Sayın Rektör. Teşekkür ederim.</p>

  <p>Komiser hemen çıktı, odadaki korku havasına daha fazla dayanamayacaktı.</p>

  <p><br /></p>

  <p>Kitaplar.</p>

  <p>Üniversitenin büyük kütüphanesi, neon ışıkları altında uzayıp giden sıra sıra kitap doluydu. Metal raflar, kusursuz bir düzenle yerleştirilmiş kâğıttan duvarlar taşıyordu. Altın ya da gümüş işlemeli ciltler. Hepsi de Guernon Üniversitesi'nin armasını taşıyan etiketler. Issız salonun ortasında, birbirlerinden cam bölmelerle ayrılmış plastik masalar vardı. Niémans girdiğinde, kütüphaneyi hapishanenin görüşme salonuna benzetti.</p>

  <p>Hem aydınlık, hem kapalı, hem havadar, hem de havasızdı.</p>

  <p>— Bu üniversitede hep en iyi hocalar ders verir, diye açıkladı Éric Joisneau. Güneydoğu Fransa'nın kreması yani. Hukuk, iktisat, edebiyat, psikoloji, sosyoloji, fizik... En önemlisi de tıp. İsère Bölgesi'nin tüm ensesi kalınları burada ders verir, muayenelerini üniversitenin hastanesinde yapar. Hastane aslında üniversitenin eski binalarında şimdi. Tüm bina tepeden tırnağa elden geçirildi. Bölgenin yarısı tedavi için buraya gelir, dağlıların hemen hepsi burada doğmuştur.</p>

  <p>Niémans kollarını kavuşturmuş, kalçasını okuma masalarından birine yaslamış, Joisneau'yu dinliyordu.</p>

  <p>— Bilirmiş gibi konuşuyorsun.</p>

  <p>Joisneau kitaplardan birini aldı.</p>

  <p>— Öğrenimimi burada tamamladım. Hukuka başlamıştım... Avukat olmak istiyordum.</p>

  <p>— Ve polis mi oldun?</p>

  <p>Genç polis, Niémans'a baktı. Gözleri beyaz ışığın altında parlıyordu.</p>

  <p>— Lisansa başlayacağım sırada, birden sıkılmaktan korktum. O zaman, Toulouse'daki polis okuluna yazıldım. Kendi kendime polisliğin hareketli, tehlikeli bir meslek olduğunu düşünüyordum. İnsana sürprizler hazırlayan bir meslek.</p>

  <p>— Düş kırıklığına mı uğradın?</p>

  <p>Joisneau kitabı yerine yerleştirdi. Tebessümü kaybolmuştu.</p>

  <p>— Bugün için, hayır. Özellikle bugün, uğramadım. (Gözlerini Niémans'a dikti.) O ceset... böyle bir şey nasıl yapılabilir?</p>

  <p>Niémans soruyu duymamış gibi davrandı.</p>

  <p>— Üniversitede hava nasıldı? Dikkatini çeken özel bir şey?</p>

  <p>— Yoktu. Kafaları hayatla, yaşanan çağla, benimsenmesi gereken düşüncelerle ilgili klişelerle dolu, bir sürü burjuva çocuğu... Onların yanında da köylü çocukları tabiî, bir de işçi çocukları. Onlar daha da idealistti. Daha da saldırgan. Her neyse, nasıl olsa hepimizin işsizlikle randevusu vardı, onun için...</p>

  <p>— Tuhaf olaylar var mıydı? Küçük gruplar, falan?</p>

  <p>— Hayır. Hiç. Aslında, vardı. Hatırlıyorum, fakültede bir seçkinler grubu vardı. Üniversite hocalarının çocuklarından oluşan, ayrı bir dünya sanki. İçlerinden bazıları, gerçekten de çok yetenekliydi. Her yıl, bütün ödülleri onlar alırdı. Spor alanında bile. Bize pek bir şey bırakmazlardı.</p>

  <p>Niémans, Luyse'un bekleme odasında gördüğü şampiyonluk fotoğraflarını hatırladı. Sordu:</p>

  <p>— O öğrenciler, bütün haklara sahip küçük bir topluluk muydu? Sence, saçma sapan bir niyetin çevresinde toplanmış olabilirler mi?</p>

  <p>Joisneau bir kahkaha patlattı.</p>

  <p>— Ne düşünüyorsunuz? Yoksa bir tür... bir tür organize hareket olduğunu mu?</p>

  <p>Ayağa kalkıp kitap rafları boyunca yürüme sırası Niémans'taydı şimdi.</p>

  <p>— Bir kütüphaneci, bir üniversite kütüphanecisi, tüm bakışların merkezindedir. İdeal bir hedef yani. Ne olduğunu bilmediğimiz bir çılgınlığın peşinde, bir grup öğrenci düşün. Bir kurban, bir ritüel... Kurban ararken, Caillois'yı düşünmeleri kadar normal bir şey olabilir mi?</p>

  <p>— Öyleyse, size anlattığım süper yetenekleri unutun. Sınavlarda herkesi geçmekle öylesine meşgullerdir ki, bunun dışında bir şey düşünecek zamanları bile olmaz.</p>

  <p>Niémans kahverengi ve yaldızlı kitap dizilerinin arasına girdi. Joisneau da peşinden.</p>

  <p>— Bir kütüphaneci, aynı zamanda da ödünç kitap veren kişidir... Herkesin ne okuduğunu, ne çalıştığını bilen biri... Belki de bilmemesi gereken bir şey öğrenmişti.</p>

  <p>— Bunun için bir insan öldürülmez... Üstelik, öğrencilerin okudukları kitaplarda ne gibi sırlar gizlenebilir ki?</p>

  <p>Niémans birden döndü.</p>

  <p>— Bilmiyorum. Entellere pek güvenmem, o kadar.</p>

  <p>— Bir fikriniz var mı? Bir kuşku, falan?</p>

  <p>— Tam tersine. Şimdilik, her şey mümkün görünüyor. Bir kavga. Bir intikam. Enteller arası bir şey. Ya da homolar arasında. Ya da en basitinden, dağda tesadüfen Caillois'ya rastlamış bir serseri, bir sapık.</p>

  <p>Kitapların dizildiği raflardan birine bir fiske vurdu.</p>

  <p>— Görüyorsun, önyargılı değilim. Ama işe buradan başlayacağız. Cinayetle ilgisi olabilecek kitapları gözden geçireceğiz.</p>

  <p>— Nasıl bir ilgisi olan?</p>

  <p>Niémans yeniden kitap koridoruna daldı, sonunda salonun ortasına çıktı. Salonun öte yanına, kütüphane memurunun okuma masalarına hâkim bir platform üzerindeki masasına doğru yürüdü. Masanın üzerinde bir bilgisayar, çekmecelerde de spiral ciltli defterler vardı. Niémans siyah ekrana parmağıyla dokundu.</p>

  <p>— Bunun içinde her gün alınan, başvurulan kitapların listesi olmalı. Bu işle adlî polisten birini görevlendirmeni istiyorum. Bulabildiğin en okumuşunu, öyle biri varsa eğer. Yatılı öğrencilerden de yardım iste. Kötülükten, şiddetten, işkenceden, kurban törenlerinden, dinî sapkınlıklardan bahseden ne kadar kitap varsa, bulmalarını istiyorum. Mesela, etnoloji kitaplarını incelesinler. Böylesi eserleri sık sık kullanan öğrencilerin isimlerini çıkarsınlar. Bir de Caillois'nın tezini bulsunlar.</p>

  <p>— Ya... ya ben?</p>

  <p>— Sen yatılıları sorgula. Teker teker. Gece gündüz buradalar, üniversitenin her şeyini biliyor olmalılar. Alışkanlıklar, faklılıklar, ilginç çocuklar... Caillois'nın diğerlerince nasıl görüldüğünü bilmek istiyorum. Bir de Caillois'nın dağdaki gezintileri hakkında bilgi toplamaya bak. Birlikte gittiği arkadaşları var mıymış? Kim onun alışkanlıklarını biliyormuş, bir öğren. Onunla kim dağda buluşabilirmiş...</p>

  <p>Joisneau başkomisere kuşkuyla baktı. Niémans yaklaştı. Şimdi daha alçak sesle konuşuyordu:</p>

  <p>— Karşımızda ne var, söyleyeyim. Karşımızda korkunç bir katil ile sınırsız bir acının izlerini taşıyan soluk, büzülmüş ve ürkütücü bir ceset var. Yüz kilometre öteden bile buram buram çılgınlık kokan bir şey. Şimdilik, bu bizim sırrımız. Olayı çözümlememiz için birkaç saatimiz var. Sonra basın işe karışacak, baskılar artacak, duygular konuşacak. Kafanı toparla. Kâbusun içine dal. İçinde iyi olan ne varsa, bu işe ver. Kötülüğün yüzünü ancak öyle görebiliriz.</p>

  <p>Genç polis korkmuş gibiydi.</p>

  <p>— Gerçekten de birkaç saat içinde bizim...</p>

  <p>— Benimle çalışmak istiyor musun, istemiyor musun? diye araya girdi Niémans. Öyleyse sana bakış açımı anlatayım. Bir cinayet işlendiğinde, çevredeki her şeyi bir ayna olarak görmek gerekir. Kurbanın cesedi, onu tanıyanlar, cinayet yeri... Bütün bunlar bir gerçeği, cinayetin belirli bir özelliğini yansıtır, anladın mı?</p>

  <p>Bilgisayar ekranına dokundu.</p>

  <p>— Mesela, şu ekran. Işığı yandığında, Rémy Caillois'nın gündelik hayatının aynası olacak. Gündelik faaliyetlerinin, düşüncelerinin aynası. Bu ekranın içinde, ilgimizi çekebilecek ayrıntılar, yansımalar var. Buraya dalmak gerek. Öte yana geçmek gerek.</p>

  <p>Doğrulup kollarını açtı.</p>

  <p>— Buzdan bir saraydayız Joisneau, bir yansımalar labirentindeyiz! Onun için, iyi bak. Her şeye bak. Çünkü bu aynaların birinde, belki de kör bir açıda, katili bulacaksın.</p>

  <p>Joisneau'nun ağzı açık kalmıştı.</p>

  <p>— Sokakların adamı olarak, gereğinden fazla entelektüel buluyorum sizi.</p>

  <p>Komiser elinin tersiyle Joisneau'nun göğsünü sıvazladı.</p>

  <p>— Bu anlattıklarım, felsefe değil Joisneau, tecrübe.</p>

  <p>— Ya siz... siz kimi sorgulayacaksınız?</p>

  <p>— Ben mi? Ben tanığı göreceğim, Fanny Ferreira'yı. Bir de maktulün karısını, Sophie Caillois'yı.</p>

  <p>Niémans göz kırptı.</p>

  <p>— Sadece kadınları Joisneau, işte tecrübe dedikleri de bu.</p>
</body>
</html>
