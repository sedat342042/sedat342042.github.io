<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Otuz Beşinci Kısım</h2>

  <p>— Bana neler yaptırdığınızı düşünüyorum da, Teğmen. Neyse, Eğitim Müdürlüğü'ndeki meslektaşıma ulaşmayı başardım...</p>

  <p>Kadının sesi biraz sahte bir heyecanla titriyordu. Karim müdirenin cep telefonunu arayabilmek için, yine bir telefon kulübesinin önünde durmuştu. Kadın devam ediyordu:</p>

  <p>— Nöbetçi de bize zorluk...</p>

  <p>— Neler buldunuz?</p>

  <p>— Kızlık soyadı Pascaud olan, Fabienne Hérault'nun, eksiksiz dosyasını. Ama yeni bir çıkmaza girdik. Sarzac'ta geçirdiği iki yıldan sonra, kadın kaybolmuş. Öğretmenlikten vazgeçmiş gibi bir şey.</p>

  <p>— Daha sonra nereye yerleştiğini öğrenmek mümkün değil mi?</p>

  <p>— Değil, maalesef değil. O yıl Eğitim Bakanlığı'yla olan kontratını tamamlamış görünüyor. Anlaşmayı yenilemeye kalkmamış. Hepsi bu kadar. Müdürlük de onunla bir daha temas etmemiş.</p>

  <p>Karim, Sète banliyösünde, büyükçe bir sitenin dibindeydi. Telefon kulübesinin camından, sokak lambalarının altında pırıl pırıl parlayan park edilmiş otomobilleri görüyordu. Müdireden aldığı bilgiye hiç şaşırmadı. Fabienne Pascaud kapıyı kapatmıştı anlaşılan. Kendi üzerine. Sırrının üzerine, trajedisinin üzerine. İblislerin üzerine.</p>

  <p>— Sarzac'a gelmeden önce, neredeymiş bu kadın.</p>

  <p>— Guernon'da, İsère Bölgesi'nde, Grenoble'un kuzeyinde bir üniversite kentinde. Orada sadece birkaç ay öğretmenlik yapmış. Ondan önce de, Taverlay'de, o bölgenin dağlarından Pelvoux'nun yamaçlarındaki bir kasabanın küçük okulunda.</p>

  <p>— Kişisel bilgiler alabildiniz mi?</p>

  <p>Müdire mekanik bir konuşmayla devam etti:</p>

  <p>— Fabienne Pascaud 1945 yılında, İsère Vadisi'ndeki, Corivier'de doğdu. 1970 yılında Sylvain Hérault'yla evlendi, aynı yıl Grenoble Konservatuarı Piyano Ödülü'nü kazandı. Bu bakımdan, piyano öğretmeni olup...</p>

  <p>— Devam edin, lütfen.</p>

  <p>— 1972'de normal okula geçiyor. İki yıl sonra, yine İsère'de Taverlay İlkokulu'na atanıyor. Orada altı yıl süreyle öğretmenlik yapıyor. 1980'de Taverlay Okulu kapanınca –yeni otoyol, çocukların kışın bile komşu kasabadaki daha büyük bir okula gitmelerine imkân sağlıyor– Fabienne Guernon'a atanıyor. Talihi varmış, Guernon, Taverlay'den elli kilometre uzakta. Öğretmenlik mesleği için ünlü bir kenttir. Çok eğlenceli, çok entelektüel bir üniversite kenti.</p>

  <p>— Bana dul olduğunu söylemiştiniz, kocasının ne zaman öldüğünü biliyor musunuz?</p>

  <p>— Geliyorum, genç adam, geliyorum! Fabienne 1980'de Guernon'a geldiğinde, kocasının soyadını veriyor. Anlaşılan o bakımdan hiçbir sorun yok. Oysa altı ay sonra, Sarzac'ta, kendini dul olarak tanıtıyor. Demek adam, Guernon dönemi sırasında kaybolmuş olmalı.</p>

  <p>— Dosyanızda, koca hakkında hiçbir şey yok mu? Yaşı? Mesleği?</p>

  <p>— Burası Eğitim Müdürlüğü, dedektiflik bürosu değil.</p>

  <p>Karim içini çekti.</p>

  <p>— Devam edin.</p>

  <p>— Guernon'a gelişinden kısa bir süre sonra, tayinini istiyor. Nereye olursa olsun, o kentten uzak olsun diyor. Size de tuhaf gelmiyor mu? Hemen ardından Sarzac'ta bir iş buluyor. Bunda şaşırtıcı bir şey yok; kimse bizim güzel bölgemize gelmek istemiyor... Burada, kızlık soyadına dönüyor. Sanki gerçekten sayfayı çevirmek istermiş gibi.</p>

  <p>— Hiç çocuğundan bahsetmediniz.</p>

  <p>— Doğru, bir çocuğu vardı. 1972'de doğmuş. Küçük bir kız.</p>

  <p>— Öyle mi yazıyor?</p>

  <p>— Evet, neden?</p>

  <p>— Hangi ad yazılı?</p>

  <p>— Judith Hérault. Ama bu konuyla ilgili olarak Sarzac'ta tek bir kelime bile yok.</p>

  <p>Her bilgi kırıntısı, Karim'in düşündüğü öyküyü doğruluyordu. Devam etti:</p>

  <p>— Onu Sarzac'ta tanıyanlarla temas kurabildiniz mi?</p>

  <p>— Evet. O dönemin müdiresiyle konuştum: Mathilde Sarman. Fabienne'i çok iyi hatırlıyor. Anlaşıldığı kadarıyla, değişik bir kadın. Gizemli. İçine kapanık. Çok güzel. Çok da güçlü. Bir seksen. Böyle omuzlar... Sık sık piyano çalıyormuş. Bir virtüöz. Bana söylenenleri tekrarlıyorum...</p>

  <p>— Fabienne Pascaud, Sarzac'ta yalnız mı yaşıyordu?</p>

  <p>— Mathilde'e göre evet, yalnız yaşıyordu. Kentin on kilometre dışında, ıssız bir vadide.</p>

  <p>— Kimse de neden birdenbire Sarzac'tan ayrıldığını bilmiyor, değil mi?</p>

  <p>— Hayır, kimse bilmiyor.</p>

  <p>— Ne de Guernon'dan ayrılma nedenini, iki yıl önce?</p>

  <p>— Hayır. Belki de o döneme kadar gitmek gerekir, ben... (Kadın tereddüt etti, sonra cesaretini topladı:) Yine de Teğmen... hiç olmazsa bu soruşturmayla okulumun soyulması arasındaki ilişkiyi anlatsanız, ben de...</p>

  <p>— Sonra. Eve mi dönüyorsunuz?</p>

  <p>— Şeyy... Evet, tabiî.</p>

  <p>— Yanınıza Fabienne Pascaud'yla ilgili ne varsa alın ve telefonumu bekleyin.</p>

  <p>— Ben... Tamam. Ne zaman aramayı düşünüyorsunuz?</p>

  <p>— Bilmiyorum. En kısa zamanda. O zaman her şeyi açıklarım.</p>

  <p>Karim telefonu kapadı, yeniden otoparktaki arabalara baktı. Audi'ler, BMW'ler Mercedes'ler, parlak, hızlı... ve hepsi alarmlı. Saatine baktı, dokuzu geçiyordu. Yaşlı kurdun karşısına çıkmanın tam zamanı. Henri Crozier'nin direkt numarasını çevirdi. Telefona bir kükreme cevap verdi:</p>

  <p>— Kahretsin! NEREDESİN?</p>

  <p>— Soruşturmamı sürdürüyorum.</p>

  <p>— Umarım, karakolun yolundasındır.</p>

  <p>— Hayır, son bir yeri ziyaret etmem gerekiyor. Dağda bir yer.</p>

  <p>— Dağda mı?</p>

  <p>— Evet, Grenoble yakınında, küçük bir üniversite kenti, Guernon.</p>

  <p>Bir sessizlik oldu, sonra Crozier söze başladı:</p>

  <p>— Bütün bunlar için iyi bir nedenin olduğunu...</p>

  <p>— En iyisi, Komiser. İz o kente kadar gidiyor. Orada saldırganların izini bulmayı umuyorum.</p>

  <p>Crozier bir şey eklemedi. Karim'in heyecanı soluğunu kesmiş gibiydi. Durumdan yararlanan Teğmen saldırıya geçti:</p>

  <p>— Otomobil konusunda bir gelişme var mı?</p>

  <p>Komiser tereddüt etti. Karim sesini yükseltti:</p>

  <p>— Bir gelişme var mı, yok mu?</p>

  <p>— Otomobil ve sahibi belirlendi.</p>

  <p>— Nasıl?</p>

  <p>— 143 no'lu devlet yolu üzerinde bir tanık. Traktörüne binmiş, dönen bir köylü. Sabah iki sularında, beyaz bir Lada'nın geçtiğini görmüş. Bölge numarasını aklında tutmuş. Araştırdık, oralara kaydolmuş bir Lada var. Teknik muayenede, hâlâ orijinal lastiklerini taşıdığı görülmüş. Aradığımız araba olmalı. Eminim, hadi yüzde seksen eminim, diyelim.</p>

  <p>Karim düşündü. Bu bilgi, tam zamanında gelmişe benziyor, ama kuşkulu görünüyordu.</p>

  <p>— Tanık neden bu kadar beklemiş?</p>

  <p>Crozier kıkırdadı.</p>

  <p>— Çünkü Sarzac kaynıyor. Cinayet Masası'nın adamları, her zamanki sessizlikleriyle geldi. Sanki büyük çaplı ırkçı bir saldırıymış gibi, bize Carpentaras'da yaşananları oynuyorlar. (Crozier bir küfür salladı.) Medya da burada. Boktan bir durum.</p>

  <p>Karim çenesini kastı.</p>

  <p>— Bana hemen o kentin adını verin, çabuk.</p>

  <p>— Kimse benimle böyle konuşamaz, Karim. Ben...</p>

  <p>— Kentin adı, Komiser. Bunun "benim" soruşturmam olduğunu anlamak istemiyor musunuz? Bu kaosun gerçek köklerini sadece benim yakalayabileceğimi?</p>

  <p>Crozier uzunca bir süre sessiz kaldı; kuşkusuz kendine hâkim olmak istiyordu. Tekrar konuşmaya başladığında, sesi sakindi:</p>

  <p>— Karim, bütün meslek hayatım boyunca, kimse benimle böyle konuşmaya cesarete edemedi. Şimdi, "senin" soruşturmanla ilgili son durumu bilmek istiyorum. Hem de derhal. Yoksa, kıçına bir tutuklama emri yapıştırırım.</p>

  <p>Sesin tonu, pazarlık etme zamanı olmadığını ortaya koyuyordu. Karim araştırmalarının sonuçlarını birkaç kelimeyle özetledi. Kaçak sahtekârların, Fabienne ve Judith Hérault'nun öykülerini anlattı. Saçma sapan tutkularını, kimlik değiştirmelerini, çocuğun hayatına mal olan otomobil kazasını... Crozier düşüncesini, fazla emin olmaksızın açıkladı:</p>

  <p>— Bu anlattıkların, bir roman.</p>

  <p>— Ölüm de bir roman, Komiser.</p>

  <p>— Evet... Her neyse, anlattıkların ile dün gece olanlar arasında bir ilişki göremiyorum...</p>

  <p>— Ben şöyle düşünüyorum, Komiser. Fabienne Hérault çılgın falan değildi. Peşlerinde gerçekten de birileri vardı. Dün gece Sarzac'a gelenlerin de aynı insanlar olduğunu düşünüyorum.</p>

  <p>— Ne dedin?</p>

  <p>Karim derin bir soluk aldı.</p>

  <p>— Gelip bir şeyi kontrol etmek istediklerini düşünüyorum. Daha önceden bildikleri, ama başka bir yerlerde geçen bir olay nedeniyle kuşkuya düştükleri bir şeyi.</p>

  <p>— Bütün bunları nereden çıkarıyorsun? Her şeyden önce, kim bu herifler?</p>

  <p>— Hiç fikrim yok. Ama bana sorarsanız, iblisler döndü, Komiser.</p>

  <p>— Masalın dik alası.</p>

  <p>— Belki, ama gerçekler ortada, Jean-Jaurès Okulu gerçekten soyuldu, Jude İtero'nun kabri gerçekten saldırıya uğradı. Öyleyse, lütfen bana saldırganın ve oturduğu kentin adını verin, Komiser. Söz konusu kent Guernon mu, bilmek istiyorum. Bana kalırsa, kâbusun anahtarı orada bir yerde...</p>

  <p>— Yaz. Adamın adı, Philippe Sertys, Maurice-Blasch Sokağı, no 7.</p>

  <p>Karim'in sesi titredi:</p>

  <p>— Hangi kent, Komiser? Guernon mu?</p>

  <p>Crozier bir an duraladı.</p>

  <p>— Guernon, evet. Hangi mucizenin sonucunda bu fikre vardığını bilmiyorum ama, kahrolası, en önemli ipucu senin elinde.</p>
</body>
</html>
