<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Elli Birinci Kısım</h2>

  <p>Karim daha ileri gidilmemesi için çekilmiş polis bandını kopardı, hâlâ aralık duran mezar kapısının önünde çömeldi. Eldivenlerini giydi, parmaklarını aralıktan geçirip kuvvetle çekti. Kapı açıldı. Genç teğmen tereddüt etmeden cep fenerini yaktı, kabrin içine daldı. İki büklüm, basamakları indi. Fenerin ışığı, uzun ve kara bir su birikintisinde yansıdı; gerçek bir havuz. Yağmur aralık kapıdan sızmış, mezarı yarısına kadar doldurmuştu.</p>

  <p>Kendi kendine "Başka seçenek yok" diye mırıldandı. Nefesini tutup suya girdi. El fenerini sol elinde tutarak, bir Kızılderili gibi birkaç kulaç attı. Dümdüz ışık karanlığı kesiyordu. Karim kabirde ilerledikçe, yağmurun gürültüsü giderek azalıyor, küf kokusu yoğunlaşıyordu. Yüzünü tavana doğru çevirdi, su ile tavan arasında tutsaktı; tükürdü, debelendi.</p>

  <p>Birden, kafası tabuta çarptı. Korkuyla bağırdı, sonra döndü, hareketlerini yavaşlatarak sakinleşmeye çalıştı. O zaman suyun üzerinde bir kayık gibi yüzen küçük tabuta baktı.</p>

  <p>Yineledi: "Başka seçenek yok." Yüzerek tabutun çevresinde döndü, köşelerini inceledi. Kapağı yerine sabitleyen birçok vida vardı, fenerini dişlerinin arasına sıkıştırıp baktığında, bu sabah, mezar bekçisine yakalanmadan önce gözden kaçırdığı bir ayrıntıyı gördü. Vidaların çevresindeki açık renkli tahtanın üzerinde daha koyu renkli lekeler vardı, boya da yer yer çatlamıştı. Birileri –belki de– tabutu açmıştı. "Başka seçenek yok." Ceketinden iki ucu birleştirilince tornavidaya dönüşen katlanabilir bir pense çıkarıp tabut kapağı üzerinde işe girişti.</p>

  <p>Tahta kapak yavaş yavaş oynamaya başladı. Sonunda, son vida da yerinden çıktı. Kafasını tavana çarparak –hâlâ yükselmekte olan yağmur suları artık omuz hizasına gelmişti– kapağı kaldırmayı başardı. Kolunun tersiyle gözlerini kuruladı, soluğunu tutmaya hazır bir şekilde tabutun içine baktı.</p>

  <p>Boşuna bir gayret, bir an kendini ölmüş gibi hissetti.</p>

  <p>Tabutun içinde bir çocuk iskeleti yoktu. Bir saldırının izi de. Tabutun içi ağzına kadar sivri ve beyaz, küçük kemiklerle doluydu. Bir kemirgen mezarı gibi bir şey. Binlerce kurumuş ceset. Hançer kadar sivri, tebeşirimsi kafalar. Pençe gibi kapalı göğüs kafesleri. Kibrit çöplerine benzeyen, çok sayıda minyatür uylukkemiği, kavalkemiği, belkemiği.</p>

  <p>Kasları titreyen Karim tabutun kenarına tutunarak, elini kemiklere doğru uzattı. El fenerinin ışığı altında parlayan iskelet denizi Tarihöncesi'nden yansımalar taşıyor gibiydi.</p>

  <p>İşte tam o anda arkasından yükselen ses, yağmurun gürültüsünü unutturdu:</p>

  <p>— Buraya dönmemeliydin Karim.</p>

  <p>Kimin konuştuğunu anlamak için, geri dönmesi gerekmezdi. Yumruklarını sıkıp başını eğdi, kemiklere doğru. Mırıldandı:</p>

  <p>— Crozier, sakın bana bu işin içinde olduğunuzu söylemeyin...</p>

  <p>Ses yeniden yükseldi:</p>

  <p>— Bu soruşturmayı sana vermemeliydim.</p>

  <p>Karim kabrin girişine baktı; Henri Crozier'nin silueti karanlıkta açıkça belli oluyordu. Elinde de MR 73 modeli bir Manhurin vardı; Niémans'ın silahının aynısı. Altı mermi. Ceplerde kolay takılabilir şarjörler. Silah tutukluk yapmadan namludakileri boşaltmak, yeni şarjör takmak için, sadece birkaç saniye. Okulda öğrettikleri gibi. Teğmen yeniden sordu:</p>

  <p>— Bu pisliğin içinde ne arıyorsunuz?</p>

  <p>Adam cevap vermedi. Karim kollarını kaldırarak sordu:</p>

  <p>— Hiç olmazsa bu pislikten çıkabilir miyim?</p>

  <p>Crozier silahıyla işaret etti.</p>

  <p>— Bana doğru yürü, Ama yavaş. Çok, ama çok yavaş.</p>

  <p>Karim suyun içine kaydı, açık tabutu bırakarak basamaklara doğru yüzdü. Dişlerinin arasında tuttuğu fenerin ışığı taş tavanda düzensiz hareketler çiziyordu. Çılgınca şimşekler gibi dönenen ışıklar.</p>

  <p>Teğmen merdivene varıp basamaklara tırmandı. O tırmandıkça Crozier dışarıya doğru, geriliyordu, silahın namlusunu bir an bile Karim'den ayırmadan. Yağmur hâlâ sağanak halinde yağıyordu. Arap iliklerine kadar ıslaktı, komiserin karşısında doğruldu. Yine sordu:</p>

  <p>— Bütün bu işlerde sizin rolünüz ne? Ne biliyorsunuz?</p>

  <p>Crozier sonunda cevap verdi:</p>

  <p>— 1980 yılıydı. Kadın geldiğinde, hemen gördüm onu. Burası benim kentim, ufaklık. Benim toprağım. Üstelik o dönemde, Sarzac'taki tek polis bendim. Bir öğretmenlik işi için gelen o çok güzel, çok iri kadın... İşin içinde bir iş olduğunu hemen anladım...</p>

  <p>Mağripli mırıldandı:</p>

  <p>— "Crozier, Sarzac'ın gözü."</p>

  <p>— Evet. Küçük bir araştırma yaptım... Yanında bir çocuk olduğunu öğrendim...Bana güvenmesini sağladım. Her şeyi anlattı. İblislerin çocuğunu öldürmek istediğini söylüyordu.</p>

  <p>— Bütün bunları biliyorum.</p>

  <p>— Senin bilmediğin, o aileyi korumaya karar verdiğim. Onlara sahte belgeler sağladım ve...</p>

  <p>Karim bir uçurumun dibine bakıyormuş gibi heyecanlandı.</p>

  <p>— O iblisler, kimdi onlar?</p>

  <p>— Bir gün, iki adam geldi. Sözde eski okul kitapları arıyorlarmış. Herifler Fabienne'in kaçtığı Guernon'dan geliyordu. İblislerin onlar olduğunu hemen anladım...</p>

  <p>— Adları?</p>

  <p>— Caillois ve Sertys.</p>

  <p>— Benimle alay etmeyin, o yıllarda Rémy Caillois ile Philippe Sertys olsa olsa on yaşındaydı!</p>

  <p>— Adları başkaydı gelenlerin. Étienne Caillois ile René Sertys. Kırklarında falan olmalılar. Yüzleri çok kemikli, bağnaz bakışlı herifler.</p>

  <p>Ekşi bir tat, Karim'in gırtlağını yaktı. Bunu nasıl düşünmemişti? Kızıl nehirlerin "hatası" birkaç kuşaklık bir şeydi. Rémy Caillois'dan önce, Étienne Caillois vardı, Philippe Sertys'ten evvel de, René Sertys. Fısıldadı:</p>

  <p>— Sonra?</p>

  <p>— Meraklı polis rolü oynadım. Kimlik belgesi falan sordum. Onları suçlayacak bir şey bulamadım. Onlardan daha düzenlisini bul, yasaları yeniden düzenle. Fabienne ile çocuğunun yerini bulamadan, gitmek zorunda kaldılar. En azından, ben öyle sanıyordum. Ne var ki Fabienne heriflerin Sarzac'a geldiğini duyunca, zaman geçirmeden kaçmak istedi. Yine soru sormadım. Kâğıtları yırttık, defterlerdeki sayfaları kopardık, her şeyi sildik... Fabienne çocuğunun kimliğini değiştirmişti ama...</p>

  <p>Karim sözünü kesti. İki adamın arasında yağmurdan bir perde vardı.</p>

  <p>— Sertys'in oğlu pazar gecesi geldi, bu mezarda ne aradığı hakkında bir fikriniz var mı?</p>

  <p>— Hayır.</p>

  <p>— Abdouf mezarın girişini gösterdi.</p>

  <p>— O kahrolası tabut fare iskeleti dolu. Kâbus gibi. Bunun anlamı ne?</p>

  <p>— Bilmiyorum. Tabutu açmayacaktın. Ölülere saygın yok mu?..</p>

  <p>— Hangi ölü? Judith Hérault'nun cesedi nerede? Gerçekten öldü mü o?</p>

  <p>— Öldü ve gömüldü, evlat. Cenazesini ben kaldırdım.</p>

  <p>Mağripli ürperdi.</p>

  <p>— Mezara bakan da siz misiniz?</p>

  <p>— Benim. Geceleri.</p>

  <p>Karim birden silahın namlusuna doğru yaklaşarak haykırdı:</p>

  <p>— O nerede? Fabienne Hérault şimdi nerede?</p>

  <p>— Ona bir kötülük gelmemeli.</p>

  <p>— Komiser, bu iş basit bir mezar saldırısını çoktan aştı. Cinayetler işlendi.</p>

  <p>— Biliyorum.</p>

  <p>— Biliyor musunuz?</p>

  <p>— Bütün televizyonlarda vardı. Son haberlerde.</p>

  <p>— Öyleyse işin içinde seri cinayetler, işkenceler, insanı ürperten ölümcül mizansenler olduğunun da farkındasınız... Crozier, bana Fabienne Hérault'yu nerede bulacağımı söyleyin.</p>

  <p>Crozier'nin yüzü karanlıktaydı, kaçak bir yüz gibi. Silahını hâlâ Arap'ın göğsüne doğru tutuyordu.</p>

  <p>— Ona bir kötülük gelmemeli.</p>

  <p>— Crozier, kimse ona kötülük yapmayacak. Fabienne Hérault bugün bize tüm bu pislikler konusunda bilgi verebilecek tek insan. Her şey kızının suçlu olduğunu gösteriyor, anlıyor musunuz? Her şey, bu mezarda olması gereken Judith Hérault'ya karşı!</p>

  <p>Birkaç saniye daha sağanağa direndi, ama sonunda Crozier silahını indirdi. Mağripli hayatında çenesini tutması gereken bir an varsa, bu an olduğunu fark etti. Sonunda, komiserin sesi duyuldu:</p>

  <p>— Fabienne buradan yirmi kilometre ötede, Herzine Tepesi'nde. Seninle geliyorum. Ona bir kötülük yaparsan, seni öldürürüm.</p>

  <p>Karim gülümsedi, geriledi. Sonra hızla döndü, komiserin gırtlağına bir tekme savurdu. Crozier mermer sütunlara doğru uçtu.</p>

  <p>Mağripli hareketsiz yatan ihtiyarın üzerine eğildi. Ceketini ilikleyip bir mezarın gölgesine çekti. İçinden, Crozier'den özür diledi.</p>

  <p>Ama hareketlerinde serbest olmak istiyordu.</p>
</body>
</html>
