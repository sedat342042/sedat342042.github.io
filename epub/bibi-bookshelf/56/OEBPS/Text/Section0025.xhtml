<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On Sekizinci Kısım</h2>

  <p>Jude İtero hakkında bir şeyler bulup bulamadığını öğrenmek için, Jean-Jaurès Okulu'nun müdiresine telefon etti Karim. Kadın gerekli araştırmayı yapmış, ama bir şey bulamamıştı: ne bir kayıt, ne bir bilgi. Tüm bölge arşivlerinde, bu isimle ilgili tek bir ipucu yoktu "Belki de yanlış yoldasınız" dedi dikkatle. "Belki de aradığınız çocuk bu bölgede oturmuyordu."</p>

  <p>Karim telefonu kapatıp saatine baktı. Bir buçuk. Öteki okulların arşivlerini taramak ve çocuğun yaşına uygun sınıfların listelerini incelemek için iki saate ihtiyacı olduğuna karar verdi.</p>

  <p>Bir saatten daha kısa bir sürede okul ziyaretlerini tamamlamış, ama Jude İtero'nun izine rastlayamamıştı. Yeniden Jean-Jaurès Okulu'na döndü. O arşivleri karıştırırken, aklına bir fikir gelmişti. Büyük gözlü kadın heyecanla karşıladı onu.</p>

  <p>— Sizin için çalıştım, Teğmen.</p>

  <p>— Neler yaptınız, anlatın.</p>

  <p>— Sizi ilgilendiren o dönem zarfında burada çalışan öğretmenlerin adlarını ve adreslerini buldum.</p>

  <p>— Ve?</p>

  <p>— Kötü talihimiz peşimizi bırakmıyor. Eski müdire emekliye ayrılmış.</p>

  <p>— Küçük Jude 81 ve 82'de dokuz, on yaşlarındaydı. O sınıfların öğretmenlerini bulamaz mıyız?</p>

  <p>Kadın notlarına daldı.</p>

  <p>— Buluruz. Tesadüfen, 81 yılının birinci sınıfı ile 82'nin ikinci sınıfına aynı öğretmen bakmış. Bir öğretmenin yıldan yıla sınıf "atlaması" sıkça rastlanan bir şeydir.</p>

  <p>— O öğretmen şimdi nerede?</p>

  <p>— Bilmiyorum. 81-82 ders yılının sonunda, okuldan ayrılmış.</p>

  <p>Karim homurdandı. Müdire ciddi bir ifadeyle konuşmasına devam etti.</p>

  <p>— Ben de düşündüm. Henüz bakmadığımız bir şey var.</p>

  <p>— Ne?</p>

  <p>— Okul fotoğrafları. Bakın, her vesikalıktan bir adedini saklarız. Bütün sınıflar için geçerli bu.</p>

  <p>Teğmen dudağını ısırdı; nasıl oldu da düşünememişti bunu? Müdire konuşmayı sürdürdü:</p>

  <p>— Fotoğraf arşivlerini karıştırdım. Bahsettiğiniz birinci ve ikinci sınıfların fotoğrafları da çalınmış. İnanılmaz...</p>

  <p>Bu önemli ipucu, bir ışık bulutu gibi, teğmenin bilincine yayılıyordu. Mezarın kitabesine yapıştırılmış oval çerçeveyi hatırladı. Adını, resmini alarak, küçük çocuğu "sildiklerini" anladı. Kadın sordu:</p>

  <p>— Neden gülüyorsunuz?</p>

  <p>Karim açıkladı:</p>

  <p>— Özür dilerim. Bunu uzun zamandan beri bekliyordum. Bir şey yakaladım, anladınız mı? (Teğmen bir an susup kafasını toparladı.) Benim de aklıma bir fikir geldi. Önceki yılların sınıf defterlerini saklıyor musunuz?</p>

  <p>— Sınıf defterlerini mi?</p>

  <p>— Benim zamanımda, her sınıfın bir defteri vardı, hem okula gelmeyenlerin, hem de ertesi güne verilen ödevlerin yazıldığı bir defter...</p>

  <p>— Burada da öyle.</p>

  <p>— O defterleri saklıyor musunuz?</p>

  <p>— Evet. Ama o defterlerde öğrencilerin listesi bulunmaz.</p>

  <p>— Biliyorum, sadece gelmeyenlerinki vardır.</p>

  <p>Genç kadının yüzü aydınlandı. Gözleri bir ayna gibi parlıyordu.</p>

  <p>— Küçük Jude'ün bir gün için de olsa okula gelmediğini mi umuyorsunuz?</p>

  <p>— Her şeyden önce, hırsızların bunu düşünmemiş olmalarını umuyorum.</p>

  <p>Müdire arşivlerin bulunduğu camlı dolabı yeniden açtı. Karim parmaklarını koyu yeşil ciltlerin üzerinde gezdirdi ve o yıllara ait defterleri çıkardı. Bir kez daha hayal kırıklığı. Hiçbirinde Jude İtero'nun adına bir kez olsun rastlamadılar.</p>

  <p>Anlaşılan yanlış yoldaydı. Bütün inancına rağmen, çocuğun bu okulda okuduğuna dair en ufak bir ipucu bulamamıştı. Yine de, doğru yolda olduğunu kanıtlayacak bir ayrıntıyı, bir ipucuyla yakalayabilmek için sayfaları karıştırdı.</p>

  <p>Bir ipucunu sayfanın sağ üst köşesinde yer alan, çocuk elinden çıktığı belli olan yuvarlak sayfa numaralarında buldu. Sayfalar eksikti. Defteri masanın üzerine açtı ve cildin içinden, eksik sayfaların hangileri olduğunu buldu. İkinci sınıf defterinde, 8 haziran 1982'den 15 hazirana kadar olan sayfalar koparılmıştı. Bu tarihler bir bilinmeyen dilimini kıskaçları arasına alan bir kerpeten gibi geldi ona. Sanki çocuğun aynı yuvarlak harflerle yazılmış adını, eksik sayfalarda "görüyormuş" gibiydi...</p>

  <p>Kadına dönüp mırıldandı:</p>

  <p>— Bana bir rehber bulun.</p>

  <p>Birkaç dakika sonra, Sarzac'ın tüm doktorlarına telefon etmeye girişti. Emin olduğu, kanını kaynatan bir şey vardı: Jude İtero 8 haziranla 15 haziran arasında okula gelmemişti. Hastalanmıştı kuşkusuz.</p>

  <p>Her doktora aynı şeyi sordu, isimleri harf harf yazdırdı, dosyalarına bakmalarını istedi. Hiçbiri aradığı bilgiyi bulamadı. Bir küfür savurdu Karim. Çevredeki yerleşim birimlerine saldırdı: Cailhac, Thiermons, Valuc. Otuz kilometre ötedeki Cambuse kentinin doktoru heyecansız bir sesle cevap verdi:</p>

  <p>— Jude İtero. Evet, tabiî. Çok iyi hatırlıyorum.</p>

  <p>Karim kulaklarına inanamıyordu.</p>

  <p>— On dört yıl sonra, hâlâ hatırlıyorsunuz demek?</p>

  <p>— Muayenehaneme gelin. Size açıklayacağım.</p>
</body>
</html>
