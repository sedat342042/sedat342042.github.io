<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On Beşinci Kısım</h2>

  <p>— Bütün bölgemiz kirlendi, zehirlendi, ölüme mahkûm edildi! Her vadide, dağ yamacında, ormanda sanayi siteleri kuruldu, yer altı sularını, toprağı kirlettiler, soluduğumuz havayı zehirlediler... İsère, her adımda gaz ve zehir demek!</p>

  <p>Alain Derteaux dar ve kırışık yüzlü, zayıf bir adamdı. Yüzünü çevreleyen sakalı, metal çerçeveli gözlükleriyle, cemaatini terk etmiş bir Mormon'u andırıyordu. Seralarından birinde çömelmiş, içinde pamuk ve toprak bulunan kaplarla uğraşıyordu. Niémans, daha karşılaşır karşılaşmaz lafa giren adamın sözünü kesti.</p>

  <p>— Özür dilerim. Acil bir konuda bilgiye ihtiyacım var.</p>

  <p>— Ne? Ah tabiî... (Acır gibi baktı.) Polissiniz demek?</p>

  <p>— Bu bölgede linyit yakan bir termik santral olabilir mi?</p>

  <p>— Linyit mi dediniz? Doğal kömür yani... Saf zehir...</p>

  <p>— Böyle bir işletme biliyor musunuz?</p>

  <p>Derteaux başıyla hayır dedi, bir taraftan da kaplardan birine minik dal parçaları dikiyordu.</p>

  <p>— Hayır. Tanrı'ya şükür, bu bölgede linyit yok. Yetmişli yıllardan bu yana, bu tip sanayiler hem Fransa'da, hem de çevre ülkelerde bir gerileme içinde. Çok kirli. Doğruca göğe yükselip her bir bulutu kimyasal bombaya döndüren asit dumanları...</p>

  <p>Niémans ceplerini yokladı, Marc Costes'un faksını uzattı.</p>

  <p>— Bu kimyasal karışıma bir göz atar mısınız? Yakınlarda bir yerde bulunan bir suyun kimyasal analizi.</p>

  <p>Derteaux elindeki kâğıdı dikkatle incelerken, Niémans dalgınca çevresine bakıyordu; camları buğulanmış, çatlamış ve uzun siyah lekelerle kaplanmış büyük bir sera. Pencere kadar büyük yapraklı bitkiler, fidanlar, küçücük ağaççıklar, birbirine girmiş, dolaşmış sarmaşıklar, bütün bunlar küçük bir toprak parçası kazanmak için girişilmiş bir mücadeleyi gösteriyordu. Derteaux başını kaldırdı, tereddütlüydü.</p>

  <p>— Bu örnek bu bölgeden mi alındı?</p>

  <p>— Kesinlikle.</p>

  <p>Derteaux gözlüklerini düzeltti.</p>

  <p>— Nereden alındığını sorabilir miyim? Tam olarak nereden, demek istiyorum.</p>

  <p>— Bir cesedin üzerinde bulduk. Öldürülen birinden.</p>

  <p>— Ah, tabiî... Tahmin etmeliydim... öyle ya, polissiniz. (Biraz daha düşündü, gitgide daha kuşkulu görünüyordu.) Burada, Guernon'da bir ceset, ha?</p>

  <p>Komiser soruyu duymamış gibi davrandı.</p>

  <p>— Siz de bu formülün bir linyit kirliliğini gösterdiğini kabul ediyor musunuz?</p>

  <p>— Her şeyden önce, şiddetli bir asit kirliliği, evet. Bu konuda seminerlere katıldım. (Kâğıdı yeniden okudu.) H<sub>2</sub>SO<sub>4</sub> ve HNO<sub>3</sub> oranları... inanılmaz. Yine de tekrar ediyorum. Bölgede bu tip bir santral yok. Ne burada, ne Fransa'da, ne de Batı Avrupa'da.</p>

  <p>— Böyle bir zehir üretecek başka bir sanayi dalı düşünebiliyor musunuz?</p>

  <p>— Hayır, düşünemiyorum.</p>

  <p>— Böyle bir kirlilik yaratan sanayii nerede bulacağım?</p>

  <p>— Buradan en az sekiz yüz kilometre ötede, Doğu Bloku ülkelerinde.</p>

  <p>Niémans dişlerini sıktı. İlk ipucunun böylesine çabuk yok olmasını kabul edemezdi.</p>

  <p>— Belki başka bir açıklaması vardır... diye mırıldandı Derteaux.</p>

  <p>— Nasıl?</p>

  <p>— Bu su gerçekten de uzaktan bir yerden geliyordur. Buraya Çek Cumhuriyeti'nden, Slovakya'dan, Romanya'dan, Bulgaristan'dan gelmiş olabilir... (Bir sır verir gibi fısıldadı.) çevre konusunda, gerçek barbarlardan.</p>

  <p>— Kaplar içinde mi, demek istiyorsunuz? Yoldan geçen bir kamyon...</p>

  <p>Derteaux içinde en ufak bir neşe belirtisi olmayan bir kahkaha attı.</p>

  <p>— Çok daha basit bir nakliyeden söz ediyorum. Bu su buraya bulutlarla gelmiş olabilir.</p>

  <p>— Lütfen, dedi Niémans. Lütfen açıklayın.</p>

  <p>Alain Derteaux kollarını açıp ağır ağır seranın tavanına doğru kaldırdı.</p>

  <p>— Doğu Avrupa'da bir yerde bir termik santral düşünün. Tanrı'nın her günü kükürt dioksit ve nitrojen dioksit saçan yüksek bacaları gözünüzün önüne getirin... Bu bacalar bazen üç yüz metreye kadar çıkar. Kalın duman bulutları yükselir, yükselir, sonra bulutlara karışır...</p>

  <p>Rüzgâr yoksa zehirler o toprakların üzerinde asılı kalır. Ama eğer rüzgar, örneğin batıya doğru esiyorsa, o zaman dioksitler harekete geçer, bulutlarla taşınarak bir süre sonra yüksek dağlarımıza takılıp yağmura dönüşür. İşte ormanlarımızı yok eden, asit yağmuru olarak adlandırdığımız sorun. Sanki burada yeterince zehir üretemiyormuşuz gibi, ağaçlarımız bir de başkalarının zehrini solumak zorunda kalıyor! Ama emin olun, biz de bulutlar yoluyla az zehir salmıyoruz çevreye...</p>

  <p>Niémans'ın beynine ustura kadar keskin, açık bir sahne kazındı. Katil kurbanını açık havada, dağda bir yerlerde yakalamıştı. İşkence ederek, adamı öldürürken, bir yandan da cinayet mahalline yoğun bir yağmur yağıyordu. Göğe doğru açılmış, boş göz çukurları, yağmur suyuyla doluyordu. Bu zehirli yağmur suyuyla. Katil gözkapaklarını indiriyor, ölümcül faaliyetini bu asitli sulara hapsediyordu. Tek açıklama, bu olmalıydı.</p>

  <p>Canavar cinayetini işlerken yağmur yağıyor olmalıydı.</p>

  <p>— Cumartesi günü, burada hava nasıldı? diye sordu birden Niémans.</p>

  <p>— Anlamadım?</p>

  <p>— Cumartesi öğleden sonra ya da gece, bölgede yağmur yağıp yağmadığını hatırlıyor musunuz?</p>

  <p>— Sanmıyorum, hayır. Pırıl pırıl bir hava vardı. Gerçek bir ağustos sonu güneşi ve...</p>

  <p>Binde bir şans. Eğer gök cinayetin işlendiği sıralarda pırıl pırılsa, Niémans'ın sağanak yağmur gören bir bölgeyi –tek bir bölgeyi– bulması güç olmayacaktı. Tebeşirle çizilmiş bir daire gibi, cinayet yerini kesinlikle belirleyen bir asit sağanağı. Komiser bu ilginç gerçeği anlamıştı; cinayet yerini bulabilmek için, bulutların izini sürmesi gerekiyordu.</p>

  <p>— En yakın meteoroloji istasyonu nerede? diye sordu aceleyle.</p>

  <p>Derteaux cevap vermeden önce düşündü:</p>

  <p>— Buradan otuz kilometre ötede, Mine-de-Fer Geçidi'nin yakınında. Yağmur yağıp yağmadığını mı öğrenmek istiyorsunuz? İlginç bir fikir. Ben de bu barbarların bize hâlâ zehirli bomba gönderip göndermediklerini merak ediyorum. Kimsenin ilgilenmediği, ama gerçek bir kimyasal savaş bu Komiser!</p>

  <p>Derteaux sustu. Niémans bir kâğıt uzattı.</p>

  <p>— Cep telefonumun numarası. Herhangi bir konuda, aklınıza bir şey gelirse, beni arayın.</p>

  <p>Niémans topuklarının üzerinde döndü, yüzünü dallardan korumaya çalışarak, seradan çıktı.</p>
</body>
</html>
