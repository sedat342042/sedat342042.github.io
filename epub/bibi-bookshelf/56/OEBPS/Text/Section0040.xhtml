<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Otuz Birinci Kısım</h2>

  <p>Başını öne eğmiş, başlığı tüm yüz hatlarını gizliyordu. Karim karşısındakinin yüzünü göremeyeceğini anladı, kafasında bir ışık yandı. Belki de rahibe ile küçük çocuğun yüzünde akrabalıklarını kanıtlayan ortak bir işaret vardı. Belki de rahibe ile çocuk ana oğuldu. Bu düşünce aklını öylesine kurcaladı ki, rahibenin ilk sözlerini anlayamadı bile.</p>

  <p>— Ne dediniz? diye kekeledi.</p>

  <p>— Sizden ne istediğinizi sordum.</p>

  <p>Ses ciddi, ama yumuşaktı. Kemanın tellerini gıdıklayan yayın kılları gibi.</p>

  <p>— Rahibe Andrée, polis teğmeniyim. Size Jude'ü sormaya geldim.</p>

  <p>Siyah başlık kıpırdamadı.</p>

  <p>— Bundan on dört yıl önce, diye sürdürdü sözlerini Karim, Sarzac adlı küçük bir kentte, küçük bir çocukla, Jude İtero'yla ilgili bütün fotoğrafları çaldınız ya da yok ettiniz. Cahors'da, bir fotoğrafçıya rüşvet verdiniz. Çocukları kandırdınız. Yangınlar çıkarıp, hırsızlıklar yaptınız. Bütün bunlar, birkaç fotoğrafın üzerindeki bir yüzü silmek için. Neden?</p>

  <p>Rahibe hareketsizdi. Başlığının kıvrımı bir hiçlik kemeri oluşturuyordu.</p>

  <p>— Emirleri yerine getiriyordum, dedi sonunda.</p>

  <p>— Emirleri mi? Kimin emirlerini?</p>

  <p>— Çocuğun annesinin.</p>

  <p>Karim vücuduna batan binlerce iğneyi hissetti. Kadının doğru söylediğinden emindi. Bir saniyede rahibe/anne/oğul varsayımını terk etti.</p>

  <p>Rahibe Karim'le arasındaki tahta parmaklığı açtı. Karim'in önünden geçti, kararlı adımlarla hasır iskemlelere doğru yürüdü. Bir sütunun dibinde, dua iskemlesinin üzerine, kafası eğik, diz çöktü. Karim bir üst sıraya geçip, rahibenin karşısına oturdu. Örülmüş hasır, kül, tütsü kokusu çevresini sardı.</p>

  <p>— Sizi dinliyorum, dedi, gözlerini yüzün yerindeki gölge lekesine dikerek.</p>

  <p>— Bir pazar akşamı, temmuz 1982'de bir pazar akşamı beni buldu.</p>

  <p>— Onu tanıyor muydunuz?</p>

  <p>— Hayır. Burada görüştük. Yüzünü görmedim bile. Bana ne adını verdi, ne de kendiyle ilgili başka bir bilgi. Sadece bana ihtiyacı olduğunu söyledi. Çok özel bir iş için... Oğlunun okul fotoğraflarını yok etmemi istiyordu. Yüzüyle ilgili tüm izleri silmek istiyordu.</p>

  <p>— Neden?</p>

  <p>— Deliydi.</p>

  <p>— Lütfen. Başka bir açıklaması olmalı.</p>

  <p>— Çocuğunun iblislerce izlendiğini söylüyordu.</p>

  <p>— İblisler mi?</p>

  <p>— Söylediği söz, buydu. Onun yüzünü aradıklarını söyledi...</p>

  <p>— Başka hiçbir açıklama yapmadı mı?</p>

  <p>— Hayır. Oğlunun lanetli olduğuna inanıyordu. Yüzünün iblislerin lanetini yansıtan bir kanıt olduğuna. Oğluyla birlikte laneti iki yıl geciktirdiklerini, ne var ki kaderin onları yakaladığını, iblislerin çevrelerini sardığını söylüyordu. Sözlerinin hiçbir anlamı yoktu. Bir çılgındı. Çıldırmıştı.</p>

  <p>Karim Rahibe Andrée'nin hiçbir sözünü kaçırmadı. Bu "kanıt" sözcüğünün ne anlama geldiğini henüz anlamıyordu, ama gerçek apaçıktı. İki yıllık geciktirme, Sarzac'ta gerçek gizlilik içinde geçen iki yılı tanımlıyordu. Öyleyse, ana oğul nereden gelmişlerdi?</p>

  <p>— Küçük Jude tehlikeli yaratıkların tehdidi altında yaşıyorsa, böyle bir görevi herkesin kolayca tanıyacağı bir rahibeye vermenin anlamı var mı?</p>

  <p>Kadın cevap vermedi.</p>

  <p>— Lütfen Rahibe Andrée, diye mırıldandı Karim.</p>

  <p>— Çocuğunu saklamak için elinden geleni yaptığını, ama iblislerin daha güçlü çıktıklarını söylüyordu. Bundan böyle, yüzüne büyü yapmaktan başka bir yol olmadığına inanıyordu.</p>

  <p>— Ne?</p>

  <p>— Anlattığına bakılırsa, fotoğrafları bulup, yakmak görevi bana düşermiş. Böyle bir görev, büyüyle aynı değerde olurmuş. Böylelikle, çocuğun yüzünü özgürlüğüne kavuşturmuş olurmuşum.</p>

  <p>— Rahibe, hiçbir şey anlamadım.</p>

  <p>— Size kadının deli olduğunu söyledim ya.</p>

  <p>— İyi de, neden siz? Bakın, manastır Sarzac'tan iki yüz kilometre uzakta!</p>

  <p>Rahibe uzunca bir süre sessiz kaldı, sonra:</p>

  <p>— Beni aradı. Beni seçmişti.</p>

  <p>— Ne demek istiyorsunuz?</p>

  <p>— Ben hep Karmelit değildim. İçimde bu Tanrı'ya yönelim duygusu uyanmadan önce, anneydim. Kocamı ve küçük oğlumu terk etmek zorunda kaldım. Kadın, belki de bu nedenle, isteğine olumlu cevap vereceğimi düşünmüş olmalı. Haklıydı.</p>

  <p>Karim gözlerini hâlâ karanlık yüzden ayırmıyordu.</p>

  <p>— Bana tüm bildiklerinizi anlatmıyorsunuz. Eğer bu kadının deli olduğunu düşündüyseniz, neden isteğini yerine getirdiniz, emrine uydunuz? Birkaç fotoğraf uğruna, neden yüzlerce kilometre yol teptiniz? Neden yalan söylediniz, çaldınız, yok ettiniz? Neden?</p>

  <p>— Çocuk için. Kadının bütün deliliğine, söylediklerinin katıksız saçmalığına rağmen, ben... çocuğun tehlikede olduğunu hissediyordum. Ona yardım etmenin tek yolu da, annesinin isteğini yerine getirmekti. Sadece o fırtınayı sakinleştirmek için de olsa.</p>

  <p>Abdouf yutkundu. Vücudundaki iğneler daha güçlü batıyordu şimdi. Yaklaştı ve en sakinleştirici sesiyle konuştu.</p>

  <p>— Bana anneyi anlatın biraz. Fizik olarak, neye benziyordu?</p>

  <p>— Çok iri, çok güçlüydü. En az bir seksen falan olmalı. Geniş omuzlu. Yüzünü hiç görmedim, ama siyah ve dalgalı saçları olduğunu hatırlıyorum. Gözlük takıyordu tabiî, büyük çerçeveli gözlüklerden. Hep siyahlar giyiyordu. Pamuklu ya da yünlü kazaklar...</p>

  <p>— Ya Jude'ün babası? Ondan hiç söz etmedi mi?</p>

  <p>— Hayır, hiç.</p>

  <p>Karim dua iskemlesinin tahtasına yapışıp, daha da eğildi. Kadın içgüdüyle geri çekildi:</p>

  <p>— Buraya kaç kez geldi?</p>

  <p>— Dört ya da beş. Hep pazarları. Sabah. Bana bir isim ve adres listesi verdi: fotoğrafçı, fotoğrafların bulunduğu aileler. Hafta boyunca, resimleri aramaya çabalıyordum. Aileleri buluyordum. Yalan söylüyordum. Çalıyordum. Bana verdiği parayla fotoğrafçıyı kandırdım...</p>

  <p>— Sonra fotoğrafları ona mı veriyordunuz?</p>

  <p>— Hayır. Söyledim size, o fotoğrafları benim yakmamı istiyordu... Geldiğinde, sadece listedeki isimleri silmekle yetiniyordu... Bütün isimler çizildiğinde... sakinleştiğini hissettim. Sonra kayboldu, bir daha hiç görünmedi. Ben de karanlıklara daldım. Karanlığı, yalnızlığı seçtim. Sadece Tanrı'nın bakışına dayanabilirim. O günden beri, küçük çocuk için dua etmediğim tek bir an bile olmadı. Ben...</p>

  <p>Birden durakladı, dolaylı bir gerçeği anlamıştı.</p>

  <p>— Neden buraya geldiniz? Bu soruşturma neden? Tanrım, Jude'e bir şey...</p>

  <p>Karim kalktı. Tütsü kokuları genzini yakıyordu. Ağzı açık, gürültüyle soluk aldığını fark etti. Yutkundu, sonra Rahibe Andrée'nin oturduğu tarafa bir baktı.</p>

  <p>— Yapmanız gerekeni yaptınız, dedi boğuk bir sesle. Ama hiçbir işe yaramadı. Bir ay sonra, küçük çocuk öldü. Nasıl öldü, bilmiyorum. Ama o kadın, sandığınız kadar deli değildi. Üstelik Jude'ün mezarı dün akşam saldırıya uğradı, Sarzac'ta. O saldırıyı yapanların, kadının bir zamanlar korktuğu o iblisler olduğundan eminim şimdi. O kadın bir kâbusun içinde yaşıyordu, Rahibe. Kâbus az önce bitti.</p>

  <p>Rahibe başı eğik, inledi. Başlığı siyah ve beyaz ipekten yamaçlar gibi dökülüyordu. Karim giderek güçlenen bir sesle devam etti. Hırıltılı sesi kilisenin içini kaplarken, kimin için konuştuğunu bilmediğini anladı: rahibe için mi, kendi için mi yoksa Jude için mi?..</p>

  <p>— Ben deneyimsiz bir polis memuruyum, Rahibe. Bir serseriyim ve tek başıma ilerliyorum. Ama bir bakımdan, dün geceki itler, daha kötü bir duruma düşemezlerdi. (Yine dua iskemlesine yapıştı.) Çünkü o küçük çocuğa bir söz verdim, anladınız mı? Çünkü hiçbir yerden gelmiyorum, beni durdurabilecek kimse de yok. Kendi bayrağım için yarışıyorum, anladınız mı? Kendi bayrağım!</p>

  <p>Polis teğmeni eğildi. Parmaklarının arasındaki ahşabın çatırdadığını duydu.</p>

  <p>— Şimdi, düşünmenin tam sırası, Rahibe. Beni doğru yönlendirmek için bir şey, herhangi bir şey bulun. Jude'ün annesinin izini sürmem gerek.</p>

  <p>Başı hâlâ eğik rahibe, kafasıyla reddetti.</p>

  <p>— Hiçbir şey bilmiyorum.</p>

  <p>— Düşünün! O kadın nerede olabilir? Sarzac'tan sonra nereye gitti? Her şeyden önce, nereden geldi? Soruşturmayı sürdürmeme yarayacak bir ayrıntı, bir ipucu verin bana!</p>

  <p>Rahibe Andrée hıçkırıklarını dizginlemeye çalıştı.</p>

  <p>— Galiba... galiba onunla birlikte geliyordu.</p>

  <p>— Onunla mı?</p>

  <p>— Çocukla.</p>

  <p>— Onu gördünüz mü?</p>

  <p>— Hayır. Onu şehirde, garın yanındaki lunaparka bırakıyordu. Lunapark hâlâ orada, ama gidip orayı işletenleri görecek cesaretim olmadı hiç. Belki de içlerinde küçük çocuğu hatırlayan biri çıkar... Bildiğim tek şey, bu...</p>

  <p>— Teşekkürler Rahibe.</p>

  <p>Karim koşar adımla çıktı. Geniş avluda, demir ökçeli ayakkabıları cam üzerinde yürüyormuşçasına gıcırdadı. Buz gibi havada, bir paratoner gibi dimdik durdu, gözlerini gökyüzüne çevirdi. Dudakları kaygıyla aralandı:</p>

  <p>— Kahretsin, ama neredeyim ben... Neredeyim?</p>
</body>
</html>
