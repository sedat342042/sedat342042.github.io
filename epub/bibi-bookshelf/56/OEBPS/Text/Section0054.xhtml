<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Kırk Üçüncü Kısım</h2>

  <p>— Sophie Caillois'nın evinde ne yapıyordunuz? Yetki alanınızın dışındasınız, en basit yasaları bile çiğnediniz, istesek sizi...</p>

  <p>Karim, Yüzbaşı Vertmont'un öfkesini izliyordu; çıplak bir kafa, kıpkırmızı bir yüz. Başını usulca salladı, üzgün görünmeye çalıştı. Sonunda ağzını açtı:</p>

  <p>— Daha önce Yüzbaşı Barnes'a her şeyi anlatmıştım. Guernon cinayetleri, üzerinde çalıştığım bir dosyayla da ilgili... Benim kentimde, Sarzac'taki bir dosya, Lot Bölgesi.</p>

  <p>— İlk kez duyuyorum. Yine de anlattıklarınız ne birinci dereceden önemli bir tanığın evinde bulunmanızı, ne de haneye tecavüzü haklı gösterir.</p>

  <p>— Başkomiser Niémans'la görüşüp...</p>

  <p>— Niémans'ı unutun. Bu soruşturmayla ilgisi kalmadı artık. (Vermont yazı masasının üzerinden bir kağıt uzattı.) Grenoble Cinayet Masası yetkilileri biraz önce geldiler.</p>

  <p>— Sahi mi?</p>

  <p>— Komiser Niémans'ın başı belada. Bir gece önce, Parc-des-Princes'teki maç çıkışında bir holigan pataklamış. Adamın durumu kötü. Niémans, Paris'e çağrıldı.</p>

  <p>Karim sonunda Niémans'ın buralarda ne aradığını anlamıştı. Demir polis anlaşılan bu bilmem kaçıncı olaydan sonra adını unutturmak istemişti. Yine de Niémans'ın bu akşam Paris'e döneceğine ihtimal vermedi. Hayır. Böylesi bir işi bırakıp gideceklerden değildi o. Hele disiplin kuruluna ya da İçişleri Bakanlığı'na hesap vereceklerden, hiç. Pierre Niémans önce katili ve katilin amacını ortaya çıkaracaktı. Karim de yanında olacaktı. Yine de jandarma yüzbaşısını dinliyormuş gibi yaptı.</p>

  <p>— Cinayet Masası'nın adamları soruşturmayı kontrollerine aldılar mı?</p>

  <p>— Daha değil, dedi Vermont. Önce, onları bilgilendirmemiz gerekiyor.</p>

  <p>— Sanki Niémans'ın eksikliğini duymayacakmışsınız gibime geliyor.</p>

  <p>— Yanılıyorsunuz. O hasta biri, ama en azından suçluların dünyasını iyi tanıyor. O, bu dünyayı soluyor. Grenoble aynasızlarıyla, işe en başından başlamamız gerekecek. Sonunda nereye varmak için, biliyorsanız siz söyleyin.</p>

  <p>Karim iki yumruğunu yüzbaşının masasına dayayıp eğildi.</p>

  <p>— Sarzac Polis Karakolu'ndan Komiser Henri Crozier'yi arayın. Verdiğim bilgileri kontrol edin. Yetkim olsun olmasın, benim soruşturmam Guernon cinayetleriyle doğrudan bağlantılı. Kurbanlardan biri, Philippe Sertys dün gece, ölmeden önce şehrimdeki mezarlığa saldırdı.</p>

  <p>Vermont yüzünü kuşkuyla buruşturdu.</p>

  <p>— Bir rapor yazın. Mezarlığa saldıran kurbanlar. Her yandan akın eden polisler. Eğer bu hikâyenin yeterince karışık olmadığını düşünüyorsanız...</p>

  <p>— Ben...</p>

  <p>— Katil bir kez daha vurdu.</p>

  <p>Karim arkasına döndü. Niémans kapının eşiğinde duruyordu. Yüzü solgun, çizgileri gergindi. Mağripli son saatlerde rastladığı anıt mezar heykellerini düşündü.</p>

  <p>— Edmond Chernecé, diye devam etti Niémans. Annecy'de göz hekimi. (Masaya yaklaştı, önce Karim'e, sonra da Vermont'a baktı.) Telle boğulmuş, Gözleri oyulmuş. Elleri yok. Seri cinayetler devam ediyor.</p>

  <p>Vermont iskemlesini duvara itti. Birkaç saniye sonunda, yakınır gibi mırıldandı:</p>

  <p>— Size söylemiştik... Herkes söylemeye çalışmıştı size...</p>

  <p>— Ne? Bana ne söylediniz? diye haykırdı Niémans.</p>

  <p>— Seri cinayetler işleyen katil olduğunu. Psikopat bir cani. Amerikan usulü. Uzmanları çağırın. Psikolojik profilini çıkarsınlar... Bilemiyorum... Ben bile, bir taşra jandarması olarak...</p>

  <p>Niémans haykırdı:</p>

  <p>— Bu bir seri, ama o seri cinayetler işleyen bir katil değil! Deli de değil. İntikam alıyor. Kurbanlarıyla ilgili, mantıklı bir amacı var. Bu üç adamın arasında, öldürülmelerini açıklayacak bir bağlantı var! Kahretsin. Bizim de bulmamız gereken, bu bağlantı.</p>

  <p>Vermont sustu ve bitkince bir el işareti yaptı. Karim sessizlikten yararlandı:</p>

  <p>— Komiser, izin verirseniz size...</p>

  <p>— Şimdi sırası değil.</p>

  <p>Niémans ayağa kalktı, sinirli bir hareketle paltosunun eteklerini düzeltti. Bu zarafet, kaba polis ünüyle uyuşmuyordu. Karim ısrar etti:</p>

  <p>— Sophie Caillois tüydü.</p>

  <p>Tel çerçevelerin ardındaki gözler ona çevrildi.</p>

  <p>— Ne? Oraya bir nöbetçi...</p>

  <p>— Hiçbir şey görmemiş. Bana kalırsa, çoktan uzaklaşmıştır.</p>

  <p>Niémans gözlerini Karim'e dikti. Daha önce hiç görülmemiş, genetik olarak imkânsız bir hayvana bakıyor gibiydi.</p>

  <p>— Bu saçmalığın anlamı da ne? diye sordu. Neden kaçmış olsun ki?</p>

  <p>— Çünkü başından beri haklıydınız. (Karim komisere konuşuyordu, ama gözlerini Vermont'dan ayırmıyordu.) Kurbanların ortak bir sırrı var. Cinayetlerle ilişkili bir sır. Sophie Caillois bu ilişkiyi bildiği için kaçtı. Belki de bundan sonraki kurban, oydu.</p>

  <p>— Kahretsin...</p>

  <p>Niemans gözlüklerini düzeltti. Birkaç saniye düşündü, sonra boksörvari bir çene işaretiyle, Karim'e peşinden gelmesini belirtti.</p>

  <p>— Yeni gelişmeler var, Komiser. Caillois'ların evinde, duvara kazınmış bir yazı buldum. "Judith" imzalı, "kızıl nehirler"den söz eden bir yazı. Kurbanlar arasında ortak bir nokta arıyordunuz. İşte size en azından bir ortak nokta, Caillois ile Sertys arasında bir ortak nokta sunuyorum: Judith. Peşinde olduğum, yüzü silinmiş, küçük kız. Sertys onun kabrine saldırdı, Caillois'ların evinde de onun imzasını taşıyan bir mesaj var.</p>

  <p>Komiser kapıya yöneldi.</p>

  <p>— Benimle gel.</p>

  <p>Vermont öfkeyle ayaklandı.</p>

  <p>— Tamam, kaçın bakalım! Sırlarınızı kendinize saklayın!</p>

  <p>Niémans, Karim'i dışarıya doğru itekliyordu. Yüzbaşı bağırdı:</p>

  <p>— Siz artık soruşturmayla görevli değilsiniz, Niémans! Görevden alındınız! Bunu anlayabiliyor musunuz? Bundan böyle en ufak bir ağırlığınız yok... Hiç! Bir soluk, bir hava akımı kadar bile! İşte o zaman bu bilmem ne çocuğunun saçmalıklarını dinleyebilirsiniz. Bu serserinin, bu ne idüğü belirsizin... Harika bir çift! Ben...</p>

  <p>Niémans birkaç kapı ötedeki boş odaya girmişti. Karim'i içeri çekti, ışığı yakıp kapıyı kapattı, jandarma yüzbaşısının bağırtısı duyulmaz oldu. Bir iskemle yakalayıp uzattı. Sakince mırıldandı:</p>

  <p>— Dinliyorum.</p>
</body>
</html>
