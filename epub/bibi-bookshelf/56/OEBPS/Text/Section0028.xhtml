<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Yirmi Birinci Kısım</h2>

  <p>Sarzac'ta üç kilise vardı. Biri onarımda, biri kötü bakışlı bir papazın emrinde, üçüncüsü de, hakkında en karanlık dedikoduların çıkarıldığı genç bir rahibin yönetiminde. Rahibin papaz evinin ıssızlığında, annesiyle birlikte kafa çektiği fısıldanıyordu. Sarzac sakinlerinden, en çok da dedikodu meraklarından nefret eden teğmen, hiç olmazsa bu kez haklı olduklarını kabul etmek zorunda kalmıştı. Cehennemî bir kavgaya girişmiş ana oğulu ayırmak için, bir seferinde bizzat takviye olarak gitmesi gerekmişti.</p>

  <p>İşte, Karim'in bilgi almak için başvurduğu din adamı, bu rahipti.</p>

  <p>Papaz evinin önüne dikildi. Asimetrik vitraylı, modern olma iddiasındaki kiliseye yapışık, tek katlı, zevksiz, beton bir evdi. Kapıdaki küçük levhanın üzerinde "Benim Kilisem" yazılıydı. Kapının hemen önünde, yer kavgasına tutuşmuş ayrıkotları, çalılar. Kapıyı çaldı. Dakikalar geçti. Karim boğuk sesler duydu. İçinden küfretti. Şu sırada bu tür sesleri duymak istemiyordu.</p>

  <p>Sonunda kapı açıldı.</p>

  <p>Karim bir gemi enkazına baktığını sandı. Öğleden sonranın sıcağında, rahip leş gibi içki kokuyordu. Karmakarışık bir sakal zayıflamış inek suratını çevreliyor, tarak yüzü görmemişe benzeyen saçlarının arasında, sanki kül lekeleri vardı. Gözleri de nikotin rengindeydi. Ceketi üzerinden sarkıyordu. Yakalığı leke içindeydi. Bir papaz olarak bitmiş, tükenmiş, saygınlığını yitirmiş biri. Din adamı yazgısı olsa olsa mide bulandırıcı koku çıkararak yanan tütsü yapraklarınınki kadar uzun sürmüştü.</p>

  <p>— Ne istiyorsunuz oğlum?</p>

  <p>Sesi ağdalı olmasına rağmen, kararlıydı.</p>

  <p>— Karim Abdouf, polis teğmeni. Daha önce tanışmıştık.</p>

  <p>Adam grileşmiş yakasını düzeltti.</p>

  <p>— Evet, evet, bana da öyle geliyor... (Tuzağa düşmüş bir hayvan gibi, sağına soluna endişeyle baktı.) Sizi komşular mı çağırdı?</p>

  <p>Karim gülümsedi.</p>

  <p>— Hayır. Yardımınıza ihtiyacım var. Bir soruşturma için.</p>

  <p>— Ne? İyi öyleyse. Girin.</p>

  <p>Teğmen eve girer girmez, ayakkabılarının tabanının yapış yapış olduğunu hissetti. Gözlerini indirdi; muşamba döşemenin üzerinde, parlak lekeler vardı.</p>

  <p>— Annem, diye soludu rahip. Artık hiçbir işe yaramıyor. Reçelleriyle her yeri kirletiyor. (Karışık saçlarını sıvazladı.) Artık keçileri kaçırdı, reçelden başka bir şey yemiyor.</p>

  <p>Evin içi, fırtınadan çıkmış gibiydi. Yanlış yapıştırılmış, tahta, seramik ya da kumaş taklidi şeritler. Kapının aralığından, bir salon karikatürü gibi kesilmiş sarı köpükten dörtgenler, birbirine benzemez minderler gördü Karim. Yerde, bir alay bahçe aleti, karmakarışık bir haldeydi. Karşıda, başka bir odada, kirli tabaklar bulunan formika bir masa üzerinde dağınık bir yatak vardı.</p>

  <p>Rahip salona doğru yürüdü. Sendeleyip toparlandı. Karim bir şey söyleme gereği duydu:</p>

  <p>— Kendinize bir kadeh doldurun. Zaman kazanmış oluruz.</p>

  <p>Rahip düşmanca bakarak döndü.</p>

  <p>— Kendinize bakmıyorsunuz oğlum. Tepeden tırnağa titriyorsunuz.</p>

  <p>Karim yutkundu. Hâlâ şokun etkisi altındaydı. Fotoğrafçı dükkânındaki olaylardan beri sağlıklı düşünememiş, hiç mesafe alamamıştı. Sadece kafasında bir vızıltı, göğsünde de çekiç darbeleri duyuyordu. Düşünmeden, yaramaz bir çocuk gibi ceketinin koluyla yüzünü sildi.</p>

  <p>Rahip bir kadehe içki doldurdu.</p>

  <p>— Size de bir kadeh vereyim mi? diye sordu tatsız bir tebessümle.</p>

  <p>— İçki içmiyorum.</p>

  <p>Siyahlı adam bir yudum içti. Sıska yüzüne kan geldi. Ateşli gözleri kükürt gibi alevlendi. Alaycı bir tebessümle:</p>

  <p>— İslam, öyle mi, dedi.</p>

  <p>— Hayır. İş için, kafamın aydınlık olmasına çalışıyorum. Hepsi bu.</p>

  <p>Din adamı kadehini uzattı.</p>

  <p>— Öyleyse, işinize.</p>

  <p>Karim koridorda durmaksızın gidip gelen anneyi gördü. Kamburu çıkmış, hatta kırılmış gibi yürüyor, elindeki reçel kavanozunu göğsüne bastırıyordu. Açık kabri, dazlakları, okul fotoğraflarını satın alan rahibeyi, şimdi de lanetliler treninin bu iki yolcusunu düşündü. Artık Pandora'nın Kutusu'nu açmış, içindeki kâbusların boşalmasına izin vermişti.</p>

  <p>Rahip, Karim'in bakışlarını yakaladı:</p>

  <p>— Aldırmayın oğlum. Önemli değil. (Sünger şiltenin üzerine oturdu.) Sizi dinliyorum.</p>

  <p>Karim elini kaldırdı, yumuşak bir hareketle.</p>

  <p>— Tek bir şey var. Lütfen bana "oğlum" demeyin.</p>

  <p>— Haklısınız, diye cevap verdi rahip sırıtarak. Meslek alışkanlığı işte.</p>

  <p>Rahip alaycı bir hareketle bir yudum daha içti.</p>

  <p>— Nasıl bir soruşturmayla ilgileniyorsunuz?</p>

  <p>Karim, rahibin mezarlık saldırısından henüz habersiz olduğunu anlayıp sevindi. Anlaşılan Crozier haberin sızmasını önlemeyi başarmıştı.</p>

  <p>— Üzgünüm, ama size hiçbir şey söyleyemem. Sadece bir manastır aradığımı bilin yeter, Sarzac ya da Cahors yakınlarında. Ya da belki daha uzakta, ama bu bölgede. Manastırı bulmak için yardımınıza güveniyorum.</p>

  <p>— Hangi tarikat, biliyor musunuz?</p>

  <p>— Hayır.</p>

  <p>Rahip kadehini yeniden doldurdu. Küçük kadehin içinde yoğun yansımalar dönüp duruyordu.</p>

  <p>— Buralarda bir sürü manastır var. (Yine sırıttı.) Anlaşılan, bölge Tanrı'yı düşünmek için uygun...</p>

  <p>— Kaç tane?</p>

  <p>— Sadece bu bölgede, en az on.</p>

  <p>Karim kısa bir hesap yaptı. Bütün bölgeye dağılmış manastırları ziyaret etmek, en azından bütün bir gününü alacaktı. Oysa, saat dört olmuştu bile. Önünde topu topu iki saati vardı. Açmazdaydı.</p>

  <p>Rahip ayaklanmış, bir dolabın içinde bir şeyler arıyordu. "Hah, işte." İncil kâğıdından, rehber benzeri bir defteri karıştırdı. Annesi odaya girdi, şişeye kadar gitti. Karim'e tek bir kez bile bakmadan, bir kadeh doldurdu. Gözleri oğluna çakılı gibiydi. Nefretin derinleştirdiği kuş gözleri. Rahip başını rehberden kaldırmaksızın buyurdu:</p>

  <p>— Bizi yalnız bırak, Anne.</p>

  <p>Kadın cevap vermedi. Kadehini iki eliyle tutuyordu. Eklemleri bir iskeletinki kadar belirgindi. Birden Karim'e döndü. Tiz bir sesle sordu:</p>

  <p>— Siz kimsiniz?</p>

  <p>— Bizi yalnız bırak. (Karim'e döndü.) İşte. Not almak istersiniz diye, on manastırın sayfalarını işaretledim... Fakat birbirlerinden oldukça uzaklar...</p>

  <p>Karim sayfaları inceledi. Belirtilen köylerin adını belli belirsiz hatırlıyordu. Bloknotunu çıkarıp dikkatle yazdı.</p>

  <p>— Siz kimsiniz? dedi kadın yeniden.</p>

  <p>— Anne, odana dön! diye haykırdı rahip.</p>

  <p>Sonra Karim'e yaklaştı.</p>

  <p>— Tam olarak ne arıyorsunuz? Belki de size yardım edebilirim...</p>

  <p>Karim kafasını kaldırıp rahibe baktı.</p>

  <p>— Bir rahibe arıyorum. Fotoğraflarla ilgilenen bir rahibe.</p>

  <p>— Ne cins fotoğraflar?</p>

  <p>İnanılmaz bir şeydi ama, Karim rahibin gözlerinde bir ışık görür gibi oldu.</p>

  <p>— Daha önce böyle bir hikâye duymuş muydunuz?</p>

  <p>Adam kafasını kaşıdı:</p>

  <p>— Ben... hayır.</p>

  <p>Karim sordu:</p>

  <p>— Kaç yaşındasınız?</p>

  <p>— Ben? Ama... yirmi beş.</p>

  <p>Kadın kulak kesildi, bu arada kadehini yeniden doldurdu. Karim devam etti:</p>

  <p>— Sarzac'ta mı doğdunuz?</p>

  <p>— Evet.</p>

  <p>— Okula burada mı gittiniz?</p>

  <p>Rahip bir omzunu kaldırdı.</p>

  <p>— Evet, liseye kadar. Sonra...</p>

  <p>— Hangi okul? Jean-Jaurès?</p>

  <p>— Evet, ama...</p>

  <p>Birden ilişkiyi kurdu.</p>

  <p>— Buraya geldi.</p>

  <p>— Kim?</p>

  <p>— Rahibe. Aradığım rahibe... Gelip sınıf fotoğraflarınızı satın almak istedi. Aman Tanrım. Evlerdeki bütün okul fotoğraflarını toplamaya çalıştı. Jude İtero'yla aynı sınıfta mıydınız? Bu isim size birini hatırlatıyor mu?</p>

  <p>Rahip bembeyazdı:</p>

  <p>— Anlattıklarınızdan hiçbir şey anlamıyorum.</p>

  <p>Annenin sesi yükseldi:</p>

  <p>— Bu hikâye de neyin nesi?</p>

  <p>Karim sanki kendi yüz hatlarının üzerine yeni bir sayfa çevirmek istiyormuş gibi, eliyle yüzünü sıvazladı.</p>

  <p>— Baştan başlıyorum. Eğer normal bir eğitim gördüyseniz, 1982'de ikinci sınıfta olmanız gerekirdi, değil mi?</p>

  <p>— On beş seneden fazla oldu!</p>

  <p>— 1981'de de birinci sınıfta.</p>

  <p>Rahibin omuzları çöktü, kasıldı. Parmakları iskemlenin arkalığında kenetlendi. Genç yaşına rağmen, elleri annesininkilere benziyordu. Şimdiden ihtiyarlamış, mavimtırak damarlarla dolmuştu.</p>

  <p>— Evet, evet... tarihler dediğiniz gibi olabilir...</p>

  <p>— Öyleyse, İtero adlı bir çocukla aynı sınıftaydınız, Jude İtero. Kolay rastlanan bir isim değil bu. Düşünün. Benim için çok önemli.</p>

  <p>— Hayır, gerçekten... hayır.</p>

  <p>Karim bir adım attı.</p>

  <p>— Yine de, okul fotoğraflarına meraklı bir rahibe hatırlıyorsunuz, değil mi?</p>

  <p>— Ben...</p>

  <p>Anne tek bir kelime bile kaçırmıyordu.</p>

  <p>— Seni pislik, bu Arap'ın anlattıkları doğru mu? diye sordu kadın.</p>

  <p>Topuklarının üzerinde dönüp, kapıya doğru seğirtti. Karim fırsatı kaçırmadı; rahibin omuzlarını tutup kulağına fısıldadı:</p>

  <p>— Anlatın. Kahretsin, anlatıp açıklayın!</p>

  <p>Rahip sünger şiltenin bir köşesine yığıldı.</p>

  <p>— O akşam olanları hiç anlayamadım...</p>

  <p>Karim diz çöktü. Rahip boğuk sesle sürdürdü konuşmasını:</p>

  <p>— Geldi... yazın, bir akşamüstü.</p>

  <p>— 1982 temmuzu?</p>

  <p>Başıyla onayladı.</p>

  <p>— Kapımızı çaldı... korkunç sıcaktı... sanki günün son ışıkları taşları pişirecekmiş gibiydi... Neden bilmiyorum ama, yalnızdım... kapıyı açtım... Tanrım... Anlıyorsunuz, değil mi? Daha on yaşında bile değildim, karşımda, alacakaranlığın içinde, siyah ve beyaz başörtüsüyle bir rahibe.</p>

  <p>— Ne dedi?</p>

  <p>— Önce okuldan, sınıftaki notlarımdan, sevdiğim derslerden söz etti. Sesi çok tatlıydı... Sonra, arkadaşlarımı görmek istediğini söyledi... (Rahip terden parlayan suratını sildi.) Ben... sınıf resimlerimi getirdim... Hep birlikte çektirdiğimizi... Arkadaşlarımı gösterebildiğim için gururlanıyordum, anladınız mı? İşte o zaman, bir şey aradığını anladım. Resme uzun uzun baktı, sonra onda kalıp kalamayacağını sordu... Hatıra olarak, dedi...</p>

  <p>— Başka fotoğraflar da istedi mi?</p>

  <p>Rahip başını salladı. Sesi boğuklaştı.</p>

  <p>— Bir yıl öncesinin birinci sınıf resmini de istiyordu.</p>

  <p>Karim biliyordu; o sınıflarda okuyan bütün çocukların ailelerini gezse, tek bir sınıf fotoğrafı bile bulamayacağından emindi. İyi de, bir rahibeyi bütün sınıf fotoğraflarını toplamaya iten neydi? Karim kendini karanlık, taştan bir cangılın ortasında hissetti.</p>

  <p>Yaşlı kadın kapının eşiğinde göründü. Göğsüne eski bir ayakkabı kutusunu bastırıyordu.</p>

  <p>— Seni pislik. Fotoğraflarımızı verdin. Sınıf fotoğraflarını. Oysa o fotoğraflarda ne iyi, ne tatlıydın...</p>

  <p>— Anne, sus! (Rahip gözlerini Karim'inkilere dikti.) O zaman da dine merakım vardı, tamam mı? Sanki o iri kadın beni büyüledi...</p>

  <p>— İri miydi? Uzun boylu muydu?</p>

  <p>— Hayır... Bilmiyorum... On yaşındaydım... Ama hâlâ gözümün önünde, siyah peleriniyle... O kadar sakin bir sesi vardı ki... Fotoğrafları istiyordu. Hiç tereddütsüz, verdim. Beni kutsayıp, gözden kayboldu. Bir işaret olduğunu sandım... bir belirti... ben...</p>

  <p>— Pislik!</p>

  <p>Karim gözucuyla öfkeli kadına baktı. Tekrar rahibe döndüğünde, onun hatıralarına gömüleceğini anladı. Daha sakin bir tavır takındı:</p>

  <p>— Resimleri neden istediğini söyledi mi?</p>

  <p>— Hayır.</p>

  <p>— Jude'den söz etti mi?</p>

  <p>— Hayır.</p>

  <p>— Size para verdi mi?</p>

  <p>Rahip yüzünü buruşturdu.</p>

  <p>— Daha neler! Benden iki fotoğraf istedi, hepsi bu! Tanrım... ben... Bir işaret sandım bunu, anladınız mı? Tanrısal bir işaret!</p>

  <p>Hıçkırıklara boğuldu.</p>

  <p>— O zamanlar henüz bir işe yaramayacağımı bilmiyordum. Bir ayyaş, bir pislik olacağımı da. Alkolde çürüyeceğimi. Bu... şeyin oğlu. Bir insan kendi bilmediği bir şeyi nasıl verir? (Karim'in ceketinin yakasına yapışmış, yalvarıyordu şimdi.) İnsan kendi karanlıklarda boğulurken, başkalarına nasıl ışık dağıtır? Nasıl? Nasıl?</p>

  <p>Kadın elindeki kutuyu düşürdü, fotoğraflar dağıldı. Tüm tırnaklarını çıkararak, oğluna saldırdı. Rahibin sırtına, omuzlarına vurmaya başladı.</p>

  <p>— Pislik, alçak pislik!</p>

  <p>Karim dehşetle çekildi. Tüm oda titriyordu. Gitmesi gerektiğini anladı. Burada kalırsa, çıldırması işten değildi. Oysa hâlâ öğrenmesi gerekenler vardı. Kadını itti, rahibin başına dikildi.</p>

  <p>— Birkaç saniye içinde, gidiyorum. Her şey bitecek. Rahibeyi bir daha gördünüz, değil mi?</p>

  <p>Adam hıçkırıkların arasında başını salladı.</p>

  <p>— Adı ne?</p>

  <p>Rahip burnunu çekti. Anası anlaşılmaz şeyler homurdanarak odayı arşınlıyordu.</p>

  <p>— Adı ne?</p>

  <p>— Rahibe Andrée.</p>

  <p>— Hangi manastır?</p>

  <p>— Saint-Jean-de-la-Croix. Karmelitler.</p>

  <p>— Nerede?</p>

  <p>Adam başını kollarının arasına sakladı. Karim omzundan tutup sarstı rahibi.</p>

  <p>— Nerede?</p>

  <p>— Sète ile... Cap d'Adge arasında, denizin hemen kıyısında. İçimi bir kuşku, bir tereddüt kapladığında, bazen onu görmeye giderim. Benim için, o bir sığınak, anladınız mı? Bir kurtarıcı... ben...</p>

  <p>Kapı rüzgârda çarpıyordu bile. Teğmen çoktan arabasına atlamıştı.</p>
</body>
</html>
