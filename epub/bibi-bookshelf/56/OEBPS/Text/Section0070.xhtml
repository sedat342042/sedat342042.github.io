<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Elli Altıncı Kısım</h2>

  <p>Işık. Uğultu. Sıcak.</p>

  <p>Pierre Niémans nerede olduğunu hemen anlayamadı. Sonra tepesinde kâğıt başlık takmış bir yüz gördü. Beyaz bir önlük. Neonlar. Hastane. Kendini bilmeden, ne kadar bir süreden beri yatıyordu? Ya vücudunun güçsüzlüğü, ellerinin, bacaklarının, kaslarının, kemiklerinin içine bir sıvı şırınga etmişler gibi, o halsizlik? Konuşmak istedi, ama çabası gırtlağında kaldı. Yorgunluk onu hışırtılı ve plastik yatağa çivilemiş gibiydi.</p>

  <p>— Çok kan kaybediyor. Şakak damarındaki kanamayı dindirmek gerek.</p>

  <p>Bir kapı açıldı. Tekerlekler gıcırdadı. Gözlerinin önünden fazla beyaz ışıklar geçti. Kör edici bir patlama. Gözbebeklerini büyüten bir ışık demeti. Başka bir ses:</p>

  <p>— Kan vermeye başlayın.</p>

  <p>Komiser tıkırtılar duydu, soğuk aletlerin vücuduna değdiğini hissetti. Başını çevirdi, basınçlı havanın etkisiyle soluklanıyor gibi hareket eden ağır bir torbaya bağlanmış ince boruları gördü.</p>

  <p>Demek burada, ilaç kokularının arasında ve bilinçsiz bir halde çözecekti palamarı? Tam da cinayetlerin sebebini bulduğu sırada, bütün bu aydınlığın ortasında. Bu cinayetler serisinin ardındaki sırrı açığa çıkardığı sırada. Yüzünün hatları acı çekiyormuş gibi büzüldü. Birden bir ses:</p>

  <p>— Diprivan vermeye başlayın, yirmi santimetreküp.</p>

  <p>Niémans anladı ve doğruldu. Doktorun elektrikli bisturi tutan bileğine yapışıp homurdandı:</p>

  <p>— Anestezi istemiyorum!</p>

  <p>Doktor şaşkındı.</p>

  <p>— Anestezi istemiyor musunuz? İyi ama... Kafanız ikiye ayrılmış dostum. Sizi yeniden dikmem gerek.</p>

  <p>Niémans yeniden mırıldanacak gücü buldu:</p>

  <p>— Lokal... Lokal anestezi istiyorum...</p>

  <p>Adam içini çekti, iskemlesini tekerlek gıcırtıları arasında geri itti. Anestezi uzmanına seslendi:</p>

  <p>— Tamam. Öyleyse ksilokain yapalım. Azamî doz. Kırk santimetreküpe kadar çıkabilirsiniz.</p>

  <p>Niémans gevşedi. Çok yönlü lambaların altına alındı. Ensesi, kafasının tepesi ışığa en yakın gelecek biçimde yerleştirilmişti. Yüzünü çevirdiler, sonra kâğıttan bir beyazlık görüşünü kapladı.</p>

  <p>Gözlerini yumdu. Doktor ve rahibeler şakak çevresinde çalışırlarken, düşüncelerindeki netlik kaybolmaya yüz tuttu. Yüreği yavaşlıyor, kafası eskisi gibi işkence çektirmiyordu. Derin bir boşluk onu içine çekmek üzereydi.</p>

  <p>Sır... Caillois'ların ve Sertys'lerin sırrı... Bunlar bile yabancılaşıyor, uzaklaşıyordu... Fanny'nin yüzü bütün düşüncelerin yerini aldı... Koyu, kaslı ve yuvarlak, alevin, köpüğün ve rüzgarın cilaladığı volkanik taşlar kadar yumuşak vücudu... Fanny... Şakaklarının altında duydukları, mırıltıları, kumaş hışırtılarını, peri soluklarını andırıyordu...</p>

  <p>— Durun!</p>

  <p>Emir tüm ameliyathanede yankılandı. Her şey durdu.</p>

  <p>Bir el gözlerinin önündeki kâğıt örtüyü çekti, Niémans köreltici ışığın altında, şaşkın doktorlar ile rahibelerin burnuna üç renkli bir kimlik dayayan, uzun saç örgülü bir şeytan gördü.</p>

  <p>Karim Abdouf.</p>

  <p>Niémans sağ yanına bir göz attı; koyu renkli borular hâlâ derisinin altında, damarlarının içindeydi. Hayat iksirleri. Damarların hayat suyu.</p>

  <p>Doktor makasını kaldırdı:</p>

  <p>— O polise bir daha dokunmayın, dedi Karim soluk soluğa.</p>

  <p>Doktor yeniden durakladı. Abdouf yaklaştı, Niémans'ın bir rosto gibi bağlanmış yarasını inceledi. Doktor omuzlarını silkti.</p>

  <p>— En azından iplikleri kesmem gerekecek...</p>

  <p>Karim çevresine endişeyle baktı.</p>

  <p>— Nasıl şimdi?</p>

  <p>— Sağlam bünyesi var. Oldukça fazla kan kaybetmiş, ama epey kan verdik. Yarasını diktik. Ameliyat henüz bitmedi ve...</p>

  <p>— Ona bir şeyler yutturdunuz mu?</p>

  <p>— Bir şeyler mi?</p>

  <p>— Uyutmak için?</p>

  <p>— Sadece lokal anestezi ve...</p>

  <p>— Bana hemen amfetamin bulun. Uyarıcı verin. Onu uyandırmam gerek.</p>

  <p>Karim gözlerini Niémans'tan ayırmıyor, bir yandan da doktorla konuşmayı sürdürüyordu. Ekledi:</p>

  <p>— Bir ölüm kalım meselesi.</p>

  <p>Doktor ayağa kalktı, incecik bir çekmeceden plastik kılıf içinde haplar çıkardı. Karim Niémans'a bakıp gülümsedi.</p>

  <p>— İşte, dedi doktor. Bunu alırsa, yarım saat içinde kendine gelir, ama...</p>

  <p>— Siz şimdi kaybolun!</p>

  <p>Mağripli polis, beyaz önlüklü küçük kalabalığa dönüp haykırdı:</p>

  <p>— Kaybolun! Komiserle konuşmam gerek.</p>

  <p>Doktor ve rahibeler çekildi.</p>

  <p>Niémans kolundaki kan iğnesinin çekildiğini hissetti, kâğıtların hışırtısını duydu. Sonra Karim kandan kahverengileşmiş polar ceketi uzattı. Öteki elinde, bir avuç dolusu renkli hap vardı.</p>

  <p>— Amfetamininiz, Komiser. (Kısa bir tebessüm.) Bir kerecik, alışkanlık yapmaz.</p>

  <p>Oysa Niémans gülmüyordu. Karim'in deri ceketine yapıştı, yüzü bembeyazdı, mırıldandı:</p>

  <p>— Karim... Ne çevirdiklerini biliyorum.</p>

  <p>— Ne çevirdiklerini mi?</p>

  <p>— Sertys, Caillois ve Chercené'nin ne çevirdiğini. Kızıl nehirlerin esrarını.</p>

  <p>— NE?</p>

  <p>— Be... bebekleri değiştiriyorlardı.</p>
</body>
</html>
