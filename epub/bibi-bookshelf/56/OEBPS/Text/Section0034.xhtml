<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Yirmi Altıncı Kısım</h2>

  <p>Niémans zemin kata indi. Jandarma karakolu Fransa'daki herhangi bir karakola, hatta dünyanın herhangi bir yerindeki herhangi bir polis karakoluna benziyordu kuşkusuz. Üst kısmı camlı bölmelerin üzerinden, metal evrak dolaplarını, plastik kaplı çirkin masaları, sigara yanıklarıyla dolu leş gibi muşamba döşemeyi görüyordu Niémans. Neon ampullerin aydınlattığı, böyle tek renkli yerlerden oldum olası hoşlanırdı. Çünkü böylesi yerler polis mesleğini olması gereken yere, dışarıya, sokaklara bağlıyordu. Bu iç karartıcı bürolar polisin canavar düdükleri çalarak fırladığı bekleme odasıydı sadece ya da karanlık mağarası.</p>

  <p>İşte onu o zaman gördü, sırtında lacivert renkli bir jandarma kazağı, onun da üzerinde polar bir battaniye vardı. Bir ürpertiyle onun yanında yeniden buzların tutsağıydı, ılık nefesini ensesinde hissediyordu. Şıklık ve endişe karışımı bir hareketle, gözlüklerini düzeltti.</p>

  <p>— Siz eve dönmediniz mi?</p>

  <p>Fanny Ferreira açık renkli gözlerini dikti.</p>

  <p>— İfademi imzalamam gerek. Giderek alışkanlık haline geliyor. Üçüncüsünü bulmak için bana güvenmeyin.</p>

  <p>— Üçüncüsünü mü?</p>

  <p>— Üçüncü ceset.</p>

  <p>— Cinayetlerin süreceğini mi düşünüyorsunuz?</p>

  <p>— Ya siz? Siz düşünmüyor musunuz?</p>

  <p>Genç kadın Niémans'ın yüzündeki acıklı ifadeyi görmüş olmalıydı. Derin bir soluk aldı:</p>

  <p>— Özür dilerim. Alaycılık, kendi sahamdaki mayınları temizlerken kullandığım bir kaçamaktır.</p>

  <p>Bunu söylerken, sıranın üzerine, yanındaki yere vurdu parmaklarıyla; küçük bir çocuğu yanına oturmaya davet ediyormuş gibi. Niémans oturdu. Başı omuzlarının arasında, ellerini kavuşturdu, topuklarını hafifçe yere vuruyordu.</p>

  <p>— Size teşekkür etmek istiyordum, diye mırıldandı dişlerinin arasından. Siz olmasaydınız, buzların arasında...</p>

  <p>— Ben sadece rehberlik görevimi yaptım.</p>

  <p>— Doğru. Sadece hayatımı kurtarmakla kalmadınız, tam da istediğim yere götürdünüz beni.</p>

  <p>Fanny'nin yüzü ciddileşti. Koridordan jandarmalar geçiyordu. Gıcırtılı çizmeler, hışırdayan parkalar. Kız sordu:</p>

  <p>— Ne durumdasınız? Yani soruşturmanız demek istiyorum. Bu kadar korkunç şiddet, neden? Böylesine... böylesine sapık cinayetler neden?</p>

  <p>Niémans gülümsemeyi denedi, pek başarılı olamadı:</p>

  <p>— Hiç ilerlemiyoruz. Tüm bildiğim, hissettiklerimden ibaret.</p>

  <p>— Yani?</p>

  <p>— Bir seri cinayetle karşı karşıya olduğumuzu hissediyorum. Ama bildiğimiz anlamda değil. Karşımızdaki, tutkularına kapılıp, rastlantı sonucu öldüren bir katil değil. Bu cinayet dizisinin bir nedeni var. Kesin, derin, mantıklı.</p>

  <p>— Nasıl bir nedeni?</p>

  <p>Komiser, Fanny'ye baktı. Yüzünü, tıpkı kuş kanatları gibi gölgeler sıyırıp geçiyordu.</p>

  <p>— Bilmiyorum, dedi. Henüz bilmiyorum.</p>

  <p>Sessizlik oldu. Fanny bir sigara yakıp aniden sordu:</p>

  <p>— Ne zamandan beri polissiniz?</p>

  <p>— Yirmi yıl kadar oldu.</p>

  <p>— Polis olmanızı etkileyen neydi? Kötüleri tutuklamak mı?</p>

  <p>Niémans, bu kez samimiyetle gülümsedi. Gözucuyla, siyah muşambaları yağmurla ıslanmış, yeni bir manganın gelişini izliyordu. Yüz ifadelerinden hiçbir şey bulamadıklarını anladı. Gözlerini, yeniden Fanny'ye çevirdi.</p>

  <p>— Bakın, bu tip amaçlar, siz de biliyorsunuz, kısa sürede kaybolur, gider. Kaldı ki ne adalet, ne de onun çevresinde yapılan gevezelik, fazla etkileyemedi beni.</p>

  <p>— Öyleyse ne? Kazanma hırsı mı? İş güvenliği mi?</p>

  <p>Niémans şaşırıyordu:</p>

  <p>— İlginç fikirleriniz var. Hayır, polisliği heyecanı için seçtiğimi sanıyorum.</p>

  <p>— Heyecanı mı? Biraz önce yaşadığımız türden heyecanlar mı?</p>

  <p>— Mesela.</p>

  <p>— Anladım, dedi biraz alaycılıkla. Sigarasının dumanını üfledi. "Aşırılıkların adamı". Her gün tehlikeye atarak, hayatına büyük değer veren insan...</p>

  <p>— Neden olmasın?</p>

  <p>Fanny, Niémans'ın oturuşunu taklit etti; omuzlar çökük, sanki dua eder gibi eller birleşmiş. Artık gülmüyordu. Sanki genel konuşmaların ötesinde, Niémans'ın kendinden bir şeyler verdiğini hissediyordu. Ağzında sigara, mırıldandı:</p>

  <p>— Doğru ya, neden olmasın...</p>

  <p>Komiser başını eğip, gözlüklerinin kıvrımı arasından, genç kızın ellerine baktı. Alyans yoktu. Sadece pansumanlar, yara izleri, çatlaklar. Sanki genç dağcı kadın doğayla, güçlü heyecanlarla evlenmiş gibiydi.</p>

  <p>— Kimse bir polisin içinden geçenleri anlayamaz, dedi ciddiyetle. Nerede kaldı, yargılamak. Şiddetli, tutarsız, kapalı bir dünyada dolanıp duruyoruz. Sınırlarının iyice belirlendiği, tehlikeli bir dünyada. Siz dışarıdasınız, onun için anlayamazsınız. Bu dünyanın içine girdiğinizde, tüm tarafsızlığınızı yitirirsiniz. Polis dünyası, işte bu. Mühürlü bir dünya. Çevresi dikenli telle sarılmış bir krater. Ama bir şeyden emin olabilirsiniz: parmaklarını arabalarının kapısına sıkıştırma tehlikesini bile göze alamayan bürokratlardan alabileceğimiz tek bir ders yok.</p>

  <p>Fanny doğruldu, iki elini saçlarının arasından geçirerek, arkaya attı. Niémans toprağa karışmış kökleri düşündü. "Cinsel haz" olarak adlandırılan bir baş dönmesinin köklerini. Ürperdi. Buz kesmiş karıncalanmalar kanının sıcaklığıyla savaşıyordu.</p>

  <p>Genç kadın alçak sesle sordu:</p>

  <p>— Ne yapacaksınız? Bundan sonra ne yapmayı düşünüyorsunuz?</p>

  <p>— Yine aramak. Ve beklemek.</p>

  <p>— Neyi beklemek? diye diklendi saldırganca. Yeni bir kurbanı mı?</p>

  <p>Niémans saldırıyı görmezden gelip ayağa kalktı.</p>

  <p>— Cesedi dağdan indirmelerini bekliyorum. Katil bize randevu vermişti. Birinci cesedi bir ipucu gibi yerleştirdi, böylece buzula tırmanmamızı sağladı. Bana kalırsa buzuldaki cesede, üçüncü kurbana gitmemizi sağlayacak yeni bir ipucu sıkıştırdı... Ve böyle devam edecek. Her seferinde kaybetmeye mahkûm olduğumuz, bir çeşit oyun bu.</p>

  <p>Fanny de ayağa kalktı, oturdukları sıranın öteki ucunda kurumakta olan parkasını aldı.</p>

  <p>— Bana bir röportaj vermeniz gerekecek.</p>

  <p>— Ne demek şimdi bu?</p>

  <p>— Üniversite gazetesinin, <i>Tempo'</i>nun başyazarıyım.</p>

  <p>Niémans cildinin altında sinirlerin gerildiğini hissetti.</p>

  <p>— Sakın bana...</p>

  <p>— Endişelenmeyin, gazetenin canı cehenneme. Canınızı sıkmak istemem, ama olayların gidişatına bakınca, yakında tüm ulusal medyanın buraya geleceğini tahmin etmek için, kâhin olmaya gerek yok. O zaman, benden çok daha inatçı gazetecilerle uğraşmak zorunda kalacaksınız.</p>

  <p>Komiser bu ihtimali bir el hareketiyle süpürür gibi yaptı.</p>

  <p>— Nerede oturuyorsunuz?</p>

  <p>— Fakültede.</p>

  <p>— Tam olarak, nerede?</p>

  <p>— Merkez binanın çatı arasında. Yatılı öğrencilerin odalarının hemen yanında bir dairem var.</p>

  <p>— Caillois'ların oturduğu yerde mi?</p>

  <p>— Evet.</p>

  <p>— Sophie Caillois hakkında ne düşünüyorsunuz?</p>

  <p>Fanny'nin yüzünde bir hayranlık ifadesi belirdi.</p>

  <p>— Değişik bir kadın. Sessiz. Çok da güzel. O ikisi bir yumruk gibi kapalıydı. Nasıl söyleyeceğimi bilmiyorum ama... sanki bir sırları varmış gibi.</p>

  <p>Niémans başıyla onayladı.</p>

  <p>— Tamamen sizin gibi düşünüyorum. Cinayetlerin nedeni belki de bu sırda saklı. Eğer bir sakıncası yoksa, sizi ziyarete geleceğim. Bu akşam.</p>

  <p>— Hâlâ bana asılıyor musunuz?</p>

  <p>Komiser başını salladı:</p>

  <p>— Her zamankinden daha fazla. Üstelik topladığım bilgilerin en önemlilerini size saklayacağım. O küçük gazeteniz için.</p>

  <p>— Gazetenin canı cehenneme demiştim size. Beni rüşvetle tavlayamazsınız.</p>

  <p>— Akşama görüşürüz, diye seslendi Niémans, dönüp giderken.</p>
</body>
</html>
