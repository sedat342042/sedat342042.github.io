<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Ellinci Kısım</h2>

  <p>Kapı tebessümle açıldı.</p>

  <p>Pierre Niémans gözlerini indirdi. Kadının güçlü ve gölgeli bileklerini gördü. Biraz daha yukarıya, üzerindeki kalın kazağın seyrek ilmeklerine baktı, yakaya, eşarbın altındaki saçların bir hale çizecek kadar hafiflediği enseye çıktı. Her malzemeyi, her elbiseyi bir ayrıcalığa döndüren o cildi, cildin o güzelliğini, pürüzsüzlüğünü düşündü. Fanny esnedi:</p>

  <p>— Geciktiniz, Komiser.</p>

  <p>Niémans gülümsemeye çalıştı:</p>

  <p>— Siz... siz uyumamış mıydınız?</p>

  <p>Genç kadın başıyla hayır deyip, kenara çekildi. Niémans ışıkta ilerledi. Fanny'nin yüzü dondu; komiserin kanlı hatlarını yeni görmüştü. Bir adım geriledi, bir bakışta harap haldeki adamı süzdü. Sırılsıklam lacivert palto. Yırtık kravat. Yanık elbiseler.</p>

  <p>— Size ne oldu? Kaza mı?</p>

  <p>Niémans kısa bir baş hareketiyle onayladı.</p>

  <p>Küçük dairenin salonuna baktı. Ateşine, damarlarındaki ani darbelere rağmen, burayı gördüğü için mutluydu. Lekesiz duvarlar, yumuşak renkler. Bilgisayarın, kitapların, kâğıtların arasında kaybolmuş bir yazı masası. Raflarda taşlar, kristaller. Üst üste yığılmış dağcılık malzemesi, fosforlu giysiler. Bir genç kız evi. Hem yerleşik ve sporcu, hem de evcimen ve macera düşkünü. Bir anda, birlikte yaşadıkları buzul macerası aklına geldi. Kırağı parlaklığında bir anı.</p>

  <p>Niémans bir iskemlenin üzerine yığıldı. Dışarıda, yağmur yeniden başlamıştı. Bir yerlerden, dama vuran yağmur damlalarının sesi, bir de komşuların boğuk sesleri duyuluyordu. Gıcırdayan bir kapı. Ayak sesleri. Endişeli ve çevreleri kısıtlı öğrencilerin dünyasında bir gece.</p>

  <p>Fanny komiserin paltosunu çıkardı ve şakak boyunca açık yarayı büyük bir dikkatle inceledi. Kurumuş kanın, dışa pırtlamış ve kahverengileşmiş etlerin karşısında iğrenmiyor gibiydi. Dişlerinin arasından ıslık bile çaldı:</p>

  <p>— Fena yaralanmışsınız. Şakak damarına bir şey olmamıştır umarım. Anlaması güç, kafatasından durmadan kan sızıyor ve... Nasıl oldu?</p>

  <p>— Kaza geçirdim, dedi Niémans bitkince, bir araba kazası.</p>

  <p>— Sizi hastaneye götürmem gerek.</p>

  <p>— Lafı bile olmaz. Soruşturmayı tamamlamak zorundayım.</p>

  <p>Fanny diğer odaya gitti, biraz sonra kolları gazlı bezler, ilaçlar, kompresler, içi iğne ve serum dolu vakumlu küçük torbalarla döndü. Torbalardan çoğunu dişleriyle açtı. Sonra plastik bir şırınganın ucuna bir iğne vidaladı. Niémans bir gözüyle ampule baktı. Fanny şırınganın pompasını çekerek ampulün içindeki ilacı boşaltıyordu. Niémans toparlandı ve ilacın kutusuna uzandı.</p>

  <p>— Nedir bu?</p>

  <p>— Bir ağrı kesici. Sizi sakinleştirecek. Korkmayın.</p>

  <p>Niémans genç kadının bileğini tuttu.</p>

  <p>— Bir dakika.</p>

  <p>Komiser ilaç prospektüsünü okudu. Ksilokaindi. Ağrılarını dindirirken bilincini kaybettirmeyecek adrenalinli bir ağrı kesici. Kabul ettiğini belirtmek için kolunu indirdi.</p>

  <p>— Korkmayın, diye mırıldandı Fanny. Bu ilaç kanamayı da azaltır.</p>

  <p>Başı eğik olduğundan, Niémans genç kadının hareketlerini göremiyordu. Yine de yaranın çevresine birbiri ardına iğneler yaptığını hissetti. Birkaç saniye sonra, acı azalmaya başlamıştı bile.</p>

  <p>— Yarayı dikmek için, elinizde malzeme var mı? diye mırıldandı.</p>

  <p>— Tabiî ki yok. Hastaneye gitmeniz şart. Birazdan yaranız yine kanayacak ve...</p>

  <p>— Bir tampon yapın. Ne yaparsanız yapın. Soruşturmayı tamamlamak zorundayım. Kafam bulanık olmamalı.</p>

  <p>Fanny omuzlarını silkti, birkaç gazlı bezi bir spreyle ıslattı. Niémans genç kadına doğru baktı. Kalçaları blucinini geriyor, yuvarlaklıkları Niémans'ı bu halinde bile heyecanlandıracak çizgilere dönüşüyordu.</p>

  <p>Niémans, genç kadının zıtlıklarını düşündü. Aynı zamanda hem bu kadar duru hem de bu kadar somut olmayı nasıl başarabiliyordu? Bu kadar tatlı ve bu kadar sert? Bu kadar yakın ve bu kadar uzak? Aynı zıtlığı genç kadının bakışlarında da buldu: gözlerin saldırgan parıltısı, kaşların sonsuz yumuşaklığı. Antiseptiklerin geniz yakıcı kokusunu soluyarak, sordu:</p>

  <p>— Burada yalnız mı kalıyorsunuz?</p>

  <p>Fanny küçük hareketlerle yarayı temizliyordu. Ağrı kesicinin giderek artan etkisi altında, yanmayı neredeyse hiç hissetmiyordu Niémans. Fanny gülümsemeyi becerdi:</p>

  <p>— Hiç fırsat kaçırmıyorsunuz.</p>

  <p>— Ö... özür dilerim... Fazla meraklı mı oldum?</p>

  <p>Fanny hemen yanı başında, dikkatini yaptığı işe vermişti. Kulağına fısıldadı:</p>

  <p>— Yalnız kalıyorum. Erkek arkadaşım yok, eğer sorunuz buysa.</p>

  <p>— Ben... ama... Neden fakültede?</p>

  <p>— Burada anfilerin, dershanelerin yakınındayım...</p>

  <p>Niémans başını çevirdi. Fanny söylenerek başını eski haline getirdi. Komiser, başı eğik, konuştu:</p>

  <p>— Doğru, şimdi hatırladım... Fransa'nın en genç üniversite mezunu. Profesör kızı ve profesör torunu. Demek siz de o çocuklardansınız...</p>

  <p>Fanny birden diklendi:</p>

  <p>— Hangi çocuklar?</p>

  <p>Niémans hafifçe ona doğru döndü:</p>

  <p>— Hayır... Demek istiyorum ki, kampüsün üstün yetenekleri, aynı zamanda bütün şampiyonluklara ambargo koyan...</p>

  <p>Genç kadının yüzü sertleşti. Sesi güvensizliğini dışa vuruyordu:</p>

  <p>— Neyin peşindesiniz?</p>

  <p>Fanny'yi ailesi hakkında sorguya çekmek için duyduğu yakıcı isteğe rağmen, cevap vermedi komiser. Bir kadına genetik gücünü nereden aldığı, kromozomlarının kaynağının nerede olduğu sorulabilir miydi? Fanny konuşmayı sürdürdü:</p>

  <p>— Komiser, böyle bir durumda neden ısrarla evime gelmek istediğinizi bilmiyorum. Ama eğer aklınızda bazı sorular varsa durmayın, sorun.</p>

  <p>Sesinin tonu kırbaç gibiydi. Niémans artık hiçbir acı hissetmiyordu, ama yaralarının acısını bu sese tercih ederdi. Şaşkınlıkla gülümsedi:</p>

  <p>— Size sadece fakülte dergisinden, hani yazı yazdığınız o dergiden söz etmek istemiştim...</p>

  <p><i>— Tempo</i> mu?</p>

  <p>— Evet, o.</p>

  <p>— Ne olmuş?</p>

  <p>Niémans bir süre durakladı. Fanny gazlı bezleri birbiri ardından plastik bir torbaya doldurdu, sonra komiserin başına bir sargı bezi doladı. Niémans kafatasının çevresindeki basıncın arttığını duyarak, sözüne bıraktığı yerden devam etti:</p>

  <p>— Size sadece geçen temmuz ayında, hastanenin bodrumunda meydana gelen garip bir olay hakkında bir makale yazıp yazmadığınızı sormak istemiştim...</p>

  <p>— Hangi garip olay?</p>

  <p>— Étienne Caillois'nın, yani Rémy'nin babasının evrak dolabında doğum belgeleri bulmuşlar.</p>

  <p>Fanny canı sıkılmış görünüyordu:</p>

  <p>— Ha, şu mesele...</p>

  <p>— Bir makale yazdınız mı?</p>

  <p>— Sanırım, birkaç satır.</p>

  <p>— Bana bundan neden söz etmediniz?</p>

  <p>— Sakın siz... bu konu ile cinayetler arasında bir bağlantı olduğunu mu söylemek istiyorsunuz?</p>

  <p>Niémans başını kaldırıp, sesini yükseltti:</p>

  <p>— Bana bu hırsızlıktan neden söz etmediniz?</p>

  <p>Fanny cevabını omuzlarını belli belirsiz silkerek verdi; o sırada hâlâ komiserin şakaklarını sarıyordu.</p>

  <p>— Bunun gerçekten de bir hırsızlık olduğu kanıtlanmadı ki... Karmakarışık o arşivlerde, her an, her şey kaybolabilir, her şey yeniden bulunabilir. Bu kadar önemli mi?</p>

  <p>— Siz, şahsen o fişleri gördünüz mü?</p>

  <p>— Evet, karton fişlerin saklandığı arşivlere gittim.</p>

  <p>— O belgelerde dikkatinizi çeken bir şey yok muydu?</p>

  <p>— Mesela, nasıl bir şey?</p>

  <p>— Bilmiyorum. O belgeleri dosyaların orijinalleriyle karşılaştırmadınız mı?</p>

  <p>Fanny geriledi. Pansuman bitmişti. Cevap verdi:</p>

  <p>— Onlar sadece rahibelerin karaladığı tek yaprak halinde sayfalardı. Çok heyecan verici belgeler değildi yani.</p>

  <p>— Kaç taneydi?</p>

  <p>— Yüzlerce. Sizin bu konuda...</p>

  <p>— Yazdığınız makalede, fişlerdeki adları, söz konusu aileleri belirtmiş miydiniz?</p>

  <p>— Söyledim size, sadece birkaç satırlık bir şey yazdım.</p>

  <p>— Makalenizi görebilir miyim?</p>

  <p>— Hiçbir yazımı saklamam.</p>

  <p>Karşısında dimdik, kollarını kavuşturmuş duruyordu. Niémans devam etti:</p>

  <p>— Bazılarının gidip bu fişleri incelemiş olabileceğine ihtimal veriyor musunuz? O fişlerde kendilerinin ya da anne babalarının adlarını bulacaklarını sanan bazılarının?</p>

  <p>— Size hiçbir ada değinmediğimi söyledim.</p>

  <p>— Bu dediğimin mümkün olabileceğini düşünüyor musunuz? Oraya insanların gittiğini?</p>

  <p>— Hayır, düşünmüyorum. Şimdi artık her şey kilit altında... Üstelik, ne önemi olabilir ki? Sizin soruşturmanızla ne ilgisi olabilir?</p>

  <p>Niémans hemen cevap vermedi. Fanny'nin yüzüne bakmaktan kaçınarak, daha çok belden aşağı bir vuruşa benzeyen ikinci sorusunu sordu:</p>

  <p>— Siz, siz o fişleri ayrıntılı olarak incelediniz mi?</p>

  <p>Cevap olarak, sessizlik. Komiser gözlerini kaldırdı: Fanny hâlâ aynı yerdeydi, ama birden çok uzaklara gitmiş gibiydi. Sonunda cevap verdi:</p>

  <p>— Daha önce de evet demiştim. Öğrenmek istediğiniz ne?</p>

  <p>Niémans bir an tereddüt etti, sonra konuştu:</p>

  <p>— O fişlerde anne babanızın adını okuyup okumadığınızı öğrenmek istiyorum. Ya da büyükanneniz ile dedelerinizin isimlerini.</p>

  <p>— Hayır, hiçbirini görmedim. Bu sorunun anlamı ne?</p>

  <p>Komiser cevap vermeden ayağa kalktı. Şimdi artık ikisi de ayaktaydı, zıt kutuplar gibi düşman, Niémans odanın diğer ucundaki aynada sargılı başını gördü. Genç kıza döndü, pişmanlık dolu bir sesle:</p>

  <p>— Teşekkürler, dedi. Sorularım için bağışlayın beni.</p>

  <p>Paltosunu alırken devam etti:</p>

  <p>— Ne kadar imkânsız görünürse görünsün, o fişler soruşturma üzerinde çalışan bir polis memurunun hayatına mal oldu. İşe yeni başlamış, genç bir teğmenin. O kâğıtları incelemek istemişti. İncelemesini engellemek için öldürdüler, bana kalırsa.</p>

  <p>— Gülünç bu.</p>

  <p>— Göreceğiz. Şimdi arşive gidip fişler ile dosyaları karşılaştıracağım.</p>

  <p>Sırılsıklam paltosunu giyerken, genç kadın durdurdu onu:</p>

  <p>— Bu korkunç şeyleri giymeyeceksiniz ya! Bekleyin.</p>

  <p>Fanny kayboldu, birkaç saniye sonra ellerinde bir sweat-shirt, bir kazak, içi polar kaplı bir ceket ve sugeçirmez bir tulumla geri döndü.</p>

  <p>— Tam size göre değil belki, ama hiç olmazsa sizi sıcak tutar. Özellikle de, bunu unutmayın...</p>

  <p>Tek bir hareketle, pansumanlı kafasının üzerine polyester bir kar başlığı geçirdi, kenarlarını kulaklarının üzerine indirdi. Önce şaşıran Niémans, sonra takkenin altından komik komik baktı. İkisi de aynı anda kahkahayı patlattı.</p>

  <p>Kısa bir süre için suç ortaklıkları, karanlığın dokusundan koparılmış gibi geri geldi. Ne var ki komiser ciddi bir sesle konuştu:</p>

  <p>— Gitmem gerek. Soruşturmayı tamamlamalıyım. Arşivlere gideceğim.</p>

  <p>Niémans kendini koruyacak zaman bulamadı. Fanny atıldı ve sarılıp onu öptü. Niémans birden dondu. İçini yeni bir sıcaklık kapladı. Bu sıcaklığın yarasının ateşinden mi, yoksa dudaklarının arasından sızıp içini kor gibi ısıtan o küçük dilden mi geldiğini anlayamadı. Gözlerini yumup mırıldandı:</p>

  <p>— Soruşturma. Soruşturmayı tamamlamam gerek.</p>

  <p>Oysa omuzları çoktan yere yapışmıştı.</p>
</body>
</html>
