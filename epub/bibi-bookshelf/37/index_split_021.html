<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">On altıncı kısım</p>
<p class="block5">Asuncion.</p>
<p class="block5">6 aralık, 03.45</p>
<p class="whitespace"> </p>
<p class="block5">Sanchez'in bürosu sigara dumanıyla kaplanmıştı. Volkmann nöbetçi çavuşun biraz önce getirdiği taze kahveyi yudumlayan şişman dedektife baktı. Sanchez'in yüzü uykusuzluktan şişmişti. Adamın yan kapalı ve koyu göz kapakları daha da kararmış, cildi dumanlı odada sanki griye dönüşmüştü. Ona karşılık Erica uyanmış gibiydi. Uyanık, ama sessiz.</p>
<p class="block5">Öte yandan, vücudu yorgunluktan bitkin, kahve ve sigara zoruyla uykusuzluğu kovmaya çalışan Volkmann, bir şey söylemeden düşünüyordu. Banttan duydukları. Almanca yapılan o konuşma, onu çok rahatsız etmişti.</p>
<p class="block5">Kapısında otuz dokuz yazan dolapta, bandı ve fotoğrafları bulmuşlardı. Bütün fotoğraflar aynı iki adama aitti. Kısa aralıklarla, güçlü bir teleobjektif kullanılarak çekilmiş, biri genç, diğeri yaşlı, iki adamın fotoğrafları. Adamlar beyaz bir evde yürürlerken, arka planda da arazileri.</p>
<p class="block5">Adamlardan biri kuşkusuz Dieter Winter'di, buna hiç kuşku yok. Sarı saçları, keskin çizgileri Sanchez'e gelen portreyle karşılaştırıldığında, benzerlik çarpıcıydı. Sanchez fotoğraflardaki ikinci adamı bir yerlerden tanıdığını söyledi. İstasyondan bürosuna dönmek için bindikleri arabada, bütün yol boyunca hafızasını kurcalamış, sonunda önce fotoğraftaki beyaz evi tanımış, sonra da beyaz ev ile Tsarkin arasındaki bağlantıyı çözmüştü. Rudi'nin öldürülmesinden iki gün önce intihar eden şu yaşlı adam. Evi, Tsarkin'in yatak odasında gördüğü bir fotoğraftan hatırlıyordu. Fotoğrafı eline almış, aşağıdaki çalışma odasında, omuzlarının üzerinde kanlı bir et yığını olan adamı düşünmüştü. Volkmann ile kıza da anlattığı gibi, o ev Hernandez'i son kez gördüğü yerdi. Hiç olmazsa şimdi, örümcek ağı kadar ince ve narin de olsa, ellerinde bazı bağlantılar vardı.</p>
<p class="block5">Teybin dışında. Bandı sekiz kez dinlemişlerdi. Erica konuşulanları Sanchez'in anlaması için İspanyolcaya çevirmiş, şişman dedektif kızın el yazısını dura dura okumuş, el yazısı metindeki bazı kelimelerin üzerinde durup sorular sormuştu. Aynı gerginlik Volkmann'da da vardı, o da Erica'nın yaptığı İngilizce çeviriye eğilmiş, her sözcüğün üzerinde tek tek durarak aradaki nüansların doğru yansıtılmasını, tek bir sözcüğün bile unutulmamasını, gözden kaçmamasını istemişti.</p>
<p class="block5">Sanchez dumanla dolu odada başını kaldırdı, Volkmann'a baktı.</p>
<p class="block5">- Bandı bir kez daha dinleyelim mi?</p>
<p class="block5">Volkmann başını salladı, evet, kaseti bir kez daha dinlemek istiyordu. Sanchez masasının üzerindeki teybin düğmesine bastı, bir sigara yakıp arkasına yaslandı.</p>
<p class="block5">Volkmann bir kez daha odanın sessizliğini dolduran kısık, madenî seslere kulak verdi; neredeyse her kelimeyi ezbere biliyordu, yine de bir kez daha dinleyerek yeni bir şeyler anlamayı umut ediyordu.</p>
<p class="block5">- Sevkiyat?..</p>
<p class="block5">- Yük daha önceden ayarladığımız gibi Cenova'dan alınacak.</p>
<p class="block5">- Ya İtalyan?</p>
<p class="block5">- Aradan çıkaracağız, ama yük konusunda kuşku yaratmadığımızdan emin olmak istiyorum. Bu nedenle Brandenburg işlerlik kazanana kadar beklemenin yararlı olacağını düşünüyorum. Sonra onu da diğerleri gibi düşünürüz.</p>
<p class="block5">Bir sessizlik.</p>
<p class="block5">- Bize bağlılıklarını bildirenler... Onlara güvenebileceğimizden emin olmamız gerekir.</p>
<p class="block5">- Verdikleri sözleri teyit ettirdim... Aile bağlarından en ufak bir kuşku duymamamız gerekir. [181]</p>
<p class="block5">- O Türk'ten ne haber?</p>
<p class="block5">- Bir sorun görmüyorum.</p>
<p class="block5">- Kız... O kıza güvenebileceğimizden kesinlikle emin misin?</p>
<p class="block5">- Bizi kandırmaya kalkmayacaktır, bundan emin olabilirsiniz.</p>
<p class="block5">- Listedeki isimlerde bir değişiklik var mı?..</p>
<p class="block5">- Hepsi öldürülecek.</p>
<p class="block5">- Yolculuğunuzla ilgili... her şey ayarlandı mı?</p>
<p class="block5">- Paraguay'dan altısında ayrılıyoruz.</p>
<p class="block5">- Program... Programı bir kez daha gözden geçirmemi ister misiniz?</p>
<p class="block5">Volkmann yeniden bir ses duyuncaya kadar uzunca bir sessizlik oldu.</p>
<p class="block5">- Özür dilerim, burası çok sıcak. Bir bardak su içebilir miyim?</p>
<p class="block5">Bardakların şangırtısını, bardağa akan suyun sesini duydular, sonra yeniden uzun bir sessizlik, bir klik sesi, sonra çok uzaktan gelen, belli belirsiz bir uğultu. Sanchez uzandı, ileri sarma düğmesine bastı. Bantta uzun bir sessizlik vardı, sonra aynı uğultu, sonunda insan sesleri yeniden duyuldu, ama bu kez çok uzaktan, anlaşılması güç.</p>
<p class="block5">- Prost.</p>
<p class="block5">- Prost.</p>
<p class="block5">- Prost.</p>
<p class="block5">Yeni bir sessizlik, sonra uzaktan bir konuşma.</p>
<p class="block5">- Senden ayrılmak zorundayız. Kuzeye kadar uzun bir yol var. Şoför seni güvenli bir eve götürecek.</p>
<p class="block5">Sessizlik.</p>
<p class="block5">Sanchez konuşmaların sona erdiğinden emin olmak için bir süre bekledi, sonra kapının kapanmasından geldiğini sandığı hafif bir gürültü duydu, uzandı, teybi kapattı.</p>
<p class="block5">Volkmann defterine stenoyla aldığı karmakarışık notlara bakarak kaşlarını çattı. Sanchez, Brandenburg'un ne anlama geldiğini sormuş, Erica da bunun Berlin'in batısındaki bir kentin adı olduğunu, aynı zamanda Berlin Eyaleti'ni de içeren bir Alman bölgesini de tanımlamak için kullanıldığını söylemişti. [182] Eski Alman parlamento binası Reichstag'ın yanındaki Brandenburg Kapısı da toprakların giriş kapısı olarak tanınıyordu. Sanchez cevabı duyunca, başını sallayıp tepesini kaşımış, yapılan açıklamanın işleri daha da karıştırmasından duyduğu endişeyi belli etmişti. Her zamankinden daha ikircikliydi. Son bir saat boyunca bandı tartışmışlar, tekrar tekrar dinlemişler, yine de önlerinde bir çıkış kapısı görememişlerdi. Somut, hemen çözüme götürecek bir ipucu yoktu dinlediklerinde.</p>
<p class="block5">Volkmann dikkatini bant üzerine toplamaya çalıştı. Seslere, konuşmalara, kullanılan sözcüklere bakılırsa, üç değişik kişi vardı.</p>
<p class="block5">- Yolculuğunuzla ilgili... her şey ayarlandı mı?</p>
<p class="block5">- Paraguay'dan altısında ayrılıyoruz.</p>
<p class="block5">Altısı. Bugün.</p>
<p class="block5">Volkmann, Sanchez'den bandı geri almasını, yolculukla ilgili bölüme gelmesini istemişti. Yeniden cevabı veren boğuk sesi dinlemiş, bu sesin, daha sonra, "Senden ayrılmak zorundayız. Kuzeye kadar uzun bir yol var. Şoför seni güvenli bir eve götürecek" diyenle aynı ses olduğuna karar vermişti. Kuzey, kuzey neresiydi? Bu bölümü de Sanchez'le konuşmuşlardı. Paraguay'da kuzey, Chaco adı verilen, cangıl ve bataklıkla kaplı geniş bir alana verilen addı. Sanchez duvarda duran nikotin lekeli haritada Chaco'yu göstermişti.</p>
<p class="block5">Kuzey, sınır anlamına bile gelebilirdi... Brezilya... Bolivya... Ya da sadece kentin hemen dışında bir mahalle. Her yer. Volkmann, masasının başında oturan Sanchez'e baktı.</p>
<p class="block5">- Şu ihtiyar, intihar eden şu Tsarkin. Onun hakkında bildiklerinizi bir kez daha anlatır mısınız?</p>
<p class="block5">Sanchez'in önünde, yaşlı adamın dosyası açık duruyordu, savcının ve San Ignatio Özel Hastanesi onkoloji uzmanının raporları da.</p>
<p class="block5">Daha önce dosyadakileri Volkmann ile kıza kısaca anlatmıştı. Yeniden dosyadaki kâğıtları inceledi.</p>
<p class="block5">- Tek bildiğim, bir hafta önceki raporuma yazdıklarım, dedi, intihar olduğuna karar verip yazdığım rapor. Adam seksen iki yaşında, kendini emekli etmiş bir işadamıydı, yıllar önce Paraguay vatandaşlığına geçmiş, bir sürü de şirket kurup yönetmiş. Yirmi üç kasım günü. San Ignatio Hastanesinde kırk sekiz saatten fazla yaşayamayacağını anlatmışlar. Mide kanseri. Son zamanlarda kanaması çok artmış. Hastanede onunla ilgilenen doktorlar, intihar ettiğini duyduklarında fazla şaşırmamışlar. Aldığı bütün ilaçlara rağmen acısı dayanılmaz hale gelmiş, çok da zayıflamış.</p>
<p class="block5">- İntihar olduğundan emin misiniz?</p>
<p class="block5">Sanchez başıyla evet işareti yaptı. Esnedi, tombul elini ağzına götürdü, gözlerini üst üste kırpıştırdı.</p>
<p class="block5">- Hiç kuşkum yoktu. Odada yalnızmış. Çektiği acıyı, sağlık durumunu da düşününce, işlerine burnumu sokmamaya karar vermiştim. Ama şimdi durum değişti.</p>
<p class="block5">Adamlarımdan birine bu Senyor Nicolas Tsarkin hakkında bilgi toplamasını söyledim. Büro açılır açılmaz, Yabancılar Şubesi'ndeki dosyasını da getirteceğim. Adamlarım Tsarkin'in evine gitti, geride belge bırakıp bırakmadığını araştıracaklar. İşimize yarayabilecek bir şeyler bulurlarsa, haber verecekler. Volkmann karşısındaki bitkin dedektife baktı.</p>
<p class="block5">- Cesedi bulduğunuz çalışma odasındaki açık kasadan bir şey çıkmadı. Bir de galiba şöminede kül varmış.</p>
<p class="block5">- Si. Ama bazen intihar edenlerde böyle davranışlara rastlıyoruz. Özel mektuplarını, kişisel kâğıtlarını intihar etmeden önce ortadan kaldırmak istiyorlar. Omuzlarını silkti.</p>
<p class="block5">- Özellikle de saklayacak bir şeyleri varsa. Tsarkin'e gelince, şimdi artık saklanacak çok şeyi olduğunu biliyoruz.</p>
<p class="block5">Sanchez sözlerini sürdürmeden önce düşündü.</p>
<p class="block5">- Rudi, Tsarkin'in evine geldiğinde, sanki biraz endişeliydi. Yaşlı adamla ilgileniyordu, ama bunu göstermemeye çalıyordu. Bir şey daha. İhtiyarın cesedini morga götürecek ambulansı beklerken, birkaç dakikalığına çalışma odasından ayrıldım. Geri döndüğümde, Rudi telefonu kapatıyordu. Sordum, "Bürodan aradılar" dedi. O kadar emin değilim. Gönderdiğim adam bunu da araştıracak. Bir de son günlerde Tsarkin'in evinden kimleri aradığını.</p>
<p class="block5">Büro penceresinin ötesi hâlâ karanlıktı. Sanchez gözlerini açık tutmakta zorlanıyor, uyuklamamak için üst üste yaktığı sigaralardan medet umuyordu. Bir önceki akşamüstü, saat beşte işini bitirmiş olmalıydı. Ama polislerin hemen hepsi gibi, o da önceden bir plan yapmanın imkânsız olduğunu bilenlerdendi. Karısına telefon edip gecikeceğini söylemiş, ancak kaçta döneceğini kestirememişti. Gözlerini kırpıştırdı, başparmağı ile işaret parmağını göz pınarlarına bastırdı, yorgunluğun ağrılarının tüm vücuduna yerleşmekte olduğunu hissetti. Dikkatini toplamaya, önündeki bant çözümünü yeniden düşünmeye çalıştı, bir ipucu, bir yön bulmaya çabaladı.</p>
<p class="block5">- Tsarkin'in geçmişiyle ilgili bilgilerin size ulaşması ne kadar zaman alır? diye sordu Volkmann.</p>
<p class="block5">Sanchez başını kaldırdı, omuzlarını silkti.</p>
<p class="block5">- Yabancılar dairesi saat dokuzdan önce açılmaz, dedi, Tsarkin'in geçmişini ancak o zaman araştırmaya başlayabiliriz. Paraguay'a nereden, ne zaman geldiğini. Yine de sizi uyarıyorum, güç ve uzun bir iş olabilir, hatta günler sürebilir. Bir de, konuyla ilgilenebilecek birini bulur bulmaz, Tsarkin'in hizmetkârlarının yeniden sorgulanmasını isteyeceğim. Belki de, ölü efendileri hakkında işimize yarayacak bir şeyler biliyorlardır. İş yaptığı kişiler, arkadaşlar, birlikte olduğu insanlar hakkında, falan.</p>
<p class="block5">Sanchez saatine baktı. Dörde geliyordu. O da kızın çevirdiği, banttaki o cümleyi düşünüyordu.</p>
<p class="block5">- Paraguay'dan altısında ayrılıyoruz.</p>
<p class="block5">Zorlukla koltuğundan kalktı, kollarını uzatıp gerindi. Bürodaki duman gözlerini yakıyordu, ama tabladaki sigarayı söndürüp bir yenisini yaktı. Pencereye yaklaşıp sonuna kadar açtı. İçeri serinlik falan dolmadı; dışarıdaki karanlık da hareketsiz ve rutubetliydi, palmiye yaprakları ölü gibi kıpırdamadan sarkıyorlardı. Sokağın ucunda, Plaza de Heros'taki Pantheon'un pembe kubbelerini gördü, yıllar önceki savaşlarda can vermiş adsız kahramanların anısına hiç sönmeyecek bir ateş yanıyordu. "Anıtın önünde hareketsiz duran iki nöbetçi de yorgun olmalı" diye düşündü. Neredeyse kendisi kadar.</p>
<p class="block5">İçini çekti, elindeki sigaradan bir nefes çekip aşağıdaki sokağa bakarken, kafasını toparlamaya çalıştı. Biraz ötede, bir taksinin bir otelin önüne yanaşmasını, içinden dört kişinin çıkışını, adamların otelin girişine doğru yürüyüşlerini izledi. Lacivert takım elbise giymiş adamlar belli belirsiz yalpalıyorlardı; yüksek topuklu ayakkabılı kızlarsa parlak gece elbiseleri giymiş, gülerek erkeklerin peşinden gidiyorlardı. "Yabancı işadamları" diye düşündü Sanchez, "bir gece kulübünde sabahladıktan sonra otele dönüyorlar." Kadınlar herhalde orospuydu. Sanchez taksinin kaldırımın kenarından uzaklaşmasını izlerken uzamış sakalını kaşıdı. Birkaç dakikalık sessizlikten sonra arkasına döndüğünde, Volkmann ile kızın ona baktığını gördü.</p>
<p class="block5">- Bir sorun mu var? diye sordu Volkmann.</p>
<p class="block5">Sanchez usulca başını salladı.</p>
<p class="block5">- Hayır. Ama bir soru var. Winter kaldığı otellerde hep süit tutuyordu. Siz bir soru sordunuz; "Bir insan neden süit tutar?" dediniz. Bir iş görüşmesi için mi? Belki de bir kadını ağırlamak için.</p>
<p class="block5">Sanchez yeniden durakladı.</p>
<p class="block5">- Bir süit, bir toplantı yapılmasına izin verecek kadar da geniştir, si?</p>
<p class="block5">Sanchez'in kaşları, sorusuna cevap beklermiş gibi kalkmıştı. Önce Volkmann'a, sonra da Erica Kranz'a baktı.</p>
<p class="block5">- Bir kişinin bir oda tutması, sonra da yakınlardaki bir odada konuşulanları dinlemeye çalışması için, bir otelden daha uygun bir yer olabilir mi?</p>
<p class="block5">Masaya baktı, dosyadan otellerin listesini alıp omuzlarını silkti.</p>
<p class="block5">- Belki de araştırmakta yarar vardır. Şu anda aklıma başka bir şey gelmiyor.</p>
<p class="block5">Volkmann bitkin bir sesle,</p>
<p class="block5">- Mümkün, dedi, ama hangi otel? Asuncion büyük bir kent.</p>
<p class="block5">Sanchez listeyi inceledi.</p>
<p class="block5">- Winter'in en çok kaldığı otel sizinki, Excelsior. Belki de oraya bakmalıyız. Sonra da Guarani.</p>
<p class="block5">Resepsiyon görevlisi önce gece müdürünü çağırmakta ısrar etti. Müdür birkaç dakika sonra göründü. Gecenin o saatine rağmen, koyu renk takım elbisesi, ütülü beyaz gömleği ve gri ipek kravatıyla uyanık, sinekkaydı tıraşlı ve keyifli görünüyordu. Sanchez kimliğini gösterdi, isteğini tekrarladı. [186] Gece müdürü direnmedi, lobinin köşesinin hemen ötesindeki bürosunun yolunu gösterdi. Ofis küçük, ama düzenliydi. Duvarlar dosya dolaplarıyla kaplıydı.</p>
<p class="block5">Müdür hepsi için iskemle çekti, sonra Sanchez'e döndü,</p>
<p class="block5">- Hangi gün demiştiniz?</p>
<p class="block5">- Yirmi beş kasım.</p>
<p class="block5">Müdür dolaplardan birine yaklaşarak çekmeceyi açtı, aramaya girişti. Lastik bantlarla birbirine tutturulmuş bir dizi rezervasyon kartı aldı, masasının başına döndü.</p>
<p class="block5">- Özellikle aradığınız bir isim var mı?</p>
<p class="block5">- Hernandez. Senyor Rudi Hernandez. Burada kalmış olabilir.</p>
<p class="block5">- Misafirlerle ilgili bilgiler bilgisayarımızdadır. Ancak oda kayıt formlarının orijinallerini alfabetik sıraya dizeriz, bu nedenle bir sorunla karşılaşacağımızı sanmam.</p>
<p class="block5">Müdür kart yığınını eline alıp, uzmanca araştırmaya başladı.</p>
<p class="block5">- Hernandez... Hernandez... Evet.</p>
<p class="block5">Başını kaldırdı.</p>
<p class="block5">- Bir Hernandez var, ama ilk adı...</p>
<p class="block5">Elindeki karta baktı.</p>
<p class="block5">- Morites... Morites Hernandez.</p>
<p class="block5">Sanchez elini uzattı. Müdür kayıt formunu verdi. Sao Paololu bir tüccar. Sanchez Erica'nın el çantasına baktı, sonra İngilizce sordu,</p>
<p class="block5">- Senyorita, yanınızda hiç Rudi'nin yazdığı bir mektup var mı?</p>
<p class="block5">Kız birkaç saniye tereddüt etti, sonra Volkmann'a ve Sanchez'e baktı.</p>
<p class="block5">- Odamda... Bavulumda bir mektup var.</p>
<p class="block5">- Çok zahmet olmazsa, getirebilir misiniz lütfen?</p>
<p class="block5">Erica sessizce başını sallayıp çıktı. Yaklaşık beş dakika sonra döndüğünde, elindeki mektubu Sanchez'e uzattı. Gece müdürü, mektuptaki el yazısıyla imzayı kayıt formundakilerle karşılaştıran Sanchez'i hayret ve merakla izliyordu. Her iki yazı birbirinden oldukça farklıydı. Sanchez başını kaldırdı.</p>
<p class="block5">- Hayır, dedi. Bu bizim aradığımız Hernandez değil. [187]</p>
<p class="block5">Müdür az da olsa rahatlamış gibiydi. Sanchez:</p>
<p class="block5">-Yirmi beş kasım, dedi, o gün otelde kaç kişi vardı? Müdür Volkmann ile Erica'ya baktı, bu kez kusursuz bir İngilizceyle cevap verdi.</p>
<p class="block5">- Hatırladığım kadarıyla, çok dolu olduğumuz günlerden biriydi, dedi. Bütün odalarımız doluydu. Birkaç da toplantı ve davet vardı...</p>
<p class="block5">- Kaç kişi? diye tekrarladı Sanchez sorusunu.</p>
<p class="block5">- Belki üç yüz misafir.</p>
<p class="block5">Sanchez içini çekince, müdür omuzlarını silkti.</p>
<p class="block5">- Size yardım edemediğim için üzgünüm.</p>
<p class="block5">Sanchez kararlı gözlerini müdüre dikti.</p>
<p class="block5">- Bütün kayıtları incelememiz gerekecek.</p>
<p class="block5">Adam inanmakta güçlük çekti.</p>
<p class="block5">- Hepsini mi, Senyor?</p>
<p class="block5">- Si. Hepsini. Bir de yirmi beş kasım gecesi otelde kalan bütün konukların listesine ihtiyacım var, bilgisayar çıktısı olarak. Yabancıların pasaport numaraları. Rezervasyonları kimin yaptığı. Faturaları kimin ödediği. Durakladı:</p>
<p class="block5">- Bütün bu bilgiler, dedi, bilgisayarınızda var mı? Müdür sersemlemişti, başıyla onayladı.</p>
<p class="block5">- Öyleyse hemen ilgilenin lütfen, dedi Sanchez.</p>
<p class="block5">- Senyor, saatin farkında mısınız? Yapılacak başka işlerim var. Gündüz vardiyasını beklesek?</p>
<p class="block5">Sanchez kabaca sözünü kesti.</p>
<p class="block5">- Bu bilgilere hemen, şimdi ihtiyacım var. Bekleyemem. Onun için, lütfen dediğimi yapın. Yoksa üstlerinizi aramak zorunda kalırım. Sanchez'in sesi biraz yumuşadı. İşbirliği yaparsanız, size müteşekkir kalırım, Senyor.</p>
<p class="block5">Sanchez kanlanmış gözlerini gece müdürüne dikmişti. Adam tereddüt etti, sonra derin bir nefes aldı.</p>
<p class="block5">- Pekâlâ. Elimden geleni yaparım. Gitmeye hazırlandı.</p>
<p class="block5">- Bir şey daha var, dedi Sanchez.</p>
<p class="block5">- Evet?..</p>
<p class="block5">- Biraz kahve gönderir misiniz? Çok koyu kahve?</p>
<p class="block5">Müdür başını sertçe sallayıp çıktı. Volkmann saatine baktı. Sabahın beşi. <br class="calibre1" id="calibre_pb_22"/>
</p>
</body></html>
