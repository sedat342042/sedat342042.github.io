<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Otuz üçüncü kısım</p>
<p class="block5">Mexico City.</p>
<p class="block5">20 aralık, salı, 15.15</p>
<p class="whitespace"> </p>
<p class="block5">Başmüfettiş Eduardo Gonzales, elli yaşlarında, zayıf ve enerjik bir adamdı. Bir sokak kavgacısının yaralı yüzüne ve keskin zekâsını saklayan bir görünüşe sahipti. Görünüşüne rağmen, sağlığı bozuktu. Son otuz yıldır, günde üç paket sigara içmeyi başarmıştı. Bunun sonucunda kısık sesle konuşmaya başlamış, hemen hemen her cümlede öksürüp tıksırır olmuştu. Parmakları nikotinden kahverengiydi, yine de kırmızı apoletli gri üniformasının ütüsü kusursuz, pantolonu jilet gibiydi.</p>
<p class="block5">Plaza de San Fernando'daki bürosu, Mexico City'ye hâkimdi. Kent merkezi krallığı gibiydi. Bürosu da pratik ve düzenliydi, görüntüyü bozan tek şey, alışkanlıklarını karşılamak için odanın çeşitli yerlerine yerleştirilmiş, ağzına kadar dolup taşan sigara tablalarıydı: biri geniş camın yanında, öteki kapının kenarındaki dosya dolabının üstünde. Masada da iki tane vardı, biri camdan, diğeri, süslü olan da Paraguay'ın Chaco bölgesindeki yerlilerce yapılmış, yarım hindistancevizi biçiminde oyulmuş quebraco ağacından. Arkadaşının. Yüzbaşı Vellares Sanchez'in armağanı.</p>
<p class="block5">Koyu renk tahta, yılların kül kokusuna rağmen, hâlâ uzaktan uzağa duyulan şekerli bir koku çıkarıyor, kaba görünüşüne karşın bir sanat eseri olduğu kuşkusunu yaratmıyordu. Granit kadar sert tahtaya oyulmuş, kapalı gözlü, asık yüzlü melez maskları, tablayı tutan kusursuz oyulmuş el dikkat çekiciydi. [388] El sanki maskların tam tersiydi, tahta suratlar bir zamanlar Amazon yerlilerince kesilip kurutulmuş kafaları andırıyordu. Ama korkutucu olmadan. Kötülüğü tutan güçlü el, sanki günahın iyiler tarafından denetim altına alınması gerektiğini hatırlatır gibiydi.</p>
<p class="block5">Yerlilere göre, tabiî. Sanchez yıllar önce Caracas'ta armağanını verirken böyle söylemişti, oysa yüzündeki tebessüm, öyküye kendisinin de fazla inanmadığının belirtisi gibiydi. Açıklama, yaşadığı tecrübeyle iyiliğin kötülüğü denetleyemeyeceğini iyi bilen Gonzales'in bile hoşuna gitmişti. Yirmi milyon kişinin yaşadığı oksijen yoksulu kent, her sabah anarşi ve kaos içinde uyanıyordu. Yine de Vellares Sanchez'in armağanı masanın üzerindeki ayrıcalıklı yerini aldı. insanlar tablaya hayranlıklarını belirtince, Gonzales de gülümseyerek öyküyü anlatmaya bayılıyordu. Şimdiyse büro aralık güneşinin ışığını alıyordu. Mevsime rağmen, sıcak. Meksika Körfezi'nden gelen sıcaklar. Tavanın hemen altındaki havalandırmadan etkisiz bir soğuk hava akımı geliyordu. Gonzales'in masasının üzerindeki tepside maden suyu şişeleri, dört bardak, bir sürahi de taze sıkılmış, soğuk limon suyu vardı. Tepsiyi genç bir <i class="calibre3">policia</i> on beş dakika önce getirmişti, ama sıcağa rağmen kimse içeceklere dokunmamıştı.</p>
<p class="block5">Masanın çevresinde dört kişi vardı. Gonzales ve başyardımcısı, kaim kaşlı, tıknaz vücutlu Juales masanın bir tarafında oturuyordu, karşılarında da Sanchez ve Cavales vardı. Eduardo Gonzales sigarasından bir nefes çekip kesik kesik öksürdü, ağız dolusu duman üfledi. Sigaranın külünü koyu renkli ahşap tablaya silkti, karşısında oturan konuklarına baktı. İkisi de yorgun görünüyor, gözlerinin kızarıklığı uzun yolculuk boyunca uyumaya fırsat bulamadıklarını gösteriyordu. "Kentin deniz seviyesinden bu kadar yüksek olması da başlarını döndürüyordur" diye düşündü Gonzales. Turistlerin, ziyaretçilerin az oksijenli havaya alışmaları kırk sekiz saat alıyordu. Karşısındaki iki adamın Mexico City'ye varmalarının üzerinden henüz bir saat bile geçmemişti. [389] Havaalanına iner inmez bir polis arabasına binmişler, sirenler ve yanardöner ışıklarla buraya getirilmişlerdi. "Ciğerleri yanıyor olmalı" diye düşündü Gonzales, "Yükseklik başlarını da döndürüyordun" Ama hiçbiri şikâyet etmedi. Selamlaşıp hal, hatır sorduktan sonra, Sanchez Franz Lieber'in ya da şimdi kullandığı adla Julius Monck'un neden izlenmesi gerektiğini açıkladı. Gonzales dikkatle dinledi, Sanchez konuştukça kaşlarını çattı. Şimdi sıra Gonzales'teydi. Öksürdü.</p>
<p class="block5">- Tamam, baştan alalım. Sakıncası var mı?</p>
<p class="block5">Sanchez ve Cavales başlarıyla onayladılar. Gonzales de başyardımcısına, Juales'e döndü, adam öne doğru eğildi. Sesi inceydi, ama İspanyolcasından eğitimli olduğu anlaşılıyordu. Kravatlı ve gömlekliydi, kemerine de cep telefonunu takmıştı. Öteki yanında da kılıfı içinde, kısa namlulu, otuzsekizlik Smith and Wesson tabancası vardı. Önündeki yazılı notlara bakarak konuşmaya başladı, gözlerini kaldırdığında, Sanchez'e ve Cavales'e bakıyordu.</p>
<p class="block5">- İzlememizi istediğiniz kişi, Franz Lieber ya da Julius Monck, Mexico City'ye iki saat önce indi. Yerel saatle biri on altı geçe. Geliş Terminali'nde onu izleyen altı adamım vardı, yukarıda terasta da, onu daha uçaktan iner inmez belirlemeleri için havaalanı personeli üniforması giymiş iki kişi daha. Gönderdiğiniz fotoğraf çok işimize yaradı.</p>
<p class="block5">Juales önce Sanchez'e baktı, sonra önündeki notlara döndü.</p>
<p class="block5">- Valizini alır almaz, doğruca yeşil koridordan geçti. Gümrükçülerle anlaşmıştık, adamı durdurup valizini iyice kontrol ettiler. İlgi çekecek bir şey yok. Valizdeki eşyanın listesi burada var. İlginizi çeker mi?</p>
<p class="block5">Sanchez cevap yerine elini kaldırdı,</p>
<p class="block5">- Daha sonra, siz lütfen devam edin.</p>
<p class="block5">Juales yeniden notlarına gömüldü.</p>
<p class="block5">- Adamınız gümrükten çıkar çıkmaz terminaldeki bir telefon kulübesine girdi, saat bir kırk yedide bir telefon etti, sonra döviz bürosuna uğrayıp dolar verdi, peso aldı. Onu izleyen memur çevirdiği numarayı görebilecek kadar yakında değildi, üstelik adamınız kadranın önünde duruyordu. Konuşma bir dakikadan az sürdü. Lieber endişeli görünüyordu. Terminal dışındaki bir büfeye gidip bir şişe meyve suyu aldı, içti. Bir elli altıda da taksi kuyruğuna girdi. Bir elli yedide taksiye binip City Sheraton'a gitti. İki otuz ikide otele vardı, zaman geçirmeden Julius Monck adı altında bir oda tuttu. Juales başını notlardan kaldırdı.</p>
<p class="block5">- On beş dakika önce, hâlâ oteldeydi. Beş yüz on iki numara.</p>
<p class="block5">- Şimdi? diye sordu Sanchez.</p>
<p class="block5">Juales kemerine asılı cep telefonuna dokundu.</p>
<p class="block5">- Sheraton'da altı adamım var. Eğer Lieber otelden çıkarsa, bir yere telefon ederse, birileri gelip onu ziyaret ederse haberim olacak.</p>
<p class="block5">Gonzales araya girdi:</p>
<p class="block5">- Lieber'in havaalanındaki telefon konuşmasıyla ilgili bilgi var mı?</p>
<p class="block5">Juales başını salladı:</p>
<p class="block5">- Şimdilik yok. Adamlarımdan birini, teknisyenlerle görüşmeye gönderdim.</p>
<p class="block5">Sanchez'e ve Cavales'e döndü.</p>
<p class="block5">- Açıklamam gereken bir şey var. Lieber havaalanındaki telefon görüşmesini bitirince, adamlarımdan biri teknisyen gelene kadar telefonun başında bekledi. Yeniden çevirme düğmesine bastılar, dijital sesleri banda aldılar. Bandı teknik laboratuvarda yeniden dinlediklerinde, aranan numarayı bulacaklardır. Ondan sonra da Lieber'in kimi aradığını anlayacağız.</p>
<p class="block5">Kolundaki saate baktı.</p>
<p class="block5">- Birazdan haber gelir.</p>
<p class="block5">Sanchez başını salladı, Gonzales nikotinden sararmış dişlerini göstererek gülümsedi.</p>
<p class="block5">- Teknoloji, dedi Gonzales sigarasını sallayarak. Benim gibi ihtiyar polislerin anlaması imkânsız. Bodrumdaki laboratuvarda çalışan gençleri bir görsen, her biri bir Einstein. Bütün gün bilgisayarlarla oynuyorlar. Ben olsam, çıldırırdım.</p>
<p class="block5">Gülümsedi. Sanchez başını sallayıp belli belirsiz gülümsedi. Kemikleri sızlıyor, nefes aldığında göğsü yanıyordu. Beynindeki sancı da cabası. Cavales'e baktı. [391] Detektif arada bomboş gözlerle sabit bir noktaya bakıyor, sonra da gözlerini ovuşturuyordu. "O da benim gibi" diye düşündü Sanchez. "Bir yatağı nasıl özlüyordur şimdi... Önce bir duş, sonra da uyku." Ama bunun için vakit yoktu, en azından şimdilik. Ağzı kurumuştu, limon suyu iştahını açıyordu, ama oralı olmadı. Juales ve Gonzales'e baktı.</p>
<p class="block5">- Lieber bu pasaportu daha önce Meksika'da hiç kullandı mı?</p>
<p class="block5">Gonzales öksürük nöbetine yakalandı, cevap vermeden önce göğsünü yumrukladı:</p>
<p class="block5">- Bunu da kontrol ettirdim, Vellares. Cevap, hayır. Julius Monck adına rastlamadık.</p>
<p class="block5">Sanchez, Juales'e baktı:</p>
<p class="block5">- Lieber, Sheraton'da kaç gecelik oda ayırtmış?</p>
<p class="block5">- Rezervasyon görevlisine bir ya da iki gece demiş. Daha fazla ayrıntı vermemiş.</p>
<p class="block5">- Otel yetkilileri nasıl? Yardımcı oluyorlar mı?</p>
<p class="block5">- Müdürle konuştuk, dedi Juales. Bir sorun yok. Bize Lieber'in iki kapı ötesindeki odayı bile verdi. Orada iki adamımız var. Eğer Lieber odadan çıkarsa, anahtar kartının bir kopyası bizimkilerde. Odasına hemen bir mikrofon yerleştirebilecek durumdayız, tabiî eğer ziyaretçi kabul edecekse.</p>
<p class="block5">- Ya telefon?</p>
<p class="block5">- O işi hallettik bile, dedi Juales. Otel santralına bağlantı çekeceğiz. Otel müdürü önce dinleme ruhsatını görmek istedi. Başmüfettiş Gonzales gerekli izni çıkarttı.</p>
<p class="block5">Saatine baktı:</p>
<p class="block5">- Bizim teknik ekip herhalde önümüzdeki yarım saat içinde Lieber'in telefonunu dinlemeye alacaktır.</p>
<p class="block5">Sanchez Gonzales'e bakıp başını yana eğdi.</p>
<p class="block5">- Bize beklediğimden de çok yardımcı oldunuz Eduardo. Çok teşekkür ederim.</p>
<p class="block5">Gonzales omuz silkti, yine öksürdü, elini salladı, sigarasını söndürürken oyma sigara tablasına baktı, Sanchez'e dönüp gülümsedi.</p>
<p class="block5">- Bu dünyadaki şeytanlarla mücadele etmek için başka yolumuz var mı? dedi.</p>
<p class="block5">Sanchez hafifçe gülümsedi. [392] Gonzales ayağa kalktı, gri pantolonunu zayıf göğsüne doğru çekti, masasının üzerindeki el değmemiş içeceklere baktı. Bürodaki hava değişmişti. Sanki bir şey bekleniyordu, doğumhane önünde bekleşen müstakbel babalar gibi. Burası dinlenilecek bir yer olmaktan çıkmıştı.</p>
<p class="block5">- Lieber harekete geçene kadar yapacak bir şeyimiz yok, dedi Gonzales.</p>
<p class="block5">- Koridorun ucunda bir misafir odamız var. Hep birlikte oraya gidelim. Sizin için sandviç ve soğuk içecek hazırlattım. Juales de bizimle gelecek. Eğer adamlarından birisi ararsa, bizim de haberimiz olur.</p>
<p class="block5">Sanchez'e bakıp gülümsedi:</p>
<p class="block5">- Bakarsın, Caracas dedikodusu yapmaya bile fırsat buluruz. Tamam mı?</p>
<p class="whitespace"> </p>
<p class="block5">16.40</p>
<p class="block5">Franz Lieber Sheraton'un beşinci katındaki odasında, pencerenin yanında duruyordu. İkinci viski sodasını bitirdi, iri eliyle boş bardağı sıktı, aşağıdaki kente baktı. Havalandırma çalışıyor, gürültüsü düşünmesini engelliyordu. Yorgunluktan vücudu ağrıyordu. Sancı, küçük elektrik akımları gibi geniş göğsünü kasıyordu. Odanın serinliğine rağmen, sırtı ve şakakları ter içindeydi.</p>
<p class="block5">Gerilim. Lieber elinin tersiyle alnını sildi. Uçak yolculuğu yeterince kötü geçmişti zaten. Asuncion'dan Sao Paolo'ya. Sao Paolo'da bir gece, sonra Mexico City'ye kadar saatler süren ikinci bir yolculuk. Yol boyunca beynini kemiren, kafatasının içinde aç bir böcek gibi dolaşıp başının etini yiyen endişe, merak. Baş ağrısı. Şimdi bile. Sadece yükseklik değil. Derin bir nefes aldı, soluğunu yavaş yavaş, çok yavaş verdi. Aynı şeyi üç kez tekrarlayarak gevşemeye çalıştı; boşuna çabaladığının farkındaydı.</p>
<p class="block5">Yükseklerdeki bir çöplüğün üzerine kurulmuş, karınca gibi kaynaşan insanlarıyla karmakarışık, gürültülü Mexico City. Böyle kentlerden nefret ediyordu. Sıkıntılı, karmaşık, düzensiz kentlerden. Başını daha da ağrıtıyordu böyle şehirler. [393] Gerginliğinin azalması için bir kadın gerekliydi. Ama Kruger ziyaretçileri ve telefon görüşmelerini kesinlikle yasaklamıştı. Sadece beklemek. Telefonun başında beklemek. Önce oteli kontrol edeceklerdi. Birilerinin peşinde olup olmadığına bakacaklar, otelde olağandışı bir faaliyet var mı, yok mu, araştıracaklardı. Lieber havaalanından telefon ettiğinde, Kruger'e her şeyin yolunda olduğunu, dikkatli davrandığını anlatmaya çalışmıştı, ama Kruger emin olmak istiyordu.</p>
<p class="block5">- Sakın odandan ayrılma, ben seni arayacağım.</p>
<p class="block5">- Ne zaman?</p>
<p class="block5">- Ne kadar zaman gerekirse. Sen telefonumu bekle, olmuştu cevabı, daha sonra da telefon kapanmıştı.</p>
<p class="block5">Lieber başını salladı, içinden küfretti, ter damlalarının belinden aşağıya kaydığını hissediyordu. Beklemenin de gerilime bir yararı olamazdı. Oteli kontrol etmeleri ne kadar sürerdi? İki saatten beri odasında bekliyordu, beklemenin gerginliği rahatsız ediciydi. Yeni bir viski hazırlamak için mini bara yöneldiği sırada telefon çaldı. Lieber şaşkınlık içinde, sanki vücudu elektriğe tutulmuş gibi kalakaldı. Bir an tereddüt etti, elindeki bardağı bırakıp alnını sildi, sonra telefonu kaldırdı.</p>
<p class="block5">Sanchez küçük konuk odasında sakince oturuyordu. Beyaz duvarlar. Gonzales'in üniformasının renginde, yeşil-mavi, kalın halılar. Eski, ama rahat müdür koltukları; çam ağacından yapılmış, kaim kumaşla kaplanmış. Duvarlarda, kentin eski halini gösteren çini mürekkebi çizimler. Adobeler. Sokak satıcıları. Karnaval. Bir Aztek tapmağı. Köşedeki kahve makinesinden yeni çekilmiş kahvenin iştah açıcı kokusu geliyordu. Yarımda da su soğutucu. Kentin geniş bir kesimini gösteren geniş pencere.</p>
<p class="block5">Uzakta, hava kirliliğinden kararmış volkanik kayanın tepesinde, Zocalo'ya hâkim, Metropolitana Katedrali'nin görkemli kubbeleri. On dakika boyunca Gonzales'le çene çalmış, sonunda yorgunluğa yenik düşmüştü. Şimdi oturmuş, kâğıt bardaktan taze sıkılmış portakal suyu içiyordu. Önündeki kâğıt tabakta, yarısı yenmiş mısır gevreği, yanında da biberli sosta kızartılmış bir tabak dolusu charal. Aç olan midesiydi, beyni değil. Nezaketen biraz mısır gevreği yemiş, sonra da ağzında bıraktığı tattan kurtulmak için iki bardak portakal suyu devirmişti. Ötekiler oturmuş, konuşuyordu. Başta Gonzales. Cavales karşısındaki adamın rütbesine saygıdan dinlermiş gibi görünüyordu. Mexico City'deki eski günlerden kalma öyküler, sorunlar, ilginç dosyalar. Juales oturmuş, ara sıra başını sallayarak patronunu onaylıyor, gömleğinin yakası içinde kaybolan kafasıyla neredeyse boyunsuz gibi duruyordu. Sanchez, Juales'in çok yetenekli olduğunu düşündü. Ciddi biri.</p>
<p class="block5">Patronu iyi bir seçim yapmış. Dikkatli gözler bir an Sanchez'in üzerinde durdu, sonra Juales şöyle bir gülümseyip bakışlarını çevirdi. Her ikisi de sigaralarını tüttürürlerken:</p>
<p class="block5">- Sen hâlâ Asuncion'u kötü belle, diyordu Gonzales Cavales'e, burada bir ay kal, yeter. Yirmi üç milyon insan, amigo. Sanki hayvanat bahçesi ile tımarhane karışımı bir yer gibi. Tek eksik, burada duvar yok.</p>
<p class="block5">Sanchez gözlerini sımsıkı yumdu, gözkapaklarının sızısını dinledi, sonra yeniden açtı. Camların ardındaki nefes kesen görüntü, kenti çevreleyen yüksek Sierralara kadar uzanıyordu. Gonzales ve adamlarının nasıl başa çıktıklarını düşündü. Bir sürü suç, bir sürü suçlu. "Polis örgütü bile baş ağrıtıyordur" diye düşündü. Başı ağrıyordu. Yükseklik başını döndürmüş, göğsünü sıkıştırmıştı; aptal gibiydi. Düşünmek güç ve acı verici bir faaliyetti artık. Sanki havadaki yetersiz oksijen vücut saatini yavaşlatmış, durdurmuştu. Uçak yolculuğu Asuncion'dan Lima'ya, Lima'dan Kolombiya'ya, oradan da Mexico City'ye tüm gücünü tüketmişti. Buna bir de son iki haftanın uykusuzluğu eklenince, ortaya neredeyse öldürücü bir karışım çıkıyordu. Göğsünde bir ağrı, kaburgalarında da gelip giden sancılar hissetti.</p>
<p class="block5">Ama bir şeyler oluyordu. Hissettiği bir şeyler.</p>
<p class="block5">Bir sonraki hareket Lieber'den gelecekti. Ne olacaktı acaba? Adamların konuşmalarını duyarak dalgınca başını kaldırdı; kapının açılırken çıkardığı tıkırtıyı işitti. Sanchez döndü, eşikte krem rengi takım elbise giymiş yakışıklı bir gencin durduğunu gördü. Bir elinde bir deste kâğıt tutuyordu, konuklara ve Gonzales'e bakıp gülümsedi, sonra gözlerini Juales'e çevirdi.</p>
<p class="block5">- Yüzbaşı... sizinle konuşabilir miyim?</p>
<p class="block5">Juales ayağa kalktı, adamın yanına gitti, birlikte dışarıya, koridora çıktılar. Gonzales ayaklanıp pantolonunu çekti, sigarasından bir nefes alıp iki adamın çıktığı kapıya kaşlarını çatarak baktı. Juales bir iki dakika sonra, elinde bir kâğıtla döndü.</p>
<p class="block5">- Havaalanından aradığı yeri bulduk.</p>
<p class="block5">- Ve? dedi Gonzales.</p>
<p class="block5">- Lomas de Chapultepec'te bir adres.</p>
<p class="block5">- Pahalı bir yer, dedi Gonzales. Evde kimin oturduğunu biliyor muyuz?</p>
<p class="block5">Juales başını salladı,</p>
<p class="block5">- Hayır, şimdilik bilmiyoruz. Ama adamım ufak bir araştırma yapmış. Villa Cancun Enterprises adlı bir şirkete ait. Josef Halder adlı biri tarafından yönetiliyor. Bir işadamı. Yaşlı biri. Çok zengin.</p>
<p class="block5">- Onu tanıyorum, dedi Gonzales aceleyle.</p>
<p class="block5">Sanchez ve Cavales'e bakınca, her ikisi de yüzlerinde kocaman bir umut, ayağa kalktılar.</p>
<p class="block5">Gonzales sigarasına asıldı, kalın bir duman üfledi.</p>
<p class="block5">- Halder Alman asıllıdır. Eski bir işadamı, artık emekli. Kentte birçok gayrimenkulü var.</p>
<p class="block5">Gonzales öksürdü, sonra gülümsedi.</p>
<p class="block5">- Aslında bütün bunlar bana öteki adam hakkında anlattıklarınıza çok uyuyor...</p>
<p class="block5">- Tsarkin mi?</p>
<p class="block5">- Si.</p>
<p class="block5">- Nasıl?</p>
<p class="block5">Gonzales içini çekti.</p>
<p class="block5">- Halder, belki de kırk yıl önce Brezilya'dan geldi. Kentte iş kurdu. Şimdilerde sekseninde falandır. Ama çok tanınır, çok güçlü dostları var. Onu tanırım, çünkü Genel Müdürlükte çalıştığım dönemde, Fransa'dan bir iade talebi gelmişti. Fransızlar Halder'in Fransa'da işlediği insanlık suçları nedeniyle arandığını iddia ediyorlardı. Gestapo olduğunu söylüyorlardı. Çok önceydi, tamam, ama Halder bir sürü insanın avucunu yağlamış olacak ki, bizimkiler Fransızların iddialarını hemen geri çevirdiler. O zamanlar Halder kentin iş hayatında önemli biriydi. Bir sürü işi, bir sürü çalışanı vardı. Daha da önemlisi, bir sürü güçlü politikacı dostu. Fransızlar ısrar edince Halder suçsuz olduğunu belirten yeminli bir ifade verdi, iş kapandı.</p>
<p class="block5">Gonzales gülümsedi:</p>
<p class="block5">- Paran olunca kolay, si?</p>
<p class="block5">Sanchez başıyla onayladı:</p>
<p class="block5">- Burası da gayrimenkullerinden birisi mi?</p>
<p class="block5">- Öyle anlaşılıyor, dedi Gonzales. Chapultepec Tepelerinde oldukça varlıklı insanların yaşadığı bir yerdir. İşçi colonia'larından epey uzak. Nefis bir yer. Tepelik, ağaçlık. Kayalıklı yarıklar, parklar ortasında inanılmaz büyüklükte malikâneler, villalar. Çok şık. Orada sadece zenginler yaşar.</p>
<p class="block5">Gülümsedi:</p>
<p class="block5">- Bir de rüşvetçi polis müdürleri ile pisliğe batmış yargıçlar.</p>
<p class="block5">- Evde kimin oturduğunu öğrenebilir misiniz?</p>
<p class="block5">- İstersem öğrenirim, ama bu Halder'in şirketlerine başvurmak demek olur. Yani kırmızı bayrak sallamak gibi.</p>
<p class="block5">Gonzales başını salladı.</p>
<p class="block5">- En iyisi oraya hemen adam gönderelim. Gizlice Tabiî. Çevreyi kolaçan etsinler, araziyi öğrensinler, kimin gelip gittiğine baksınlar. Nasıl?</p>
<p class="block5">Sanchez başıyla onayladı:</p>
<p class="block5">- İyi olur Eduardo.</p>
<p class="block5">- Sorun değil, amigo. Juales hemen ilgilenir.</p>
<p class="block5">Juales'in cep telefonunun çalması herkesi yerinden sıçrattı. Juales telefonu kemerinden çıkardı, açtı, kulağına dayadı. Sanchez gayret etmesine rağmen hiçbir şey duyamadı, Juales'in cevapları dışında, tabiî.</p>
<p class="block5">- Ne zaman? Numarayı aldın mı? Bütün arabalara alarm ver. Ama yaklaşmasınlar. Sadece izleyip durumu bildirsinler. Anlaşıldı mı?</p>
<p class="block5">Elini indirdi, Gonzales'e baktı. [397]</p>
<p class="block5">- Üç dakika önce odasına bir telefon gelmiş, dedi.</p>
<p class="block5">Gonzales gülümsedi:</p>
<p class="block5">- Adamlarımız da konuşulanları dinledi, değil mi?</p>
<p class="block5">Juales başını salladı.</p>
<p class="block5">- Hayır. Teknisyenler işlerini tamamlamamış, konuşmayı kaçırmışlar.</p>
<p class="block5">Santrala ulaştıklarında, Lieber'in telefonu kapanmış.</p>
<p class="block5">- Allah kahretsin!</p>
<p class="block5">- Hepsi bu kadar değil. Lieber iki dakika önce Sheraton'dan ayrılmış. Aşağıya, lobiye inmiş, sokağa çıkıp karşıya geçmiş, bir gazete almış. Bir araba yaklaşıp durmuş, Lieber binince de peşinden kovalayan varmış gibi gözden kaybolmuş.</p>
<p class="block5">- Bir taksi mi?</p>
<p class="block5">- Hayır, özel bir araba. Volkswagen kaplumbağa.</p>
<p class="block5">- Adamlar peşinde mi?</p>
<p class="block5">- Si.</p>
<p class="block5">- Ve?</p>
<p class="block5">Juales yutkundu:</p>
<p class="block5">- Yirmi saniye önce izini kaybettik.</p>
<p class="block5"><br class="calibre1" id="calibre_pb_43"/>
</p>
</body></html>
