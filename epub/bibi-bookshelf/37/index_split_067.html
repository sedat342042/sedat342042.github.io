<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Elli dördüncü kısım</p>
<p class="whitespace"> </p>
<p class="block5">İvan Molke büyük siyah BMW’nin İsar Nehri'nin öteki yakasındaki görkemli Bogenhausen mahallesindeki evin önünde durduğunu gördüğünde, saat on bir kırktı. Telefon edip Johann Grinzing'in evde olmadığını, Hofplatz'daki Steigenberger Oteli'nde bakanlık tarafından verilen Noel partisine gittiğini öğrenmişti. Molke otele telefon edip Grinzing'i aratmıştı. Epey bekledikten sonra, telefona bir arkadaşı gelmiş, Grinzing'in partiden erken ayrıldığını söylemişti. Molke hızla İsar Nehri'nin karşı kıyısına geçmiş ve arabasını Grinzing'in evinin önüne park etmişti. Kapının hemen içindeki kulübede bekleyen üniformalı polis memuru Molke'nin kimliğini görmek istemiş, sonra da içeriye telefon etmişti. Grinzing hâlâ eve dönmemişti. Molke polis memuruna bekleyeceğini söyledi. Adam ona kuşkuyla bakmış, daha sonra iki kez dışarıya kadar çıkmış, Molke'nin arabasının çevresinde dönmüştü. Sonra evden sivil giyimli bir kişi daha çıkıp yanlarına gelmiş, Molke'yi tanıyınca da: - Bütün bunlar ne anlama geliyor, İvan? diye sormuştu.</p>
<p class="block5">- Grinzing'i bekliyorum. Özel bir iş.</p>
<p class="block5">- Randevun var mı?</p>
<p class="block5">- Hayır.</p>
<p class="block5">- İçeride beklemene izin veremem, İvan. Önce Grinzing'in onayını almak zorundayım. [612]</p>
<p class="block5">Molke iki yanı karla kaplanmış ağaçlık yolun öbür ucundaki araba ışıklarını görmüş, sonra siyah BMW açılan kapılardan içeri girmişti. Polis koruma kapıdaki kulübeye telefon ettikten bir dakika sonra Molke Grinzing'in çalışma odasındaydı. Lambri kaplı soğuk odanın tüm duvarları, deri ciltli, pahalı kitaplarla doluydu. Johann Grinzing kırk iki yaşında, uzun boylu bir adamdı. Geniş ve çıkık alnının tepesinde, seyrelmeye başlamış sarı saçları vardı. Kendine güvendiğini göstermeye çalışan hırslı biriydi, terzi elinden çıkma pahalı takımlar giymekten hoşlanırdı. Yüzü yakışıklı olmaktan çok sert; ince, uzun tırnakları manikürlüydü. "Grinzing partiden erken ayrıldığına göre" diye düşündü Molke, "Sonraki saatleri bakanlığın genç ve güzel sekreterlerinden biriyle geçirmiş olmalı." Adamın zaafı kadınlardı, ama Molke onu bakanlıkta güvenebileceği ender insanlardan biri olarak görüyordu. Grinzing bir sigara yakıp çalışma masasının arkasına geçti, Molke'ye de karşısındaki koltuğa oturmasını işaret etti. Saatine baktı, kaşlarını kaldırıp gözlerini Molke'ye çevirdi.</p>
<p class="block5">- Peki, İvan. Bu saatte geldiğine göre, önemli bir şey olmalı. Bir sorun mu var?</p>
<p class="block5">Molke başıyla onayladı.</p>
<p class="block5">- Yardımına ihtiyacım var, Johann.</p>
<p class="block5">- Anlat.</p>
<p class="block5">Grinzing yine sabırsızlıkla saatine baktı.</p>
<p class="block5">- Ama lütfen acele et. Yarın sabah çok erken kalkacağım, güzellik uykuma zamanında yatmam gerek.</p>
<p class="block5">Gülümseyince, bembeyaz, parlak dişleri göründü, Molke'nin şakasına gülmediğini görünce, sadece:</p>
<p class="block5">- Sana nasıl yardımcı olabilirim? diye sordu.</p>
<p class="block5">Molke elini paltosunun iç cebine soktu, koyu sarı zarfı çıkardı. Grinzing'in zarfa baktığını görüp, elindekini uzatmadan önce:</p>
<p class="block5">- Benim için iki şey yapmanı istiyorum, Johann. Önce, sana anlatacaklarımı dikkatle dinle, sonra da bu zarfın içindekileri oku.</p>
<p class="block5">Grinzing sabırsızlıkla:</p>
<p class="block5">- Bunun içinde ne var, İvan? diye sordu. [613]</p>
<p class="block5">- Bir arkadaşım bu zarfı, İçişleri Bakanlığı'nda güveneceğim birine iletmemi istedi. Etkili birine. İçinde ne olduğunu anlatınca da, seni düşündüm.</p>
<p class="block5">- Çok gururlandım, ama devam et.</p>
<p class="block5">- Arkadaşımın adı Volkmann, Joseph Volkmann. Strasbourg'da DSE adına çalışıyor.</p>
<p class="block5">Grinzing kaşlarını kaldırdı:</p>
<p class="block5">- Bunun güvenlikle ilgisi var mı?</p>
<p class="block5">- Evet.</p>
<p class="block5">- Bavyera mı, ulusal güvenlik mi?</p>
<p class="block5">- İkisi de. Aslında doğrudan İçişleri Bakanı Kaindel’a ya da Weber'e gitmem gerekirdi, ama ikisini de şahsen tanımıyorum.</p>
<p class="block5">Grinzing tereddüt etti, sonra sigarayı ağzına götürdü, bir şey düşünüyormuşçasına derin bir nefes çekti, sonra dumanı üfledi.</p>
<p class="block5">- Peki, anlat öyleyse.</p>
<p class="block5">- Zarfın içindekileri okumadan önce, iki şeyi bilmeni istiyorum. Birincisi, bugün öğleden sonra DSE bürosunda bir bomba patladı.</p>
<p class="block5">Grinzing başını ciddiyetle salladı.</p>
<p class="block5">- Arabada gelirken haberlerde duydum. Bombanın bu zarfla bir ilgisi var mı?</p>
<p class="block5">Molke de başıyla onayladı.</p>
<p class="block5">- Öyleyse İngiliz DSE'sinin başının öldüğünü de duymuş olmalısın. Başka biri daha öldü. O da İngiliz.</p>
<p class="block5">- İki kişinin kayıp olduğunu söylüyorlardı?</p>
<p class="block5">Raporda öyle deniyordu.</p>
<p class="block5">- Çünkü Volkmann daha Londra'dakilerle temasa geçmedi.</p>
<p class="block5">Grinzing yeniden kaşlarını kaldırdı:</p>
<p class="block5">- Devam et lütfen, dedi.</p>
<p class="block5">- İkincisi, Volkmann sonuna kadar güvenilir birisidir. Onunla Berlin'de birlikte çalıştık. Canımı bile emanet edebileceğim nadir insanlardan biridir.</p>
<p class="block5">- İyi de, bütün bunları bana neden anlatıyorsun?</p>
<p class="block5">- Çünkü bu mektubu okuduktan sonra soracağın ilk soru, bu adama güvenip güvenmediğim olacaktır. Onun için sana baştan söylemeyi tercih ediyorum. Evet. Güveniyorum. Sonuna kadar.</p>
<p class="block5">Grinzing biraz da sabırsızlıkla: [614]</p>
<p class="block5">- Girizgâhı bitirdin mi? diye sordu.</p>
<p class="block5">- Evet.</p>
<p class="block5">- Öyleyse mektubu görebilir miyim?</p>
<p class="block5">İvan Molke zarfı uzattı Grinzing eğilip zarfı açarken, Molke adamın alnındaki ter damlalarını gördü. Anlaşılan havadaki tehlike kokusunu almış, biraz da heyecanlanmıştı. Grinzing yapıştırılmamış zarfın içindekileri çıkardı, hemen sayfaları açıp okumaya başladı. Molke, Grinzing'in güneş yanığı yüzünün kül gibi olduğunu sonra da başını kaldırdığını gördü.</p>
<p class="block5">- Bu Volkmann ciddi mi?</p>
<p class="block5">- Hem de nasıl.</p>
<p class="block5">- Sen de ona gerçekten inanıyorsun?</p>
<p class="block5">Grinzing'in sesinde bir inanamazlık, bir şaşkınlık vardı.</p>
<p class="block5">- Sana söylemiştim, Johann. Lütfen okuduklarına inan.</p>
<p class="block5">Grinzing başını usulca salladı, sesi bir fısıltı gibiydi.</p>
<p class="block5">- Neredeyse mantıkdışı.</p>
<p class="block5">Önce önündeki kâğıtlara baktı, sonra başını kaldırdı, gözlerini Molke'ye dikti.</p>
<p class="block5">- Gerçekten de bununla eyalet başbakanına gitmemi mi bekliyorsun? Bir grup Neonazinin idareyi ele alacaklarını söylememi? Ellerinde bir nükleer silah olduğunu?</p>
<p class="block5">- Eğer sen söylemezsen, ben söylerim. Fazla zamanımız yok. Birkaç saat, belki.</p>
<p class="block5">- Nerede bu Volkmann şimdi?</p>
<p class="block5">- Münih'te.</p>
<p class="block5">Grinzing mektubu masanın üzerine bıraktı.</p>
<p class="block5">- Alay konusu olacağım. Bunun farkında mısın?</p>
<p class="block5">Molke ciddi bir sesle:</p>
<p class="block5">- Sen de farkında mısın ki, eğer bu adamlar amaçlarına ulaşırlarsa, bütün ülke elli yıl geriye gidecek?</p>
<p class="block5">- Buna inanmakta zorlanıyorum. Üstelik söylediklerin doğru olsa bile, böyle bir grup Almanya'daki gibi bir demokrasiyi bir gecede yerle bir edemez. Saçma bu.</p>
<p class="block5">Molke göstere göstere saatine baktı, sonra kararlı gözlerini Grinzing'e dikti.</p>
<p class="block5">- Yandaşları olacak. Parlamentoda. Silahlı Kuvvetlerde. Poliste. Yandaşları olmak zorunda, yoksa başarılı olamazlar. Üstelik bütün ülkenin karmaşaya sürüklenmesi, daha önce bu kâbusun tekrarlanması için küçücük bir grup insanın onları desteklemesi yeter. [615]</p>
<p class="block5">Grinzing başını salladı, yüzü soluk, sesi kısıktı.</p>
<p class="block5">- Buna gerçekten inanamıyorum, İvan. Bu söylediklerin mümkün değil.</p>
<p class="block5">Molke derin bir iç geçirdi:</p>
<p class="block5">- Pekâlâ. Mektubu geri alabilir miyim? Alıp İçişleri Bakanına şahsen götüreceğim. Bunun için yatak odasının kapısını zorlamam gerekse bile.</p>
<p class="block5">Grinzing tereddüt etti. Uzun bir süre elindeki mektuba baktı, sonra başını yavaş yavaş kaldırdı, karar vermekte güçlük çeker gibiydi. Molke tavandan gelen ışıkta, adamın alnında parlayan ter damlacıklarını gördü. Grinzing sordu:</p>
<p class="block5">- Peki, ya bakan sana inanırsa? Ne yapmasını bekliyorsun?</p>
<p class="block5">- Berlin ve Bonn'u alarma geçirmesini. Köln'deki Anayasayı Koruma Örgütü'nün elinde ülkenin güvenilir subay ve polislerinin listesi vardır. Böyle bir durum karşısında aklı başında her demokrasi buna benzer önlemler alır. Varlığını tehdit edebilecek bir darbeye karşı.</p>
<p class="block5">- Ya bakan inanmazsa?</p>
<p class="block5">- İnanacağını sanıyorum. Ama eğer inanmazsa, o zaman Berlin'de söylediklerime kulak verecek arkadaşlarım var.</p>
<p class="block5">Molke'nin gerginliği sesinden de anlaşılıyordu.</p>
<p class="block5">- Tanrım, Grinzing, bir şeyler yapmalıyız.</p>
<p class="block5">Molke'nin sesinde hiç alışık olmadığı bir öfke vardı. Grinzing, sanki omuzlarına kaldıramayacağı bir ağırlık yüklenmiş gibi, tereddüt etti. Sonunda gözlerini Molke'ye dikti.</p>
<p class="block5">- Benim için bir şey yapar mısın?</p>
<p class="block5">- Ne?</p>
<p class="block5">- Bana bunu tek başıma düşünmem için beş dakika ver. Durumumu anlayışla karşılaman gerekir. Böyle bir karar kolay kolay alınamaz.</p>
<p class="block5">Molke saatine baktı, Grinzing'in yüzündeki endişeyi gördü. Başını salladı.</p>
<p class="block5">- Tamam.</p>
<p class="block5">Grinzing ayağa kalktı, mektup elindeydi. [616]</p>
<p class="block5">- Seni burada bırakıyorum. Beş dakika sonra cevabımı veririm.</p>
<p class="block5">Kapı Grinzing'in arkasından yavaşça kapanırken, İvan Molke soluğunu boşalttı. En azından adam söylediklerini ciddiye almıştı. Johann Grinzing koridora çıktı, babasının portresi altındaki iskemleye oturmuş gazete okuyan nöbetçinin yanından geçti. Nöbetçi saygıyla ayağa kalkmaya davrandı, Grinzing eliyle oturmasını işaret etti. Mutfak kapışma gitti, kapıyı açıp dışarı çıktı. Bahçe beyaz, aydınlık ve soğuktu, öteki uçtaki elma ve armut ağaçlarının çıplak dalları karla kaplıydı. Sessizi içindeki ev de sakin görünüyordu. Karısı, iki kızlarını da alarak tatil için Bodensee'ye, annesinin yanına gitmiş, hizmetkârlar da izne ayrılmıştı. Alnı ateş gibiydi, yeni bir sigara yakmadan önce tereddüt etti. Kar dinmişti, "Ama uzun sürmez" diye düşündü Grinzing. Havanın nasıl olacağını düşündüğü için değil, soğuğun sakinleştirici bir etkisi olduğu için. Sakinleşmeye de ihtiyacı vardı. Biraz önce Molke'den duydukları, onu çok rahatsız etmişti. Bahçenin ortasında durmuş, duyduklarını düşünürken mendilini çıkardı, alnını sildi. On sekiz yıldan beri kamu hizmetindeydi. Bütün o yıllar boyunca, bu kadar ciddi ve önemli bir kararla karşı karşıya kalmamıştı. Evin arka duvarından gelen güvenlik işi aydınlığında, elinde tuttuğu sayfalardaki okunaklı harflere yeniden baktı. Molke'nin dedikleri doğruydu. Hükümete bağlı insanların listesi gerçekten de vardı. Gerektiğinde, bu insanlar bütün önemli kentleri, hava ve deniz limanları kapsayacak biçimde hemen harekete geçirilebilirdi. Önce bir fikir almak için telefon etmeyi düşündü, vazgeçti. Tek başına karar vermek zorundaydı. Gerektiğinde konuyu işleme koymak onun elindeydi. Herhangi bir gecikme de onun omuzlarına yüklenecekti. Üstlerini haberdar etmek zorundaydı, hem de zaman geçirmeden. Ama duyduklarından en büyük yararı çıkarması da gerekirdi. [618] Bu işten başarıyla çıkarsa, bunun gözden kaçmayacağından da emindi.</p>
<p class="block5">Konuya nasıl yaklaşmalı? Nasıl çözümlemeli? Kafası hızla çalışmaya başladı, aynı zamanda da geçip giden dakikaların farkındaydı. Üç dakika içinde ne yapacağına karar verdi, alnı yine ter içindeydi. Alnını bir kez daha sildi, mendilini cebine yerleştirdi. İçeri girip kapıyı ardından kapadı, ama ayaklarını silmeyi unuttu, mutfaktan geçip yeniden koridora vardı. Nöbetçi bu kez ayağa kalkmadı, başını saygıyla indirmekle yetindi. Grinzing'in evine gece yarısı gelen ziyaretçilere alışmıştı. Grinzing birkaç saniye babasının portresine baktı. Lacivert takım elbiseli adam dimdik duruyor, arkasında da saat kulesinde federal ve eyalet bayraklarının dalgalandığı Münih Rathaus görülüyordu. Sapma kadar sadık bir Bavyeralı. "Şaşılacak derecede uygun" diye düşündü Grinzing. Babası öleli yirmi beş yıl olmuştu. Fotoğraftaki mavi gözler ona bakıyor, sanki uyarmak istiyordu. Şu anda yapmaya karar verdiği şey başarılı olmazsa, batabilirdi. Kafasına daha şimdiden kuşku yerleşmeye başlamıştı. Yine de sonuna kadar gitmesi gerektiğinin bilincindeydi. Bütün geleceği buna bağlı olabilirdi. Anavatanın geleceği de.</p>
<p class="block5">"Eksik olan tek şey" diye düşündü Grinzing çocukluğundan beri sakladığı eski fotoğrafları hatırlayarak, "Eksik olan tek şey, siyah Leibstandarte SS üniforması"ydı. Molke Grinzing'in yeniden odaya dönüp kapıyı ardından kapattığını duyup döndü. Adam masasının ardına geçip yerine oturduğunda:</p>
<p class="block5">- Bir karara varabildin mi? diye sordu.</p>
<p class="block5">- Evet.</p>
<p class="block5">- Nasıl bir karar?</p>
<p class="block5">- Önce seninle konuşmak istediğim bir iki nokta var.</p>
<p class="block5">Molke, Grinzing'in elinin yavaşça masanın altına doğru uzandığını gördü. Biraz sonra çekmece açılmış, Walther tabancanın horozu kalkmış, Molke'nin göğsüne çevrilmişti. Molke'nin gözleri şaşkınlıkla açıldı, konuşmaya çalıştı, ama ağzından tek bir ses bile çıkmadı.</p>
<p class="block5">- Şimdi beni dikkatle dinlemeni istiyorum, Molke, dedi Grinzing. [619] Benim söyleyeceklerim ve senin söylediklerime vereceğin tepki, bundan sonraki dakikalarda hayatta kalıp kalmayacağını belirleyecek. Molke yine bir şey söylemedi, ağzı şaşkınlıkla açılmış, gözlerini karşısındaki adama dikmişti.</p>
<p class="block5">Grinzing sakin bir sesle:</p>
<p class="block5">- Şaşırdın Molke, dedi, şaşırdığını görüyorum. Sana bir açıklama yapmam gerekir, ama galiba artık her şeyi biliyorsun. Bu kadar korktuğun o insanlar var ya, ben de onlardan biriyim. Hem ben hem de benim gibi daha birçok kişi. Molke sadece:</p>
<p class="block5">- Neden? diye sorabildi.</p>
<p class="block5">Grinzing ince dudaklarıyla gergin gergin gülümsedi.</p>
<p class="block5">- Neden mi? Sana söyleyeyim. Çünkü bu ülke yıllardan beri ilk kez yeniden güçlü olma fırsatını gerçekten yakaladı. Bir zamanlar gururla bahsettiğimiz eski değerleri yeniden oturtmak için. Artık geçmişimiz hakkında özür dilememek için, siyasetçilerin yalvararak getirdiği bütün pis ve aptal ırklardan ülkeyi arındırmak için, Alman olmanın gururunu uyandırmak için fırsat doğdu. Ben de gerçekleşmek üzere olan bu değişimdeki yerimi almak istiyorum. Sen de kabul edersin ki, böyle bir değişiklik benim gibi birine büyük imkânlar sağlayacaktır.</p>
<p class="block5">- Sen çıldırmışsın, Grinzing. Bütün bunlar bittiğinde, hayatının sonuna kadar demir parmaklıkların arkasında çürüyeceksin. Bu dediğin olamaz!</p>
<p class="block5">- Tam tersine, olur. Bu işe o kadar zaman, o kadar emek verildi, o kadar ayrıntılı planlar yapıldı ki, başarısız olması imkânsız. Başarısız olamaz, olmayacak da.</p>
<p class="block5">- Dollman ve kabine koltuklarına yaslanıp senin ve arkadaşlarının bu ülkeyi yeniden felakete sürüklemenizi seyretmeyecekler herhalde.</p>
<p class="block5">- Dollman o zaman hayatta olmayacak. Kabineye gelince. Grinzing tereddüt edip gülümsedi.</p>
<p class="block5">- Galiba gerektiğinden de fazlasını söyledim. Planlanmış olanı engelleyemeyeceklerini söylemek yeterli olur mu?</p>
<p class="block5">- Sen çıldırmışsın, Grinzing. Bu çılgınca bir şey. Alman halkı şansölyesinin öldürülmesini hiçbir zaman kabul etmeyecektir. Asla! Kendi idam fermanınızı imzalamış olacaksın. [620]</p>
<p class="block5">- Kabul edecekler, Molke, kabul edecekler. Her şey inceden inceye hesaplandı. Bizim stratejimiz, insanların peşimize düşmelerini sağlayacak şekilde hazırlandı. Bir kez ülkeyi eski görkemli günlerine yükseltmeyi becerebildiğimizi görsünler; yeni, güçlü, varlıklı bir Reich kurup başını dik tuttuğumuzun farkına varsınlar, o gün bize teşekkür edeceklerdir. Bütün bu dediklerim yapılabilir, yapılacak da, inan bana yapılacak. Şimdilik bu kadarını bilmen yeterli. Böyle bir düşünce seni heyecanlandırmıyor mu?</p>
<p class="block5">Molke soruyu duymazdan gelip Grinzing'e baktı.</p>
<p class="block5">- Güzel bir konferanstı Grinzing. Ezberlemek için kaç prova yaptın?</p>
<p class="block5">Grinzing'in tebessümü genişledi.</p>
<p class="block5">- Eğer beni kızdırmayı, dikkatimi dağıtıp şansını denemeyi düşünüyorsan, vazgeç Molke. Daha bir adım atamadan kurşunu yersin. İnan bana, iyi nişancıyım. Ama istiyorsan, şansım yine de dene. Ölü bir adamın sözüne karşı, benim sözüm. Evimin önünde, dönmemi beklemiş ölü biri. Sana da kuşku çekici gelmiyor mu?</p>
<p class="block5">Nöbetçilerden biri, konuşmamıza katılmasını isteyip istemediğimi sordu. Senin bakışlarını beğenmediğini, dengesiz olduğunu söyledi Molke. Dengesiz adamlar tuhaf davranışlar gösterebilirler: bir kamu görevlisini, bir eyalet temsilcisini öldürmeye çalışmak gibi.</p>
<p class="block5">Grinzing asabiyetle gülümsedi.</p>
<p class="block5">- Eminim, beni neden öldürmeye kalktığını, kendimi nasıl savunduğumu mantıklı bir biçimde anlatırım.</p>
<p class="block5">Molke asık yüzle:</p>
<p class="block5">- Nedenlerini öğrenmek istiyorum, dedi.</p>
<p class="block5">Grinzing konuşmadan önce kaşlarını kaldırdı:</p>
<p class="block5">- Biraz önce anlattım ya.</p>
<p class="block5">- Ya nükleer malzeme? O neden?</p>
<p class="block5">- Bunun da apaçık belli olduğunu sanmıştım, Molke. Bir savaş başlığı var. Bu başlık sayesinde Alman toprakları üzerindeki NATO füzelerine el koyacak, dış güçlerin işimize karışmalarını engelleyeceğiz. Eğer dünya güçlerinden herhangi biri ilerlememizi durdurmaya kalkarsa, bütün dünya bir felaketle karşılaşır. Unutma, Almanya Batı Avrupa'nın en büyük ordusuna sahip. Grinzing durakladı. [621]</p>
<p class="block5">- Söylenecek fazla bir şey yok, sadece darbe gerçekleştikten sonra - gerçekleşecektir Molke, konuştuğumuz şu anda bile gerçekleşiyor - bir sınıflandırma olacak. Bizim yanımızdakiler ve bize karşı olanlar. Bize karşı olanlara çok sert davranacağız, emin ol.</p>
<p class="block5">- Herhalde toplama kamplarını yeniden kuracaksınız, Grinzing?</p>
<p class="block5">Grinzing yine gülümsedi.</p>
<p class="block5">- Eğer ithal edilmiş ırklar ülkemizi terk etmeyi reddederlerse, toplama kamplarının da gündeme geleceğinden eminim. İstenmeyenlerden kurtulabilmemiz için, gerekli bir günah.</p>
<p class="block5">Grinzing durakladı.</p>
<p class="block5">- Sen akıllı bir adamsın, Molke, seni hep akıllı buldum. Şimdi bir fikrin oldu. Sağımda bir kapı var; garaja çıkıyor. Kapıdaki nöbetçiye telefon edip, çıktığımızı söyleyebilirim. Sen de ses çıkarmadan yanımda gelirsin. Gürültü çıkarmazsan, sana söz veriyorum, iktidara gelecek olanlar yarın senin... nasıl diyeyim, sessiz işbirliğini değerlendireceklerdir. Özgür bir insan olursun.</p>
<p class="block5">Molke kapıya baktı, sonra yeniden Grinzing'e döndü.</p>
<p class="block5">- Ben şimdi de özgür bir insanım.</p>
<p class="block5">Grinzing gülümsedi.</p>
<p class="block5">- Tabiî özgürsün. Tek fark, elimde göğsüne çevrilmiş bir tabanca tutuyor olmam, kaçmaya ya da nöbetçileri çağırmaya kalktığın anda, o tabancayı kullanmakta tereddüt etmem.</p>
<p class="block5">Molke uzunca bir süre bir şey söylemeden, boş gözlerle, karşısındaki duvara baktı, sonra bakışlarını yeniden Grinzing'e çevirdi.</p>
<p class="block5">- Sana söylemek istediğim bir şey var, Grinzing. Bir de ne düşündüğünü öğrenmek istiyorum. Ama önce, bir sigara verir misin?</p>
<p class="block5">Grinzing tereddüt etti, sonra gergin hareketlerle masanın üzerindeki paketten bir sigara alıp yaktı, Walther'in namlusunu Molke'nin göğsünden ayırmadan, dikkatle uzattı. Grinzing saatine göz attı.</p>
<p class="block5">- Ne istiyorsan söyle.</p>
<p class="block5">Molke sigaradan derin bir nefes çekti, karşısında oturan adama baktı. [623]</p>
<p class="block5">- Babamla ilgili.</p>
<p class="block5">Grinzing'in kaşlarının çatıldığını görüp devam etti.</p>
<p class="block5">- Baba oğul ilişkilerini bilirsin herhalde, öyle değil mi? Dışarıdaki duvarın üzerindeki portre. Baban mı?</p>
<p class="block5">- Evet.</p>
<p class="block5">Molke başını salladı.</p>
<p class="block5">- Ben de öyle düşünmüştüm. Demek birbirinize bağlıydınız. Seni etkiledi.</p>
<p class="block5">- Bitir artık Molke, Sabrım taşıyor.</p>
<p class="block5">- Babanın Nazi Partisi üyesi olduğunu söylersen, şaşmayacağım.</p>
<p class="block5">- Hem Nazi hem de SS. Leibstandarte SS.</p>
<p class="block5">Molke Grinzing'in yüzündeki gururu gördü.</p>
<p class="block5">- O örgüt hakkında bir şey biliyor musun, Molke?</p>
<p class="block5">- Hepsi katildi.</p>
<p class="block5">- Tam tersine. Bu ülkenin sahip olduğu en iyi, en sadık askerlerdi onlar. Almanya'nın kreması. Seçilmişler. Subayları da SS'lerin en seçmeleriydi. Reich’ın en fanatik, en ayrılmaz adamları. Sana bir şey söyleyeyim, Molke. Babam ve onun gibi daha birçok insan Adolf Hitler'e ve Reich'a bağlılık andı içtiler. Uğruna savaştıkları, fedakârlık yaptıkları fikirlerin yaşaması için. Varlıklarının her gramıyla anavatana hizmet etmek için. Bu ülkeyi tekrar eski günlere götürme hakkı sadece onların çocuklarına, çocuklarının çocuklarına ait. Ben de onlardan biriyim. Uzun zaman bekledik, ama artık uygun an geldi. Bu ülkede olanlara bir bak, Molke; sadece sokaklara değil. En basit Alman bile artık Reich’ın da iyi yanları olduğunu kabul ediyor. Neden? Çünkü artık ülkeyi temizleme zamanının geldiğini onlar da biliyor, Molke. Uyanmanın ve yeniden Alman olmanın zamanı. Üzerimize giydirilen, geçmişten pişman olma mantosunu atmanın zamanı geldi. Ülkeyi saflaştırmanın, pisliklerden arındırmanın tam zamanı. Üstelik haklısın, birçok insan var, yüksek mevkilerde, bu anı uzun süreden beri bekleyen birçok kadın ve erkek var yanımızda. Babalarının vaadini tutmak, onların kan borcu. İnan bana Molke, zamanı geldiğinde, yani birkaç saat sonra, görevlerini yerine getirecekler.</p>
<p class="block5">Molke soluk yüzünü Grinzing'e çevirmişti.</p>
<p class="block5">- Her Almanın böyle düşündüğüne inanmana aklım almıyor, Johann. [624] Her SS subayının oğlu ya da kızının bu çılgınlığı destekleyeceğine inanamıyorum.</p>
<p class="block5">Grinzing bir an gülümsedi.</p>
<p class="block5">- İnanmayanların hakkından geleceğiz. Bazılarının hakkından geldik bile. Bize yardımcı olmayı reddederek babalarının vasiyetlerine karşı geldiler. Ama yanımızda olanlar geleceğimizi şekillendirecek, daha da güçlü bir Almanya yaratmamıza yardım edecek. Ben karşı konulmaz bir güçten söz ediyorum, Molke, yarım yamalak bir anarşist grubundan değil. Ne söylediğimi anlayabiliyor musun?</p>
<p class="block5">Molke birkaç saniye cevap vermedi. Grinzing'in yüzünde neredeyse çılgınca bir bakış vardı. Sonra Molke:</p>
<p class="block5">- Öyleyse şimdi söyleyeceklerimin hoşuna gideceğini sanıyorum, dedi, çünkü anlatacağım bu durumun sonucunu etkileyecek.</p>
<p class="block5">- Nasıl?</p>
<p class="block5">İvan Molke tereddüt etti. Konuşmaya başladığında, sesi sakin, neredeyse duygusuzdu.</p>
<p class="block5">- 1935 yılında babam, genç bir karısı, küçük bir bebeği olan yirmi yaşında biriydi. Berlin'de oturan bir sosyalist. Naziler iktidara geldikten sonra sosyalistler ile komünistleri temizlediler, ama bütün bunları sanırım biliyorsun...</p>
<p class="block5">- Daha şimdiden sıkılmaya başladım, Molke. Onun için bir an önce bitirsen, iyi olur.</p>
<p class="block5">- Biraz sabırlı ol. Çünkü bütün söyleyeceklerim bittikten sonra, senden bir nasihat isteyeceğim.</p>
<p class="block5">Molke bir saniye sustu, Grinzing'in şaşkın gözlerle ona baktığını gördü.</p>
<p class="block5">- Bir gece babam Gestapo tarafından çağırıldı. Spandau'ya götürdüler, öldüresiye dövdüler. Neden? Sosyalist olduğu için. Nazi Partisi dışında bir partiye üye olmaya cüret ettiği için. Nazi propaganda yazarlarının sözleriyle, "anti sosyal bir eleman" olduğu için. Bu ayrıcalık nedeniyle hayatının on iki yılını toplama kamplarında geçirdi. Flossenberg'de taş kırıp taş taşıdı, yine de bir yük katırından daha kötü muamele gördü. Dayak yedi, hakarete uğradı, aç bırakıldı. Bir insandan çok daha aşağılık bir yaratıkmış gibi muamele gördü. Kamp üniformasının düğmesi kopuk olduğu için, yürüyemeyecek hale getiren dayaklar, hakaretler, insanlık niteliklerinin giderek yıpratılması onu derinden etkiledi. Bir nöbetçinin tek bir sözüyle öldürülen insanlar gördü. Kamp komutanının sadist zevkleri için vurulan insanlar gördü. SS nöbetçiler sıkıcı bir öğleden sonraya neşe getirmek için kimin daha uzun mastürbasyon yapacağına ilişkin iddiaya girdiğinde, para kaybettirdiği için on dördündeki bir çocuğun vurulduğunu gördü.</p>
<p class="block5">- Sabrımı taşırıyorsun, Molke...</p>
<p class="block5">- Neredeyse bitiyor. Babam bu kamplardan sağ çıktı. Ama dönen benim babam değildi. O, ölmüştü.</p>
<p class="block5">Molke parmağıyla başını işaret etti.</p>
<p class="block5">- Buraya kadar, babam ölmüştü. Evimizde dolaşan, bir hayaletti. Acısı etrafını duvar gibi sardığı için, yanına bile yaklaşamadığımız bir baba.</p>
<p class="block5">Gözlerini Grinzing'e dikti,</p>
<p class="block5">- Artık Almanya'da sözünü etmeye değecek kadar Yahudi kalmadı, Grinzing. Ama Neonazi yoldaşlarının ikinci sınıf ırklardan geldiğini söyleyeceğinden emin olduğum Türkler, Sırplar ve Polonyalılar var. Günah keçisi olacaklar. Temizlenecek pislikler. Yeni Yahudiler şimdi onlar mı? Onlar da fırınlara atılacak mı?</p>
<p class="block5">Molke'nin gözleri yaşlıydı, yavaş yavaş Grinzing'e doğru eğilmeye başladı. Grinzing'in koltuğunda geriye kaydığını, aynı zamanda da Walther'i kaldırdığını gördü.</p>
<p class="block5">- Şimdi sana soruyorum, Grinzing. Benim yerimde olsan, sen ne yapardın? Senin de baban Flossenberg'de on iki yıl geçirmiş olsa, çeneni kapatır ve senin gibi birine inanır mıydın? Hatta Schmeltz denilen o adama, Hitler'in oğlu olduğuna inandığınız herife inanır mıydın, Grinzing? Yoksa şansını dener miydin?</p>
<p class="block5">Molke'nin sesindeki tehdidi duyan Grinzing'in dudaklarındaki alaycı tebessüm silindi, yerini endişeyle açılmış bir ağza bıraktı. Molke elini hızla sağ cebine atarken sola doğru kaydı, Grinzing'in elindeki Walther de aynı anda patladı. İlk kurşun Molke'nin sağ omzuna, saplandı, kemiği parçaladı. Koca vücut kurşunun şiddetiyle geriye kaykıldı; ikinci kurşun da kalbin hemen üzerine, atardamara isabet etti. Ama üçüncü kurşun sesi, Molke'nin ceketinin sağ cebinde taşıdığı otomatik Browning'den geldi. Tek bir kurşun, sonra silah tutukluk yaptı. Kurşun Grinzing'in yüzünün ortasına isabet etmişti; adamın burnunun yerinde kocaman bir delik açtıktan sonra kafatasının arkasından çıkarak, her yere kırmızı lekeler açtı. Molke koltuktan yere kayarken yüzünün ılık kanla ıslandığını hissetti. Kafası halıya çarparken dışarıdan gelen sesleri, bağırışları duydu, sonra kapının kırıldığını, çevresinin insanlarla dolduğunu anladı. Molke'ye yapışan eller onu sarstı, elini cebinden çıkardı. Bilincini kaybetmek üzereyken, küfreden sesler duydu, Grinzing'i tutan elleri gördü. Adamın vücudu geriye savrulmuş, duvara dayanıp kalmış, sonra yere kayarak çalışma masasının arkasında yere düştüğünde, parçalanmış yüzü Molke'ye dönüp kalmıştı. Ölümün içinden birbirlerine bakıyorlardı. Ölüm gözlerini kapatıp tüm görüntüleri silmeden önce, İvan Molke'nin son gördüğü, Grinzing'in ölü yüzündeki şaşkınlıktı.<br class="calibre1" id="calibre_pb_68"/>
</p>
</body></html>
