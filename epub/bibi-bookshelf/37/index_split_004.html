<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Birinci kısım</p>
<p class="block5">Asuncion, Paraguay, Güney Amerika</p>
<p class="block5">San Ignatio Özel Hastanesi'nin doktorları Nicolas Tsarkin'e öleceğini söylediklerinde, ihtiyar başını umutsuzca salladı, adamların odadan çıkmalarını bekledi, tek bir kelime etmeden giyindi ve Mercedes'ine atlayıp üç blok öteye, Palma Sokağı'nın köşesine gitti. Arabasını park etti, bir blok kadar geriye yürüdü, köşedeki küçük bankanın önüne geldi. Döner kapıdan girip, banka müdürüne kasa dairesine inmek istediğini belirtti. Banka müdürü hiç vakit kaybetmeden tecrübeli memurlarından birine yaşlı adamla birlikte kasa dairesine inmesini söyledi: ne de olsa Senyor Tsarkin en önemli müşterilerinden biriydi. Tsarkin her zamanki kaba tavrıyla: - Yalnız kalmak istiyorum. İndikten sonra yanımdan ayrılmasını söyle, dedi.</p>
<p class="block5">- Tabiî, Senyor Tsarkin, Teşekkür ederim, Senyor Tsarkin. Ardından da nazik bir reveransla:</p>
<p class="block5">- <i class="calibre3">Buenas dias</i><sup class="calibre4">1</sup> Senyor Tsarkin. [<sup class="calibre4">1</sup> İspanyolca "İyi günler" (ç.n.)]</p>
<p class="block5">Lacivert takım elbiseli müdür, oldum olası Tsarkin'in sinirine dokunurdu, ama bu sabah Tsarkin'i iyiden iyiye kızdırdı. Reveransları, el ovuşturmaları, altın diş dolu gülümsemesi... <i class="calibre3">Buenas dias</i>'mış! İyi günlermiş! Bunda iyi olacak ne varsa? [20]</p>
<p class="block5">Biraz önce kırk sekiz saat ömrü kaldığını söylemişlerdi, şimdi de sancı midesini dayanılmaz bir alev gibi kemirmeye başlamıştı. Acıyı hafifletmek için aldığı ilaçlara rağmen, kendini güçsüz, hem de çok güçsüz hissediyordu. Bunda gülünecek ne var? Bu sabahın iyi olan tarafı ne? Ömrünün son sabahı bu, çünkü. Ne yapması gerektiğini gayet iyi biliyor. Banka memuruyla birlikte kasa dairesinin serinliğine inerlerken, paslanmaz çelik duvarlara yansıyan aksini gördü. Seksen iki yaşındaydı, ama altı ay öncesine kadar on yaş daha genç gösteriyordu. O zamanlar gücü yerindeydi. Adam gibi yemek yiyor, sigaraya dokunmuyor, kadehiyse arada sırada eline alıyordu. Hemen hemen herkes en az yüz yıl yaşayacağını söylüyordu. Yanıldılar. Paslanmaz çelik duvardaki aksi, ne olduğunu gösteriyordu: zayıf hatta sıska, şimdiden cesede benzeyen biri. Midesindeki kanama neredeyse yaşamın içinden akıp gittiğini hissettirecek kadar şiddetlenmişti. Ne kadar acı çekerse çeksin, doktorlar ne derlerse desinler, yapılacak önemli işleri vardı. Şu işleri bir halletse, ondan sonra sonsuza dek rahatça uyuyabilirdi.</p>
<p class="block5">Tabiî eğer bir Tanrı ya da bir öteki dünya yoksa. Eğer varsa, günahlarının bedelini ödemek zorunda kalacaktı. Hoş, bundan da şüpheliydi ya! Hiçbir adaletli Tanrı bütün bu yaptıklarından sonra, bunca uzun süre, bu kadar büyük bir zenginlik içinde yaşamasına izin vermezdi. Hayır, hayır, ölürsün, bu kadar basit işte. Etlerin toz olur, ondan sonra sonsuza kadar yoksun. Ne bir acı, ne cehennem ne de cennet. Sadece hiçlik.</p>
<p class="block5">Öyle umuyordu.</p>
<p class="block5">Memur demir kapıları açıp bodrumdaki kasa dairesine girmesine izin verdi. Altıya altı metre, mermer zeminli küçük ve sessiz bir oda. Elindeki anahtarın numarasına baktı, parmağını bir duvarı boydan boya kaplayan parlak, çelik kutuların üzerinde gezdirdi, Tsarkin'in kutusunu buldu. Kutuyu yerinden çıkarıp kilidini açtı, sonra da odanın ortasındaki cilalı ahşap masanın üzerine bıraktı. Tsarkin ne yapması gerektiğini biliyordu. Yukarı çıkmaya hazır olduğunda, masadaki düğmeye basacaktı. [21] Memurun demir kapıları kilitlediğini, basamakları tırmanarak gözden kaybolduğunu gördü. Artık yalnızdı. Kasa dairesi bir morg kadar sessiz ve soğuktu, Tsarkin sırtının ürperdiğini hissetti. "Yakında orada olacağım" dedi kendi kendine, "Artık acı çekmeyeceğim." Masanın yanındaki iskemleye otururken, kutuyu kendine çekti, anahtarını çıkarıp kapağını açtı, içindekileri boşaltıp önündeki masanın üzerine yaydı. Hepsi burada. Topraklarının tapuları, geçmişinin anahtarları. Bir süre bekledi, yapılması gerekeni geciktirmeye çalıştı, bir süre son bir bağışlayıcılık dalgasının keyfine varmayı düşündü, ama yapacağı başka bir şey yoktu. Acı artık her şeyi dayanılmaz kılıyordu, üstelik yaşamın sunduğu bütün nimetlerin keyfini de çıkarmıştı.</p>
<p class="block5">Emanet kutusunun içindekileri toparladı, hepsini sınıflandırıp istifleyerek, içinden kâğıtları çıkardığı eski büyük zarflardan birine yerleştirdi. Sonra masanın üzerindeki düğmeye bastı. Memurun ayak sesleri mermer basamaklarda yankılanırken, "Yakında," diye düşündü Tsarkin, "Yakında her şey bitecek." Boş kutunun kapağını kapatırken, demir kapının kilidinde dönen anahtarın sesini duydu. Kutunun anahtarını masanın üstünde bıraktı, kalın zarfı aldı, kapıya yürüdü. Ev kentin dış mahallelerinde, Iguazu Sokağı'ndaydı. Sokaktan görülmemesini sağlayacak kadar yüksek duvarlarla çevrili, büyük ve beyaz bir ev. Asuncion'un en şık, en zarif mahallesi. Tsarkin evi alırken zorlanmamıştı. Dövme demirden bahçe kapısını arabasındaki uzaktan kumandayla açtı, dönemeçli asfalt yola girdi ve Mercedes'i evin önündeki çakıl taşıyla kaplı alana park etti.</p>
<p class="block5">Evin kapısının açıldığını, mestizö<sup class="calibre4">2</sup> uşağın çıkıp kendisini selamladığını görünce homurdandı. [<sup class="calibre4">2</sup> İspanyolca "melez" (ç.n.)] Hızla ahşap kaplı çalışma odasına girip kapıyı kilitledi. Oda sıcaktı. Hem de çok sıcak. Tsarkin gömleğinin üst düğmesini açarken, pencerenin hemen ötesinde uzanan bakımlı bahçeye, biber ve palmiye ağaçlarına baktı. [22] Asuncion'da bir sürü mülkü, Chaco bölgesinde de üç çiftliği vardı, ama en sevdiği yer her zaman burası olmuştu.</p>
<p class="block5">Elma ağacından, cilalı masanın başına oturdu. Zarfın içindekileri pırıl pırıl masaya boşaltıp, kâğıtları gözden geçirmeye koyuldu. Önce pasaportuna baktı. Nicolas Tsarkin.</p>
<p class="block5">İyi. Aslında adı bu değildi ya, neyse. Asıl adı - Hey Tanrım, neredeyse hatırlayamayacaktı - dilinin ucuna geldiğinde, o kadar sahteydi ki, kendi kendine hafifçe gülümsedi. Artık bir yalanla yaşamasına gerek kalmayacaktı. Pasaportunu bir kenara koydu. Bir zamanlar altı, yedi ülkede aranıyordu. O eski, unutulmuş isimle korkunç şeyler yapmıştı. Korkunç ölümlere neden olmuş, insanlara dayanılmaz acılar vermişti. Kısaca doğrusunu söylemek gerekirse o acıya hiç dayanamazdı. Kendi kendine kızdı: düşünerek kaybedecek zamanın yok. Yap artık.</p>
<p class="block5">Kâğıtları karıştırdı. Geçmişine ait sararmış kayıtlar, eskimiş, yıpranmış kâğıtlar... Hepsini yeniden okumaya koyuldu. Kâbus gibiydi, her şey. Kurbanlarının yüzündeki dehşet, oluk oluk akan kan, vahşet, hepsi gözünün önünde canlandı. Yine de pişmanlık duymadı.</p>
<p class="block5">Elinde olsa, bunların hepsini yine yapardı. Kuşku yok. Kâğıtları bir kenara itti, çekmeceden birkaç yaprak kâğıt ve bir zarf çıkarıp yazmaya koyuldu. On beş dakika sonra işini bitirdiğinde, zarfı yapıştırıp cebine tıktı, kasa dairesindeki kutudan getirdiği kâğıtları toparlayıp şömineye taşıdı, ızgaranın üzerine bıraktı.</p>
<p class="block5">Şöminenin üzerinden bir kibrit alıp yaktı, alevi kâğıtlara yaklaştırdı. Sonra, duvardaki yağlıboya tablonun arkasındaki gizli kasaya gitti, bir menteşeyle duvara tutturulmuş tabloyu döndürerek açtı, bir süre kasanın şifresiyle uğraştı. İstediği kâğıtları arayıp buldu, geride herhangi birini suçlayacak bir şey bırakmamaya özen gösterdi, elindekileri şömineye attı. Geriye kapkara küller kalıncaya kadar alevleri seyretti. Ateş söndükten sonra, şömine şişiyle külleri karıştırdı. [23]</p>
<p class="block5">Alevler işlevini yerine getirmiş, geride hiçbir şey kalmamıştı. Yapılması gereken her şeyi yaptıktan sonra, evden ayrıldı. Dört blok ötedeki postaneye gitti, pul aldı cebindeki zarfı çıkarıp pulu yapıştırdı, üzerine acil olduğunu yazıp kutuya attı. Doğruca eve döndü, arabayı bu kez garaja soktu, yeniden çalışma odasına gitti.</p>
<p class="block5">Kafasındaki ses, "Çabuk yap!" diyordu. Düşünmek için zaman yok. Gelecek acıyı düşünecek zaman da yok. Elma ağacından, cilalı çalışma masasının üst çekmecesinden uzun namlulu kırkbeşlik Colt'u çıkardı, mermi yataklarının hepsinin dolu olup olmadığını kontrol etti, sonra silahı damağına dayadı, dudaklarıyla namlunun çevresinde kusursuz bir "O" oluşturmaya çalıştı.</p>
<p class="block5">Tetiğe bastı.</p>
<p class="block5">Her şey saniyeden de kısa bir sürede bitti. Tsarkin, kafasını geriye iterek beyninin yarısını dağıtan merminin kafatasını parçalayarak çıktığını, çevreye kemik ve beyin parçaları saçtığını, beyaz duvarları kırmızıya boyayıp sonunda tavanın hemen altındaki ahşap oymalara saplandığını duymadı bile. Saniyeden az süren bir acı. Ne olursa olsun, Nicolas Tsarkin kendisi için bundan daha hızlı ve bundan daha acısız bir ölüm dileyemezdi.</p>
<p class="block4">İkinci kısım</p>
<p class="block5">Asuncion, Paraguay.</p>
<p class="block5">23 kasım, çarşamba</p>
<p class="whitespace"> </p>
<p class="block5">Kız bilet kontuarında işlemlerini yaptırıyordu, Rudi Hernandez sigarasını yakarken, kızın vücuduna beğenerek baktı. Havaalanı gündüz yolcularıyla doluydu, ama Hernandez'in gözü kızdan başkasını görmüyordu. Kendi kendine, "Hey, kim olduğunu unutma," dedi. Yine de yapabileceği fazla bir şey yoktu; kızın güneş yanığı, ipeksi uzun bacaklarına, yazlık kısa ve kırmızı dar eteğini dolduran yuvarlak kalçasına bakmadan edemedi.</p>
<p class="block5">Görüntü muhteşemdi, kendi kendine gülümsedi. Bu içindeki Dago'ydu. Kadınlardan hoşlanıyordu. Özellikle de Erica'dan. Kızın dönüp kendine gülümsediğini, pasaportunu ve biletlerini topladığını, tezgâhın üzerine bıraktığı el çantasını aldığını gördü. Hernandez sigarasını mermer zeminde ezip söndürürken, kız yanına gelmişti bile. Gülümsedi, - Her şey yolunda mı?</p>
<p class="block5">Erica başıyla onayladı,</p>
<p class="block5">- On beş dakika sonra uçağa alacaklar. Bir kahve içecek zamanımız var mı?</p>
<p class="block5">- Tabiî.</p>
<p class="block5">Kızın çantasını alıp, mini bara doğru yürüdü, boş bir masa buldu, iki kahve ve iki konyak ısmarladı. Garson siparişlerini getirdikten sonra, Erica'nın kahveyi yudumlayışını izlerken, konuşup konuşmamayı, neler hissettiğini anlatıp anlatmamayı düşündü. [26]</p>
<p class="block5">Erica, "Senin aklında bir şeyler var Rudi" dedi. "Yoksa şu hikâyen mi?" Rudi Hernandez başını sallamak, "Hayır hayır, hikâye falan değil, sen" demek, "Sana karşı hissettiğim şeyler" demek isterdi. Kız ondan beş yaş küçüktü. Yirmi beş yaşındaydı ve uzun aralardan sonra onu her görüşünde, daha da güzelleşmiş olduğunu düşünüyordu. Daha önce uzun olan sarı saçlarını kısa kestirmiş, saçlarının bu yeni şekli, çıkık elmacık kemikleriyle ve güzel yüzüyle kusursuz bir uyum sağlamıştı. Vücudu da son gördüğünden bu yana dolgunlaşmıştı sanki. Kalçalar ve göğüsler daha diri, daha kadıncaydı. Üstelik makyaj yapmaya da başlamıştı: pembe dudak boyası, mavi rimel. Yakışmıştı.</p>
<p class="block5">Ne var ki, başını sallayıp onaylamak zorunda kaldı. "Evet, hikâye." Yalan. İyi de ona gerçeği nasıl söyleyebilirdi ki? Üzerinde çalıştığı, Erica'ya da anlattığı hikâye aklındaydı, ama gerilerde bir yerdeydi. Önde sadece Erica vardı, bir yere gitmesini de istemiyordu.</p>
<p class="block5">- Dikkatli davranacağına dair bana söz vermeni istiyorum, dedi kız bu kez ciddi bir sesle. Söz veriyor musun?</p>
<p class="block5">Keyifle gülümsedi, kızın gözlerinin içine baktı:</p>
<p class="block5">- Ben hep dikkatli davranırım, Erica. Bunu biliyorsun. Bazen gereğinden de dikkatli.</p>
<p class="block5">Sarı saçlarıyla Güney Amerikalı kadınlardan, <i class="calibre3">barrios</i>taki<sup class="calibre4">1</sup> koyu tenli kadınlardan o kadar farklıydı ki. [<sup class="calibre4">1</sup> İspanyolca "gecekondular" (ç.n.)] Aradaki fark pek çok başka insanın da dikkatini çekiyordu. Estrella Sokağı'nda çiçek satan yerli kadın Erica'nın sarı saçlarına dokunmak istemiş, bunun kendisine uğur getireceğini söylemişti. Yaşlı kadın, Erica'nın saçını okşarken Rudi'ye gülümseyerek "Çok güzel bir kız" demişti, "İkimize de uğur getirecek. İnanın bana." Üstelik Latin erkeklerinin de kıza bakışlarını yakalamış, akıllarından neler geçtiğini tahmin etmiş, yine de onları suçlamamıştı. Kendisinin de aklından aynı şey geçmiyor muydu? [27]</p>
<p class="block5">Rehberli bir tura katıldıkları günü, Brezilya sınırına yakın yağmur ormanlarında, dağda geçirdikleri o günü yeniden hatırladı. O gün ne kadar yakınlaşmışlardı. Şimdiyse kızın gözündeki endişeyi görebiliyordu.</p>
<p class="block5">- Mendoza'dan hikâyene yardımcı olmasını istemeyi düşündün mü?</p>
<p class="block5">Rudi omuzlarını silkti.</p>
<p class="block5">- Ne hikâyesi? Belki de önemli bir şeyle bağlantılıdır. Ama elimde kanıt yok, Erica. Gerçek kanıt yok. Sadece Rodriguez'in sözü. Bir de, birkaç fotoğraf.</p>
<p class="block5">Daha önce söylediklerini tekrarlamadı, kızın kendisi için endişelenmesini istemiyordu. Yine de Rodriguez'in kent hastanesinin morgunda, soğuk, metal masanın üzerinde yatan kahverengi cesedini düşündü. Morg görevlisinin cesedin üzerindeki beyaz örtüyü çekip Rodriguez'in şişmiş ve kanlı vücudunu gösterdiği an hissettiği mide bulantısını duydu, içindeki ürpertiyi bastırmaya çalışarak öne eğildi, parfümün tahrik edici, tatlı kokusuna biraz daha yaklaştı: - Bu konuda acele etmemeye kararlıyım, Erica. Çok dikkatli olmalıyım. Belki bir şeyler çıkar diye umuyorum.</p>
<p class="block5">Usulca uzandı, kızın elini dostça okşadı, oysa içinden kıza sarılmak, bir daha da bırakmamak geliyordu.</p>
<p class="block5">- Ama söz veriyorum, dikkatli olacağım.</p>
<p class="block5">Kız gülümsedi. Vücudunun kızın gülümsemesine verdiği tepkiye kendisi de şaşırdı. Şu anda kızla bir odada yalnız olsalar, bu gülümsemenin üstüne tüm cesaretini toplayıp kızı öper, kendine çekip sevişirdi. Kızın, bu soğuk sarışın <i class="calibre3">gringo</i><sup class="calibre4">2</sup> kızının ne tepki vereceğini merak etti; [<sup class="calibre4">2</sup> İspanyolca "Kuzey Amerikalı" (ç.n.)] sevişmeyi kabul eder miydi, yoksa şaşkın, neredeyse delice bakan gözlerini ona dikip, "Rudi... Şakayı bırak!" mı derdi? Ama şimdi, Erica'nın iki eliyle tuttuğu konyak bardağını ağzına götürüşünü seyretmekle yetinmek zorundaydı.</p>
<p class="block5">- Ya Rodriguez'i öldürdüğünü söylediğin adamlar?</p>
<p class="block5">- Ne olmuş onlara?</p>
<p class="block5">- Seni aramayacaklar mı? Gidip polise anlatacağından korkmayacaklar mı?</p>
<p class="block5">Hernandez kızın endişelendiğini anlayınca, korkmamış görünmeye, onu yatıştırmaya çalışarak gülümsedi. [28]</p>
<p class="block5">- Mümkün değil. Bir kere, Rodriguez'i öldürenler, beni tanımıyor, beni görmediler bile. Yaşadığımdan bile haberleri yok. Eminim.</p>
<p class="block5">- Peki ya hikâye patladığında?..</p>
<p class="block5">Hernandez kahvesinden bir yudum aldı. Amma da acı. Yüzünü buruşturdu, fincanı kenara itti.</p>
<p class="block5">- Eğer hikâye patlarsa gazeteden imzamı koymamalarını isteyebilirim. Sorun olacağını sanmam. Üstelik bir iki dostum da var, <i class="calibre3">policia</i>. Korunmaya ihtiyacım olursa, onlara güvenebileceğimi biliyorum.</p>
<p class="block5">Kız adamın cebinden bir deste anahtar çıkardığını, dalgın dalgın bu anahtarlarla oynadığını gördü. Çocuklara has perçemiyle kumral saçları, onu olduğundan da genç gösteriyordu. Sağ yanağını boydan boya kaplayan o korkunç yara izi bile sanki adama yakışmış, ona sert ve kararlı bir hava vermişti. Adamın anahtarları parmaklarının arasında döndürüşüne daldı.</p>
<p class="block5">Kızın anahtarlara baktığını görünce gülümsedi.</p>
<p class="block5">- Dün akşam da söylemiştim, dedi. Bu insanlar hakkında topladığım her şey, akıllarına bile gelmeyecek güvenli bir yerde saklı. Onun için endişelenme, Erica. Dikkatli olurum.</p>
<p class="block5">Kızın gözündeki endişenin kaybolmadığını gördü. Erica gülümsedi, elini uzatıp adamın dudağına dokundu. Öteki eliyle anahtarları cebine attı. Kızı kendine yakın, çok yakın hissediyordu.</p>
<p class="block5">- Erica...</p>
<p class="block5">- Evet?..</p>
<p class="block5">Konuşmak, gerçekten neler hissettiğini anlatmak üzere ağzını açıyordu ki, başlarının üzerindeki hoparlör canlandı, kızın uçağının kalkışa hazır olduğu anons edildi. Kız usulca elini kurtardı, eşyalarını toparlamaya girişti.</p>
<p class="block5">- Ne söyleyecektin, Rudi?</p>
<p class="block5">Gözleri buluşurken, Hernandez başını salladı, ayaklandı.</p>
<p class="block5">- Hiç. Hadi gel artık. Geç kalacaksın.</p>
<p class="block5">Kızın çantasını aldı, birlikte çıkış kapısına gittiler, güvenlik denetimine vardıklarında, çantayı uzattı.</p>
<p class="block5">- Herkese sevgilerimi ilet. Mavi gözler adamın yüzüne doğru döndü, gözlerine çevrildi. [29]</p>
<p class="block5">- Söylerim.</p>
<p class="block5">Adamın yanağını öpmek için yaklaştı. Hernandez başını çevirdi, usulca kızın dudaklarını öptü, kızın yumuşak sıcak parfümünü yeniden duydu. Kız kendini geri çekerken, Erica'nın vücudunu ne kadar arzuladığını bir kez daha anladı.</p>
<p class="block5">- <i class="calibre3">Auf Wiedersehen</i><sup class="calibre4">3</sup> Rudi. [<sup class="calibre4">3</sup> Almanca "Görüşmek üzere" (ç.n.)]</p>
<p class="block5">- <i class="calibre3">Auf Wiedersehen</i> Erica, iyi yolculuklar.</p>
<p class="block5">Güvenlik aramasına doğru yürüyen kızı izledi. Erica kapıda geri döndü, el salladı.</p>
<p class="block5">Sonra, uçağa binmeye çalışan yolcuların arasında gözden kayboldu. Hernandez başını sallayıp içini çekti. Söylemek istediğini söylemeliydi. Onu, bu kızı seviyordu. Tepedeki hoparlörlerin yeniden canlandığını duydu, tüm terminali kaplayan anonsa kulak verdi,</p>
<p class="block5">- Senyor Rudi Hernandez, lütfen danışmaya. Senyor Rudi Hernandez, lütfen danışmaya.</p>
<p class="block5">Danışmadaki kız bir mesaj uzattı. Mendoza'nın, editörün, bir kâğıda yazılı telefon numarası. Bir telefon kabini bulup numarayı çevirdi. Telefonu Mendoza açtı.</p>
<p class="block5">- Si?</p>
<p class="block5">- Ben Rudi, havaalanındayım.</p>
<p class="block5">- <i class="calibre3">Buenas tardes, amigo</i>.<sup class="calibre4">4</sup> [<sup class="calibre4">4</sup> İspanyolca öğleden sonra söylenen, "iyi akşamlar, dostum" ya da "iyi öğleden sonraları, dostum" anlamında bir selamlama (ç.n.)] Bazılarının işleri tıkırında. Oysa bazıları ekmek parası kazanmak için bu sıcakta, hamam gibi bir büroda çalışmak zorunda. Rudi sırıttı, - Çağırıldığımı duydum, dedi. Ne var?</p>
<p class="block5">Ceplerini karıştırarak paketini buldu, bir sigara çıkarıp yaktı. Mendoza,</p>
<p class="block5">- O seksi ve güzel sarışın gringo kadınla işin bitti mi? diye sordu.</p>
<p class="block5">- Hey, biraz saygılı ol, kimden söz ettiğini de salon unutma, dedi Rudi kıs kıs gülerek. Tamam, ne var? Tatlı bir iş mi?</p>
<p class="block5">- Enrico Caddesi'nde silahlı bir soygun, bir de intihar eden bir herif. [30] Hangisini istersin? Victor Estrel biriyle ilgilenecek, eski dost olduğumuzu düşünerek seçimi senin yapmanı istedim.</p>
<p class="block5">- Teşekkürler, dedi Rudi. Bu dostluğunu bir güzellik yarışması ile parti kongresi arasında seçim yapmak gerektiğinde de hatırlasan?</p>
<p class="block5">Öbür uçta Mendoza'nın gülümsediğini tahmin ediyordu.</p>
<p class="block5">- Ast üst farkı, amigo. Kaldı ki güzel kızlar işini yapmana da engel oluyor, biliyorsun. Bu kadarı yeter, hangisini alıyorsun?</p>
<p class="block5">- Soygun da ne?</p>
<p class="block5">- Çocuğun biri bir gringo turisti bıçaklayıp cüzdanını almış. Aynasızlar çocuğu yakalamış, gringoyu da elindeki yaranın tedavisi için kent hastanesine götürmüşler.</p>
<p class="block5">- Ya intihar? Kısa bir sessizlik.</p>
<p class="block5">- Yirmi dakika önce, karakoldaki dostum Casado aradı. Trinidad Mahallesi'nde moruğun biri kendi beynini dağıtmış.</p>
<p class="block5">Rudi Hernandez ağzındaki sigarayı çekti, cebine uzanıp not defteri ile kalemini ararken hangi hikâyeyi seçmek istediğini düşündü. Aynı gazetede geçen on yıldan sonra, hangi hikâyeyi alacağının gerçekten de önemi yoktu.</p>
<p class="block5">Bütün öyküleri öğrenmiş, bütün cinayetleri görmüştü. Gereğinden fazla <i class="calibre3">cana</i><sup class="calibre4">5</sup> [<sup class="calibre4">5</sup> Şekerkamışından üretilen, alkol oranı yüksek bir içki. (ç.n.)] içtikten sonra <i class="calibre3">barrios</i>ta birbirlerini bıçaklayan çılgın yerliler ya da salak mestizolar, yükselmeye çalışan namussuz siyasetçiler, Palma Sokağında turistlerin çantalarını, cüzdanlarını alıp kaçan çocuk çeteleri. Hepsi de onun için birbirinin aynı şeylerdi. Bu nedenledir ki, üzerinde çalıştığı hikâye çok daha önemliydi.</p>
<p class="block5">- Orada mısın? Mendoza'nın sesi sinirliydi.</p>
<p class="block5">Rudi, bütün günümü seni bekleyerek geçiremem.</p>
<p class="block5">- O moruk, onun hakkında bir şey biliyor musun?</p>
<p class="block5">- Sadece adını ve adresini... Bekle bir dakika, buralarda bir yerlerde olacak...</p>
<p class="block5">Hernandez sigarasından bir nefes çekti. Hangisi? Şiddet kullanarak adam soymak mı, intihar mı? Ne önemi vardı ki... Havaalanına en yakın olanını seç. [31]</p>
<p class="block5">- Herifin adı... Aman Tanrım, isme bak... Tsarkin... Nicolas Tsarkin. İguazu Sokağı'nda bir ev. Yirmi üç numara.</p>
<p class="block5">Hernandez durakladı. Bel kemiğinden aşağı yayılan ürpertiyi hissetmişti.</p>
<p class="block5">- Nicolas Tsarkin mi dedin?.. Emin misin?</p>
<p class="block5">- Tabiî ki eminim. Burada böyle yazılı.</p>
<p class="block5">Asuncion'da kaç tane Nicolas Tsarkin olabilir ki? Hernandez'in vücudu adrenalin hücumuyla karşı karşıyaydı, duyduğu adı, adamın yüzünü hatırladı. Mendoza yanılmış olmasın?</p>
<p class="block5">- Adresi bir daha ver?</p>
<p class="block5">- Yirmi üç, İguazu Sokağı. Neyin var? Adamın adını daha önce duydun mu?</p>
<p class="block5">- Hayır, diye yalan söyledi Hernandez. Ya polis? Ensesinin, avuçlarının içinin terden sırılsıklam olduğunu hissedebiliyordu. Terminalin dışı en az kırk derece olmalıydı, içerisi serindi, yirmi iki falan, yine de terden sucuk gibiydi.</p>
<p class="block5">- Ne olmuş polise? diye sordu Mendoza.</p>
<p class="block5">- Evdeler mi?</p>
<p class="block5">- Herhalde. Ama emin değilim. Bir duraklama. Peki... Hangisini alıyorsun?</p>
<p class="block5">Hernandez tereddüt etti. Adres aynıydı. Oraya gitmiş, arabasını yolun öbür tarafına çekerek gözetlemişti. Gözetlemişti, çünkü Rodriguez gözetlemesini istemişti. Fotoğrafları çektiği gün. Yaşlı adamın oturduğu yüksek duvarlı beyaz ev.</p>
<p class="block5">Rodriguez, izlenecek kişinin o moruk olduğunu da söylemişti. Şimdi de ölüm haberini alıyordu. Hem ihtiyar hem de Rodriguez ölmüştü. Ahizeden, Mendoza'nın bu kez gerçekten öfkeli çıkan sesini duydu.</p>
<p class="block5">- Hay Allah, Rudi... Senin neyin var? Hangisini alıyorsun? Zamanım yok.</p>
<p class="block5">- Tsarkin'i alıyorum, dedi Hernandez. Yakında görüşürüz. <br class="calibre1" id="calibre_pb_5"/>
</p>
</body></html>
