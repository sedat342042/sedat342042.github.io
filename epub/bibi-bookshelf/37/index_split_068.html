<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Elli beşinci kısım</p>
<p class="whitespace"> </p>
<p class="block5">Araba birden durunca, Volkmann kendine geldi. Farlar söndürülmüş, arabanın kapıları açılmıştı. Araba yolunun hemen karşısındaki tek evi gördü. Evin solunda bir garaj vardı, evin ön kapısı da açıktı. Araba yolunun kenarında bir sıra çam ağacı vardı. Ağaçların arasından, hafifçe yağan karın ötesinde uzaktaki kentin ışıklarını gördü. Ağaçların içindeki başka evlerin ışıkların gördüğünü sandı, Münih yakınlarındaki dağlardan birinde olduklarını düşündü. Geriye döndüğünde, aydınlık bir kapıdan dışarıya, kara çıkan Wolfgang Lubsch'u gördü. Üzerinde kalın bir parka vardı, gözlükleri ışıkta parlıyordu.</p>
<p class="block5">Terörist durup tepedeki güçlü ışıkların aydınlığında çevresine bakındı. Volkmann arabadan sürüklenerek çıkarıldı, birkaç saniye sonra sıcak ve rahat bir oturma odasındaydılar. Camlı kapıların ötesinde balkonunun göründüğü odanın tüm ışıkları yanıyordu. Masanın üzerinde yarım şişe şnaps ve kadehler vardı.</p>
<p class="block5">Lubsch ayağıyla bir iskemle itti.</p>
<p class="block5">- Otur, Volkmann.</p>
<p class="block5">Volkmann emri duymazlıktan gelince:</p>
<p class="block5">- Başka zaman olsa, beyninin ortasına bir kurşun çakmaya zerre kadar tereddüt etmezdim, dedi terörist. Sen gazetecisin, öyle değil mi, Volkmann?</p>
<p class="block5">Volkmann gözlerini Lubsch'a çevirdi. Arabadan sürüklenerek indirilirken, soğuk hava yüzüne çarparak, onu tamamen uyandırmıştı, ama hâlâ dengesini bulmaya çalışıyordu. Lubsch bir sigara yakıp Volkmann'a baktı.</p>
<p class="block5">- Kim olduğunu öğrenmek zor olmadı, Volkmann. Senin ve benim gibiler, kedi köpek gibi birbirimizin kokusunu alırız. Göldeki konuşmamızdan sonra beni endişelendirdin, Kimdin? Winter'in ölümüyle neden bu kadar ilgileniyordun? O kadar ilgiliydin ki, uyarıma rağmen peşimden gelerek kendini tehlikeye attın.</p>
<p class="block5">Volkmann gözlerini genç adamın yüzünden ayırmadan, yavaşça konuştu.</p>
<p class="block5">- Zürih Havaalanı'ndakiler, senin adamların mıydı?</p>
<p class="block5">Lubsch havaya ağız dolusu duman üfledi.</p>
<p class="block5">- Göldeki o günden sonra, senin ve kızın her hareketini izledik. Manastırda ölüme ne kadar yaklaştığını hiç bilemeyeceksin, Volkmann.</p>
<p class="block5">- Nasıl?</p>
<p class="block5">Lubsch oturdu.</p>
<p class="block5">- Seni nasıl mı izledik? Kızı izlemek kolaydı. Ama sen...</p>
<p class="block5">Lubsch elini cebine soktu, iğne kadar anteni olan küçük bir elektronik alet çıkardı, iki parmağının arasında tuttu.</p>
<p class="block5">- Arabana tutturulmuş basit bir verici. Böylece seni hiç kaybetmedik. Aynı şeyi arkadaşın Molke'yle adamlarına da uyguladık. Biliyor musun, bizi şaşırttın, Volkmann. Bu işte her şey bizi şaşırttı. Şu ana kadar.</p>
<p class="block5">- Sen, Kesser ve adamlarıyla birlikte değil misin?</p>
<p class="block5">- Bana haksızlık etme, Volkmann. Bazen yardımını kabul ettik, ama ihtiyacımız olduğu için.</p>
<p class="block5">- Neredeyiz?</p>
<p class="block5">- Rahatsız edilmeyeceğimiz sakin bir yerde.</p>
<p class="block5">Volkmann odaya baktı. Dışarıya açılan kapının yanında Lubsch'un iki adamı duruyordu. Birinin elinde bir Walther vardı. Volkmann ikisini de tanıdı: biri, arabanın canımda gördüğü, adı Hartig olandı; öteki de cop kullanan, yüzü yaralı adam. Her ikisi de ifadesiz gözlerle ona bakıyorlardı. Volkmann dönüp Lubsch'a baktı.</p>
<p class="block5">- Beni neden buraya getirdiniz? Arkadaşların eski hesabı kapatabilsinler diye mi?</p>
<p class="block5">- Pek sayılmaz. Seninle konuşacaklarımız var.</p>
<p class="block5">- Konuşacak ne var ki?</p>
<p class="block5">- Her ikimiz için de önemli bir şey.</p>
<p class="block5">Lubsch durakladı.</p>
<p class="block5">- Adamlarımın davranışını bağışlamalısın, Volkmann. Ama bak, Kesser'in adamlarının kayıp arkadaşlarını aramaya çıkacaklarını düşünüyorduk. Onların yerine sen çıkageldin. Biz de şaşırdık.</p>
<p class="block5">Volkmann teröristin yüzüne baktı.</p>
<p class="block5">- Kesser nerede? Elinizde mi?</p>
<p class="block5">Lubsch soruyu duymazdan gelerek kalktı. Pencereye kadar yürüdükten sonra, Volkmann'a döndü.</p>
<p class="block5">- Biz Almanlar kendimizi sanki bir tiyatroda gibi görürüz. Gürültücü, saldırgan, hatta duygusuz olabiliriz. Ama hayvan değiliz, Volkmann. Sözde terörist olarak adlandırılan bizler bile. Hepimizin yeni bir Reich'ı istediğini sanma sakın.</p>
<p class="block5">- Kesser ve arkadaşlarının amaçlarını biliyorsun, o halde.</p>
<p class="block5">- Evet, Volkmann. Biliyorum.</p>
<p class="block5">- Kesser mi anlattı?</p>
<p class="block5">- Pek sayılmaz. O öldü.</p>
<p class="block5">Volkmann konuşmaya yeltendi, Lubsch sözünü kesti.</p>
<p class="block5">- Adamlarımdan ikisi evinin dışında onu bekliyordu. Onlara Kesser'i canlı yakalama emri vermiştim. Bize öğrenmek istediklerimizi anlatacağını ummuştum. Kesser evinden çıktı. Dağa doğru gitti. Yan yolda adamlarım yanından geçip yolunu kestiler. Kesser ne olduğunu anladığında, tabancasını çekti, adamlarımdan birini öldürdü. Bizimkiler de ateş etti. Kurşunlardan biri Kesser'in kafasına isabet etti. Güvenli evlerimizden birine getirildiğinde, hâlâ yaşıyordu. Ama ben oraya yetişemeden öldü.</p>
<p class="block5">Volkmann öfkeli ve derin bir nefes aldı, soluğunu yavaş yavaş boşalttı.</p>
<p class="block5">- Ne yaptığının farkında mısın, Lubsch?</p>
<p class="block5">- Dünya o olmayınca çok daha güzel, inan bana Volkmann.</p>
<p class="block5">- Winter'i de sen mi öldürdün?</p>
<p class="block5">- Kesser'in kendi adamları.</p>
<p class="block5">- Neden?</p>
<p class="block5">- Sana gölün kenarında anlatmıştım, Volkmann. Winter gevezeydi, Özellikle de içtiği zaman. Arkadaşlarıyla birlikte oluşturacakları yeni düzenden söz etmeye bayılırdı. [631] Yeni Almanya. Yeni düzen zamanı yaklaştıkça, Winter daha çok konuşmaya başladı. O zaman Kesser onu giderek daha az kullanmaya başladı, adamın çok içtiğini, çok konuştuğunu biliyordu. Bir gün Kesser'in adamlarından biri arayıp Winter'in Berlin'de bir barda kafa çektiğini, söylememesi gereken şeyleri uluorta anlattığını söylemiş. Kesser onu bu nedenle vurdurdu. Onu Hayvanat Bahçesi İstasyonunun yakınlarında vurdular ki, polis bunun uyuşturucuyla ilgili olduğunu sansın, Winter'in uyuşturucu yüzünden öldürüldüğünü düşünsün.</p>
<p class="block5">Volkmann öteye, cam kapıların ardındaki kent ışıklarına baktı, sonra yeniden Lubsch'a:</p>
<p class="block5">- Kesser'i neden yakalamak istedin? diye sordu.</p>
<p class="block5">- Seninle aynı nedenle. Onun ve arkadaşlarının niyetini öğrenmek için. Adamlarımdan ikisi senin Strasbourg'daki evini gözetliyorlardı. İki adamın kızı siyah bir Mercedes'le götürdüklerini gördüler. Patlamayı duyduklarında, Mercedes'i izlemeye devam etmeye karar verdiler. Arabayı Augsburg'a kadar izlediler, ama tipide kaybettiler. Bu işin arkasında Kesser'in olduğunu düşünüp onu ziyaret etmeye karar verdik.</p>
<p class="block5">Lubsch'a bakan Volkmann’ın yüzü ter içindeydi.</p>
<p class="block5">- Kızın nerede olduğunu biliyor musun?</p>
<p class="block5">- Kesser'i izlediğin yerde, Kaalberg'de.</p>
<p class="block5">- Yaşıyor mu?</p>
<p class="block5">- Hiçbir fikrim yok, Volkmann.</p>
<p class="block5">- Dağda olduğunu nereden biliyorsun?</p>
<p class="block5">- Winter'in ölümünü öğrendiğim yoldan. Kesser'le olanlardan sonra, geri dönüp kız arkadaşını aradık. Kesser'in cesedini gösterince, gerisi çorap söküğü gibi geldi. O da bu gruba katılmış, ama hayatım tehlikeye atacak ölçüde bağlılığı yok. Strasbourg'daki kızı kaçırmak, Kesser'in adamlarının planının bir parçası. Senin ve seninkilerin neler bildiğini bulabilmek için.</p>
<p class="block5">- Kesser'in kız arkadaşı başka neler anlattı?</p>
<p class="block5">Lubsch gözlerini Volkmann'a dikti.</p>
<p class="block5">- Bu işin arkasındakileri. Niyetlerini. Bildiği her şeyi.</p>
<p class="block5">- Anlat.</p>
<p class="block5">Lubsch tereddüt etti, sonra şnaps şişesiyle kadehlerden birine uzandı. Hızla kadehi doldurup Volkmann'a verdi. Volkmann kadehi itti.</p>
<p class="block5">- İçki istemedim, Lubsch. Kızın sana ne anlattığını öğrenmek istedim.</p>
<p class="block5">- Kadehi al, Volkmann. Sana anlattıklarımı duyduğunda, içkiye ihtiyacın olacak. Sonra da dostum, sana ne yapacağımızı söyleyeceğim.</p>
<p class="block5">Camların önünde karlar uçuşuyordu. Volkmann kadehini boşaltıp masanın üzerine bıraktı. Lubsch kendine bir kadeh doldurdu, ateşin yanına gitti.</p>
<p class="block5">- Kaalberg'de bir füzeleri var. Geleneksel başlıklardan birisi değil, nükleer başlıklı. Ordu ve poliste Neonazi hücreleri var, bir de onları destekleyen politikacıları. Gölün oradayken bana sorduğun adam, Schmeltz, o da burada, dağda, ipin ucunu tutanlardan biri de o. Nazilerin 1923'te denediklerinin eşini, bir darbe yapmayı planlıyorlar. Yalnız bu kez ellerinde nükleer başlık var. Eğer dış güçlerden herhangi biri Alman sınırını aşıp müdahaleye kalkarsa, bütün dünyayı cehenneme çevirecekler.</p>
<p class="block5">Lubsch elindeki kadehi bir dikişte boşalttı.</p>
<p class="block5">- Kız her şeyi bilen ayrıcalıklılardan değildi. Ama bildiği kadarı da yeterli oldu. Başlangıçta, Dollman'ı ve bakanlarını öldürecekler.</p>
<p class="block5">Lubsch Volkmann'ın yüzündeki ifadeyi gördü.</p>
<p class="block5">- Nasıl?</p>
<p class="block5">- Berlin'de, Wannsee yakınlarında, Dollman'ın metresinin evi varmış. Kadının adı Lisl Henning. O da Kesser'in arkadaşlarından biri. Dollman bu gece, gece yarısından sonra orada olacak. Bir de Kerim Özçelik adlı bir Türk var, Dollman'ın kellesine bir kurşun yapıştırmak istiyor...</p>
<p class="block5">- Ya bakanlar?..</p>
<p class="block5">- Kız bilmiyordu. Tek bildiği, bakanların Dollman'dan sonra vurulacağı. Hepsi öldürülecek.</p>
<p class="block5">Volkmann tereddüt etti, banttaki sesler birden anlaşılır olmuştu. Konuşurken, yüzü ter içindeydi.</p>
<p class="block5">- Neden Özçelik, neden Kesser'in kendi adamlarından birisi değil?</p>
<p class="block5">- Çünkü çok akıllılar, Volkmann. Özçelik tetiği çeker, kabine üyelerinin hepsi öldürülür öldürülmez, tüm sokaklar göçmen işçi kanına susamış insanlarla dolacak. [633] Kesser'in arkadaşları bu planı gerçekten iyi düşünmüş. Dollman ve bakanların ölümünü göçmenlerin arasındaki aşırılara yükleyecekler. Almanları göçmenlere karşı kışkırtıp, arada da darbeyi tereyağından kıl çeker gibi gerçekleştirecekler.</p>
<p class="block5">Lubsch kadehini bıraktı.</p>
<p class="block5">- Her şeyi en ince ayrıntısına kadar planlamışlar. Gidip gezdiğin manastırın ne olarak kullanılacağını biliyor musun? Bir tutukevi olacak... istenmeyenler için. Göçmenler ve diğerleri için. Yeni bir Dachau, bundan kuşkum yok. Üstelik orası tek değil. Kesser'in elinde, arkadaşları iktidara geldiği andan itibaren kullanılacak yerlerle ilgili uzun bir liste vardı. Üstelik Dollman'la bakanlar öldürüldükten sonra da ülkenin büyük bölümü onların yanında olacak.</p>
<p class="block5">Volkmann uzun süre bir şey söylemeden camdan dışarı baktı, sonra yeniden Lubsch'a döndü.</p>
<p class="block5">- Bana ne yapmayı düşündüğünü anlat.</p>
<p class="block5">- Yapabileceğimiz tek şeyi. Berlin'e ulaşamayız, ama Kaalberg buraya yarım saat.</p>
<p class="block5">Ben ve adamlarım oraya girmeyi ve füzeyi almayı deneyeceğiz. Füzeyi etkisiz hale getirmeyi.</p>
<p class="block5">- Yanlış yapıyorsun, Lubsch. Tek başına başarman mümkün değil. Bırak da Berlin'i arayayım. Adam gönderirler...</p>
<p class="block5">Lubsch başını salladı.</p>
<p class="block5">- Onları inandırman ne kadar zaman alır, Volkmann? O zaman belki de çok geç olur.</p>
<p class="block5">- Senin ve adamlarının başarılı olacağını nereden çıkarıyorsun?</p>
<p class="block5">- Volkmann, bu havada dağın tepesine varsak bile kendimizi şanslı görmemiz gerekir. Ama eğer oraya varırsak, başarma ihtimalimiz olur. Sadece Berlin'e haber vermekle bir yere varamayız. Kız Kesser'in arkadaşlarının bakanları nasıl vuracaklarını bilmiyordu, ama dağdakilerden biri bunu biliyordur. Dollman ölse de, ülke toparlanıp kargaşayı durdurabilir. Ama eğer hükümet olmazsa, hiçbir güç Kesser'in arkadaşlarını yollarından çeviremez. Kıza göre Kaalberg'de altıdan fazla silahlı adam yok. Benim yanımda üç kişi var. Seninle birlikte beş oluyoruz, yani sayılar neredeyse eşit.</p>
<p class="block5">- Silah gerekecek.</p>
<p class="block5">- Var. Otomatik tabancalar, el bombaları... [635]</p>
<p class="block5">Lubsch belli belirsiz gülümsedi.</p>
<p class="block5">- Çoğunu Kesser'in adamlarından almıştık. İlginç, öyle değil mi?</p>
<p class="block5">Lubsch tereddüt etti.</p>
<p class="block5">- Ee, ne diyorsun, Volkmann? Bizimle geliyor musun?</p>
<p class="block5">Volkmann camdan dışarıya, kar perdesinden sızan ışıklara baktı. Sonra Lubsch'a döndü. Teröristin yüzünü inceledi.</p>
<p class="block5">- Bunu neden yapıyorsun, Lubsch? Bana neden yardım ediyorsun?</p>
<p class="block5">- Sana söylediğim nedenle, Volkmann. Yeni bir Reich ya da ona benzer bir şey istemiyorum. Senin için, ben sadece bir teröristim. Ama ülkem için daha iyi bir gelecek olduğuna inanıyorum. O gelecek belki senin hoşuna gitmeyebilir, belki de fazla idealist bulursun. Ama emin olduğum bir şey var: Kesser gibilerin o gelecekte yeri yok. Geçmişin yanlışlarının yinelenmesini istemiyorum. Çünkü eğer yinelenirse, bir daha hiç Almanya olmaz. Asla. Lubsch üzüntüyle gülümsedi.</p>
<p class="block5">- Biliyorum, seninle güçlerimizi birleştirmemiz saçma, ama ne yaparsın?</p>
<p class="block5">Gözlerini Volkmann'a dikti.</p>
<p class="block5">- Evet, geliyor musun bizimle?</p>
<p class="block5">Volkmann tereddüt ediyordu.</p>
<p class="block5">- Önceden iki konuda anlaşalım.</p>
<p class="block5">- Neymiş?</p>
<p class="block5">- Berlin'i arayacağım.</p>
<p class="block5">Lubsch bir an düşündü.</p>
<p class="block5">- İkinci konu?</p>
<p class="block5">- O adam... Schmeltz.</p>
<p class="block5">- Ne olmuş?</p>
<p class="block5">Volkmann dışarıya, yağan kara, sonra tavana baktı, sonunda teröriste döndü.</p>
<p class="block5">- Eğer dağa tırmanmayı başarırsak, o benim.</p>
<p class="block5">Lubsch birkaç saniye cevap vermedi.</p>
<p class="block5">- Bütün bunlar sadece kız için değil, öyle değil mi, Volkmann? Sadece Erica Kranz için değil?</p>
<p class="block5">- Schmeltz hakkında Kesser'in kız arkadaşının sana söylemediği bir şey daha var.</p>
<p class="block5">Terörist başını salladı, sesi yorgun gibiydi. [636]</p>
<p class="block5">- Anlattı, Volkmann. Sana söylemememin nedeni, saçmaladığımı sanmandan korktuğum içindi.</p>
<p class="block5">Lubsch hâlâ inanamıyormuş gibi başını salladı.</p>
<p class="block5">- Bir yanım kızın söylediklerine inanmak istiyor, bir yanım da, söylediklerinin deli saçması olduğunu haykırıyor. Oysa hâlâ kızın yalan söylemediğini düşünüyorum. Hele şimdi, senin söylediklerinden sonra. Tarihin kendini tekrarladığını söylerler. Ama bu durumda, kim inanırdı ki?</p>
<p class="block5">Durakladı.</p>
<p class="block5">- Ne istiyorsun, Volkmann? Ölüler adına konuşma fırsatı mı? <br class="calibre1" id="calibre_pb_69"/>
</p>
</body></html>
