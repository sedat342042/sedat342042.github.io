<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Yirmi beşinci kısım</p>
<p class="whitespace"> </p>
<p class="block5">Evine gelip sessizce içeriye girdiğinde gece yarısına geliyordu; kız misafir odasında uyuyordu. Peters'ın ev telefonunu çevirdi. Peters ses karıştırıcısını çalıştırdıktan sonra da Lubsch'la olanları anlattı.</p>
<p class="block5">- Aman Tanrım. Joe, büyük tehlike atlatmışsın. Kızın adını BfV’ye vermemi ister misin?</p>
<p class="block5">- Hayır. Bırak da gelişmeleri bir izleyelim. Eğer Lubsch benimle uğraşırsa, o zaman veririz.</p>
<p class="block5">- Lubsch gerçekleri anlattı mı, sence?</p>
<p class="block5">- Benimki sadece bir tahmin, Tom. Bana kalırsa, evet. Ama önce bir kontrol etmeliyim.</p>
<p class="block5">- Ne yapacaksın? Ferguson birkaç gün burada olmayacak.</p>
<p class="block5">- Devam edeceğim.</p>
<p class="block5">- Peki. Yardıma ihtiyacın olursa, haber ver. Erhard Schmeltz hakkında Berlin'den, Bilgi Merkezi'nden belgeler geldi.</p>
<p class="block5">- Ne diyorlar?</p>
<p class="block5">- Nazi Partisi'nin üyelerinin kaydını tutmaya başladığı 1925'ten bu yana bütün bilgilere sahipler. Kayıtlara göre, "altı sekiz dokuz altı dört" numarada, Hamburg'da doğmuş bir Erhard Johann Schmeltz var. Partiye 1927, kasım ayında başvurmuş, doğum tarihi de Sanchez'in raporundakiyle aynı. Başvuru tarihine bakar, partinin de en parlak zamanında on milyon üyesi olduğunu düşünürsek, daha başlarda Nazilere katıldığı anlaşılıyor. [300]</p>
<p class="block5">- Başka ne bilgi var?</p>
<p class="block5">- Ellerindeki orijinal başvuru, hakkındaki bilgiler ve fotoğraf Münih'teki Nazi Partisi Merkezi'nin ana dosyasından alınmış. Aynı zamanda kahverengi gömlekli SA'ların, Sturmabteilung'un da üyesi. Schmeltz Güney Amerika'ya giderken de Nazi Partisinden istifa etmemiş. 1944 yılında ölene kadar parti aidatını ödemeye devam etmiş. Ödemelerin gıyabında yapılmasını istemiş.</p>
<p class="block5">- Bundan nasıl emin oluyorlar?</p>
<p class="block5">- Nazilerin Gau Ausland adını verdikleri bir örgütleri var. Bunu açıklamanın en iyi yolu, yabancı ülkelerdeki parti üyeleriyle ya da Almanya'dan ayrılmalarına rağmen üyeliklerini devam ettirenlerle ilgili bir örgüt demek olur. Gerçek Naziler. Schmeltz 1931'den beri Gau Ausland'a kayıtlı.</p>
<p class="block5">Peters sözlerini sürdürmeden önce bir süre durakladı.</p>
<p class="block5">- Bir şey daha var, Joe. Bilgi Merkezi'ne göre, Erhard Schmeltz'in başvuru formunda bir de tavsiye yazısı varmış.</p>
<p class="block5">- Ne demek bu?</p>
<p class="block5">- Anlaşılan, parti için yapılan her başvurunun birisi tarafından desteklenmesi, onaylanması gerekiyormuş. Genellikle başvurunun yapıldığı bölgenin lideri falan. Ama Schmeltz'in dosyasındaki tavsiye Berlin'den, Prinz-Albrecht Strasse'den gelmiş, yani SS Merkezi'nden. Schmeltz'in başvurusunu yaptığı dönemde, bu pek rastlanan bir şey değilmiş. Mektup Heinrich Himmler tarafından imzalanmış. Schmeltz'in derhal kabul edilmesini istemiş. Bu mektuba göre Schmeltz Himmler'in yakını ya da çok güvendiği biri. Belki de partide üst düzeyden çok tanıdığı vardı.</p>
<p class="block5">Volkmann durdu, bilgileri hazmetmeye çalıştı.</p>
<p class="block5">- Başka?</p>
<p class="block5">- Reimer hakkında. Bilgi Merkezi, SS subayları hakkındaki dosyalarda onun adına rastladı. Anlaşılan Amerikalıların savaş sonrasında ele geçirdiği belgeler içinde SS subaylarıyla ilgili eksiksiz bilgi var. Ama dosyada bize yardımcı olabilecek fazla bir şey yok. Reimer ve Schmeltz hakkındaki bilgilerin birer kopyasının yarın sabah masanda olmasını sağlayacağım. Ya sen, başka bir şeye ihtiyacın var mı?</p>
<p class="block5">- Lothar Kesser, Bavyeralı bir fen öğrencisi. Onun hakkında bilgi istiyorum. Fazla bir ipucu veremiyorum belki, ama bakarsın şansımız vardır. Bir de yarın sabah ilk uçakla Zürich'e gidip dönmek istiyorum.</p>
<p class="block5">- Neden Zürich?</p>
<p class="block5">- Ted Birken'i hatırladın mı?</p>
<p class="block5">Peters güldü:</p>
<p class="block5">- O yaşlı tilkiyi uzun yıllar önce emekliye ayırdıklarını sanıyordum.</p>
<p class="block5">- Ayırdılar. Ama bence hâlâ bize yardımcı olabilecek ilişkileri var.</p>
<p class="block5">- Tamam. Şimdi hemen büroyu arayıp biletini ayarlatacağım. Beni habersiz bırakma, iyi geceler, Joe.</p>
<p class="block5">- İyi geceler.</p>
<p class="block5">Volkmann ahizeyi yerine bırakırken, bir ses duyup döndü. Erica Kranz kapının eşiğinde duruyordu. Sabahlık giymişti. Biraz öfkeli gözlerle Volkmann'a baktı.</p>
<p class="block5">- Telefonda söylediklerini duydum. Bir daha Lubsch ve Karen'le temas etmeyeceğini söylemiştin. Bugün oraya mı gittin, Karen'in yerine?</p>
<p class="block5">Volkmann cevap vermedi, mavi gözler suçlar gibi bakmayı sürdürdü:</p>
<p class="block5">- Lubsch'un nasıl biri olduğunu biliyorsun. Neler yapabileceğini de. Bunu neden yaptın, Joe? Neden ikimizi de tehlikeye attın?</p>
<p class="block5">- Seni rahatsız etmeyecek, Erica. Bunu sağladım. Eğer ederse, polise Karen'i anlatacağımı biliyor. İnan bana, korkacak bir şey yok.</p>
<p class="block5">Kız tereddüt etti.</p>
<p class="block5">- Beni daha da çok endişelendiren başka bir şey var galiba, Joe.</p>
<p class="block5">- Ne?</p>
<p class="block5">- Bana ne yapacağını söyleyecek kadar güvenmiyorsun.</p>
<p class="block5">Volkmann cevap vermedi. Kız oturdu. Başını kaldırıp,</p>
<p class="block5">- Bana Lubsch'un söylediklerini anlat, dedi.</p>
<p class="block5">Anlatırken, kızın gözlerini ondan ayıramadığını gördü.</p>
<p class="block5">- Ona güveniyor musun?</p>
<p class="block5">- Güvenmek, hayır. Ama inanıyor musun, dersen, cevabım evet.</p>
<p class="block5">Erica Kranz başını salladı.</p>
<p class="block5">- Seni yanıltmaya çalışabileceğini düşünmüyor musun? [302]</p>
<p class="block5">Winter'in adamları, o insanları neden öldürmek istesinler ki? Lubsch'un göçmenlere karşı ırkçı saldırılar düzenlemesinde onların ne çıkan olabilir? Ya da hazine malına? Hedefler o kadar çeşitli ki. Bunun bir anlamı olamaz.</p>
<p class="block5">- Belki. Yine de Wolfgang Lubsch'un yalan söylediğine inanmıyorum, Erica. Bana doğruyu söyledi, diye düşünüyorum.</p>
<p class="block5">- Peki ya Lubsch bütün anlattıklarının tersine, hâlâ Winter'le işbirliği yapıyorsa? Eğer yapıyorsa, gidip ona senden ve benden söz edecektir.</p>
<p class="block5">- Bu katlanmamız gereken bir risk.</p>
<p class="block5">Kıza baktı.</p>
<p class="block5">- Sen Rudi'yi öldürenleri bulmak istiyorsun, Erica. Lubsch'u konuşturmak tek çareydi.</p>
<p class="block5">Kız cevap vermedi, başını çevirdi. Öfkesi dinmişti, ama sustu. Volkmann pencereye yaklaştı. Döndüğünde:</p>
<p class="block5">- Gazete arşivlerine erişebilir misin? dedi.</p>
<p class="block5">Kız bir süre düşündü.</p>
<p class="block5">- Frankfurter Zeitung olur mu?</p>
<p class="block5">- Peki, oradaki dosyaları bir araştırır mısın? Lubsch'un sözünü ettiği, Winter ile Kesser'in öldürülmesini istediği kişiler. Rauscher, bir de Hedda adındaki kadın. Soyadı Pohl ya da Puhl. Bak bakalım, bir şeyler bulabilecek misin?</p>
<p class="block5">- Tam olarak aradığın ne?</p>
<p class="block5">- Öldürülüp öldürülmedikleri. Ya da saldırıya uğramışlar mı? Herhangi bir nedenle gazetelere çıkıp çıkmadıkları. Herhangi bir şey işte.</p>
<p class="block5">- Seninkiler bunu araştıramaz mı?</p>
<p class="block5">- Bunun için DSE'deki Almanya Masası'na başvurmak gerekir. Oysa ben bu işi şimdilik kendime saklamak istiyorum. Olup biteni anlayana kadar, onlara ne kadar az ihtiyacım olursa, o kadar iyi.</p>
<p class="block5">Durakladı.</p>
<p class="block5">- Bir de Berlin'deki politikacı, Massow. Bürosunu arayıp bir randevu almayı dene. Eğer kabul ederse, Berlin'e gider, onunla görüşürüm.</p>
<p class="block5">- Onunla ne konuşacaksın?</p>
<p class="block5">- Eğer Lubsch'un söyledikleri doğruysa, Winter'in arkadaşlarının Massow'un ölmesini istemeleri için bir neden olmalı. Belki Massow bunun nedenini biliyordur. [303] Bir şey bulabilirsen, bana ulaşabileceğin bir telefon numarası bırakacağım. Eğer burada değilsem, Peters'ı ararsın ya da bir mesaj bırakırsın.</p>
<p class="block5">- Sen Strasbourg'da olmayacak mısın?</p>
<p class="block5">Volkmann başını salladı.</p>
<p class="block5">- Sanchez'in gönderdiği bilgiler; Reichsbank'ın savaş öncesi ve savaş sırasında Paraguay'a, Schmeltz'e gönderdiği para. Zürich'te bu konuda fikir danışacağım biri var. Bana yardım edebileceğini sandığım biri.</p>
<p class="block5">Erhard Schmeltz konusunda Peters'ten duyduklarını anlattı. Kızın yüzünde küçük bir şaşkınlık belirtisi vardı.</p>
<p class="block5">- Schmeltz'in geçmişiyle Lubsch'un anlattığı olaylar hakkında bir ilişki olduğunu mu sanıyorsun? Cinayetlerle bir ilişkisi olabilir mi?</p>
<p class="block5">- Bilmiyorum, Erica. Erhard Schmeltz ya da oğlu hakkında hemen hemen hiçbir şey bilmiyoruz. Elimizde sadece Berlin'den aldığımız bilgilerle, Chaco'daki arazinin sahibi olduğu var. Bakalım, Zürich'te yarın neler çıkacak?</p>
<p class="block5">- Kesser denen o adam. Lothar Kesser. Seninkiler onu bulabilir mi?</p>
<p class="block5">- Eğer hakkında bir dosya varsa, bulabilirler.</p>
<p class="block5">Kız ayağa kalkarken:</p>
<p class="block5">- Zürich'e yarın kaçta gideceksin, Joe? diye sordu.</p>
<p class="block5">- Sanırım dokuzdan önce. Neden sordun?</p>
<p class="block5">- O zaman bırakayım da, biraz uyu.</p>
<p class="block5">Kız gitmeye hazırlanırken:</p>
<p class="block5">- Üniversitedeyken, Winter'i iyi tanır mıydın? diye sordu Volkmann.</p>
<p class="block5">Kız başını salladı.</p>
<p class="block5">- Pek tanımazdım. Onu üniversitede görürdüm, bir iki kere de okul partilerinde karşılaştık. Neden sordun?</p>
<p class="block5">- Ya üniversitedeki diğer arkadaşların? Onların içinde Winter'le dost olanlar var mıydı?</p>
<p class="block5">- Hayır. Sana söylemiştim. Onunla samimi olduğunu bildiğim kişiler sadece Wolfgang Lubsch ve Herman Borhardt'tı.</p>
<p class="block5">Kız uzunca bir süre gözlerini Volkmann'a dikip baktı. Tereddüt etti, bir şey söyleyecek gibi oldu, sonra fikrini değiştirdi. Arkasını döndü, Volkmann kızın odasına girmesini izledi.</p>
<p class="block5"><br class="calibre1" id="calibre_pb_34"/>
</p>
</body></html>
