<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Yirmi dokuzuncu kısım</p>
<p class="block5">Asuncion.</p>
<p class="block5">18.32</p>
<p class="whitespace"> </p>
<p class="block5">Herhalde evdeki ışıkların hepsi yanıyordu, mestizo uşaksa ortalıkta görünmüyordu. Çalışma odasındaydılar. Lieber ve iki polis. Arkadaşı Lieber'in çalışma masası çekmecelerini teker teker elden geçirirken, şişman olanı da bir sigara tellendiriyordu. Ceviz masanın kilitleri zorlanarak açılmış, kâğıtlar cilalı masanın üzerine ve yere yayılmıştı. Lieber solmuş yüzünü şişman dedektife çevirdi.</p>
<p class="block5">- Bunu yapmaya hakkınız...</p>
<p class="block5">- Senyor, her şeye hakkım var.</p>
<p class="block5">- O zaman size polis müdürünün dostum olduğunu hatırlatmak isterim.</p>
<p class="block5">- Ben de size arama emrimin yasaya uygun olduğunu söylesem...</p>
<p class="block5">Lieber yargıç tarafından imzalanmış arama emrini görmüştü.</p>
<p class="block5">- Bana karşı böyle bir davranış içine girmeniz gerekmezdi. Bana sadece ne aradığınızı söyleseniz, belki yardımcı olabilirdim...</p>
<p class="block5">- Size söylemiştim...</p>
<p class="block5">- Sözünü ettiğiniz fotoğraflardan haberim bile yok. Tek bildiğim, şu anda eşyalarıma zarar veriyor olduğunuz. Bu da haklarınızın kötüye kullanılması...</p>
<p class="block5">- Lütfen, Senyor. Lütfen. [344]</p>
<p class="block5">Yarı kapalı gözler Lieber'i uzun uzun inceledi.</p>
<p class="block5">- Bana sadece fotoğrafların nerede olduğunu söyleseydiniz, işimizi çok kolaylaştırmış olurdunuz.</p>
<p class="block5">- Neden bahsettiğinizi anlamıyorum.</p>
<p class="block5">Sanchez Lieber'in yüzündeki masumiyet maskesini görmezden geldi.</p>
<p class="block5">- Size daha önce de söyledim, fotoğrafları bir arkadaşınızın evinden, o arkadaşınız intihar ettikten hemen sonra aldınız. Tsarkin'in uşağı her şeyi anlattı. Bakın Senyor, zamanımı boşa harcatıyorsunuz.</p>
<p class="block5">Lieber yutkundu:</p>
<p class="block5">- Avukatım olmadan konuşmayacağım.</p>
<p class="block5">- Nasıl isterseniz. Evde kasa var mı?</p>
<p class="block5">- Kasa mı?</p>
<p class="block5">- Evet, kasa. Kişisel eşyanın koyulması için falan. İşadamlarında vardır genellikle. Sizin de Asuncion'da birçok işyeriniz var, Senyor. Bir ithalat ihracat şirketi. Bir gayrimenkul şirketi. Palma Caddesi'nde görkemli bir büro.</p>
<p class="block5">Sanchez durakladı, işini layığıyla yapmış olduğunun anlaşılmasını bekledi. Lieber'in kaşları kalktı.</p>
<p class="block5">- Tekrar soruyorum, evinizde kasa var mı?</p>
<p class="block5">- Sizi ilgilendirmez.</p>
<p class="block5">- Senyor, daha mantıklı davranabilir, işimizi kolaylaştırabilirsiniz. Ama eğer tersinde ısrar ederseniz, durumunuzu hiç kolaylaştırmaz.</p>
<p class="block5">- Neymiş durumum?</p>
<p class="block5">Şişman polis kulağını kaşıdı.</p>
<p class="block5">- Eğer cevaplarınızla beni tatmin edemezseniz, kendinizi birdenbire Gazeteci Rudi Hernandez'in öldürülmesine yardım etmek suçlamasıyla karşı karşıya bulabilirsiniz. Buna iki cinayet daha ekleyebiliriz.</p>
<p class="block5">- Saçma, dedi Lieber kısık bir sesle. Neden bahsettiğinizi anlamıyorum bile.</p>
<p class="block5">Sanchez söylenenleri yine duymazdan geldi.</p>
<p class="block5">- Hâlâ soruma cevap vermediniz. Evde bir kasanız var mı?</p>
<p class="block5">Lieber bir süre düşündü, sonra cebinden bir anahtar çıkararak Sanchez'e uzattı.</p>
<p class="block5">- Yukarıda, yatak odasında, araba yoluna bakan duvarda bir tablo göreceksiniz. Bir Vermeer kopyası. Onun arkasında... [345]</p>
<p class="block5">Sanchez anahtarı aldı.</p>
<p class="block5">- Biliyordum.</p>
<p class="block5">Uzunca bir süre öteki iki polisle fısıldaştı, sonra içlerinden birine anahtarı uzattı. Dedektifler çıktı Lieber merdivenleri hızla tırmanan ayak seslerini duydu. Şişman polisle baş başa kaldığında çevresine bakındı, sonra dostça gülümsemeye çalışarak, alçak sesle:</p>
<p class="block5">- Amigo, bir yanlışlık olmalı, dedi. Biliyorsunuz, çok yüksek rütbeli dostlarım var, bunu duyarlarsa...</p>
<p class="block5">Dedektif Lieber'in sözünü kesmek için tombul elini kaldırdı.</p>
<p class="block5">- Lütfen, lütfen.</p>
<p class="block5">Oturdu, bir sigara çıkarıp yaktı.</p>
<p class="block5">- Adamlarım evi yeniden arayacaklar. Emin olmak için. Bu biraz zaman alabilir.</p>
<p class="block5">- Avukatım...</p>
<p class="block5">Sanchez bir kez daha elini sallayıp adamı susturdu, sigarasından bir nefes çekip dumanı odanın sıcağına üfledi.</p>
<p class="block5">- Biraz sessiz olmanızı öneririm.</p>
<p class="block5">Şişman yüzünde çokbilmiş bir tebessümle:</p>
<p class="block5">- Böylece siz de mutlu olursunuz, dedi.</p>
<p class="block5">Lieber dudaklarını büzdü, bir daha konuşmadı. Lieber terleyerek bir saat kadar bekledi. Terliyordu, ama bir yandan da kendini güvende hissediyordu. Evde ona karşı kullanabilecekleri hiçbir şey yoktu. Kıza ve gazeteciye olanlarla onun arasında bir bağ olduğunu kanıtlayacak hiçbir şey. Hiçbir ipucu. Viskisinden bir yudum alırken, dedektiflerin çalışma odasına döndüklerini gördü. Bir tanesinin elinde fotoğraf albümü vardı. Lieber kaşlarını çattı. Yatak odasında duran, eski bir albüm. Yıllardan beri yeni bir resim eklememişti albüme. Sanchez adlı polisin albümü eline alıp sayfalarını çevirmeye başladığını, fotoğrafları incelediğini gördü. Bir süre sonra dudaklarını büzdü, başını kaldırıp baktı, Lieber'in durduğu yere yaklaştı. Elindeki albümü kaldırarak, - Bu sizin mi? dedi.</p>
<p class="block5">Lieber tereddüt etti, sonra:</p>
<p class="block5">- Evet, bana ait, diye cevap verdi.</p>
<p class="block5">Sanchez öne eğildi, albümden bir fotoğraf gösterdi. Lieber yutkundu.</p>
<p class="block5">- Bu resim, diye sordu Sanchez, nerede çekildi?</p>
<p class="block5">Resimde beyaz bir ev görünüyordu. Biri Lieber, üç erkek. Resmin sağ kenarında, cangıl.</p>
<p class="block5">- Hatırlamıyorum, dedi Lieber kısık bir sesle.</p>
<p class="block5">- Düşünün. Chaco'da olmasın?</p>
<p class="block5">- Size söyledim. Hatırlayamıyorum. Bu çok eski bir resim.</p>
<p class="block5">Dedektif Lieber'in gözlerindeki ifadeyi gördü, yeniden fotoğrafı işaret etti.</p>
<p class="block5">- Solunuzdaki yaşlı adam... öteki ikisi. Onlar kim?</p>
<p class="block5">- Size söyledim ya. Çok önce çekilmiş bir fotoğraf. Hatırlamıyorum.</p>
<p class="block5">Lieber dedektifin ona baktığını, şişman yüzünden umutsuzluk okunduğunu gördü. Adam kendinden emin değildi, Lieber bunu kolaylıkla anlayabiliyordu. Araştırıyor. Araştırıyor, ama ipin ucunu kaybetmiş.</p>
<p class="block5">- Senyor Lieber. 25 kasım akşamı ile 26 kasım sabahının erken saatleri arasında, nerede olduğunuzu hatırlıyor musunuz?</p>
<p class="block5">Lieber kaşlarını çattı.</p>
<p class="block5">- Evdeydim.</p>
<p class="block5">- Yalnız mı?</p>
<p class="block5">- Uşağım dışında, yalnız.</p>
<p class="block5">- Nasıl bu kadar emin olabiliyorsunuz?</p>
<p class="block5">- İncelemem gereken belgeler vardı.</p>
<p class="block5">- Tabiî, gerekirse uşağınız sizi doğrulayacaktır?</p>
<p class="block5">- Tabiî.</p>
<p class="block5">Sanchez adama baktı, sert gözlerdeki güveni gördü. Cevap da çok kesin, çok kararlı çıkmıştı. Kasanın anahtarlarını verdiği dedektif geri döndü, başını salladı, anahtarı iade etti Sanchez yüzünü buruşturdu, anahtarı Lieber'in önündeki kahve sehpasının üzerine koydu.</p>
<p class="block5">- Adamlarınız işlerini bitirdi mi? diye sordu Lieber. Dedektif tereddüt etti, sonunda:</p>
<p class="block5">- Şimdilik, si. dedi.</p>
<p class="block5">Öteki adamlara döndü, onu, Lieber'le yalnız bırakmalarını işaret etti. [347]</p>
<p class="block5">- Beni tutuklayacak mısınız?</p>
<p class="block5">- Hayır.</p>
<p class="block5">Lieber dudaklarının ucuna kadar gelen derin nefesi zor tuttu.</p>
<p class="block5">- Öyleyse sizin ve adamlarınızın arazimden çıkmasını istiyorum.</p>
<p class="block5">Ayağa kalktı, uzun boyuyla kısa polisin tepesinden baktı.</p>
<p class="block5">- Müdürünüz özel yaşamıma yapılan saldırıyı duyacaktır. Şimdi gidin. Hemen.</p>
<p class="block5">Sanchez fotoğraf albümünü çalışma masasının üzerine bıraktı. Uzunca bir süre, öylesine durdu, ağzını bile açmadan Lieber'e baktı. Tekrar konuştuğunda sesi alçak, ama tehdit doluydu.</p>
<p class="block5">- Senyor, geri döneceğim. Gerekirse birkaç kez. Bundan emin olmanızı istiyorum.</p>
<p class="block5">- Buna taciz denir.</p>
<p class="block5">- Hayır Senyor.</p>
<p class="block5">Sanchez kötü kötü sırıttı:</p>
<p class="block5">- Ciddiyet demenizi tercih ederim. Bu da benim en ürkütücü zaafım. Benimle birlikteyken, sabırlı olmak gerekir.</p>
<p class="block5">Lieber öfkesinin kabardığını hissetti.</p>
<p class="block5">- Emin olun, müdürünüz bütün bunların hesabını soracaktır.</p>
<p class="block5">Sanchez'in tebessümü yüzüne yayıldı.</p>
<p class="block5">- Duyacağından eminim.</p>
<p class="block5">Şişman polis bir an tereddüt etti, sonra:</p>
<p class="block5">- Biliyor musunuz, Senyor, aslında bir de bant konusu var. Bir oteldeki konuşmanın bandı. Neden söz ettiğimi bildiğinizden eminim. Onun için merak etmeyin, Senyor Lieber, çok yakında yine görüşeceğiz.</p>
<p class="block5">Lieber kendini güçlükle kontrol etti, kısık sesle:</p>
<p class="block5">- Gidin buradan, dedi. Şişman dedektifin dönüp odadan çıkmasını izledi.</p>
<p class="block5">Kırk dakika sonra, Lieber, Plaza del Heros'taydı. Mercedes'i park edip, sokağı kolaçan etti. Yol boyunca dikiz aynasına bakıp durmuş, görebildiği kadarıyla kimsenin peşinde olmadığını anlamıştı. Ses karıştırıcının da yeterince güvenli olmadığını ya da polisin evini dinlediğini düşünerek genel telefonu kullanmaya karar vermişti. [348] Parasını Plaza yakınındaki otellerden birinde barda bozdurdu, tuvaletlerin yanındaki telefon kulübesine girdi. Yapması gereken iki telefon konuşmasını gerçekleştirdi, minicik kulübede terlerken, karşısındaki seslerdeki hayreti, şaşkınlığı duydu. Konuşmalarını elinden geldiğince kısa kesmeye çalıştı, bütün bu süre boyunca da gözlerini otelin lobisinden ayırmadı, izlenip izlenmediğini kontrol etti. Karşısındakilere planlarından söz etti, hemen onaylarını aldı. Üçüncü telefonu, kentin dış mahallelerinde, numarası kayıtlı olmayan bir yere etti. Lieber adama ne yapması gerektiğini söyledi. Ahizeyi yerine bıraktı, gelecek cevabı beklerken bir sigara yaktı. Cevap beş dakika sonra geldi. Lieber sesi dinledi, talimatı not etti. Bir dakika kadar sonra telefonu kapattı, otelden çıkıp arabasına doğru yürüdü. Gözleri kalabalık sokağı taradı, peşine düşen olup olmadığına baktı. Yoktu.</p>
<p class="block5">Sanchez, bir elinde dumanı tüten bir fincan kahve, diğerinde sigarasıyla pencerenin yanında durmuş, aşağıdaki sokağa palmiye ağaçlarının gövdelerine bakıyordu. Neredeyse akşamın dokuzuydu. Aşağıdaki kalabalık her zamanki gibiydi. Arada sırada mavi-beyaz araçlar gelip duruyor, o gecenin konuklarını boşaltıyordu. Sokak fahişeleri, muhabbet tellalları, hırsızlar. Kapının gürültüyle açıldığını duyup döndü. Cavales içeri girdi, kapıyı kapadı.</p>
<p class="block5">- Evet? diye sordu Sanchez.</p>
<p class="block5">- Her şeyi mi öğrenmek istiyorsunuz?</p>
<p class="block5">- Her şeyi.</p>
<p class="block5">- Tam da dediğiniz gibi, telefon etmeye gitti. Peşine dört ayrı ekip taktım. Biz evden ayrıldıktan yirmi dakika sonra arabasıyla Plaza del Heros'a gidip küçük otellerden birine, Riva'ya girdi. İki telefon konuşması yaptığını düşünüyoruz, ama emin değiliz. Onu izleyen kız çok rahatsız göründüğünü, bu yüzden de fazla yaklaşarak kuşkulandırmak istemediğini söyledi.</p>
<p class="block5">- Devam et. [349]</p>
<p class="block5">- Eve döndü, orada yarım saat kaldı. Çıktığı zaman, arabayı uşağı kullanıyordu, kentin dış mahallelerine gittiler. Beş dakika kadar yürüdükten sonra, bir taksi durdurdu. Yolda iki kez taksi değiştirdi. İkinci taksi onu havaalanına götürdü. Havaalanında emanetten bir valiz aldı. Uşağı da izledik. Lieber'i bıraktıktan sonra havaalanına gitti, emanete bir valiz bıraktı, Lieber'in gelip aldığı valizi.</p>
<p class="block5">- Valizi kontrol edebildiniz mi?</p>
<p class="block5">Cavales başını salladı.</p>
<p class="block5">- İki gömlek, bir takım elbise. Çamaşır ve tıraş malzemesi. Her zamanki şeyler, ilginç bir şey yok.</p>
<p class="block5">Cavales durakladı:</p>
<p class="block5">- Ama başka bir şey var.</p>
<p class="block5">Sanchez kaşlarını kaldırmasına rağmen ağzını açmadı, Cavales'in sözlerine devam etmesini bekledi.</p>
<p class="block5">- Danışmadan, bagaj kartıyla birlikte, bir de paket aldı. Adamlarımızdan ikisi onu gidiş bölümüne kadar izledi.</p>
<p class="block5">- Durdurmadılar mı?</p>
<p class="block5">- Göz önünde bulundurulacak çok daha önemli bir şey vardı.</p>
<p class="block5">- Ne?</p>
<p class="block5">- Pasaportunda değişik bir isim vardı, Sao Paolo uçağına bindi, yarın sabah da Mexico City'ye geçecek. Öyle sanıyorum ki, pasaportu danışmadaki paketten aldı. Anlaşılan, ödü kopmuş.</p>
<p class="block5">- Pasaport hangi ada çıkarılmış?</p>
<p class="block5">- Monck. Julio Monck.</p>
<p class="block5">Sanchez içini çekti.</p>
<p class="block5">- Sao Paolo'daki arkadaşlarla temas edip tutuklamalarını isteyeyim mi? diye sordu Cavales.</p>
<p class="block5">Saatine baktı:</p>
<p class="block5">- Uçağın inmesine daha bir saat var. Sahte pasaport sahibi olmak ayrı, sahte pasaportu kullanmak apayrı. Sadece bu nedenle bir sürü soruya cevap vermesi gerekir.</p>
<p class="block5">Sanchez uzun bir soluk alarak oturdu. Düşündükleri ona acı veriyormuş gibi, kaşlarını çattı, bir şey söylemeden kaldı. Uzunca bir süre sonra başını kaldırdı.</p>
<p class="block5">- Bana duvardaki haritayı getir.</p>
<p class="block5">Cavales duvara yaklaştı, büyük Güney Amerika haritasını asılı olduğu yerden indirdi, Sanchez'in masasının üzerine yerleştirdi. Şişman polis nikotin lekeli karton üzerindeki renklere baktı, sonra tombul parmağını kuzeydoğudan, Chaco'dan, Brezilya sınırına doğru gezdirdi. Birkaç dakikalık bir sessizlikten sonra başını kaldırdı.</p>
<p class="block5">- Bahia Negra'daki radarcıların raporu. Söylediklerine göre radar ekranındaki uçak, Brezilya sınırının öte yanına, Corumba'ya doğru uçup kaybolmuştu.</p>
<p class="block5">- Si.</p>
<p class="block5">Sanchez parmağıyla harita üzerinde bir çizgi çekti.</p>
<p class="block5">- Oradan Campo Grande çok yakın.</p>
<p class="block5">Cavales çenesini kaşıdı:</p>
<p class="block5">- Öyle sanırım.</p>
<p class="block5">- Campo Grande'de bir havaalanı var. Sao Paolo'yla bağlantılı.</p>
<p class="block5">Cavales kaşlarını çattı:</p>
<p class="block5">- Nereye varmak istediğinizi anlamıyorum.</p>
<p class="block5">- Düşün öyleyse. Sao Paolo'dan Mexico City'ye bağlantı var. Lieber'in gitmek istediği yer. Chaco'daki evde oturanlar. Belki onlar da aynı yoldan geçti. Belki onlar da Mexico City'ye gitti. Şimdi Lieber korktu. Onlarla konuşmak istiyor. Yüz yüze.</p>
<p class="block5">Cavales gülümsedi:</p>
<p class="block5">- Ne var, olamaz mı? diye sordu Sanchez.</p>
<p class="block5">- Tabiî olur, dedi Cavales, ya da gerçekten tüyüyor.</p>
<p class="block5">Sanchez başını salladı.</p>
<p class="block5">- Sanmam. Lieber gibilerinin sağlam ilişkileri vardır. Bence, korktuğu bir şey var. Bu akşam onu korkuttuk. Bant kayıtlarından bahsettiğimde, nasıl korktuğunu görmedin mi? Gerçekten korktu.</p>
<p class="block5">Sanchez bir süre düşündü, sonra:</p>
<p class="block5">- Mexico City'de Başmüfettiş Eduardo Gonzales'i bul. Lieber'in muhtemelen Monck adıyla geldiğini söyle. Adamların son on günde Sao Paolo'dan Mexico City'ye giden seferlerin yolcu listelerini incelesin. Eğer Karl Schmeltz adına rastlarlarsa, haberim olsun. Pek sanmam ya. Dostumuz Lieber sahte pasaport kullandığına göre, Schmeltz de aynı şeyi yapmıştır. [351] Yine de araştırmanın bir zararı olmaz.</p>
<p class="block5">- Mexico City'deki şu Gonzales... arkadaşınız mıdır?</p>
<p class="block5">Sanchez başıyla onayladı.</p>
<p class="block5">- Caracas'ta bir polis konferansında tanıştık. Lieber'in bir resminin gönderilmesini sağla. Lieber'in bağlantılı uçuşları Monck adına ayırtılmış. Lieber'in yanında başka pasaportlar da olabileceğini düşünerek, ellerinde bir resmi olmasını sağlamak gerekir. Sao Paolo'yla da konuş. Lieber oraya vardığında onu izlemelerini iste, yer ayırttığı uçağa binip binmediğini denetlemelerini söyle. Eğer bir otelde kalacaksa, hareketlerini izlesinler. Kiminle konuşursa haberim olsun. Ama izlediklerini belli etmemeye özen göstersinler. En iyi adamlarını kullansınlar. Bu çok önemli. İşin patlamasını istemiyorum.</p>
<p class="block5">- Gonzales'in Lieber'i tutuklamasını mı istiyorsunuz?</p>
<p class="block5">- Hayır. İzlesin, yeter. Nereye gittiğini bilmek istiyorum. Kimlerle buluştuğunu da.</p>
<p class="block5">Cavales başıyla onayladı, gitmeye davrandı.</p>
<p class="block5">- Cavales...</p>
<p class="block5">- Si?</p>
<p class="block5">- Mexico City'ye giden ilk uçakta iki yer ayırt.</p>
<p class="block5">Sırıttı:</p>
<p class="block5">- Tabiî Lieber'le aynı yoldan değil.</p>
<p class="block5">Cavales başını salladı, gülümseyip odadan çıktı. Sanchez cüzdanını çıkardı, fotoğrafa bakmaya koyuldu. Lieber'in evindeki albümden aldığı, üç adamı gösteren fotoğraf. Belli etmeden almıştı Hırsızlık, ama haklı gösterilebilecek bir hırsızlık. Lieber'in bunun farkında bile olmadığından emindi çünkü adamın uğraşacağı bir sürü sorunu vardı. Resmi masasının üzerine koyup gözlerini kırpıştırdı. Fotoğrafta, Lieber'in iki yanında duran adamlara baktı. Biri genç, siyah saçlı, yapılı; öteki uzun boylu, yakışıklı, gümüş saçlı. Elbiselerin kesiminden, Lieber'in yalan söylemediği, fotoğrafın uzun yıllar önce çekildiği anlaşılıyordu. Belki de on yıl; söylemesi güç. Üç erkeğin arkasında bir veranda görünüyordu. Beyaza boyanmış. Chaco cangılındaki evdeki gibi. İçindeki bütün duygular, fotoğrafın Chaco'daki evde çekildiğini haykırıyordu. Gözlerini resme dikti. [352] Lieber'in yanında duranların kimliğini araştıracaktı. Belki de dosyalardan işe yarar bir şeyler çıkabilirdi. Yapması gereken işleri düşünerek içini çekti, elini seyrelmeye yüz tutmuş yağlı saçlarından geçirdi. Karısına telefon edip programını anlatmalıydı. Şansı varsa, Mexico City'de bir, en çok iki gün. Elini telefona uzatıp evinin numarasını çevirirken, yine önündeki fotoğrafa, resimdeki üç adama baktı. Rosario anlayacaktı.</p>
<p class="block5">Bu, Rudi Hernandez içindi.</p>
<p class="block5">Kişisel.</p>
<p class="block5"><br class="calibre1" id="calibre_pb_39"/>
</p>
</body></html>
