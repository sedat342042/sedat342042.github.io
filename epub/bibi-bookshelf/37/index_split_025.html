<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">On dokuzuncu kısım</p>
<p class="block5">Strasbourg.</p>
<p class="block5">9 aralık, cuma</p>
<p class="whitespace"> </p>
<p class="block5">Onları Asuncion'dan Madrid'e götürecek uçak gecikmeli kalkmıştı; Volkmann ile kız Frankfurt'a vardıklarında neredeyse öğlen oluyordu. Üç saat kadar sonra Volkmann kızı eve bıraktı, bürosuna gidip ilk raporunu yazdı. Raporun bir kopyasını Ferguson'un kutusuna attı, zarfın üzerine de ertesi gün öğleden önce büroda olmasını isteyen bir not iliştirdi.</p>
<p class="block5">Akşamüstü beşte Erica'yla birlikte Quai Ernest'teki küçük bir restoranda hafif bir şeyler yediler, sonra da yürüyerek eve döndüler. Valizini boşaltıp yerleştirdikten, misafir odasındaki yatağı da hazırladıktan sonra iki konyak doldurdu. Kız bitkindi. Bir gün önce, öğleden sonra, Sanchez onları kent dışındaki küçük mezarlığa götürmüştü. Bulutsuz göğün altında sıcak dayanılmazdı, Volkmann ile şişman dedektif kızın duasını bitirmesini beklerken ağaçların gölgesine sığındılar.</p>
<p class="block5">Sanchez sonra konuklarını La Chacarita'ya, cesetlerin bulunduğu eve götürmüş, oradan çıkınca da Mendoza ve Torres'le tanıştırıp konuşmalarını sağlamıştı. Her iki adam da bildiklerine yeni bir şeyler eklememişti. Akşama doğru Tsarkin'in evine gittiklerinde, Volkmann bakımlı bahçeye, duvarlardaki tablolara hayran olmuş, çalışma odasındaki tablonun ardındaki açık kasaya, ayaklarının altında yankılanan, ışıltılı avizelerin aydınlattığı mermerlere şaşkınlıkla bakmıştı. [220] Sanchez'in adamları bütün evi tepeden tırnağa aramışlardı, ama dişe dokunur hiçbir şey bulamamışlardı.</p>
<p class="block5">Havaalanına geldiklerinde, Sanchez Tsarkin'in geçmişiyle ilgili dosyayı zaman geçirmeden Strasbourg'a gönderme sözü vermişti. Adamları hâlâ Yabancılar Şubesi'ndeki dosyaları ayıklamakla meşguldü. "Dosyanın yirmi dört saat içinde elimde olacağını umuyorum" demişti Sanchez onları çıkış kapısına doğru götürürken. Erica Kranz Sanchez'e teşekkür etmiş, şişman dedektif de gülümseyerek Volkmann'a dönmüş: - Kıza dikkat et, amigo, demişti. Kendine de. İyi şanslar.</p>
<p class="block5">Uçaktayken Erica Volkmann'a neden Winter'le ilgilendiklerini sormuş, aldığı cevap karşısında hiçbir yorum yapmadan camdan dışarı bakmayı sürdürmüştü. Eve geldikten sonra yorgun ve sakindi, bitkinliği yüzünden okunuyordu. Volkmann Erica'ya Ferguson'un onunla konuşmak isteyebileceğini söylemiş, kız da bir otelde oda ayırtmak yerine Volkmann'ın evinde kalmayı kabul etmişti. Kız yattıktan sonra Volkmann bardağını yeniden doldurdu. Pencerenin dışı karanlıktı, uzaktan gotik katedralin aydınlatılmış çan kuleleri görünüyordu. Burası Paraguay kadar sıcak değildi, sadece camları sarsan bir rüzgâr vardı.</p>
<p class="block5">Vücudunun yorgunluğa teslim oluşunu duyarak, konyağını yudumlarken, kızın uykusunda döndüğünü işitti. Dünkü cangılı, sıcağı düşündü. Beyaz evi, uzun yıllar önce fotoğrafı çekilen kadını hatırladı. Ferguson ve Peters'in bütün bunlardan neler çıkaracağını merak ediyordu. Üç adam sıcak ofiste konuşuyordu. Peters ve Volkmann Ferguson'un çalışma masasının önündeki koltuklara yerleşmişti.</p>
<p class="softbreak"> </p>
<p class="block5">Ferguson'un yarımdaki teyp çalışıyordu. Bant bitince, Ferguson aleti kapadı, başını salladı. Aynı cümleyi tekrar tekrar dinlemişlerdi. "Sie werden alle umgebracht" hepsi öldürülecek. Yanlış anlamadıklarından emin olmak için defalarca dinlemişler, konuşanın kısık, ama net sesini duymuşlardı. [221] Ferguson'un masasında fotoğraflar diziliydi - Asuncion polisinin yaptırdığı baskılar - eğilip ilgiyle bunlara baktı. Hikâyeyi tamamlayan yüzler. Fotoğraflardan biri teleobjektifle çekilmişti, adamları, Dieter Winter ile Tsarkin adlı ihtiyarı gösteriyordu. Bir Tsarkin fotoğrafı daha, pasaport için çekilmiş gibi; portre. Sert gözler, küçük bir ağız, ince ve kararlı bir yüz. Üçüncü resim kadına aitti, elini adamın koluna koymuş kadının. "Nazi kolluğu ilginç bir ayrıntı" diye düşündü Ferguson. Gözlüklerini burnunun üzerine daha iyi yerleştirdi, güzel sarışın kadının resmini alıp dikkatle baktı. Fotoğrafa ataşla iliştirilmiş notta, Volkmann'ın el yazısıyla orijinal resmin arkasındaki tarih yazılıydı. Ferguson Volkmann'ın raporunun sonuna, kurşunkalemle aynı tarihi eklemişti. 11 temmuz 1931.</p>
<p class="block5">Konuştuklarında soru sorup açıklama istemek için, Volkmann'ın raporunun çeşitli bölümlerine işaretler de koymuştu. Şimdi, elindeki raporu yeniden gözden geçiriyordu. İlginç bir rapor. Volkmann uzakta, Chaco'daki evi tanımlarken ayrıntıdan kaçınmamıştı. Başını kaldırdı, Volkmann'ın gözlerinin içine baktı: - Ateşten artakalanlar, "incelendi" demiştin, değil mi?</p>
<p class="block5">Volkmann koltuğunda öne eğildi. Yorgun görünüyordu, ama gözleri canlıydı.</p>
<p class="block5">- Sanchez'in adamları küllerde bir ön inceleme yaptı. Çoğunlukla kâğıt ve fotoğraf. Tahta ve karton. Yiyecek izi de var. Kurutulmuş yiyecek. Evde ya da bahçedeki kulübelerde hiçbir şey kalmamış. Her oda tümüyle boşaltılmış. O adamlar her kimse, bir nedenden ötürü orada bulunmalarıyla ilgili tüm izleri yok etmek istemişler.</p>
<p class="block5">Volkmann başını salladı,</p>
<p class="block5">- Daha önce böyle bir şeye rastlamadım, efendim. Sanki tüm malikâne temizlenip ilaçlanmış gibiydi. Sanki Chaco'daki o evde oturan ince bir tarakla bütün evi taramış, her şeyi ayıklayıp yakmış.</p>
<p class="block5">Ferguson söze girişmeden önce düşündü. Pencereden dışarı baktı, sonra gözlerini yeniden Volkmann'a çevirdi.</p>
<p class="block5">- Chaco'daki evle ilgili ayrıntıları şimdilik bir kenara bırakırsak, asıl sorulacak soru herhalde, Winter'in bu işle ilgisi nedir, olacak. Bütün bunların Winter'in ölümüyle ne ilgisi var? [222]</p>
<p class="block5">Tom Peters öne eğildi.</p>
<p class="block5">- Bir öneride bulunabilir miyim, efendim?</p>
<p class="block5">Ferguson belli belirsiz gülümsedi:</p>
<p class="block5">- Tabiî.</p>
<p class="block5">- Berlin'deki cinayetle ilgili raporda, kurşunların Güney Amerika kaynaklı olduğu belirtiliyor. Biz de Winter'in Güney Amerika'ya gittiğini biliyoruz. Üstelik bir kere değil, en az sekiz kez.</p>
<p class="block5">- Devam et, dedi Ferguson.</p>
<p class="block5">- Winter'in öldürülmesinde ve geçen yıl Hamburg'daki işadamının vurulmasında Güney Amerika kaynaklı kurşun kullanıldığını da biliyoruz. Rusların silah işinden çıkmalarından beri, terör gruplarının Güney Amerika'ya yöneldikleri de açık.</p>
<p class="block5">Peters tereddüt etti, Volkmann'a baktı.</p>
<p class="block5">- Bir de Montevideo'ya uçakla götürülen sandıklar var. Bir sürü ihtimal bulunduğunun farkındayım, efendim, ama bence silah ve cephane sevkiyatından söz ediyoruz. Bu da bence Winter'in Güney Amerika'da ne aradığını açıklıyor.</p>
<p class="block5">Ferguson içini çekti, ayağa kalkıp pencerenin yanına gitti.</p>
<p class="block5">- Muhtemel, evet. Ama bir varsayım. Üstelik Winter'in Berlin'de neden öldürüldüğünü de açıklamıyor.</p>
<p class="block5">Ferguson döndü, bir kaşını kaldırarak, Volkmann'a baktı.</p>
<p class="block5">- O sandıklarda sence ne vardı, Joseph?</p>
<p class="block5">Volkmann tereddüt etti.</p>
<p class="block5">- Söylemesi güç, efendim. En büyük olasılık, silah ya da uyuşturucu. Hatta değerli maden. Ama eğer Rodriguez o adamlar adına uyuşturucu taşıdıysa, Chaco'daki evin bu iş için kullanılmadığı kesin. Uyuşturucu için kullanılan kimyasalların izlerini bulurduk.</p>
<p class="block5">Volkmann başını salladı.</p>
<p class="block5">- Evde ya da bahçede kimyasala ya da uyuşturucu izine rastlanmadı.</p>
<p class="block5">Peters'e baktı:</p>
<p class="block5">- Tom'un söylediği akla yatkın, efendim. Ama bunu destekleyecek bir kanıt yok.</p>
<p class="block5">- Ya evin bulunduğu arazi? Orası da arandı mı?</p>
<p class="block5">- Sanchez bölge polisinin üç kilometreye kadar evin çevresini araştırmasını istedi. [223] Evin iki kilometre uzağında, geçici bir iniş alanı olarak kullanılabilecek bir tarla vardı. Yerde derin tekerlek izleri ve yağ lekeleri bulundu. Başka bir şey yok. Belki de Rodriguez'in inip havalandığı yer burası.</p>
<p class="block5">- Rodriguez denen herifin uçağı arandı mı?</p>
<p class="block5">- DC4'e Asuncion'da el konuldu. Sanchez'in laboratuvar yetkilileri uçakla ilgilendi.</p>
<p class="block5">- Ve?</p>
<p class="block5">- Arka kargo bölümünde kokain izine rastlandı.</p>
<p class="block5">Volkmann başını sallayıp Ferguson'a baktı.</p>
<p class="block5">- Bir şey demek değil, tabiî. Sanchez'e göre Rodriguez başka müşterileri için onlarca sefer yapmış, onların uyuşturucusunu da taşımış olabilir.</p>
<p class="block5">Ferguson içini çekti, usulca masasının yanına gelerek bir dosya aldı. Dosyada bir saat kadar önce Asuncion'dan faksla gelen raporun orijinali ve iki kopyası vardı. Daha önce Volkmann'ın raporunu tartışmak istemiş, bu nedenle faks mesajını yardımcılarına göstermemişti. Dosyayı açtı, içindekileri çıkardı.</p>
<p class="block5">- Bu raporu bir saat kadar önce Paraguay'dan aldım. İngilizce yazılmış. Devam etmeden önce, ikinizden de raporu okumanızı istiyorum. Her biriniz için de bir kopya hazırlattım. Maalesef sis perdesini daha da kalınlaştırıyor.</p>
<p class="block5">Ferguson gizli raporları Volkmann ve Peters’e uzattı. Sanchez'in söz verdiği rapor. Volkmann üç sayfalık raporu eline aldı, yavaşça okumaya başladı.</p>
<p class="block8">"Kime: başkan, İngiliz DSE.</p>
<p class="block8">Kimden: Yüzbaşı Vellares Sanchez, Policia Civil Paraguaya. Konu: yetkili memurunuz J. Volkmann'ın ziyareti ve araştırmaları.</p>
<p class="block8">Konum: çok gizli.</p>
<p class="block8">Son araştırmalardan sonra, aşağıdaki raporun verilmesi uygun görüldü:</p>
<p class="block8">(1) Görevlinizin de ziyaret ettiği Chaco Malikânesi dört yüz dönümlük bir alanı kaplamakta olup, Erhard Schmeltz, eşi İnge ve oğulları Karl'ın Paraguay'a göç etmelerinden bir ay sonra, 1931 aralık ayında Senyor Schmeltz tarafından satın alınmış, tapuya kaydettirilmiştir. [224] Kayıtlar, Erhard Schmeltz'in 1880 yılında Hamburg'da doğduğunu, eşinin de kendinden bir yaş küçük olduğunu göstermektedir. Yabancılar Şubesindeki dosyaya göre, Schmeltz Birinci Dünya Savaşı'nda Alman ordusunda savaşmıştır. Paraguay'a geldiği dönemde servetinin beş bin Amerikan doları olduğunu belirtmiştir. Chaco'daki malikâne, Senyor Schmeltz'in 1931 aralık ayından beri satın aldığı taşınmazlardan sadece biri olmakla birlikte, diğer yerler Chaco bölgesinde değildir. Chaco'daki taşınmaz, 1949 yılına kadar quebraco ağacı yetiştirilmesinde kullanılmıştır. Senyor Erhard Schmeltz 1943 yılında, Asuncion'da geçirdiği bir otomobil kazasında ölmüştür. Polis kayıtları Senyor Schmeltz'in 1931 ve 1933 yılları arasında Almanya'dan önemli ölçüde para getirttiğini göstermektedir. Şubat 1933'ten sonra para Almanya'dan altı aylık aralıklarla, Asuncion'daki Reichsbank üzerinden keşide edilmiş çeklerle gönderilmeye başlanmıştır. Her çek beş bin Amerikan doları tutarındadır. Kocasının ölümünden sonra, çekler Bayan Schmeltz adına düzenlenmiştir. Para havalesi şubat 1945'e kadar sürmüş, daha sonra kesilmiştir. Sürdürülmekte olan araştırmalara rağmen, Chaco malikânesinin şimdiki sahipleri hakkında yeterli bilgi yoktur. Senyor Schmeltz'in eşi 1949 yılında ölmüştür. Tapu kayıtlarına göre Chaco'daki taşınmaz, temmuz 1931'de, Almanya'da doğmuş olan Karl Schmeltz üzerine geçirilmiştir. Karl Schmeltz'in nerede olduğu bilinmemektedir.</p>
<p class="block8">(2) Senyor Nicolas Tsarkin konusunda aşağıdaki bilgiler toplanmıştır: Senyor Nicolas Tsarkin 8 kasım 1946 günü Rio De Janeiro'dan Asuncion'a gelmiş, iki gün sonra da Paraguay vatandaşlığı için başvurmuştur. Başvurusunda doğum yeri olarak Riga (Litvanya); doğum tarihi olarak da 1911 belirtilmektedir. 1946 yılında Paraguay'a geldiğinde, yanında oldukça yüklü bir tutar olan yirmi bin Amerikan dolarının bulunduğunu belirtmiştir. Başvuru formunda Senyor Tsarkin kendini bir savaş sığınmacısı ve işadamı olarak tanıtmıştır. Başvurusundan bir hafta sonra Paraguay vatandaşlığına alınmıştır. Bilgi sahibi olmanız açısından, o dönemdeki vatandaşlık başvuru formlarının iki sınıfa ayrıldığını eklemekte yarar vardır. Bunlardan biri açık kayıtlar, diğeri de seguridad birimleri için tutulan özel bilgilerdir. Savaştan sonra Avrupa'dan sayısız sığınmacı gelmiştir, Paraguay yönetiminin de Alman yanlısı olduğu bir sır değildir: bu nedenle eski Naziler, özellikle de yanlarında para ve altın getiren eski Naziler kolaylıkla Paraguay vatandaşlığına hak kazanmışlardır. Sığınmacının kişisel bağlantıları ve parasına bağlı olarak, gelenlere yeni kimlik ayarlamak da mümkün olmuştur. Senyor Tsarkin hakkında da bir seguridad dosyası vardır. Dosyayı incelemekle birlikte, bir kopyasını göndermek hakkına sahip değilim. Yine de aşağıdaki ayrıntıların ilginç bulunacağını düşünüyorum: (a) Nicolas Tsarkin 1911 yılında Riga'da değil, Berlin'de doğmuştur.</p>
<p class="block8">(b) Tsarkin'in gerçek adı Heinrich Reimer'dir.</p>
<p class="block8">(c) 1945 yılında, savaşın sona erdiği dönemde, Leibstandarte (SS) tümeninde binbaşı olarak görev yapmaktaydı.</p>
<p class="block8">(d) Dosyada adları belirtilen güvenilir kaynaklara göre, Tsarkin Rus ve Müttefik cephelerinde işlenmiş birden fazla savaş suçundan sorumludur, bu nedenle de Ruslar ve Müttefiklerce aranmaktadır. Burada önemle üzerinde durulması gereken nokta Paraguay'daki yaşamı boyunca Tsarkin'in başının polisle hiç derde girmediğidir. Tsarkin'in iadesi için açık ya da gizli hiçbir talep de gelmemiştir. Tsarkin başarılı ve örnek bir iş hayatı geçirmiş, geçmişinin izlerini ustalıkla örtmüştür.</p>
<p class="block8">(e) Tsarkin çeşitli işler kurmuş, tarım makineleri ve motor parçaları ithal ederek Paraguay'da zengin olmuştur. Sığır yetiştirmek ve kasaplık et üretmek için ülkenin uzak köşelerinde çeşitli çiftlikler satın aldığı da bilinmektedir. Bekârdır.</p>
<p class="block8">Tsarkin ile Schmeltz malikânesi arasında hiçbir bağ, hiçbir iş ilişkisi belirlenememiştir. Tsarkin'in holdingi altı ay kadar önce Paraguay doğumlu bir vatandaşa satılmıştır.</p>
<p class="block8">(3) Sınır karakollarından gelen giriş formları halen dikkatle incelenmektedir, ama şu ana kadar, Senyor Dieter Winter'le ilgili olarak daha önce belirlenenlere ek bir forma rastlanmamıştır. [226]</p>
<p class="block8">(4) Son bir ilginç ayrıntı. Chaco'nun kuzeydoğusunda, Bahia Negra'daki askerî radar bizim Chaco'daki malikâneye inmemizden çok kısa bir süre sonra hafif bir uçak ya da helikopterin daha önce bildirilmemiş uçuşunu kaydetmiştir. Kimliği belirlenemeyen uçak (ya da helikopter) Corumba yakınlarında sınırı aşmış, kuzeydoğu yönünde ilerleyerek Brezilya hava sahasına girmiştir. Konu araştırılmaktadır.</p>
</body></html>
