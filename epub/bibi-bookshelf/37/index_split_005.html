<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Üçüncü kısım</p>
<p class="block5">Strasbourg, Fransa.</p>
<p class="block5">23 kasım</p>
<p class="whitespace"> </p>
<p class="block5">Sally Thornton'un Strasbourg'daki son gecesiydi ve onunla yatmak istediğinin bilincindeydi. Opera yakınındaki restorandan çıktıklarında yağmur yağıyordu. Joe Volkmann eve gitmek için bir taksi durdurduğunda, Sally geceyi orada geçireceğini biliyordu. Erkekler bir kadını içki ikram etmek için eve götürdükten sonra böylesine yağmurlu bir gecede taksiyle göndermezler. En azından, tanıdığı erkekler.</p>
<p class="block5">Üstünde ince vücudunu saran, gözleriyle uyumlu zümrüt rengi bir bluz vardı. Siyah ipek çoraplar bacaklarını sıkıca sarıyordu, çoğu kadının böyle ölçülere sahip olmak için çok şey vermeye hazır olduğunun farkındaydı. Güzel, dolgun ve dik göğüsler, yuvarlak kalçalar. Yine de kolay bir kadın değildi, cinsel ilişkiyi kolay kolay kabul etmiyordu. Öyle bir ilişki falan da aradığı yoktu, önemli olan çekici gelecek biriyle karşılaşmaktı.</p>
<p class="block5"><i class="calibre3">DSE</i>'de<sup class="calibre4">1</sup> [<sup class="calibre4">1</sup> Avrupa Güvenlik Müdürlüğü anlamında açılımı <b class="calibre5">D</b>irection de <b class="calibre5">S</b>ecurite <b class="calibre5">E</b>uropeenne ç.n.] birlikte çalıştığı adamlardan çoğu çene çalmak için bürosuna geldiklerinde, bakışlarından ve pantolonlarındaki şişkinlikten, amaçlarının saf olmadığını ya da buraya iş konuşmak için gelmediklerini anlıyordu. Joe Volkmann öyle değildi. Belki de adamı bunun için istiyordu.</p>
<p class="block5">Oxford'dan mezun olduktan sonraki beş yılı haberalmada çalışarak geçirmiş, DSE'deki bir yıllık geçici görevi de hayli eğlenceli olmuştu, ama artık eve dönme zamanı gelmişti. Önce Londra'da bir hafta izin, sonra da New York'ta işbaşı... Volkmann eşyalarını toplamak için yardım etmeyi önerdiğinde, adamın samimi olduğunu, bunu bir bahane olarak kullanmaya kalkmayacağını biliyordu.</p>
<p class="block5">Volkmann bütün öğleden sonra Sally'nin Petite France'daki dairesinde çalışmış, Sony müzik setiyle, satın aldığı ufak tefek antikaların tahta sandıklara yerleştirilmesine yardım etmişti. Adamı zahmetlerine karşılık yemeğe davet ettiğinde de Volkmann cebinden iki opera bileti çıkarıp, dışarıda yemeyi önermişti.</p>
<p class="block5">Gösteri boyunca adamı izlemişti. Volkmann bütün dikkatiyle müziği dinlemiş, kıza dönüp sık sık gülümsemesine, akşamın romantik etkisine rağmen durumdan yararlanmaya, elini eteğinin altına uzatıp bacaklarını okşamaya kalkışmamıştı. Böyle bir davranış, daha çok dördüncü kattaki bürolarda çalışan İtalyanların uzmanlık alanına girerdi. Adam soğuk ya da mesafeli de değildi. Sally, Volkmann'ın işleri aceleye getirmeyeceğini düşündü, onu istediği kıvama getirmek güç olacaktı. İşte onunla yatmayı istemek için bir neden daha. Quai Ernest'teki daire birinci kattaydı, balkonlu girişten minicik iç avlu görünüyordu. Daire küçüktü, ama yine de iki yatak odalı daire, yalnız yaşayan bir erkek için oldukça düzenli, derli topluydu. Bir köşede Pioneer müzik seti, çevrede kitaplar, bir sürü de kaset ve CD vardı. Çoğu klasik, birkaç tane de çağdaş müzik CD'si. Bazı modern albümler, bir Dvorak koleksiyonu, bir de adlarını bile duymadığı Rus bestecilerin çalışmaları. Tabiî her evde rastlanan klasik eserler. Duvardaki raflarda da kitaplar, çerçevelenmiş fotoğraflar.</p>
<p class="block5">- Ne içersin, Sally?</p>
<p class="block5">Kanepeye oturup, bacak bacak üstüne attı. Adamın kısa bir süre uzun bacaklarına baktığını görüp kendi kendine gülümsedi.</p>
<p class="block5">- Viski var mı?</p>
<p class="block5">- Tabiî. [35]</p>
<p class="block5">- Öyleyse büyük bir viski. Coca-Cola ve buzla.</p>
<p class="block5">Adamın başını sallayıp mutfağa gidişini izledi. Tam anlamıyla yakışıklı biri değildi, ama çekiciliği su götürmezdi. Uzun boylu, koyu renk saçlı, geniş omuzluydu. Bir İngiliz'den çok Fransız'a benziyordu. Otuz yedi yaşında olduğunu söylemişti, daha genç gösteriyordu. Üstelik adamda bir şey vardı, sadece Sally Thornton'un adlandırabileceği bir şey. Duygulu, kahverengi gözlerinde, rafta duran çerçevelenmiş fotoğraflardan birinde gördüğü bir kadının gözlerindekine benzer bir şey. Bir kadını korumaya hazır birine benziyordu; hoş, Sally'nin birlikte çalıştığı erkeklerin hepsi böyle görünürdü ya. Hepsi de polis olduklarını iddia eden, eğitimli askerler, deneyimli haberalmacılar ya da keskin burunlu narkotikçilerdi. Kaldı ki, kendini korumaktan âciz falan değildi, yine de teşekkürler.</p>
<p class="block5">Adamdaki farklılığın ne olduğunu anladığını düşündü; bir kızın güvenebileceği bir adamdı. Başlangıçtan beri iddialı görünmemiş, fizik özelliklerini bir silah olarak kullanmaya yeltenmemişti. Onu ele veren tebessümüydü; o aldırmaz, profesyonel kabuğun gerisinde belki de savunmasız birinin saklandığını o tebessüm gösteriyordu.</p>
<p class="block5">Odaya döndü, elindeki bardağı Sally'ye uzattı. Kravatını gevşetmiş, yakasının üst düğmesini açmıştı. Birayı elindeki şişeden içiyordu; Sally adamın daha önce olmadığı kadar rahat göründüğünü düşündü. Adam içerken gözlerini Sally'ye çevirdi. Bacak bacak üzerine attığında ayaklarının yüksek topuklu siyah ayakkabılar içinde daha da güzel göründüğünü düşündü, üstelik dar eteği gereğinden fazla sıyrılmış, bacaklarını iyice gözler önüne sermişti. Adamın bakışının farkındaydı. Müzik setindeki radyonun düğmesine dokundu, odayı Edith Piaf ve "<i class="calibre3">Je ne regrette rien</i>" doldurdu. Yağmur camları döverken, Volkmann'a baktı.</p>
<p class="block5">- Beni özleyecek misin, Joe?</p>
<p class="block5">- Elbette.</p>
<p class="block5">- O halde, niye gülüyorsun?</p>
<p class="block5">- Çünkü New York'ta sana bayılacaklar.</p>
<p class="block5">- Kim? Büyükelçiliktekiler mi? [36]</p>
<p class="block5">- Onlar da, tabiî. Ama ben Amerikalılardan söz ediyordum. Adamlar kapının önünden ayrılmayacaklar, Sally.</p>
<p class="block5">- Bu ne iltifat böyle? Arada ziyaretime gelecek misin?</p>
<p class="block5">- Eğer istersen.</p>
<p class="block5">Sally gülümsedi, elindeki bardağı çevirerek adama baktı.</p>
<p class="block5">- Bana biraz kendinden söz etsene, Joe.</p>
<p class="block5">- Neyi bilmek istiyorsun?</p>
<p class="block5">Omuzlarını silkti.</p>
<p class="block5">- Hepsini. Seninle birlikte neredeyse bir yıl çalıştım, geçmişin hakkında hiçbir şey bilmiyorum. Ne zamandan beri DSE'desin?</p>
<p class="block5">- On sekiz aydır.</p>
<p class="block5">- Avrupa'da olmaktan hoşlanıyor musun?</p>
<p class="block5">- Evet.</p>
<p class="block5">- Ya, daha önce?</p>
<p class="block5">- SİS. [<i class="calibre3">Secret   </i><i class="calibre3">Intelligence   Service</i><i class="calibre3">, </i>Gizli Haberalma Servisi]</p>
<p class="block5">Bacağını indirdi, adamın daha iyi görebilmesi için uzattı.</p>
<p class="block5">- Hiç evlenmedin mi, Joe?</p>
<p class="block5">Volkmann başını sallayıp birasından bir yudum aldı.</p>
<p class="block5">- Bir kere. Sonra boşandık. Çocuğum yok, Sally.</p>
<p class="block5">- Ya annen baban? Hayattalar mı?</p>
<p class="block5">Rafta duran ahşap çerçeveli fotoğraflara baktı. Resimlerden ikisinde bir çift ve küçük bir oğlan vardı. Fotoğraflardan ilki bir yazlığın önünde, öteki deniz kıyısında çekilmişti. Çocuk Volkmann'a benziyordu, anlaşılan yanındakiler de annesi ile babasıydı. Bir de kadının tek başına olduğu bir resim vardı. Kadın olağanüstü güzel görünüyordu: üzerine bir vazo dolusu çiçek konulmuş pırıl pırıl bir piyanonun önüne oturmuş, gülümsüyordu. Volkmann'ın gözleri ile tebessümünü annesinden aldığını düşündü.</p>
<p class="block5">- Babam altı ay önce öldü. Anneme gelince, o hâlâ capcanlı.</p>
<p class="block5">- Bu fotoğraftaki annen mi? Bu nerede çekildi?</p>
<p class="block5">- Çok uzun zaman önce, Albert Hall'da. O zamanlar profesyonel müzisyendi. Zamanında çok iyi bir piyanistti.</p>
<p class="block5">- Onun yolundan gitmeyi hiç düşünmedin mi?</p>
<p class="block5">Volkmann birasını içti.</p>
<p class="block5">- Iıh, bende o yetenek yok.</p>
<p class="block5">Kıza bakıp konuyu değiştirdi: [37]</p>
<p class="block5">- Bizden ayrıldığın için mutlu musun, Sally?</p>
<p class="block5">- Doğrusu New York'u keyifle bekliyorum. Tanrı bilir ya Joe, ne bizim Amerikalılardan ne de onların bizden saklayacağı bir şey yok. Benim yapacağım sadece bağlantıyı sağlamak olacak, yine de iyi bir tayin, üstelik maddî şartları da mükemmel. Buna rağmen beni oraya göndermeleri çok yazık. Büyükelçi bir yemek sırasında, bizimkilerin bir yılda öğrendiklerinden fazlasını duyuyor.</p>
<p class="block5">- Dün Dick Wolsley aradı. Almanlar ile Fransızların daha şimdiden operasyondan çekilmeye çalıştıklarını söylüyor.</p>
<p class="block5">- DSE'den mi?</p>
<p class="block5">Volkmann başıyla onayladı.</p>
<p class="block5">- Sen bir şey duymadın mı?</p>
<p class="block5">Sally Thornton omuzlarını silkti, bluzunun üst düğmesiyle oynamaya başladı.</p>
<p class="block5">- Her ikisinin de biraz gürültü çıkardığını duydum, ama hepsi bu. Ancak, eğer doğruysa, bütün operasyon güme gider, güvenlik işbirliği de tarihe gömülür. Durakladı:</p>
<p class="block5">- Neyse, zaten vergilerin boşa harcanmasıydı, öyle değil mi, Joe? Üstelik olayların gelişmesine balonca, Wolsley'nin haklı olduğunu düşünüyorum.</p>
<p class="block5">- Neden?</p>
<p class="block5">- Çünkü herkes maddî sıkıntıda. Almanlar, Fransızlar, biz. Borsalar dibe vurduğundan beri, herkes tir tir titriyor. Titreyen ülkeler olduğunda da, bak bu sözümü unutma, herkes kendini kurtarmaya bakıyor.</p>
<p class="block5">- Ferguson'un bazı söylentilerden söz ettiğini duydun mu?</p>
<p class="block5">Sally Thornton gülümsedi,</p>
<p class="block5">- Ben o herifle neredeyse konuşmuyorum bile. O kadar kendini beğenmiş ki.</p>
<p class="block5">Volkmann güldü,</p>
<p class="block5">- Ya Peters?</p>
<p class="block5">- Peters'ın tek söylediği, bacaklarımın çok güzel olduğu ve benimle yatmak istediği.</p>
<p class="block5">Durakladı, Volkmann'ın bacaklarına bakışını yakaladı.</p>
<p class="block5">- Bir de senin iyi bir haberalmacı olduğunu.</p>
<p class="block5">Volkmann'a baktı. [38]</p>
<p class="block5">- Gerçekten de işten konuşmak zorunda mıyız? Uçağın kaçta?</p>
<p class="block5">- Öğlen. Seninki?</p>
<p class="block5">- Öğleden sonra. Londra'yı özlüyor musun, Joe?</p>
<p class="block5">- Bazen, ama çok değil.</p>
<p class="block5">Sally Thornton arkasına yaslandı.</p>
<p class="block5">- Ben özlemiyorum. Hem de hiç.</p>
<p class="block5">Adamın yeniden bacaklarına baktığını görüp ekledi:</p>
<p class="block5">- Sana çok kişisel bir soru sorabilir miyim, Joe?</p>
<p class="block5">- Ne kadar kişisel?</p>
<p class="block5">- Benimle yatar mısın?</p>
<p class="block5">Volkmann'ın gülümsediğini görünce, bardağını sehpaya bıraktı.</p>
<p class="block5">- Yarın sabah sekizde kalkmam lazım.</p>
<p class="softbreak"> </p>
<p class="block5">Hep birlikte sonbahar yapraklarıyla kaplı küçük parktaki bankta oturuyorlardı. Kasım ayıydı, İskoçya’daki silah eğitiminden hafta sonu tatili için gelmişti. Güneş parlak, gök pırıl pırıl, masmaviydi. Havanın berrak, nefes almanın keyifli olduğu kusursuz kasım günlerinden biriydi. Babası, o hep bir numara büyük görünen eski tüvit paltosuna sarınmıştı. Bankta otururlarken, ihtiyar adam sulanmış kahverengi gözlerini oğluna çevirdi.</p>
<p class="block5">- Annen Berlin'e tayin edileceğini söylüyor.</p>
<p class="block5">Babasının bakışını gördü, başıyla onaylayıp:</p>
<p class="block5">- İyi bir atama, Baba, dedi. Talihim yaver giderse, ayda bir eve gelirim, yani o kadar da kötü değil.</p>
<p class="block5">- Tehlikeli değil mi?</p>
<p class="block5">Gülümsedi:</p>
<p class="block5">- Hayır, Baba. Tehlikeli değil. Aslında bilgi toplama. Endişelenmen için bir neden yok. Elime bir tüfek verip, Demir Perde'nin ardına göndermeyecekler. Berlin hakkında okuduklarının çoğu böyle olsa da. Hepsi hikâye. Romanlarda okuduğun şeyler bunlar. Gerçek hayat hiç de öyle değil.</p>
<p class="block5">- Annen geçen ay oraya gittiğini söyledi.</p>
<p class="block5">- Operasyonu görmem için üç günlüğüne gönderdiler. Galiba o görevi gerçekten isteyip istemediğime karar vermemi beklediler. [39]</p>
<p class="block5">- Ne karar verdin?</p>
<p class="block5">Omuzlarını silkti.</p>
<p class="block5">- Century House'dan sonra iyi bir değişiklik.</p>
<p class="block5">- Ya Anna?</p>
<p class="block5">- Bir iki ay sonra gelecek.</p>
<p class="block5">- Orası şimdi neye benziyor?</p>
<p class="block5">- Berlin mi? Sanki küçük bir New York. Eğer ilgilenirsen, binlerce restoran, çok hareketli bir gece hayatı. Amerikalılar, Fransızlar ve İngilizler, kente değişik bir görüntü veriyor, biraz değişik bir görüntü. Eski günlerdeki gibi değil.</p>
<p class="block5">Yaşlı adamın dalgın dalgın uzaklara, ağaçlara baktığını gördü; sanki özel bir şeyi düşünmeye dalmış gibiydi. Oysa Joseph Volkmann babasının yüzündeki o bakışı iyi bilirdi. İhtiyar kalktı, saatine baktı, acıyı hissetmemeye çalıştı.</p>
<p class="block5">- Annen yemeği hazırlamıştır. Onu bekletmesek, iyi olur.</p>
<p class="block5">- Baba.</p>
<p class="block5">Babası dönüp oğluna baktığında, Joseph Volkmann ihtiyarın şakağındaki şişliği, adamın içindeki hiçbir zaman kaybolmayacak yaralar kadar belirgin olan pembeliği gördü.</p>
<p class="block5">Usulca:</p>
<p class="block5">- Her şey geçmişte kaldı, Baba, dedi. Çok zaman geçti. Bazen olanlardan söz etmeni istiyorum. Belki bir yararı olur. Babası başını salladı.</p>
<p class="block5">- İnan bana. Joseph, olanlardan söz etmenin hiçbir yararı olmaz. Yirmi yıl çabaladıktan sonra, en iyisinin unutmak olduğunu öğrendim.</p>
<p class="block5">Kahverengi gözlerini oğluna dikti.</p>
<p class="block5">- Yaşlandıkça öğreneceksin, Joseph. Eğer becerebilirsen, hayaletleri göm. Hadi artık gel, anneni daha fazla bekletmeyelim.</p>
<p class="block5">Babasının büyük ve ağır palto içinde kaybolmuş kemikli, çarpık, kambur vücuduna baktı. Ayağa kalkıp peşinden yürüdü.</p>
<p class="block5"><br class="calibre1" id="calibre_pb_6"/>
</p>
</body></html>
